古今图书集成医部全录卷三百三

　虚劳门

　　黄帝素问

　　　上古天真论

今时之人，以酒为浆，以妄为常，醉以入房，以欲竭其精，以耗散其真，不知持满，不时御神，务快其心逆于生乐，起居无节，故半百而衰也。
 【 注　酒能伤脾，脾气伤则不能宣五谷味而生气伤，醉以入房则伤精矣，故半百而衰也。】 

　　　阴阳应象大论

味伤形，气伤精，寒伤形，热伤气，气伤痛，形伤肿。
 【 注　饮食之气味太过，反能伤其精形。阴寒甚故伤形，阳热盛故伤气，气无形故痛，阴有形故肿。】 
喜怒伤气，寒暑伤形。暴怒伤阴，暴喜伤阳。
 【 注　情由内发，故伤气，邪由外入，故伤形。喜属阳而怒属阴，故卒暴则伤其阴阳也。】 
年四十而阴气自半也，起居衰矣。
 【 注　男子以八为期，至四十而居半，肾阴渐虚，故起居自倦。】 

　　　脉要精微论

言而微，终日乃复言者，此夺气也。
 【 注　气虚而不接续也。】 

　　　玉机真脏论

大骨枯槁，大肉陷下，胷中气满，喘息不便，其气动形，期六月死。真脏脉见，乃予之期日。
 【 注　此心病传肺也。】 
大骨枯槁，大肉陷下，胷中气满，喘息不便，内痛引肩项，期一月死。真脏见，乃予之期日。
 【 注　此肝病至肺而死也。】 
大骨枯槁，大肉陷下，胷中气满，喘息不便，内痛引肩项，身热，脱肉破(月囷)。真脏见，十日之内死。
 【 注　此肺病至心而死也。】 
大骨枯槁，大肉陷下，肩髓内消，动作益衰，真脏来见，期一岁死。见其真脏，乃予之期日。
 【 注　此脾病而终一岁也。】 
大骨枯槁，大肉陷下，胷中气满，腹内痛，心中不便，肩项身热，破(月囷)脱肉，目眶陷，真脏见，目不见人，立死。其见人者，至其所不胜之时则死。
 【 注　此肾病而死于脾也。】 
五虚死。脉细，皮寒，气少，泄利前后，饮食不入，此谓五虚。浆粥入胃，泄注止，则虚者活。
 【 注　脉细，心气虚；皮寒，肺气虚；气少，肝气虚；泄利前后，肾气虚；饮食不入，脾气虚，故死。若浆粥入胃，泄注止，胃气复也，故生。】 

　　　经脉别论

勇者气行则已，怯者则着而为病也。
 【 注　勇者逆气已过，正气复顺，怯者则留着为病。】 

　　　宣明五气篇

五劳所伤，久视伤血，久卧伤气，久坐伤肉，久立伤骨，久行伤筋，是谓五劳所伤。
 【 注　此五劳而伤五脏所主之血气筋骨也。】 

　　　通评虚实论

邪气盛则实，精气夺则虚。
 【 注　邪气乃风寒暑湿，精气乃荣卫之气也。】 

　　　评热病论

邪之所凑，其气必虚。阴虚者，阳必凑之。

　　　逆调论

荣气虚则不仁，卫气虚则不用，荣卫俱虚则不仁且不用，肉如故也。人身与志不相有者死。
 【 注　荣卫不和则两者皆虚，不仁且不用而肉苛如故者，不和而致虚也。】 

　　　奇病论

有癃者一日数十溲，太阴脉细如发者，此不足也。
 【 注　地气不能上升而为下泄，此太阴之不足也。】 

　　　脉解篇

内夺而厥，则为瘖俳，此肾虚矣。
 【 注　阳盛于外，内夺其所藏之气，则肾虚也。】 

　　　刺志论

气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。气虚身热，此谓反也；谷入多而气少，此谓反也；谷不入而气多，此谓反也；脉盛血少，此谓反也；脉少血多，此谓反也。
 【 注　如形气谷气之相反，血脉虚实之变常，皆缘志意不和，以致邪气从之。】 
夫实者气入也，虚者气出也，气实者热也，气虚者寒也。
 【 注　虚者须其实，气入则实矣；实者须其虚，气出则虚矣。此言气之开阖也。】 

　　　调经论

心藏神，神有余则笑不休，神不足则悲。
 【 注　心在志为喜，在声为笑，故有余则笑不休，不足则金气反胜而为悲。】 
肺藏气气有余则喘欬上气，不足则息利少气。
 【 注　肺主气而司呼吸，故有余则喘欬上逆，不足则呼吸不利而少气也。】 
肝藏血，血有余则怒，不足则恐。
 【 注　肝志怒，肾志恐，故血有余则肝气盛而主怒，不足则母气衰而并于脾，故恐。】 
脾藏肉，形有余则腹胀泾溲不利，不足则四肢不用。
 【 注　腹乃脾土之郛郭，故有余则胀，土气实则制水不流。脾主四肢，故虚则不用。】 
肾藏志，志有余则腹胀飱泄，不足则厥。
 【 注　肾者胃之关，关门不利，则聚水而为腹胀飱泄。肾为生气之原，故不足则厥逆也。】 
气之所并为血虚，血之所并为气虚。
 【 注　气并则无血，血并则无气也。】 
有者为实，无者为虚。故气并则无血，血并则无气。今血与气相失，故为虚焉。
 【 注　如血并于阴，则阴寒盛，而血中之气亦无。气并于阳，则阳热盛，而气分之血亦消。血与气相失而不能相和，故皆为虚焉。】 
帝曰：阴之生实奈何？岐伯曰：喜怒不节则阴气上逆，上逆则下虚，下虚则阳气走之，故曰实矣。帝曰：阴之生虚奈何？岐伯曰：喜则气下，悲则气消，消则脉虚空，因寒饮食，寒气熏满，则血泣气去，故曰虚矣。
 【 注　喜怒不节，则阴气上逆，逆则下虚，虚则阳气相乘而下走之，故为实。喜则神气散而下，悲则伤肺而气消，神气消而脉空虚者，脉随气而消长也：兼之寒饮食致寒气满胸中，则血泣而气去，故曰虚。】 
阳虚则外寒，阴虚则内热。
 【 注　表阳之气，有虚之寒。里阴之气，有虚之热。】 

　　灵枢经

　　　决气篇

精脱者耳聋。气脱者目不明。津脱者腠理开，汗大泄。液脱者，骨属屈伸不利，色夭，脑髓消，胫酸，耳数鸣。血脱者，色白夭然不泽，其脉空虚，此其候也。

　　　海论

气海不足，则气少不足以言。
 【 注　气海不足则气少，故不足于言。】 
血海不足，亦常想其身小，狭然不知其所病。
 【 注　冲脉之血，充实于周身，故不足则觉其身小，狭然不知其为何病。】 
水谷之海不足，则饥不受谷食。
 【 注　胃气不足，故饥而不受谷食。】 
髓海不足，则脑转耳鸣，胫酸眩冒，目无所见，懈怠安卧。
 【 注　髓海不足则精液竭。精液者，所以濡空窍者也。故耳为之鸣，目无所见。液脱者，骨属屈伸不利，故胫酸而懈怠安卧。】 

　　　五癃津液别篇

阴阳不和，则使液溢而下流于阴，髓液皆减而下，下过度则虚，虚故腰背痛而胫酸。
 【 注　阴阳之气不和，则液与精不合，使液溢于骨外，而下流于阴矣。液溢于外，则髓液皆减而下，是不能为高矣。下流过度，则骨虚而腰痛胫酸矣。】 

　　扁鹊难经

　　　虚损

六难曰：脉有阴盛阳虚，阳盛阴虚，何谓也？然。浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。
八难曰：寸口脉平而死者，何谓也？然。诸十二经脉者，皆系于生气之原。所谓生气之原者，谓十二经之根本也，谓肾间动气也。此五脏六腑之本，十二经脉之根，呼吸之门，三焦之原，一名守邪之神。故气者，人之根本也，根绝则茎叶枯矣。寸口脉平而死者，生气独绝于内也。
十一难曰：经言脉不满五十动而一止，一脏无气者，何脏也？然。人吸者随阴入，呼者因阳出。今吸不能至肾至肝而还，故知一脏无气者，肾气先尽也。
十二难曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然。五脏脉已绝于内者，肾肝气已绝于内也，而医反补其心肺；五脏脉已绝于外者，其心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足，益有余。如此死者，医杀之耳。
十四难曰：脉有损至，何谓也？然。至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，再呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。
损脉之为病奈何？然。一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者至于收病也。从上下者，骨痿不能起于床者死。从下上者，皮聚而毛落者死。
治损之法奈何？然。损其肺者益其气，损其心者调其荣卫，损其脾者调其饮食、适其寒温，损其肝者缓其中，损其肾者益其精，此治损之法也。
然。脉来一呼一至，一吸一至，名曰损。人虽能行，犹当着床，所以然者，血气皆不足故也。再呼一至，再吸一至，呼吸再至，名曰无魂。无魂者，当死也。人虽能行，名曰行尸。
二十四难曰：手足三阴三阳气已绝，何以为候？可知其吉凶不？然。足少阴气绝即骨枯。少阴者冬脉也，伏行而温于骨髓，故骨髓不温，即肉不着骨，骨肉不相亲，即肉濡而却，肉濡而却，故齿长而枯，发无润泽。无润泽者骨先死。戊日笃，己日死。
足太阴气绝则脉不营其口唇。口唇者，肌肉之本也。脉不营则肌肉不滑泽，肌肉不滑泽则肉满，肉满则唇反，唇反则肉先死。甲日笃，乙日死。
足厥阴气绝，即筋缩引卵与舌卷。厥阴者，肝脉也。肝者，筋之合也。筋者聚于阴器而络于舌本，故脉不营则筋缩急，筋缩急即引卵与舌，故舌卷卵缩。此筋先死。庚日笃，辛日死。
手太阴气绝，即皮毛焦。太阴者肺也，行气温于皮毛者也。气弗营则皮毛焦，皮毛焦则津液去，津液去即皮节伤，皮节伤则皮枯毛折。毛折者则毛先死。丙日笃，丁日死。
手少阴气绝则脉不通，脉不通则血不流，血不流则色泽去，故面色黑如黧。此血先死。壬日笃，癸日死。
三阴气俱绝者，则目眩转目瞑。目瞑者为失志，失志者则志先死，死即目瞑也。
六阳气俱绝者，则阴与阳相离，阴阳相离则腠理泄，绝汗乃出，大如贯珠，转出不流，即气先死。旦占夕死，夕占旦死。
四十八难曰：人有三虚三实，何谓也？然。有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者：出者为虚，入者为实；言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实；外痛内快为外实内虚，内痛外快为内实外虚。故曰虚实也。
八十一难曰：经言无实实虚虚，损不足而益有余，是寸口脉耶？将病自有虚实耶？其损益奈何？然。是病非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，当知金平木，假令肺实而肝虚，微少气用针，不补其肝，而反重实其肺，故曰实实虚虚，损不足而益有余。此者中工之所害也。

　　金匮要略 【 汉?张机】 

　　　虚劳证治

夫男子平人脉大为劳，极虚亦为劳。
男子面色薄者，主渴及亡血，卒喘悸，脉浮者，里虚也。男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。
劳之为病，其脉浮大，手足烦，春夏剧，秋冬瘥，阴寒精自出，酸削不能行。
男子脉浮弱而濇为无子，精气清冷。
夫失精家少腹弦急，阴头寒，目眩 【 一作目眶痛，】 发落，脉极虚芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。
男子平人脉虚弱细微者，喜盗汗也。
人年五六十，其病脉大者，痹侠背行，若肠鸣马刀侠瘿者，皆为劳得之。
脉沉小迟，名脱气，其人疾行则喘喝，手足逆寒，腹满，甚则溏泄，食不消化也。
脉弦而大，弦则为减，大则为芤，减则为寒，芤则为虚，虚寒相搏，比名为革。妇人则半产漏下，男子则亡血失精。虚劳里急，悸衄，腹中痛，梦失精，四肢酸疼，手足烦热，咽干口燥，小建中汤主之。
虚劳里急诸不足，黄芪建中汤主之。
虚劳腰痛，少腹拘急，小便不利者，八味肾气圆主之。
虚劳诸不足，风气百疾，薯蓣圆主之。
虚劳虚烦不得眠，酸枣汤主之。
五劳虚极，羸瘦腹满，不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄(上庶下虫)虫圆主之。

　　中藏经 【 汉?华佗】 

　　　虚病大要论

病有脏虚腑虚，上虚下虚，状各不同，宜深消息。肠鸣气走，足冷手寒，食不入胃，吐逆无时，皮毛憔悴，肌肉皱皴，耳目昏塞，语声破散，行步喘促，精神不收，此五脏之虚也。诊其脉，举指而活，按之而微，看在何部，以断其脏也；又按之沉小弱微，短濇软濡，俱为脏虚也。虚则补益，治之常情耳。皮肤搔痒，肌肉(月真)胀，食饮不化，大便滑而不止，诊其脉，轻手按之得滑，重手按之得平，此乃腑虚也。看在何经，而正其时也。颊赤心忪，举动颤栗，语声嘶嗄，唇焦口干，喘乏无力，面少颜色，颐颔肿满，诊其左右寸脉，弱而微者，上虚也。大小便难，饮食进退，腰脚沉重，如坐水中，行步艰难，气上奔冲，梦寐危崄，诊其左右尺中脉，滑而濇者，下虚也。病人脉微濇短小，俱属下虚也。

　　　劳伤论

劳者劳于神气，伤者伤于形容。饥饱过度则伤脾，思虑过度则伤心，色欲过度则伤肾，起居过度则伤肝，喜怒悲愁过度则伤肺。又风寒暑湿则伤于外，饥饱劳役则败于内。昼感之则病荣，夜感之则病卫。荣卫经行，内外交运，而各从其昼夜。始劳于一，一起于二，二传于三，三通于四，四干其五，五复犯一。一至于五，邪气乃深，真气自失，使人肌肉消，神气弱，饮食减，行步难。及其如此，则虽有命，亦不能生也。故调神气论曰：调神气、戒酒色、节起居、少思虑，薄滋味者，长生之大端耳。诊其脉，甚数、甚急、甚细、甚弱、甚微、甚濇、甚滑、甚短、甚长、甚浮、甚沉、甚紧、甚弦、甚洪、甚实，皆生于劳而伤也。

　　　传尸论

传尸者，非为一门相染而成也。人之血气衰弱，脏腑羸虚，中于鬼气，因感其邪，遂成其疾。其候欬嗽不止，或胃膈账闷，或肢体疼重，或肌肤消瘦，或饮食不入，或吐利不定，或吐脓血，或嗜水浆，或好歌咏，或爱悲愁，或颠风发歇，或便溺艰难。或因酒食而遇，或因风雨而来，或问病吊丧而得，或朝走暮游而得，或因气聚，或因血行，或露卧于田野，或偶会于园林，钟此病死之气，染而为疾，故曰传尸也。

　　　虚劳死证

荣卫耗散，面目浮肿者死。
心绝于肾，肩息，回盻目直者，一日死。
肺绝则气去不反，口如鱼口者，三日死。
骨绝，腰脊痛，肾中重，不可反侧，足膝后平者，五日死。
肾绝，大便赤濇，下血，耳干，脚浮舌肿者，六日死。
又曰：足肿者九日死。
脾绝，口冷足肿，胀泄不觉者，十二日死。
筋绝，魂惊虚恐，手足爪甲青，呼骂不休者，八九日死。
肝绝，汗出如水，恐惧不安，伏卧目直面青者，八日死。又曰实时死。
胃绝，齿落面黄者，七日死；又曰十日死。

　　　脏腑虚劳证脉

肝脉弦长曰平。若实而微则为不足，病在内；不及则令人胷胁胀满，如人将捕之。虚则梦花草茸茸，又身热恶寒，四肢不举，脉当弦长而急，反短濇，乃金克木，十日死，不治。
胆虚则伤寒，寒则恐畏头眩，不能独卧，关上脉阳微者胆虚。阳虚者，胆绝也。
心脉来盛去衰如连珠，如循琅玕曰平。若来衰去盛为不足，病在内，令人烦躁，上为欬唾，下为气泄。心虚则畏人，瞑目欲眠，精神不倚，魂魄妄乱，恐惧多惊，忧思不乐，胷腹中若痛，言语战栗，恶寒恍惚，面赤目黄，喜衄，诊其脉，左右寸口两虚而微者是也。
小肠虚则伤寒，寒则泄脓血，或泄黑水，左寸口脉浮而微，软弱不禁按，病惊狂无所守，下空空然不能语者是也。
脾虚则多癖，喜吞酸，痢不已，精不胜元气之失，溺不能自持，其脉如鸟之距曰不及，病在内，令人中满不食，乏力，手足缓弱不遂，涎引口中，四肢肿胀，溏泄不时，梦中饮食。脾气虚则大便活，小便利，汗出不止。五液注下，为五色注下利，梦饮食不足也。
胃虚则肠鸣胀满，引出滑泄，不足则多饥不消食。脉浮大者虚也，浮而微滑者亦虚也。
肺虚则寒，生欬息，利下，少气力，多悲感。其脉来毛而微曰不及，病在内，令人喘呼而欬，上气见血，下闻病音。又欬而遗小便者，上虚不能制下故也。又虚则力乏喘促，右胁胀，语言气短者，是也。
大肠虚寒则滑泄不定。又虚则喜满欬喘，咽中如核妨矣。
肾脉沉濡曰平。若其去如数者为不及，病在内，令人心如悬，小肠腹满，小便滑变黄色。虚则胷中痛，梦船溺人，肾乏精，彻背与腰相引而疼，饥见饱减。又喉鸣坐而喘欬，血出，为肾虚寒，气欲绝也。
膀胱虚则引起气入肺。
三焦者，人三元之气也。上焦虚则不能制下，遗便溺，头面肿；中焦虚则肠鸣膨胀；下焦虚寒则大小便泄下不止。

　　千金方 【 唐?孙思邈】 

　　　脏腑虚劳证脉

肝伤，其人脱肉，又卧口欲得张，时时手足青，目瞑，瞳人痛，此为肝脏伤所致也。
左手关上脉阴虚者，足厥阴经也。病苦胁下坚，寒热，腹满不欲饮食，腹胀，悒悒不乐，妇人月经不利，腰腹痛，名曰肝虚寒也。
左手关上脉阴阳俱虚者，足厥阴与少阳经俱虚也。病苦恍惚，尸厥不知人，妄见少气，不能言，时时自惊，名曰肝胆俱虚也。
肝劳病者，补心气以益之，心旺则感于肝。人逆春气，则足少阳不生，而肝气内变。顺之则生，逆之则死。顺之则治，逆之则乱。反顺为逆，是谓关格，病则生矣。
心伤，其人劳倦，头面赤而下重，心中痛彻背，自烦发热，当脐跳，诊其脉弦，此为心脏伤所致也。
左手关上脉阳虚者，足少阳经也。病苦眩厥痿，足指不能摇，躄不能起，僵仆目黄，失精(目巟)(目巟)，名曰胆虚寒也。
邪哭使魂魄不安者，血气少也[血气少也：原缺，据《千金》卷十三心脏脉论补。]。血气少者，属于心。心气虚者，其人即畏，合目欲眠，梦远行而精神离散，魂魄妄行，阴气衰者即为癫，阳气衰者即为狂。五脏者，魂魄之宅舍，精神之所依托也。魂魄飞扬者，其五脏空虚也，即邪神居之，神灵所使鬼而下之。脉短而微，其脏不足，则魂魄不安。魂属于肝，魄属于肺。肺主津液，即为涕泣出。肺气衰者即泣出，肝气衰者魂不安。肝主善怒，其声呼。
左手寸口人迎以前，脉阴虚者，手少阴经也。病苦悸恐不乐，心腹痛，难以言，心如寒，恍惚，名曰心虚寒也。
左手寸口人迎以前脉阳虚者，手太阳经也。病苦颅际偏头痛，耳颊痛，名曰小肠虚寒也。
左手寸口人迎以前，脉阴阳俱虚者，手少阴与巨阳经俱病也。病苦洞泄，苦寒少气，四肢厥，肠澼，名曰心小肠俱虚也。
心劳病者，补脾气以益之，脾王则感于心矣。人逆夏气则手太阳不长，而心气内洞。顺之则生，逆之则死。顺之则治，逆之则乱。反顺为逆，是谓关格，病则生矣。
脾气弱，病利下白，肠垢，大便坚，不能更衣，汗出不止，名曰脾气弱，或五液注下青黄赤白黑。
右手关上脉阴虚者，足太阴经也。病苦泄注，腹满气逆，霍乱呕吐，黄瘅心烦，不得卧，肠鸣，名曰脾虚冷也。
右手关上脉阳虚者，足阳明经也。病苦胫寒不得卧，恶风寒洒洒，目急，腹痛虚鸣《外台》作耳虚鸣，时寒时热，唇口干，面目浮肿，名曰胃虚冷也。
右手关上脉阴阳俱虚者，足太阴与阳明俱虚也。病苦胃中如空状，少气不足以息，四逆寒，泄注不已，名曰脾胃俱虚也。
脾劳病者，补肺气以益之，肺旺则感于脾。是以圣人春夏养阳气，秋冬养阴气，以顺其根本矣。肝心为阳，脾肺肾为阴。逆其根则伐其本。阴阳四时者，万物之终始也。
右手寸口气口以前脉阴虚者，手太阴经也。病苦少气不足以息，嗌干不津液，名曰肺虚冷也。右手寸口气口以前脉阳虚者，手阳明经也。病苦胷中喘，肠鸣虚渴，唇干目急，善惊泄白，名曰大肠虚冷也。
右手寸口气口以前脉阴阳俱虚者，手太阴与阳明经俱虚也，病苦耳鸣嘈嘈，时妄见光明，情中不乐，或如恐怖，名曰肺与大肠俱虚也。
肺劳病者，补肾气以益之，肾王则感于肺矣。人逆秋气则手太阴不收，肺气焦满。顺之则生，逆之则死。顺之则治，逆之则乱。反顺为逆，是为关格，病则生矣。
左手尺中神门以后脉阴虚者，足少阴经也。病苦心中闷，下重足肿，不可以按地，名曰肾虚寒也。
右手尺中神门以后脉阴虚者，足少阴经也。病苦足胫小弱，恶寒，脉代绝，时不至，足寒上重下轻，行不可按地，小腹胀满，上抢胷，痛引胁下，名曰肾虚寒也。
左手尺中神门以后脉阴阳俱虚者，足少阴与太阳经俱虚也。病苦小便利，心痛背寒，时时小腹满，名曰肾膀胱俱虚也。
右手尺中神门以后脉阴阳俱虚者，足少阴与太阳经俱虚也。病苦心痛，若下重不自收，篡反出，时时苦洞泄，寒中泄，肾心俱痛，名曰肾膀胱俱虚也。
左手尺中神门以后脉阳虚者，足太阳经也。病苦脚中筋急，腹中痛引腰背，不可屈伸，转筋恶风，偏枯腰痛，外踝后痛，名曰膀胱虚冷也。
右手尺中神门以后脉阳虚者，足太阳经也。病苦肌肉振动，脚中筋急，耳聋忽忽不闻，恶风，飕飕作声，名曰膀胱虚冷也。
肾劳病者，补肝气以益之，肝王则感于肾矣。人逆冬气则足少阴不藏，肾气沉浊。顺之则生，逆之则死。顺之则治，逆之则乱。反顺为逆，是谓关格，病则生矣。
补方通治五劳六极，七伤虚损。五劳，五脏病。六极，六腑病。七伤，表里受病。五劳者，一曰志劳，二曰思劳，三曰忧劳，四曰心劳，五曰疲劳。六极者，一曰气极，二曰血极，三曰筋极，四曰骨极，五曰髓极，六曰精极。七伤者，一曰肝伤善梦，二曰心伤善忘，三曰脾伤善饮，四曰肺伤善痿，五曰肾伤善唾，六曰骨伤善饥，七曰脉伤善嗽。凡远思强虑伤人，忧恚悲哀伤人，喜乐过度伤人，忿怒不解伤人，汲汲所愿伤人，戚戚所患伤人，寒喧失节伤人，故曰五劳六极七伤也。

　　济生方 【 宋?严用和】 

　　　总论证治

夫劳瘵一证，为人之大患，凡受此病者，传变不一，积年疰易，甚至灭门，可胜叹哉！大抵合而言之，曰传尸；别而言之，曰骨蒸、殗殜、复连、尸疰、劳疰、蛊疰、毒疰、热疰、冷疰、食疰、鬼疰是也。夫疰者注也，自上注下，病源无异，是之谓疰。又其变则有二十二种，或三十六种，或九十九种。又有所谓五尸者，曰蜚尸、遁尸、寒尸、丧尸、尸注是也。其名不同，传变尤不一。感此疾而获安者，十无一二也。大凡五脏所传，皆令人憎寒发热，其证状各异：有如传之于肝，则面白目枯，口苦自汗，心烦惊怪；传之于心，则面黑鼻干，口疮喜忘，大便或秘或泄；传之于脾，则面青唇黄，舌强喉哽，吐涎体瘦，饮食无味；传之于肺，则面赤鼻白，痰吐咯血，喘嗽毛枯；传之于肾，则面黄耳枯，胷满胻痛，白浊遗沥。又有二十四种劳蒸者，亦可因证验之。蒸在心也，少气烦闷，舌必焦黑；蒸在小肠也，腹内雷鸣，大肠或秘或泄；蒸在肝也，目昏眩运，躁怒无时；蒸在胆也，耳聋口苦，胁下坚痛；蒸在肾也，耳轮焦枯，腰脚酸痛；蒸在右肾也，情意不定，泄精白絮；蒸在肺也，喘嗽咯血，声音嘶远；蒸在大肠也，右鼻干疼，大肠隐痛；蒸在脾也，唇口干燥，腹胁胀满，畏寒不食；蒸在胃也，鼻口干燥，腹膨自汗，睡卧不宁；蒸在膀胱也，小便黄赤，凝浊如膏。蒸在三焦也，或寒或热，中脘膻中，时觉烦闷；蒸在膈也，心胷噎塞，疼痛不舒；蒸在宗筋也，筋脉纵缓，小腹隐痛，阴器自强；蒸在回肠也，肛门秘濇，传道之时，里急后重；蒸在玉房也，男子遗精，女子白淫；蒸在脑也，眼眵头眩，口吐浊涎；蒸在皮也，肌肤鳞起，毛折发黑；蒸在骨也，版齿黑燥，大杼酸疼；蒸在髓也，肩背疼倦，胻骨酸痛；蒸在筋也，眼昏胁痛，爪甲焦枯；蒸在脉也，心烦体热，痛刺如针；蒸在内也，自觉身热，多不奈何，四肢瞤动；蒸在血也，毛发焦枯，有时鼻衄，或复尿血。详诸病证，大略如斯。若究其根，惟心肺受虫啮，祸之甚也。治法先宜去根，次须摄养调治；亦有早灸膏肓俞崔氏穴而得愈者。若待其根深蒂固而治之，则无及矣。

　　　论五劳六极证治

医经载五劳六极之证，非传尸骨蒸之比，多由不能卫生，施于过用，逆于阴阳，伤于荣卫，遂成五劳六极之病焉。盖劳力谋虑成肝劳，应乎筋极；曲运神机成心劳，应乎脉极；意外过思成脾劳，应乎肉极；预事而忧成肺劳，应乎气极；矜持志节成肾劳，应乎骨极。此五劳应乎五极者也。然精极者，五脏六腑之气衰，形体皆极，眼视无明，齿焦发落，体重耳聋，行履不正，邪气逆于六腑，厌于五脏，故成精极。大抵劳极之脉多弦。治疗之法，随其虚实冷热而调之。精极者，当补其精也。《素问》所谓：形不足者温之以气，精不足者补之以味。大略如此。

　　河间六书 【 金?刘完素】 

　　　虚损论

虚损之疾，寒热因虚而感也。感寒则损阳，阳虚则阴盛，损自上而下，治之宜以辛甘淡，过于胃则不可治也。感热则损阴，阴虚则阳盛，故损自下而上，治之宜以苦酸咸，过于脾则不可治也。自上而损者，一损损于肺，皮聚而毛落；二损损于心，血脉虚少，不能荣于脏腑，妇人月水不通；三损损于胃，饮食不为肌肤。自下而损者，一损损于肾，骨痿不能起于床；二损损于肝，筋缓不能自收持；三损损于脾，饮食不能消克。论曰，心肺损而色蔽，肾肝损而形痿，谷不能化而脾损，感此病者，皆损之病也。渐渍之深，皆虚劳之疾也。

　　东垣十书 【 元?李杲】 

　　　脾胃虚弱随时为病随病制方

夫脾胃虚弱，必上焦之气不足，遇夏天气热盛，损伤元气，怠惰嗜卧，四肢不收，精神不足，两脚痿软，遇早晚寒厥，日高之后，阳气将旺，复热如火，乃阴阳气血俱不足。故或热厥而阴虚，或寒厥而气虚，口不知味，目中溜火而视物(目巟)(目巟)无所见，小便频数，大便难而结秘，胃脘当心而痛，两胁痛或急缩，脐下周围如绳束之急，甚则如刀刺，腹难舒伸，胷中闭塞，时显呕哕，或有痰嗽，口沃白沫，舌强腰背胛眼皆痛，头痛时作，食不下，或食入即饱，全不思食，自汗尤甚。若阴气复在皮毛之上，皆天气之热，助本病也，乃庚大肠、辛肺金为热所乘而作，当先助元气，理治庚辛之不足，黄芪人参汤主之。

　　　脾胃虚不可妄用吐药论

六元正纪论云木郁则达之者，盖木性当动荡轩举，是其本体，今乃郁于地中无所施为，即是风失其陆。人身有木郁之证者，当开通之，乃可用吐法以助风木，是木郁则达之之义也。又说木郁达之者，盖谓木初失其性，郁于地中，今既开发行于天上，是发而不郁也，是木复其性而有余也。有余则兼其所胜，脾土受邪，见之于木郁达之条下，不止此一验也。又厥阴司天亦风木旺也，厥阴之胜亦风木旺也，俱是脾胃受邪，见于上条，其说一同。或者不悟木郁达之四字之义，反作木郁治之，重实其实，脾胃又受木制，又复其木，正谓补有余而损不足也。既脾胃之气先已不足，岂不因此而重绝乎？再明胷中窒塞，当吐，气口三倍大于人迎，是食伤太阴，上部有脉，下部无脉，其人当吐不吐则死。以其下部无脉，知其木郁在下也，塞道不行而肝气下绝矣。兼肺金主塞而不降，为物所隔，金能克木，肝木受邪，食塞胷咽，故曰在下者因而越之。仲景云：实烦以瓜蒂散吐之。如经汗下谓之虚烦，又名懊憹。烦躁不得眠，知其木郁也，以栀子豉汤吐之。昧者将鬲咽不通，上支两胁，腹胀胃虚不足，乃浊气在上则生(月真)胀之病吐之。况胃虚必怒，风木已来乘陵胃中，《内经》以铁洛镇坠之，岂可反吐助其风木之邪？不主吐而吐，其差舛如天地之悬隔。大抵胷中窒塞，烦闷不止者，宜吐之耳。

　　　脾胃虚则九窍不通论

真气又名元气，乃先身生之精气也，非胃气不能滋之。胃气者，谷气也、荣气也、运气也、生气也、清气也、卫气也、阳气也。又天气、人气、地气，乃三焦之气，分而言之则异，其实一也，不当作异名异论而观之。饮食劳役所伤，自汗小便数，阴火乘土位，清气不生，阳道不行，乃阴血伏火，况阳明胃土，右燥左热，故化燥火而津液不能停。且小便与汗，皆亡津液，津液至中宫变化为血也。脉者，血之腑也，血亡则七神何依？百脉皆从此中变来也。人之百病，莫大于中风。有汗则风邪客之；无汗则阳气固密，腠理闭拒，诸邪不能伤也。或曰：经言阳不胜其阴，则五脏气争，九窍不通；又脾不及，则令人九窍不通，名曰重强；又五脏不和，则九窍不通；又头痛耳鸣，九窍不通利，肠胃之所生也。请析而解之？答曰：夫脾者阴土也，至阴之气，主静而不动。胃者阳土也，主动而不息。阳气在于地下，乃能生化万物，故五运在上，六气在下。其脾长一尺，掩太仓，太仓者胃之上口也，脾受胃禀，乃能熏蒸腐熟五谷者也。胃者，十二经之源，水谷之海也，平则万化安，病则万化危。五脏之气，上通九窍，五脏禀受气于六腑，六腑受气于胃。六腑者，在天为风寒暑湿燥火，此无形之气也。胃气和平，荣气上升，始生温热，温热者春夏也。行阳二十五度，六阳升散之极，下而生阴，阴降则下行为秋冬，行阴道为寒凉也。胃既受病，不能滋养，故六腑之气已绝，致阳道不行，阴火上行，五脏之气，各受一腑之化，乃能滋养皮肤血脉筋骨。故言五脏之气已绝于外，是六腑生气先绝，五脏无所禀受而气后绝矣。肺本收下，又主五气，气绝则下流，与脾土迭于下焦，故曰重强。胃气既病则下溜。经云：湿从下受之，脾为至阴，本乎地也。有形之土，下填九窍之源，便不能上通于天，故曰，五脏不和则九窍不通。胃者行清气而上，即地之阳气也。积阳成天，曰清阳出上窍，曰清阳实四肢，曰清阳发腠理者也。脾胃既为阴火所乘，谷气闭塞而下流，即清气不升，九窍为之不利。胃之一腑病，则十二经元气皆不足也。气少则津液不行，津液不行则血亏，故筋骨皮肉血脉皆弱，是气血俱羸弱矣。劳役动作，饮食饥饱，可不慎乎？凡有此病者，虽不变易他疾，已损其天年，更加之针灸，用药差误，欲不夭枉得乎？

　　　胃虚则脏腑经络皆无所受气而俱病论

夫脾胃虚，则湿土之气溜于脐下，肾与膀胱受邪，膀胱主寒，肾为阴火，二者俱弱，润泽之气不行。大肠者，庚也，燥气也，主津；小肠者，丙也，热气也，主液。此皆属胃，胃虚则无所受气而亦虚，津液不濡，睡觉口燥咽干而皮毛不泽也。甲胆风也，温也，主生化周身之血气；丙小肠热也，主长养周身之阳气。亦皆禀气于胃，则能浮散也，升发也。胃虚则胆及小肠温热生长之气俱不足，伏留于有形血脉之中，为热病，为中风，其为病不可胜纪，青赤黄白黑五腑皆滞。三焦者，乃下焦元气生发之根蒂，为火乘之，是六腑之气俱衰也。腑者，府库之府，包含五脏及形质之物而藏焉。且六腑之气，外无所主，内有所受，感天之风气而生甲胆，感暑气而生丙小肠，感湿化而生戊胃，感燥气而生庚大肠，感寒气而生壬膀胱，感天一之气而生三焦，此实父气，无形也。风寒暑湿燥火，乃温热寒凉之别称也。行阳二十五度，右迁而升浮降沉之化也。其虚也，皆由脾胃之弱。以五脏论之，心火亢盛，乘其脾土曰热中，脉洪大而烦闷。《难经》云：脾病当脐有动气，按之牢若痛，动气筑筑然坚牢，如有积而硬，若似痛也，甚则亦大痛。有是则脾虚病也，无则非也。更有一辩，食入则困倦，精神昏冒而欲睡者，脾亏弱也。且心火大盛，左迁入于肝木之分，风湿相搏，一身尽痛，其脉洪大而弦，时缓，或为眩运战摇，或为麻木不仁，此皆风也。脾病体重节痛，为痛痹，为寒痹，为诸湿痹，为痿软失力，为大痈大疽。若以辛热助邪，则为热病，为中风，其变不可胜纪。木旺运行北越，左迁入地，助其肾水，水得子助，入脾为痰涎，自入为唾，入肝为泪，入肺为涕，乘肝木而反克脾土明矣。当先于阴分，补其阳气，升腾行其阳道而走空窍。次加寒水之药，降其阴火，黄蘗、黄连之类是也。先补其阳，后泻其阴，脾胃俱旺，而复于中焦之本位，则阴阳气平矣。火曰炎上，水曰润下。今言肾主五液，上至头出于空窍，俱作泣涕汗涎唾者，何也？曰：病癎者，涎沫出于口，冷汗出于身，清涕出于鼻，皆阳蹻、阴蹻、督、冲四脉之邪上行，肾水不任煎熬，沸腾上行为之也。此奇邪为病，不系五行阴阳十二经所拘，当从督冲二蹻四穴中奇邪之法治之。

　　　胃虚元气不足诸病所生论

夫饮食劳役皆自汗，乃足阳明化燥火，津液不能停，故汗出小便数也。邪之大者，莫若中风。风者百病之长，善行而数变。虽然，无虚邪则风雨寒不能独伤人，必先中虚邪，然后贼邪得入矣。至于痿厥逆，皆由汗出而得之也。且冬阳气伏藏于水土之下，如非常泄精，阳气已竭，则春令从何而得？万化俱失所矣。在人则饮食劳役，汗下时出，诸病遂生。予所以谆谆如此者，盖亦欲人知所慎也。

　　丹溪心法 【 元?朱震亨】 

　　　劳瘵

劳瘵主乎阴虚，痰与血病。
虚劳渐瘦属火，阴火销铄，即是积热做成，始健可用子和法。后若羸瘦，四物汤加减送消积丸。不致阳虚蒸蒸发热，积病最多，劳病四物汤加炒蘗、竹沥、人尿、姜汁，大补为上。肉脱热甚者难治。
劳瘵之证，非止一端。其始也，未有不因气体虚弱，劳伤心肾而得之。以心主血，肾主精，精竭血燥则劳生焉。故传变不同：骨蒸、殗殜、复连、尸疰。夫疰者注也，自上至下，相传骨肉，乃至灭门者有之。其证脏中有虫啮心肺间，名曰瘵疾，难以医治。
传尸劳瘵，寒热交攻，久嗽咯血，日见羸瘦，先以三拗汤与莲心散煎，万不失一。

　　　葛可久劳证十药神书内摘七方

夫人之生也，禀天地氤氲之气，在乎保养真元，固其根本，则万病不生，四体康健。若曰不养真元，不固根本，疾病由是生焉。且真元根本，则气血精液也。余尝闻先师有言曰：万病莫若劳证最为难治。盖劳之由，因人之壮年气血完聚精液充满之际，不能保养性命，酒色是贪，日夜躭嗜，无有休息，以致耗散真元，虚败精液，则呕血吐痰，以致骨蒸体热，肾虚精竭，面白颊红，口干咽燥，白浊遗精，盗汗，饮食艰难，气力全无，谓之火盛金衰。重则半年而毙，轻则一载而亡。况医者不究其源，不穷其本，或投之以大寒之剂，或疗之以大热之药，妄为施治，绝不收效。殊不知大寒则愈虚其中，大热则愈竭其内，所以世之医劳者，万无一人焉。先师用药治劳，如羿之射，无不中的。今开用药次第于后。用药之法，如呕吐咯嗽血者，先以十灰散遏住，如甚者须以花蕊石散止之。
大抵血热则行，血冷则凝，见黑必止，理之必然。止血之后，其人必体倦。次用独参汤一补，令其熟睡一觉，不要惊动，睡起病去五六分，后服诸药。
保和汤，止嗽宁肺。保真汤，补虚除热。太平丸，润肺除痿。消化丸，下痰消气。
保和汤，内分血盛、痰盛、喘盛、热盛、风盛、寒盛六事，加味和之。保真汤，内分惊悸、淋浊、便濇、遗精、燥热、盗汗六事，加味用之。余无加用。服药之法，每日仍浓煎薄荷汤，灌漱喉中，用太平丸先嚼一丸，徐徐咽下；次噙一丸，缓缓溶化，至上床时亦如此用之。夜则肺窍开，药必流入窍中。此诀要紧。如痰壅却先用饴糖拌消化丸一百丸吞下，次又依前噙嚼太平丸，令其仰面卧而睡。服前七药后，若肺有嗽，可煮润肺丸食之如常。七药之前，有余暇煮此服之，亦可续煮白凤膏食之，固其根源，完其根本。病可之后，方可合十珍丸服之，此为收功起生之妙用也。

　　证治要诀 【 明?戴思恭】 

　　　五劳

五劳者，五脏之劳也。皆因不量才力，勉强运为，忧思过度，嗜饮无节，或病失调理，将积久成劳，其病头旋眼运，身疼脚弱，心怯气短，自汗盗汗，或发寒热，或五心常热，或往来潮热，或骨蒸作热，夜多恶梦，昼少精神，耳内蝉鸣，口苦无味，饮食减少，此皆劳伤之证。五脏虽皆有劳，心肾为多。心主血，肾主精，精竭血燥则劳生。治劳之法，当以调心补肾为先，不当用峻烈之剂，惟当温养滋补，以久取效。天雄、附子之类，投之太多，适足以发其虚阳，缘内无精血，不足当此猛剂。不可因有热，纯用甜冷之药以伤肾气。独用热药者，犹釜中无水而进火也；过用冷药者，犹釜下无火而添水也。非徒无益，又害之耳。宜十全大补汤，或双和散、养荣汤、七珍散、乐令建中汤，皆可选用。间进双补圆。若有无故身体瘦软，绝无力气，别无他证，此平日作劳太过，血气虚而筋失养，宜劫劳散或和气汤倍芎、归。又有言语读诵，过耗神气，致成虚损，是为叫呼走气，宜于十全大补汤等药选用。
虚人老人病中，忽一旦语言不出，扣之不应，此不是哑风，久久药力到，补调功成，自复应矣。
气虚人多不得寝。亦有痰多，胆经伏涎，欲寐不得者，不可例作虚治，妄补则痰愈盛。
有于坐卧之中，似欲得人按捻意方始安者，此亦虚证也。诸发热及有寒热者，已各见本门，审知因虚劳得之，并宜用前药。未效，用十四味建中汤。渴而不胜热药者，七珍散加木香、五味子各七分。热多，黄芪鳖甲散，或人参散。独五心发热，将欲成劳者，茯苓补心汤。外虽恶热，内自畏寒，盛夏不可单衣，大建中汤、十四味建中汤、正元饮、参附汤。
饮食减少，畏食而呕者，难独用前滞甜药，须斟酌用前快脾之剂，缩砂、陈皮药却不可少。如乐令建中汤内有陈皮、半夏、细辛却可用，仍下鹿茸橘皮煎圆。如不呕不畏食，用前十全大补汤、双和散等药，亦当少加快脾之剂以为之防。
有患精血不足，明知当补肾，方欲一求之归芪等药，其人素减食，又恐不利于脾；方欲理脾气，则不免用疏利之药，又恐愈耗肾水。全一举而两得之功，莫若鹿茸橘皮煎圆为第一。故曰精不足补之以味，又曰补肾不如补脾，以脾上交于心，下交于肾故也。道家交姤心肾，以脾为黄婆者，即此意。若肾元大段虚损，病势困笃，则肾不容少缓，又不拘于此说。要知于滋肾之中佐以砂仁、澄茄之类，于壮脾之中参以北五味、黄芪之属，比又临时审病用药之活法。劳疾久而嗽血，咽疼无声，此病自下而传上；若不嗽不痛，久而溺浊脱精，此为自上传下，皆死证也。
有面色如故，肌体自充，外看如无病，内实虚损，俗呼为桃花蛀，宜看其何证，于前药审而用之。
有传尸劳，骨肉相传，甚至灭门，此其五脏中皆有劳虫，名曰瘵疾，难以医治。
外有因动作劳力，或发寒热，或身疼气短，或劳倦嗜卧，乃一时发劳，却非五劳者比，宜和气饮。
有欬嗽痰多者，名曰劳嗽，与风寒壅热之嗽不同。此乃有本有标，本在肾而标在肺，可与前方选用，加五味、杏仁、阿胶、贝母、(艹款)冬花之属。嗽而加以喘者，于前药更加磨沉香，仍吞灵砂丹或三炒丹。

　　明医杂着 【 明?王纶】 

　　　劳瘵

男子二十前后，色欲过度，损伤精血，必生阴虚火动之病。睡中盗汗，午后发热，哈哈欬嗽，倦怠无力，饮食少进，甚则痰涎带血，咯吐出血，或欬血、吐血、衄血，身热脉沉数，肌肉消瘦，此名劳瘵。最重难治，轻者必用药数十服，重者期以岁年。然必须病人爱命，坚心定志，绝房室，息妄想，戒恼怒，节饮食，以自培其根，否则虽服良药，亦无用也。此病治之于早则易，若到肌肉消铄，沉困着床，脉沉伏细数，则难为矣。又此病大忌服人参，若曾服过多者亦难治。今制一方，治色欲证，先见潮热盗汗，欬嗽倦怠，趁早服之。生地黄酒洗、甘草炙、干姜炮各五分，川芎、熟地、知母蜜水浸拌炒、天门冬去心皮各一钱，白芍药炒、当归、白朮各一钱三分，陈皮、黄蘗蜜水浸炙各七分，生姜三片，水煎，空心温服。
【 注　按前方治火盛阴虚之法也。大抵此证属足三阴亏损虚热无火之证，故昼发夜止，夜发昼止，不时而作，当用六味地黄丸为主，以补中益气汤调补脾胃。若脾胃先损者，当以补中益气为主，以六味地黄丸温存肝肾，多有得生者。若误用黄蘗知母之类则复伤脾胃，饮食日少，诸脏愈虚，元气下陷，腹痞作泻，则不可救矣。夫衄血吐血之类，因虚火妄动，血随火而泛行，或阳气虚不能摄血归经而妄行，其脉弦洪，乃无根之火浮于外也。大抵此证多因四五六月为火土大旺，金水衰涸之际，不行独宿淡味，保养二脏，及十一二月火气潜藏，不远帷幕，戕贼真元，故至春末夏初，患头疼脚软，食少体热，注夏之病，或少有老态，不耐寒暑，不胜劳役，四时迭病，皆因气血方长，而劳心亏损，或精血未满，而早斵丧，故其见证难以名状。若左尺脉虚弱或细数，是左肾之真阴不足也，用六味丸。右尺脉迟软或沉细而数欲绝，是命门之相火不足也，用八味丸。至于两尺微弱，是阴阳俱虚也，用十补丸。此皆滋其化源也。仍参前发热及后欬嗽诸证治法用之。】 

　　医学正传 【 明?虞抟】 

　　　虚损

或问：虚损之疾，世俗例用《局方》十全大补汤以补之，其方实为诸虚之关锁也。用参、芪、苓、朮、甘草以补气虚，用芎、归、芍药、地黄、肉桂以补血少。吾子将何以议之乎？曰：此药乃气血两虚之剂。或血虚而气尚实，或气虚而血尚充者，其可一例施乎？《内经》曰：毒药以治暴病。盖药性各有能毒，然中病者借其能以获安，不中病者徒惹其毒以增病耳。假如心脾二经虚损，当以茯苓补之。虚而无汗及小水短少者，服之有功；虚而小便数者，多服则令人目盲；虚而多汗者，久服损其气，夭人天年，以其味淡而利窍也。又如肺气弱及元阳虚者，当以黄芪补之。然肥白人及气虚而多汗者，服之有功。若苍黑人肾气有余而未甚虚者，服之必满闷不安，以其性寒而闭气也。甘草为健脾补中及泻火除烦之良剂，然呕吐与中满及嗜酒之人，多服必敛膈不行，而呕满增剧，以其气味之甘缓也。川芎为补血行血清利头目之圣药，然骨蒸多汗及气弱人久服，则真气走散而阴愈虚甚，以其气味之辛散也。生地黄能生血脉，然冒气弱者服之，防损胃不食。熟地黄养血补血，然痰火盛者，恐泥膈不行。人参为润肺健脾之药，若元气虚损者不可缺，然久嗽劳嗽咯血郁火在肺者，服之必加嗽增喘不宁，以其气味之甘温滞气也。白芍药为凉血益血之剂，若血虚腹痛者岂可缺，然形瘦气弱，禀赋素虚寒者，服之恐伐发生之气，以其气味之酸寒也。药性能毒，未易悉举，学者宜究本草之详，不可妄施以杀人也。

　　　劳极

《内经》曰：阴虚生内热。又曰：阴气者，静则神藏，躁则消亡，饮食自倍，肠胃乃伤。又曰：有所劳倦，形气衰少，谷气不盛，上焦不行，下脘不通，而胃气热，热气熏胷中，故内热。是故欲养阴而延生者，心神宜恬静而毋躁扰，饮食宜适中而无过伤，风寒暑湿之谨避，行立坐卧之有常，何劳怯之有哉？今也嗜欲无节，起居不时，七情六欲之火，时动乎中，饮食劳倦之过，屡伤乎体，渐而至于真水枯竭，阴火上炎，而发蒸蒸之燥热，或寒热进退，似疟非疟，古方名曰蒸病，或二十四种，或三十六种，名虽不同，证亦少异。大抵不过欬嗽发热，咯血吐痰，白浊白淫，遗精盗汗，或心神恍惚，梦与鬼交，妇人则月闭不通，日渐亏羸，渐成劳极之候。夫病此者始多懈怠，姑息日久，直至发热不休，形体瘦甚，真元已脱，然后求医治疗，虽仓扁复生，莫能救其万一，良可叹哉！虽然，一人未足怜也，况其待奉亲密之人，或同气连枝之属，熏陶日久，受其恶气，多遭传染，名曰传尸，又曰丧尸、曰飞尸、曰遁尸、曰殗殜、曰尸注、曰鬼注，盖表其传注酷虐，而神妙莫能以测之名也。虽然，未有不由气体虚弱，劳伤心肾而得之者。初起于一人不谨，而后传注数十百人，甚而至于灭门灭族者，诚有之矣。然此病最为可恶，其热毒郁积之久，则生异物恶虫，食人脏腑精华，变生诸般奇状，诚可惊骇。是以劳伤于肝胆者，则为毛虫，如刺猬瓦蛆之属，食人筋膜；劳伤于心与小肠者，则为羽虫，如灯蛾蚊虫禽鸟之形，食人血脉；劳伤于脾胃者，则为倮虫，如婴孩蚯蚓之类，食人肌肉；劳伤于肺与大肠者，则为介虫，如龟鳖虾蟹之状，食人肤膏；劳伤于肾与膀胱者，则为鳞虫，如鱼龙鲮鲤之形，食入骨髓。或挟相火之势，亦如羽虫之酷者，鸱鸮之类，为状不一，不可胜纪。凡人觉有此证，便宜早治，缓则不及事矣。治之之法，一则杀其虫以绝其根本，一则补其虚以复其真元。分经用药，各有条理，务如庖丁解牛，动中肯綮，无有不安者。若待病势已剧，元气已脱，虽依古法，取虫滋补，患者百无一生，但亦可绝后人之传疰耳。

古今图书集成医部全录卷三百四

　虚劳门

　　医学入门 【 明?李梴】 

　　　诸虚

血阴而气阳也，有暴虚而无伤损者易复，有虚而亏损者，亦可补益，惟久虚而伤坏者，必保养仅可半愈。大概虚脉多弦，弦濡大而无力者为气虚，脉沉微无力为气虚甚，脉弦而微为血虚，脉濇而微为血虚甚，或寸微尺大而紧者血虚有火多汗。又形肥而面浮白者阳虚，形瘦而面苍黑者阴虚。
食少神昏，精不藏，腰背胷胁筋骨酸痛，潮汗痰嗽，此虚证也，但见一二便是。
外因：感寒久则损阳，自上而下，一损于肺，则皮聚毛落；二损于心，则血脉虚少，不荣脏腑，妇人月水不通；三损于胃，别饮食不为肌肤。治宜辛甘，若淡过于胃则不可治矣。感热久则损阴，自下而上，一损于肾，则骨痿不能起于床者死；二损于肝，则筋缓不能自收持；三损于脾，则饮食不能消克。治宜酸苦若咸，过于脾则不可治矣。又不内外因：惊而夺精，汗出于心则损脉；疾走恐惧，汗出于肝则损筋；摇体劳苦，汗出于脾则损肉；饮食饱甚，汗出于胃，则损肠；持重远行，汗出于肾则损骨。治宜酸苦，若辛散于心则不可治矣。抑论心肺损而色惫汗多者为阳虚，肝肾损而形痿汗多者为阴虚。经云：损其肺者益其气，损其心者补其荣血，损其脾者调其饮食适其寒温，损其肝者缓其中，损其肾者益其精。是以古方肺损证见，四君子汤；心损证见，四物汤；心肺俱损者，八物汤；心肺及脾胃俱损者，十全大补汤；肝肾俱损者，牛膝丸；杂证新虚梦遗者，桂枝汤加龙骨、牡蛎；四肢烦重酸疼，心悸腹痛者，小建中汤；汗多力少，筋骨拘急者，黄芪建中汤；汗多脉暴结者，炙甘草汤；暴损气虚有汗潮热者，补中益气汤；气虚无汗潮热者，人参清肌散；暴损血虚有汗潮热者，人参养荣汤；血虚无汗潮热者，茯苓补心汤；暴脱血者，益胃升阳汤；潮汗痰嗽者，黄芪益损汤加半夏；大病后食减盗汗者，参苓白朮散加黄芪、当归。
内因：五劳六极七伤，积虚成损，积损成伤，经年不愈者，谓之久虚。五劳应五脏，六极即六欲应六腑。盖心劳，曲运神机，则血脉虚而面无色，惊悸梦遗盗汗，极则心痛咽肿；肝劳，尽力谋虑，则筋骨拘挛，极则头目昏眩；脾劳，意外过思，则胀满少食，极则吐泻肉削，四肢倦怠，关节肩背强痛；肺劳，预事而忧，则气乏心腹冷，胷背痛，极则毛焦津枯，欬嗽哄热；肾劳，矜持志节，则腰骨痛，遗精白浊，极则面垢脊痛。此五劳应乎五极者也。若原因腑虚以致脏虚，脏腑俱虚，视听已衰，行步不正，名曰精极，令人精浊茎弱核小，故又曰六极，极即伤也。七伤者，推原劳极之由，久视伤血，久卧伤气，久坐伤肉，久立伤骨，久行伤筋。房劳思虑伤心肾则阴血虚，劳役饥饱伤胃腑则阳气虚，此伤证之至要也。
阴虚，四物汤、二宜丸、肾气丸。火动外潮者，四物汤加知母、黄蘗，或滋阴降火汤丸、加味逍遥散、补阴丸；火燥甚者大补阴丸、单天门冬膏。
阳虚，四君子汤、保元汤。火衰中寒身冷者，鹿茸大补汤、苁蓉散、加减内固丸、三仙丹、温肾丸、腽肭补天丸、斑龙丸。
阴阳俱虚，八物汤、固真饮子或丸、人参养荣汤，或十全大补汤加苁蓉、附子、半夏、麦门冬，或八味丸。有火者，二至丸、异类有情丸。
心虚，人参固本丸、梦授天王补心丹、朱子读书丸；肝虚，天麻丸、鹿茸四斤丸；脾虚，参苓白朮散、橘皮煎丸、苍朮膏、白朮膏、参苓造化糕、太和羹；肺虚，单人参膏、单五味子膏；肾虚，小菟丝子丸、元兔固本丸、三味安肾丸、太极丸。
不论阴阳损伤，皆因水火不济。火降则血脉和畅，水升则精神充满。或心肾俱虚，或心脾俱虚，或心肝俱虚，或肺肾俱虚，或五脏俱虚，但以调和心肾为主，兼补脾胃，则饮食进而精神气血自生。
调和心肾，虚中有热者，古庵心肾丸；虚中有寒者，究源心肾丸，不受峻补者，归茸丸、瑞莲丸、冷补丸；兼补脾胃，二神交济丹、还少丹、天真丸、返本丸。
虚者，下虚也。热者，上热也。又言虚实者，正气虚，邪气实也。心劳邪热，则口舌生疮，语濇肌瘦；肝劳邪热，则胁痛关格不通；脾劳邪热，则气急肌痹多汗；肺劳邪热，则气喘面肿，口燥咽干；肾劳邪热，则尿赤阴疮，耳鸣溺闭。三白汤主之。心热加黄连、木通、麦门冬、生地，肝热加黄芩、防风、当归、龙胆草、赤芍，脾热加山栀、石斛、升麻，肺热加知母、桑白皮、秦艽、葶苈，肾热加元参、赤茯、车前子、生地。更参积热门虚炎治法。
挟气者，交感丹。古庵云：心肾主血，心恶热而肾恶燥，则清热润燥之药，是补心肾而泻肺脾也。肺脾主气，肺恶寒而脾恶湿，则温寒燥湿之药，是补肺脾而泻心肾也。《局方》概用辛香燥剂，以能健脾进食，然阴血消而心肾损，以致虚极火炎，面红发喘痰多，身热如火，跗肿溏泄，脉紧不食者，死。噫！凡虚皆阴血阴气虚也。若真阳虚，亦不可治。
经云：形不足者温之以气。温存以养，使气自充，非温药峻补之谓也。精不足者补之以味，乃天地自然之味，非膏粱之谓也。今人无病贪补而致病者有之，有病贪补而不依证用药反增痰火者有之，非唯不足却疾延年，亦非养心养性之道。且少年欲火正炽，尤宜戒补。中年以后，必资药饵扶持者，亦须量体，宁从缓治，不可责效目前，反致苛疾。大概肾虚者，琼玉膏、还元秋石丸、延年益寿不老丹。耳目衰者，还元丹、四圣不老丹、松柏实丸。肾虚无火者，何首乌丸、却老乌须健阳丹。肾虚有火者，八仙添寿丹。羸瘦者，大造丸、紫河车丹。血疾者，女贞丹、柏叶煎、柏脂丸、秤金丹。风疾胃火者，松脂丸、松梅丸。风疾无火者，仙人饭。痰火溺濇者，茯苓煎。气弱者，单人参膏。血燥者，单天门冬膏、地黄膏。脾虚者，白朮膏。脾肾俱虚者，加味苍朮膏。此皆养性延年之药，亦必因病选用。

　　　痨瘵

热痨阳病，口干舌疮咽痛，涕唾稠粘，手足心烦疼，小便黄赤，大便燥结。虚劳阴病，唾痰白色，胃逆呕恶，饮食难化，小便多，遗精白浊，大便溏泄。又有嗽痰仰卧不得者，必阴阳兼病也，多因十五六岁或二十前后，血气未定之时，酒色亏损精血而成，全属阴虚。间有因外感久疟久嗽而成者，多属阳虚。热劳咽疮失音者死，虚劳泄不止者死。
不问阴病阳病，日久皆能传变。男子自肾传心肺肝脾，女子自心传肺肝脾肾，五脏复传六腑而死。亦有始终只传一经者，有专著心肾而不传者，大要以脉为证验。
潮汗欬嗽，或见血，或遗精便浊，或泄泻，轻者六证间作，重者六证兼作。盖火蒸于上则为欬血为潮热，火动于下则为精浊为泄泻。若先见血，止血为先。其余流传变证虽多，亦必归重于一经。假如现有精浊，又加之胫酸腰背拘急，知其邪在肾也；现有咯血多汗，加之惊惕口舌生疮，知其邪在心也；现有喘欬嗽血，加之皮枯鼻塞声沉，知其邪在肺也；现有梦遗，加之胁痛多怒颈核，知其邪在肝也；现有泄泻，加之腹痛痞块，饮食无味，四肢倦怠，知其邪在脾也。当随其邪之所在调之。
劳热，清骨散。内热，保真汤。晡热，黄芪鳖甲汤。
劳血咯血，太平丸。嗽吐欬咯，保和汤。血去多，三黄补血汤。血不止，十灰散、单花蕊石散。
劳嗽干欬，人参润肺丸、保和汤、太平丸、宁肺汤。肺痿，知母茯苓汤。肺痈，桔梗汤、单白芨散。
劳泄，白朮膏、八珍汤、肾气丸。
劳汗，黄芪散。更当于各病本条参究。
劳者，倦也。气血劳倦不运，则凝滞疏漏，邪气得以相乘。又饮食劳倦所伤，则上焦不行，下脘不通，热熏胸中而生内热。凡颈上有核，腹中有块，或当脐冰冷，或无力言动，皆痰涎结聚，气血凝滞之所致也。故以开关起胃为先。盖关脉闭则气血干枯，胃气弱则药无由行。但阳虚不可偏用辛香丁附之类，阴虚不可偏用苦寒知蘗之类，东垣有开关散、定胃散，今亦难用，宜窃其意推之。
阳病，开关清热利便，宜泻白散加银柴胡、秦艽、桔梗、木通、泽泻、当归、芍药、木香，以小便多为病去。
阴病，开关行痰利气，宜二陈汤加便制香附、贝母、牡丹皮、当归、山楂、苏梗，及生地、木香少许，以气清痰少为病减。
阴阳，俱用参苓白朮散、三白汤，或二陈汤加白朮、神曲、麦芽以起脾胃。如有泄者，尤宜多服、久服，俟胃气转，然后依证用药。
古方以生犀散、防风当归饮，或三补丸、单黄连丸，治热劳证，然必初起体实，而后敢用之也。
久虚，积损成劳。阳虚，刧劳散、十全大补汤、人参养荣汤、补中益气汤、单人参汤。
阴虚，加味逍遥散、滋阴降火汤、节斋四物汤、补阴丸、大造丸、补天丸。虚甚者，琼玉膏、白凤膏。
古云：服凉药百无一生，饮溲溺万无一死。惟脾胃虚及气血弱者，必以滋补药中量入童便，以代降火之药。今俗非偏用知、蘗、生地滞脾，则又偏用人参、桂、附、助火。治欬辄用兜铃、紫菀、(艹款)冬、青黛、牡蛎收濇肝经，治血辄用京墨、金石寒凉伤其气血，退潮辄用银柴胡、胡黄连消其肌肉，遗精辄用龙骨、石脂濇燥其精，皆不治其本耳。
虫亦气血凝滞，痰与瘀血化成，但平补气血为主，加以乌梅、青蒿、朱砂之类而虫自亡矣。紫河车丹、紫河车丸、青蒿膏、蛤蚧散、天灵盖散，选用。
传尸之说，不必深泥。历观劳瘵，皆因酒色财气，损伤心血，以致虚火妄动。医者不分阴阳用药，病家不思疾由自取，往往归咎前人积恶，甚则疑及房屋器皿坟墓，且寃业飞尸，递相传疰。古人亦云：劳瘵三十六种，惟阴德可以断之。不幸患此疾者，或入山林，或居静室，清心静坐，常焚香叩齿，专意保养，节食戒欲，庶乎病可断根。若不遵此禁忌，服药不效。

　　医学纲目 【 明?楼英】 

　　　虚劳

虚者，皮毛、肌肉、筋爪、骨髓、气血、津液不足也。若男女终日劳役，神耗力倦，饥饱越常，喜怒忧思，形寒饮冷，纵欲恣情。《素问》曰：今人未及半百而衰者，以酒为浆，以妄为常，醉以入房，以欲竭其精，以耗散其真，根源从此而虚竭矣，五脏六腑如何不弱？五劳六极七伤，从此而始。何谓五劳？心劳血损，肝劳神损，脾劳食损，肺劳气损，肾劳精损。六极，谓筋脉肉皮毛骨瘁损，是谓六极。七伤，《难经》言之甚详，伤形与气谓之七伤，总而言之为虚是也。大抵五行六气，水特五之一耳。夫一水既亏，岂能胜五火哉？虚劳等证蜂起矣。其体虚者最易感于邪气，当先和解，微利微下之，从其缓而治之，次则调之。医者不知邪气加之于身而未除，便行补剂，邪气得补，遂入经络，致死不治，如此误者，何啻千万，良可悲哉！《内经》中本无劳证之说，其曰劳者温之，温者温存之义。不足者补之，以味谷肉菜果，百味珍羞，无非补也。今之医者不通其法，唯知热补之道，轻则当归、鹿茸、雄、附，重则乳石、丹砂，加之以灼艾补燥其水，水得热愈涸，生火转甚，小而成嗽，痰血潮热，烦渴喜冷，此则热证明矣。重则失音，断不可救。犹且峻补不已，如此死者，医杀之耳。及遇良工治验，而以清剂解之，不合病人之意，反行怪责。及闻发表攻里之说，畏而不从，甘死于庸工热补之手，虽死不悔，深可悯也！夫凉剂能养水清火，热剂能燥水补火。天下之事，无出乎理，理既明，何患疾之不安？劳为热证明矣，还可补乎？惟无邪无热无积之人，脉举按无力而弱者，方可补之。又必察其胃中及右肾二火亏而用之。心虚，则动悸恍惚，忧烦少色舌强，宜养荣汤、琥珀定神丸之类以益其心血。脾虚，面黄肌瘦，吐利清冷，腹胀肠鸣，四肢无力，饮食不进，宜快胃汤、进食丸之类以调其饮食。肝虚，目昏筋脉拘挛，面青，恐惧如人将捕之状，宜牛膝益中汤、虎骨丹之类以养助其筋脉。肺虚，呼吸少气喘乏，欬嗽嗌干，宜枳实汤加人参、黄芪、阿胶、苏子以调其气。肾虚，腰背脊膝厥逆而痛，神困耳鸣，小便频数精漏，宜八味丸加五味子、鹿茸，去附子用山药等丸以生其精。
劳瘵兼痰积，其证腹胁常热，手足头面则于寅卯时分乍有凉时者是也。若顽痰胶固难治者，必以吐法吐之，或沉香滚痰丸、透膈丹之类下之。又甚者或用倒仓法。若痰积闭塞经脉，则太冲脉与冲阳寸口脉数而不相应者，极难治。
虚损复受邪热，皆宜用柴胡。《衍义》云：柴胡《本经》并无一字治劳，今人方中治劳鲜有不用者，误人甚多。常原病劳有一种真脏虚损，复受邪热，因虚而致劳。故曰劳者牢也，当斟酌之。如经验方治劳热，青蒿煎丸用柴胡正宜，服之，无不效，热去即须急已。若无邪热，得此愈甚，虽至死，人亦不怨。王海藏云：苟无实热，医取用之，不死何待？用之者宜审诸。又大忌芩、连、蘗，骤用纯苦寒药，反泻其阳。但当用琼玉膏之类，大助阳气，使其复还寅卯之位，微加泻阴火之药是也。
葛洪云：鬼疰者，是五尸之一疰。又按诸鬼邪为害，其变动乃有三十六种至九十九种，大略使人淋漓，沉沉默默，的不知其所苦，而无处不恶，累年积月，渐就顿滞，以致于死，传于旁人，乃至灭门。觉知是候者，急治獭肝一具，阴干取末，水服方寸匕，日三服效。未知再服。此方神良。天庆观一法师行考校极精严，时一妇人投状述患人有所附，须臾乃附语云：非我所祸，别是一鬼，亦自病人命衰为祟耳。今已成形，在患人肺中为虫，食其肺系，故令吐血声嘶。师掠之曰：此虫还得长生否？久而无语。再掠之，良久云：唯畏獭爪屑，为末以酒服之则去矣。患家如其言得愈，此予所目见也。究其患亦相似。獭爪者，獭肝之类欤？
传尸蛊瘵之证，父子兄弟互相传染，甚者绝户。此乃祖父寃债，或风水所系，虽有符文法水下虫之法，然虫去人亡，亦未为全美，若能平素保养则自愈矣。

　　医宗必读 【 明?李中梓】 

　　　虚劳证治

按《内经》之言虚劳，惟是气血两端，至巢氏《病源》始分五脏之劳，七情之伤，甚而分气血筋骨肌精之六极，又分脑髓、玉房、胞络、骨、血、筋、脉、肝、心、脾、肺、肾、膀胱、胆、胃、三焦、大小肠、肉、肤、皮、气之二十三蒸。《本事方》更分传尸鬼疰至于九十九种，其凿空附合，重出复见，固无论矣，使学者惑于多岐，用方错杂，伊谁之咎乎？盍以《内经》为式，但于脾肾分主气血，约而该，确而可守也。夫人之虚，不属于气即属于血，五脏六腑莫能外焉。而独举脾肾者，水为万物之元，土为万物之母，二脏安和，一身皆治，百疾不生。夫脾具土德，脾安则上为金母，金实水源，且土不凌水，水安其位，故脾安则肾愈安也。肾兼水火，肾安则水不挟肝上泛而凌土湿，火能益土运行而化精微，故肾安则脾愈安也。孙思邈云：补脾不如补肾。许学士云：补肾不如补脾。两先生深知二脏为生人之根本，又知二脏有相赞之功能，故其说似背，其旨实同也。救肾者，必本于阴血。血主濡之，血属阴，主下降。虚则上升，当敛而抑，六味丸是也。救脾者，必本于阳气。气主煦之，气为阳，主上升。虚则下陷，当升而举，补中益气汤是也。近世治劳，专以四物汤加黄蘗、知母，不知四物皆阴，行秋冬之气，非所以生万物者也。且血药常滞，非痰多食少者所宜。血药常润，久行必致滑肠。黄蘗、知母，其性苦寒，能泻实火。名曰滋阴，其实燥而损血；名曰降火，其实苦先入心，久而增气，反能助火。至其败胃，所不待言。丹溪有言：实火可泻，虚火可补。劳证之火，虚乎实乎？泻之可乎？矫其偏者，辄以桂、附为家常茶饭，此惟火衰者宜之。若血气燥热之人，能无助火为害哉？大抵虚劳之证，疑难不少，如补脾保肺，法当兼行。然脾喜温燥，肺喜清润。保肺则碍脾，补脾则碍肺。惟燥热而甚，能食而不泻者，润肺当急，而补脾之药亦不可缺也。倘虚羸而甚，食少泻多，虽喘嗽不宁，但以补脾为急，而清润之品宜戒矣。脾有生肺之能，肺无扶脾之力，故补脾之药，尤要于保肺也。尝见劳证之死，多死于泄泻；泄泻之因，多因于清润。司命者能不为之兢兢耶？又补肾理脾，法当兼行。然方欲以甘寒补肾，其人减食，又恐不利于脾；方欲以辛温快脾，其人阴伤，又恐愈耗其水。两者并衡而较重脾者，以脾土上交于心，下交于肾故也。若肾大虚而势困笃者，又不可拘。要知滋肾之中佐以砂仁、沉香，壮脾之中参以五味、肉桂，随时活法可耳。又如无阳则阴无以生，无阴则阳无以化，宜不可偏也。然东垣曰：甘温能除大热。又曰：血脱补气。又曰：独阴不长。春夏之温，可以发育；秋冬之寒，不能生长。虚者必补以人参之甘温，阳生阴长之理也。且虚劳证受补者可治，不受补者不治。故葛可久治劳，神良素着，所垂十方，用参者七。丹溪专主滋阴，所述治劳方案，用参者亦十之七。不用参者，非其新伤，必其轻浅者耳。自好古肺热伤肺、节斋服参必死之说，印定后人眼目，甘用苦寒，直至上呕下泄，犹不悔悟，良可悲已。幸李濒湖、汪石山详为之辨，而宿习难返，贻祸未已。不知肺经自有热者，肺脉按之而实，与参诚不相宜。若火来乘金者，肺脉按之而虚，金气大伤，非参不保。前哲有言曰：土旺而金生，勿拘拘于保肺；水壮而火熄，毋汲汲于清心。可谓洞达《内经》之旨，深窥根本之治者也。
虚劳热毒，积久则生恶虫，食人脏腑，其证蒸热欬嗽，胷闷背痛，两目不明，四肢无力，腰膝酸疼，卧而不寐，或面色脱白，或两颊时红，常怀忿怒，梦与鬼交，同气连枝，多遭传染，甚至灭门，大可畏也。法当补虚以复其元，杀虫以绝其根。能杀其虫，虽病者不生，亦可绝其传疰耳。凡近视此病者，不宜饥饿。虚者须服补药，宜佩安息香及麝香，则虫鬼不敢侵也。

　　古今医统 【 明?徐春甫】 

　　　论五劳六极七伤之由

五劳者，心肝脾肺肾也。劳于心者则神耗而血衰，惊悸之疾，亦因之而作矣。劳于肝者则怒多而火盛，泪外泄而目昏，或胁肋刺痛，筋惫不能久立远行。劳于肺者，因过忧而耗气，则燥胜而液枯，干欬声哑，二便秘濇，皆由此而作也。劳于脾者，劳倦伤脾，发热恶寒，呕吐不食，四肢无力，好卧倦言，渐而致于肾惫阴虚，则成怯证。劳于肾者，色欲过度，淋浊遗精，阴不上升，阳不下降，肾水既不升荣，心肺皆无所荫，欬嗽吐红咯血之证作也。今世之所谓劳者，皆无出于此。六极者，风寒暑湿燥火，靡不冒触，极甚而即病之重而不可救者有矣。或有医之愈而终为淫气所伤，元气有损，莫之能完复也，致为终身之损者盖多矣。七伤者，喜怒忧思悲恐惊七情过伤是也。惟过于思者，寖成痨瘵。今之劳瘵而多起于脾肾之劳，忧思之过者也。先哲所谓五劳六极七伤，盖因证而言之。

　　　久则生虫

虚劳热毒，积久则生异物恶虫，食人脏腑精华，变生诸般奇状，诚可惊骇。劳伤肝胆者，则为毛虫，如刺猬瓦蛆之状，食人筋膜。劳伤心与小肠者，则为羽虫，如灯蛾蚊蝱禽鸟之形，食人血脉。劳伤脾胃者，则为倮虫，或如婴儿蚯蚓之类，食人肌肉。劳伤肺与大肠者，则为介虫，如龟鳖虾蟹之属，食人肤膏。劳伤肾与膀胱者，则为鳞虫，如鱼龙蛟鲤之形，食人骨髓。或挟相火之势，亦如羽虫之酷，鸥枭之类，为状不一，不可胜纪。凡人有此证，便宜早治，缓则不及事矣。治之之法，一则补其虚以复其真元，一则杀其虫以绝其根本。能杀其虫，则虽不生，亦可以绝后人之传疰耳。

　　　虫候有九

劳瘵九虫者：一曰伏虫，长四寸，为羣虫之长；二曰蛔虫，长一尺，贯人心则杀人；三曰寸白虫，长一寸，子孙繁生，长至四五尺，亦能杀人；四曰肉虫，状若烂杏，令人烦满；五曰肺虫，状如蚕，令人欬嗽；六曰胃虫，状如虾蟇，令人呕逆吐哕；七曰弱虫，又名鬲虫，状如瓜瓣，令人多唾；八曰赤虫，状若生肉，令人肠鸣；九曰蛲虫，至微细，形似菜虫，居回肠，多则为痔，极则为痢，及生痈疽癣疥痿瘑龋齿，无不为也。凡此诸虫，依人肠胃之间，脏腑实则害人脏腑，脏腑虚则蚀人脏腑血髓，变成诸患，至于不疗。人将气绝，则从九窍肤腠，飞梭而出，着于怯弱之人，月久亦成劳瘵之证，此所谓传尸也。凡人平素保养元气，爱惜精血，瘵不可得而传。惟夫纵欲多淫，苦不自觉，精血内耗，邪气外乘，是不特男子有伤，女人亦不免矣。然而气虚血痿，最不可入劳瘵之门。吊丧问疾，衣服器用中皆能乘虚而染触。间有妇人入患者之房，患人见之思想，则其劳气随入，染患日久，莫不化而为虫。故凡亲近之人不能回避，须要饮食适宜，不可着饿。体若虚者，可服补药，身边可带安息香，大能杀劳虫。内有麝香，尤能辟恶，医者不可须臾无也。

　　　附上清紫庭追劳方论

传尸劳瘵，皆心受病，气血凝结，故有成虫者。盖由饮食酒色，忧思丧真，遂至于此。凡虫以血凝而气养之，气血在胞即为正气，气凝即为瘕块，凝在心部即为虫，悉由不正其心，懮思业缘所致。三尸九虫之为害，治者不可不知其详。九虫之内，而六虫传于六代，三虫不传者，谓蛔、寸、白也。其六虫或脏种毒而生，或亲属习染而传。疾之初觉，精神恍惚，气候不调，切在戒忌酒色，调节饮食。如或不然，五心烦热，寝汗忪悸，如此十日，顿成骨瘦，面黄光润，此其证也。妄信邪师，祈禳求福，庸医用药，延蔓岁时，方知病重，苟非警戒，祸福反掌。此人死后，兄弟子孙，骨肉亲属，绵绵相传，以至灭族。大抵六虫一句之中，遍行四穴，周而复始，病经遇木气而生，立春一日后方食起，三日一食，五日一退，方其作苦，百节皆痛。虫之食也，退即还穴醉睡，一醉五日，其病乍静。俟其退醉时，乃可投符用药。不然，虫熟睡于符药之后，不能治也。一虫在身中占十二穴，六虫共占七十二穴。一月之中，上十日，虫头向上，从心至头游四穴；中十日，虫头向内，从心至脐游四穴；下十日，虫头向下，从脐至足游四穴。盖虫性已通灵，切在精审。其或取虫不补，即学浅妄行，徒费赀财，终无去病之理，可不悲哉！师曰：治传尸劳者，先须知正气与毒气并行，故脏腑有凝，即成虫状。遇阳日长雄，阴日长雌，其先食脏腑脂膏，故其色白。五脏六腑，一经食损，即皮聚毛脱，妇人即月信不行，血脉皆损，不能荣五脏六腑也。七十日后，食人血肉尽，故其虫黄赤；损于肌肉，故变瘦劣，饮食不能为肌肤，筋缓不能收持。一百二十日外，血肉食尽，故其虫紫，即食精髓；传于肾中食精，故其虫色黑。食髓即骨痿，不能起于床。诸虫久即生毛，毛色杂花，钟孕五脏五行之气，传之三人，即自能飞，其状如禽，亦多品类。传入肾经，不可救治。法之所载者，利药下虫后，其虫色白，可三十日服药补；其虫黄赤，可六十日服药补；其虫紫黑，此病已极，可百二十日服药补。又云：虫头赤者，食患人肉，可治；头口白者，食患人髓，其病难治，只宜断后。故经曰：六十日内，治者十得七八；八十日内，治者十得三四。过此以往，未知生全，但可为子孙除害耳。今以六代所传，虫状病证，详着于后。

　　　第一代虫状病证游食日治法

其虫形如婴儿，长三寸，背有毛，或形如鬼状动走脏腑，或形如虾(虫麻)变动脏腑之中。凡人受病之后，顿觉憔悴，令人梦寐颠倒，魂魄飞扬，精神离散，饮食减少，形容渐瘦，四肢百节疼痛，憎寒壮热，背膊拘急，口苦舌干，面无颜色，鼻流清涕，虚汗常多。其虫遇丙丁日食起，醉归心俞穴中，四穴轮转，周而复始。俟虫大醉，方可医治。取出虫后，用药补心，宜服守灵散。

　　　第二代虫状病证游食日治法

其虫形如乱发，长三寸许，或形如蜈蚣，或似守宫，或形如虾蟹，俱在人脏腑之中。凡劳瘵若患此虫，令人神色如醉，夜梦不祥，梦与亡人为侣，心胷饱闷，四体不和，骨节枯槁，日渐瘦弱，酢心呕酸，咽干鼻塞，背脊酸疼，腰膝无力，唾吐脓血，头目不利，胷膈多痰，盗汗发热等证。其虫遇庚申日食起，醉归肺俞穴中，俟虫大醉，方可医治。取出虫后，补肺则瘥，宜服虚成散。

　　　第三代虫状病证游食日治法

其虫形如蚊蚁类，或如螳螂，或如碎血片，或如刺猬，或如毛虫，俱在人脏腑之中。劳证若有此虫，令人三焦多昏，日常思睡，呕吐苦汁，或吐清水黏涎，腹胀肠鸣，口鼻生疮，唇黑面青，日渐消瘦，精神恍惚，口燥咽干，目多昏泪。其虫庚寅日食起，醉归厥阴穴中四穴，俟虫大醉，方可治之。取虫之后，补气即愈。

　　　第四代虫状病证游食日治法

其虫形如乱丝，或如蛴螬虫，或如猪肝肺，或如蜩蝉，或如蛇虺，往来五脏之中。凡病此虫，令人脏腑虚鸣，呕逆，肠中痃癖气块，憎寒壮热，肚大筋青，欬嗽气促，口苦舌干，要吃酸咸之物。其虫遇戊己日食起，醉归脾俞穴中四穴，俟虫大醉，方可治之。取虫后，补脾即愈，宜服魂停散。

　　　第五代虫状病证游食日治法

其虫形如鼠无毛，或有头无足，或有足无头，或如精血片。凡患此虫，入肝经而归肾，得血而更变也。令人多怒气逆，四肢解散，饮食减少，或面红润如平人，或时通灵而言未来事，或着床枕不起，有似中风，肢体顽麻，腹内多痛。其虫遇壬癸日食起，醉归肝俞穴中四穴，俟虫大醉，方可治之。取虫后，补肝即愈，宜服金明散。

　　　第六代虫状病证游食日治法

其虫有翅足全者，千里传疰，所谓飞尸，形如马尾，或有两条，一雌一雄，或如龟鳖，在人五脏之中，或如烂面，或如飞禽，或长或短。凡患此虫，令人思食百物，身体尫羸，腰膝无力，眼暗耳鸣，喘嗽不定，心腹闷乱。其虫遇丑亥日食起，醉归肾俞穴四穴，俟虫大醉，方可治之。取虫出，补肾填髓愈，宜服育婴散。

　　　苏游论

论曰：大抵传尸之候，在心胷胁满闷，臂膊烦疼，两目不明，四肢无力，虽欲寝卧，睡常不寐，脊膂急痛，腰膝酸疼，多卧少起，状如佯病。每至早旦，精神尚存，有如无病；日午之后，四体微热，面无颜色。喜见人过，常怀含怒，终不称意，即多嗔恚，行立脚弱，夜卧盗汗，梦与鬼交，或见先亡，或多惊怖，有时气息，有时欬嗽，虽思饮食，不能多餐，死在须臾，精神尚存，或时微利，两胁虚胀，口燥鼻干，常多粘唾，有时欲睡，渐觉沉羸，犹如涸鱼不觉死也。
又曰：传尸之候，本起无端，莫问老少男女，皆有此疾。大抵五行相克而生，先内传毒气，周遍五脏，渐热羸瘦以至于死。死讫，又传家亲一人，故曰传尸，亦名传疰。以其初传半卧半起，号曰殗殜。气息嗽者，名曰肺痿疾。骨髓疼，身中热，称为骨蒸。内传五脏，名曰伏连。不解疗者，乃至灭门。假如男女虚损得之，名曰劳极。吴楚乃名淋沥，巴蜀亦名劳极。其源先从肾起，初受之气，两胫酸疼，腰背拘急，行立脚弱，饮食减少，两耳飕飕，直似风声，夜卧遗泄，阴汗痿弱。肾既受讫，次传于心，心初受气，夜卧心惊，或多恐悸，心悬乏气，吸吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颊口唇，悉皆红赤，如傅臙脂，或时手足五心烦热。心受已讫，次传于肺，肺初受气，欬嗽，气力微痛，有时气喘，卧则更甚，鼻口干燥，不闻香臭，如或忽闻，惟觉朽腐恶气，有时恶心，愦愦欲吐，肌肤枯燥，时或疼痛，或似虫行，干皮细起，状若麸片。肺既受已，次传于肝，肝初受气，两目(目巟)(目巟)，面无血色，常欲颦眉，眼视不远，目常干濇，又时赤痛，或复睛黄，朝昏暮愦，常欲合眼，及时睡卧，常睡不着。肝既受已，次传于脾，脾初受气，两胁虚胀，食不消化，又时泻痢，水谷生虫，有时肚痛，腹胀雷鸣，唇口焦干，或生疮肿，毛发干耸，无有光润，或时上气，撑肩喘息，痢赤黑汁，见此证者，则不治也。
夫骨蒸、殗殜、复连、尸疰、虫疰、毒疰、热疰、冷疰、食疰、鬼疰等，皆曰传尸者，以疰者注也，病自上疰也，与人相似，故曰疰。其变有二十二种，或三十六种，或九十九种。大略令人寒热盗汗，梦与鬼交，遗精白浊，发干而耸，或腹内有块，或脑后两边有小结，复连数个，或聚或散，沉沉默默，欬嗽痰涎，或咯脓血，如肺痿肺痈状，或复下痢，羸瘦困乏，不自胜持，积月累年，以至于死，死复传疰，易传亲人，乃至灭门者是也。更有蜚虫、遁尸、寒尸、丧尸、尸疰等，谓之五尸，及大小附着等证，不的知其所苦，无处不恶，乃挟诸鬼邪而害人，其证多端，传变推迁，难以推测。故自古及今，愈此病者，十不一得。所谓狸骨、獭肝、天灵盖、铜锁鼻，徒有其说，未尝取效。惟膏肓俞崔氏穴法，若早灸之，可否几半，晚亦不济也。

　　医贯 【 明?赵献可】 

　　　阴虚发热论

世间发热类伤寒者数种，治各不同。伤寒伤风及寒疫也，则用仲景法；温病及瘟疫也，则用河间法。此皆论外感者也。今人一见发热，皆认作伤寒，率用汗药以发其表，汗后不解，又用表药以凉其肌，柴胡、凉膈、白虎、双解等汤，杂然并进。若是虚证，岂不殆哉！自东垣出而发内伤补中益气之论，此用气药以补气之不足者也。至于劳心好色，内伤真阴，真阴既伤，则阳无所附，故亦发热，其人必面赤烦躁，口渴引饮，骨痛脉数而大，或尺数而无力者是也。惟丹溪发明补阴之说，以四物汤加黄蘗、知母，此用血药以补血之不足者也。世俗相因，屡用不效何耶？盖因阴字认不真，误以血为阴耳。当作肾中之真阴，即先天也。《内经》曰：诸寒之而热者取之阴，诸热之而寒者取之阳，所谓求其属也。王太仆先生注云：大寒而盛，热之不热，是无火也；大热而盛，寒之不寒，是无水也。又云：倏忽往来，时发时止，是无火也；昼见夜伏，夜见昼止，时节而动，是无水也。当求其属而主之。无火者，宜益火之源，以消阴翳；无水者，宜壮水之主，以镇阳光。必须六味、八味二丸，出入增减，以补真阴，屡用屡效。若泥黄蘗、知母苦寒之说，必致损伤脾阴而毙者，不可胜举。大抵病热作渴，饮冷便秘，此属实热，人皆知之。或恶寒发热，引衣蜷卧，四肢逆冷，大便清利，此属真寒，人亦易知。至于烦扰狂越，不欲近衣，欲坐卧泥水中，此属假热之证。其甚者，烦极发躁，渴饮不绝，舌如芒刺，两唇[唇：原作「肾」，据《医贯》卷四阴虚发热论改。]燥裂，面如涂朱，身如焚燎，足心如烙，吐痰如涌，喘急，大便秘结，小便淋沥，三部脉洪大而无伦。当是时也，却似承气证，承气入口即毙；却似白虎证，白虎下咽即亡。若用二丸，缓不济事。急以加减八味丸料一斤，内肉桂一两，以水顿煎五六碗，冰冷与饮，诸证自退。翊日，必畏寒脉脱，是无火也，当补其阳，急以附子八味丸料煎服自愈。此证与脉俱变其常，而不以常法治之者也。若有产后及大失血后，阴血暴伤，必大发热，亦名阴虚发热，此阴字正谓气血之阴。若以凉药正治立毙，正所谓象白虎汤证，悞服白虎汤必死。当此之时，偏不用四物汤。盖有形之血不能速化，几希之气所宜急固，须用独参汤，或当归补血汤，使无形生出有形来，此阳生阴长之妙用，不可不知也。或问曰：子之论则详矣，气虚血虚，均是内伤，何以辨之？予曰：悉乎子之问也！盖阴虚者面必赤，无根之火戴于上也。若是阳证，火入于内，面必不赤。其口渴者，肾水干枯，引水自救也。，但口虽渴而舌必滑，脉虽数而尺必无力，甚者尺虽洪数而按之必不鼓，此为辨耳。虽然，若问其人曾服过凉药，脉亦有力而鼓指矣。戴复庵云：服凉药而脉反加数者，火郁也，宜升宜补，切忌寒凉，犯之必死。临证之工，更宜详辨。毫厘之差，枉人性命。慎哉！慎哉！

　　医门法律 【 清?喻昌】 

　　　总论

虚劳之证，《金匮》叙于血痹之下，可见劳则必劳其精血也。营血伤则内热起，五心常热，目中生花见火，耳内蛙聒蝉鸣，口舌糜烂，不知正味，鼻孔干燥，呼吸不利；乃至饮食不为肌肤，怠惰嗜卧，骨软足酸，营行日迟，卫行日疾，营血为卫气所迫，不能内守而脱出于外，或吐或衄，或出二阴之窍，血出既多，火热迸入，逼迫煎熬，漫无休止，营血有立尽而已，不死何待耶？更有劳之之极，而血痹不行者，血不脱于外，而但畜于内，畜之日久，周身血走之隧道，悉痹不流，惟就干涸，皮鲜滑泽，面无荣润，于是气之所过，血不为动，徒蒸血为热，或日晡、或子午，始必干热，俟蒸气散，微汗而热解，热蒸不已，瘵病成焉，不死又何待耶？亦有始因脱血，后遂血痹者，血虚血少，艰于流布，发热致痹，尤易易也。《内经》凡言虚病，不及于劳。然于大肉枯槁，大骨陷下，胷中气高，五脏各见危证，则固已言之。未有劳之之极，而真脏脉不见者也。然枯槁已极，即真脏脉不见，亦宁有不死者乎？秦越人始发虚损之论，谓虚而感寒则损其阳，阳虚则阴盛，损则自上而下。一损损于肺，皮聚而毛落；二损损于心，血脉不能荣养脏腑；三损损于胃，饮食不为肌肤。虚而感热则损其阴，阴虚则阳盛，损则自下而上。一损损于肾，骨痿不起于床；二损损于肝，筋缓不能自收持；三损损于脾，饮食不能消化。自上而下者，过于胃则不可治；自下而上者，过于脾则不可治。盖饮食多，自能生血，饮食少则血不生，血不生则阴不足以配阳，势必五脏齐损。越人归重脾胃，旨哉言矣！至仲景，《金匮》之文，昌细会其大意，谓精生于谷，谷入少而不生其血，血自不能化精。《内经》于精不足者必补之以味。味者，五谷之味也。补以味而节其劳，则积贮渐富，大命不倾。设以鸡口之入，为牛后之出，欲其不成虚势，宁可得乎？所以垂训十则，皆以无病男子精血两虚为言，而虚劳之候，焕若指掌矣。夫男子平人但知纵欲劳精，抑孰知阴精日损，饮食无味，转劳转虚，转虚转劳，脉从内变，色不外华，津液衰而口渴小便少，甚则目瞑衄血，阴精不交自走，盗汗淋漓，身体振摇，心胆惊怯者，比比然也，故血不化精则血痹矣。血痹则新血不生，并素有之血，亦瘀积不行。血瘀则营虚，营虚则发热，热久则蒸其所瘀之血，化而为虫，遂成传尸瘵证。穷凶极厉，竭人之神气，养虫之神气，人死则虫亦死。其游魂之不死者，传亲近之一脉，附入血隧，似有如无，其后虫日荣长，人日凋悴，阅三传而虫之为灵，非符药所能制矣。医和视晋平公疾曰：是近女室，晦而生内热惑蛊之疾，非鬼非食，不可为也。惑即下唇有疮，虫食其肛，其名为惑之蛊[蛊：原作「或?虫」，据《医门法律》卷六虚劳论改。]。蛊字取义，三虫共载一器，非鬼非食，明指虫之为厉，不为尊者讳也。以故狐惑之证声哑嗄，劳瘵之证亦声哑嗄，是则声哑者，气管为虫所蚀明矣。男子前车之覆，古今不知几千亿人矣。巢氏《病源》不察，谓有虚劳、有蒸病、有注病，劳有五劳六极七伤，蒸有五蒸二十四蒸，注有三十六种、九十九种，另各分门异治。后人以歧路之多，茫然莫知所适，且讳其名曰痰火，而梦梦者遂谓痰火有虚有实，乃至充栋诸方，妄云肺虚用某药，肺实用某药，以及心肝脾肾，咸出虚实两治之法，是于虚损虚劳中，添出实损实劳矣，鄙陋何至是耶！仲景于男子平人谆谆致戒，无非谓荣卫之道，纳谷为宝。居常调荣卫以安其谷，寿命之本，积精自刚，居常节嗜欲以生其精。至病之甫成，脉才见端，惟恃建中、复脉为主治。夫建中、复脉，皆稼穑作甘之善药，一遵精不足者补之以味之旨也。岂有泉之竭矣，不云自中之理哉？后人补肾诸方，千蹊万径，以治虚劳，何反十无一全？岂非依样壶卢，徒资话柄耶？及其血痹不行，仲景亟驱其旧，生其新，几希于劳瘵将成未成之间，诚有一无二之圣法，但牵常者不能用耳。试观童子脏腑脆嫩，才有寒热积滞，易于结癖成疳，待其血痹不行，气蒸发热，即不可为。女子血干经闭，发热不止，劳瘵之候更多，待其势成，纵有良法，治之无及。倘能服膺仲景几先之哲，吃力于男子童子女子瘵病将成未成之界，其活人之功，皆是起白骨而予以生，全为彼苍所眷注矣。

　　　论脉

虚劳之脉，皆不足之候，为精气内夺，与邪气外入之实脉，常相反也。黄帝问何谓重虚？岐伯对以脉气上虚尺虚，是谓重虚，谓其上下皆虚也。气虚者言无常也，谓其脉之无常也。尺虚者行步恇然，谓其步履之不正也。脉虚者不象阴也，谓其脉全不似手太阴脉之充盛也。皆易明也。独脉之无常，从来谓是上焦阳气虚，故其脉无常。果尔则下焦阴气虚，脉更无常矣。观下文云如此者滑则生，濇则死。濇脉且主死，而寸脉之无常，宁复有人理哉？故气虚者，言无常也。此一语明谓上气之虚，由胷中宗气之虚，故其动之应手者无常耳。乃知无常之脉，指左乳下之动脉为言。有常则宗气不虚，无常则宗气大虚，而上焦之气，始厌厌不足也。后之论脉者，失此一段精微，但宗越人所述损脉，而引伸触类，曰脉来软者为虚，缓者为虚，滞为虚，芤为中虚，弦为中虚，脉来细而微者血气俱虚，脉小者血气俱少，脉沉小迟者脱气。虚损之脉，似可一言而毕，实未足以尽其底里。赖仲景更其名为虚劳，虚劳之脉，多兼浮大，当于前人论脉，合参浮大与否。所以谓：男子平人脉大为劳，极虚亦为劳。又谓：脉浮者里虚。又谓：劳之为病其脉浮大，手足烦，春夏剧，秋冬瘥。男子脉浮弱而濇为无子。脉得诸芤动微紧，男子失精，女子梦交。脉极虚芤迟为清谷亡血失精。脉虚弱细微者，善盗汗。而总结其义曰：脉弦而大，弦则为减，大则为芤，减则为寒，芤则为虚，虚寒相搏，此名为革，妇人则半产漏下，男子则亡血失精。可见浮大弦紧，外象有余，其实中藏不足，不颛泥迟缓微弱一端以验脉。而脉之情状，莫能逃于指下，即病之疑似，莫不炫于胷中。仲景之承前启后，岂苟焉而已哉？昌不揣愚陋，已着大气论于卷首，发明胷中大气宗气所关之重，因辨岐伯所指脉气上虚为宗气之虚，以见重虚之脉，乳下宗气在所当诊，固堂下指陈，未必堂上首肯，然不可谓门外汉也。

　　　杂论

《针经》云：形气不足，病气不足，此阴阳俱不足也，不可刺之。刺之重不足，重不足则阴阳俱竭，气血皆虚，五脏空虚，筋骨髓枯，老者绝灭，壮者不复矣。按形者，形骸也；气者，口鼻呼吸之气也。形骸消灭，视壮盛者迥殊。气息喘促，或短而不足以息，视劳役形体气不急促者迥殊。病气不足，懒语困弱，是正气内亏，视外邪暗助精神反增者迥殊。此不可刺，宜补之以甘药。甘药正稼穑作甘，培补中央，以灌输脏腑百脉之良药。此法惟仲景遵之；其次则东垣、丹溪亦宗之。但东垣引以证内伤而不及外感，丹溪引以证阴虚而不及阳损，此圣域贤关之分量也。
秦越人发明虚损一证，优入圣域，虽无方可考，然其论治损之法，损其肺者益其气，损其心者调其荣卫，损其脾者调其饮食适其寒温，损其肝者缓其中，损其肾者益其精，即此便是正法眼藏。使八十一难，俱仿此言治，何患后人无具耶？
原气虚与虚损不同，原气虚可复，虚损难复也。至虚损病亦有易复难复两候：因病致虚者，缓调自复；因虚致损者，虚上加虚，卒难复也。故因病致虚，东垣、丹溪法在所必用；若虚上加虚，而至于损，原气索然，丹溪每用人参膏至十余斤，多有得生者，其见似出东垣之右。然则丹溪补阴之论，不过救世人偏于补阳之弊耳，岂遇阳虚之病而不捷于转环耶？
饮食劳倦，为内伤元气，真阳下陷，内生虚热，束垣发补中益气之论，用人参、黄芪等甘温之药，大补其气而提其下陷，此用气药以补气之不足也。若劳心好色，内伤真阴，阴血既伤，则阳气偏盛而变为火矣，是谓阴虚火旺劳瘵之证。故丹溪发阳有余阴不足之论，用四物加知母、黄蘗补其阴而火自降，此用血药以补血之不足也。益气补阴，一则因阳气之下陷而补其气以升提之，一则因阳火之上升而滋其阴以降下之。一升一降，迥然不同，亦医学之两大法门，不可不究悉之也。
丹溪论劳瘵主乎阴虚者，盖自子至巳属阳，自午至亥属阴，阴虚则热在午后子前；寤属阳，寐属阴，阴虚则汗从寐时盗出也；升属阳，降属阴，阴虚则气不降，气不降则痰涎上逆而连绵不绝也；脉浮属阳，沉属阴，阴虚则浮之洪大，沉之空虚也。此皆阴虚之证，用四物汤加黄蘗、知母主之。然用之多不效，何哉？盖阴既虚矣，火必上炎，而当归、川芎，皆气辛味大温，非滋阴降火之药。又川芎上窜，尤非虚炎短乏者所宜；地黄泥膈，非胃热食少痰多者所宜。黄蘗、知母苦辛大寒，虽曰滋阴，其实燥而损血；虽曰降火，其实苦先入心，久而增气，反能助火，至其败胃，所不待言。不若用薏苡仁、百合、天冬、麦冬、桑白皮、地骨皮、牡丹皮、枇杷叶、五味子、酸枣仁之属，佐以生地黄汁、藕汁、人乳汁、童便等。如欬嗽则多用桑白皮、枇杷叶；有痰则增贝母；有血则多用薏苡仁、百合，增阿胶；热盛则多用地骨皮；食少则用薏苡仁至七八钱。而麦冬常为之主，以保肺金而滋生化之源，往往应手而效。盖诸药皆禀燥降收之气，气之薄者为阳中之阴，气薄则发泄，辛甘淡平寒凉是也。以施于阴虚火动之证，犹当溽暑伊郁之时，而商飙一动，炎歊如失矣。与治暑热用白虎汤同意。然彼是外感，外感为有余，故用寒沉藏之药，而后能补其偏。此是内伤，内伤为不足，但用燥降收之剂，而已得其平矣。此用药之权舆也。
虚劳之疾，百脉空虚，非粘腻之物填之，不能实也。精血枯涸，非滋湿之物濡之，不能润也。宜用人参、黄芪、地黄、二冬、枸杞、五味之属，各煎膏；另用青蒿以童便熬膏，及生地汁、白莲藕汁、乳汁、薄荷汁，隔汤炼过，酌定多少，并麋角胶、霞天膏合和成剂，每用一匙，汤化服之。如欲行瘀血，加入酢制大黄末、元明粉、桃仁泥、韭汁之属；欲止血，加入京墨之属；欲行痰，加入竹沥之属；欲降火，加入童便之属。
凡虚劳之证，大抵心下引胁俱疼，盖滞血不消，新血无以养之，尤宜用膏子加韭汁、桃仁泥。
呼吸少气，懒言语，无力动作，目无精光，面色晄白，皆兼气虚，用麦冬、人参各三钱，陈皮、桔梗、炙甘草各半两，五味子二十一粒为极细末，水浸蒸饼为丸如鸡头子大，每服一丸，细嚼津唾咽下，名补气丸。
气虚则生脉散，不言白朮；血虚则三才丸，不言四物。前言薏苡仁之属治肺虚，后言参芪地黄膏子之类治肾虚。盖肝心属阳，肺肾属阴，阴虚则肺肾虚矣，故补肺肾即是补阴，非四物、黄蘗、知母之谓也。
劳瘵兼痰积，其证腹胁常热，头面手足则于寅卯时分乍有凉时，宜以霞天膏入竹沥，加少姜汁，调元明粉行之。若顽痰在膈上，胶固难治者，必以吐法吐之，或沉香滚痰丸、透膈丹之类下之，甚则用倒仓法。若肝有积痰瘀血结热而劳瘵者，其太冲脉必与冲阳脉不相应，宜以补阴药吞当归龙荟丸。
古方柴胡饮子、防风当归饮子、麦煎散，皆用大黄，盖能折炎上之势，而引之下行，莫速乎此。然惟大便实者乃可。若溏泄则虽地黄之属，亦不宜，况大黄乎？
病劳有一种真脏虚损，复受邪热者，如经验方中治劳热青蒿煎丸用柴胡正合宜耳。热去即须急已，若无邪热，不死何待？又大忌芩、连、蘗，骤用纯苦寒药，反泻其阳。但当用琼玉膏之类，大助阳气，使其复还寅卯之位，微加泻阴火之药是也。
有重阴复其阳，火不得伸，或洒洒恶寒，或志意不乐，或脉弦数，四肢五心烦热者，火郁汤柴胡升麻汤。病去即已，不可过剂。
服寒凉药，证虽大减，脉反加数者，阳郁也，宜升宜补。大忌寒凉，犯之必死。
治法当以脾肾二脏为要，肾乃系元气者也，脾乃养形体者也。经曰：形不足者，温之以气。气谓真气，有少火之温，以生育形体。然此火不可使之热，热则壮，壮则反耗真气也。候其火之少壮，皆在两肾间。经又曰：精不足者，补之以味。五味入胃，各从所喜之脏而归之，以生津液，输纳于肾者。若五味一有过节，反成其脏有余，胜克之祸起矣。候其五味之寒热，初在脾胃，次在其所归之脏，即当补其不足，泻其有余，谨守精气，谓其阴阳。夫是故天枢开发而胃和脉生矣。
劳疾久而嗽血，咽疼无声，此为下传上。若不嗽不疼，久而溺浊脱精，此为上传下，皆死证也。
夫传尸劳者，男子自肾传心、心而肺、肺而肝、肝而脾，女子自心传肺、肺而肝、肝而脾、脾而肾，五脏复传六腑而死矣。虽有诸候，其实不离乎心阳肾阴也，若明阴阳用药，可以起死回生。
苏游论曰：传尸之候，先从肾起。初受之，两胫酸疼，腰背拘急，行立脚弱，饮食减少，两耳飕飕直似风声，夜卧遗泄，阴汗痿弱。肾既受讫，次传于心。心初受气，夜卧心惊，或多恐怖，心悬悬，气吸吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颊口唇，悉皆纹赤，如傅臙脂，有时手足五心烦热。心既受巳，次传于肺。肺初受气，欬嗽上气喘，卧益甚，鼻口干燥，不闻香臭，如或忽闻，惟觉朽腐气，有时恶心欲吐，肌肤枯燥，时或疼痛，或似虫行，干皮细起，状如麸片。肺既受已，次传于肝。肝初受气，两目(目巟)(目巟)，面无血色，常欲颦眉，视不能远，目常干濇，又时赤痛，或复睛黄，常欲合眼，及时睡卧不着。肝既受已，次传于脾。脾初受气，两胁虚胀，食不消化，又时泻利，水谷生虫，有时肚痛，腹胀雷鸣，唇口焦干，或生疮肿，毛发干耸，无有光润，或时上气，撑肩喘息，利赤黑汁，见此证者，乃不治也。

　　　论方

按天雄散，一方用桂枝汤调其荣卫羁迟；脉道虚衰，加龙骨牡蛎，濇止其清谷，亡血失精。一方而两扼其要，诚足宝也。《小品》又云：虚羸浮热汗出者，除桂加白薇、附子各三分，故曰二加龙骨汤，得此一加减法，后之用是方者，更思过半矣。可见桂枝虽调荣卫所首重，倘其人虚阳浮越于外，即当加附子、白薇，以回阳而助其收濇，桂枝又在所不取也。后一方以上中二焦之阳虚，须用天雄以补其上，白朮以固其中，用桂枝领药，行荣卫上焦，并建回阳之功。方下虽未述证，其治法指掌易见，然则去桂枝加白薇、附子，得非仿此以治中下二焦之阳虚欲脱耶？精矣！
按虚劳病而至于亡血失精，消耗精液，枯槁四出，难为力矣。《内经》于针药所莫治者调以甘药，《金匮》遵之而用小建中汤、黄芪建中汤，急建其中气，俾饮食增而津液旺，以至充血生精而复其真阴之不足，但取稼穑作甘之本味，而酸辛咸苦，在所不用，盖舍此别无良法也。然用法者，贵立于无过之地，宁但呕苦，不可用建中之甘。即服甘药，微觉气阻气滞，更当虑甘药太过，令人中满，早用橘皮、砂仁以行之可也。不然，甘药又不可恃，更将何所恃哉？后人多用乐令建中汤、十四味建中汤，虽无过甘之弊，然乐令方中，前胡、细辛为君，意在退热，而阴虚之热则不可退；十四味方中，用附、桂、苁蓉，意在复阳，而阴虚之阳未必可复，又在用方者之善为裁酌矣。
《金匮》之用八味肾气丸，屡发于前矣。消渴之关门大开，水病之关门不开，用此方蒸动肾气，则关门有开有阖，如晨门者，与阳俱开，与阴俱阖，环城内外赖以安堵也。其治脚气上入少腹不仁，则借以培真阴真阳根本之地，而令浊阴潜消，不得上干清阳耳。今虚劳病，桂、附本在所不用，而腰痛、少腹拘急、小便不利三证，皆由肾中真阳内微所致，其病较阴虚发热诸证，迥乎不同，又不可不求其有而反责其无矣。
按虚劳不足之病，最易生风生气。倘风气不除，外证日见有余，中脏日见虚耗，神头鬼脸，不可方物，有速毙而已。故用薯蓣丸方，除去其风气，兼培补其空虚也。
按《素问》云：阳气者烦劳则张，精绝僻积于夏，使人煎厥，已详论卷首问答条矣。可见虚劳虚烦为心肾不交之病，肾水不上交心火，心火无制，故烦而不得眠，不独夏月为然矣。方用酸枣仁汤，以枣仁为君，而兼知母之滋肾为佐，茯苓、甘草调和其间，芎藭入血分而解心火之躁烦也。
按七伤，《金匮》明谓食伤、忧伤、饮食伤、房室伤、饥伤、劳伤、经络荣卫气伤及房劳伤，但居其一。后人不知何见，谓七伤者，阴寒、阴痿、里急精速、精少、阴下湿、精滑、小便苦数临事不举，似乎颛主肾伤为言。岂有五劳分主五脏，而七伤独主一脏之理？虽人生恣逞，伤肾者恒多，要不可为一定之名也。所以虚劳证凡本之内伤者，有此七者之分，故虚劳发热未有不由瘀血者，而瘀血若无内伤则荣卫运行，不失其次，瘀从何起？是必饮食起居，过时失节，荣卫凝泣，先成内伤，然后随其气所阻塞之处，血为瘀积。瘀积之久，牢不可拔，新生之血，不得周灌，与日俱积，其人尚有生理乎？仲景施活人手眼，以大黄(上庶下虫)虫丸之润剂，润其血之干，以蠕动噉血之物，行死血，名之曰绥中补虚，岂非以行血去瘀，为安中补虚上着耶？然此特世俗所称干血劳之良治也。血结在内，手足脉相失者宜之，兼入琼玉膏润补之药同用尤妙。昌细参其证，肌肤甲错，面目黯黑，及羸瘦不能饮食，全是营血瘀积胃中，而发见于肌肤面目，所以五脏失中土之灌溉而虚极也。此与五神脏之本病不同，故可用其方，而导去其胃中之血，以内谷而流通荣卫耳。许州陈大夫传仲景百劳丸方云：治一切劳瘵积滞，不经药坏证者，宜服。与世俗所称干血劳，亦何以异？大夫其长于谋国欤？方用当归、乳香、没药各一钱，人参二钱，大黄四钱，蝱虫、水蛭、桃仁各十四个，浸去皮尖。右为细末，炼蜜为丸桐子大，都作一服可百丸，五更用百劳水下，取恶物为度。服白粥十日。百劳水，即仲景甘澜水，以杓扬百遍者也。
按复脉汤，仲景治伤寒脉代结心动悸邪少虚多之圣方也。《金匮》不载，以《千金翼》常用此方治虚劳，则实可征信，是以得名为千金之方也。虚劳之体，多有表热夹其阴虚，所以其证汗出而闷，表之固非，即治其阴虚亦非，惟用此方得汗而脉出热解，俾其人快然，真圣法也。但虚劳之人，胃中津液素虚，匪伤寒暴病邪多虚少之比。桂枝、生姜分两之多，服之津液每随热势外越，津液既外越，难以复收，多有淋漓沾濡一昼夜者。透此一关，亟以本方去桂枝生姜二味，三倍加入人参，随继其后，庶几津液复生，乃致荣卫盛而诸虚尽复，岂小补哉！
按许叔微《本事方》云：葛稚川言鬼疰者，是五尸之一。疰诸鬼邪为害，其变动不一，大约使人淋漓，沉沉默默，的不知其所苦，而无处不恶，累年积月，渐就顿滞，以致于死，传于旁人，乃至灭门。觉知是证者，急治獭肝一具，阴干取末，水服方寸匕，日三服效，未知再服。此方神良。再按长桑君所授越人禁方，各传其徒一人者，至华元化毙狱，其传遂泯。仲景医中之圣，诸禁方讵不尽窥底蕴。然而有其理无其事者，不足尚也。有其事无其理者，不足尚也。即有其理、有其事矣，而用意罕几先之哲，尤不足尚也。如獭肝散非不可以杀虫，而未可以行血逐瘀，所以制缓中补虚大黄(上庶下虫)虫丸一方，自出手眼，而授陈大夫，百劳丸一方加入人参，只作一服，以取顿快，盖于此时而用力，可图十全其五也。迨至束手无策，而取用獭肝以去其虫，虫去其人可独存乎？然虫亦不可不去也。《金匮》之附《肘后》一方，岂无意哉！
按东垣所谓饮食劳倦，内伤元气，则胃脘之阳不能升举，并心肺之气，陷入于中焦，而用补中益气治之，方中佐以柴胡、升麻二味，一从左旋，一从右旋，旋转于胃之左右，升举其上焦所陷之气，非自腹中而升举之也。其清气下入腹中久为飧泄，并可多用升柴，从腹中而升举之矣。若阳气未必陷下，反升举其阴气，干犯阳位，为变岂小哉？更有阴气素惯上干清阳，而胷中之肉隆耸为(月真)，胷间之气漫散为胀者，而误施此法，天翻地覆，九道皆塞，有濒于死而坐困耳。后人相传谓此方能升清降浊，有识者亦咸信之，医事尚可言哉！夫补其中气，以听中气之自为升降，不用升柴可也，用之亦可也。若以升清之药责其降浊之能，岂不痴乎？
按虚劳之证，阴虚者十常八九，阳虚者十之一二而已。丹溪着阳有余阴不足之论，而定大补阴丸，四物加黄蘗知母汤二方，与东垣补中益气之法，旗鼓相当。气下陷而不能升则用东垣，火上升而不能降则用丹溪。二老人理深谭，各造其极，无容议也。前论补中益气，能升清阳，设误用之，反升浊阴，故致其叮咛矣。而丹溪之法，用之多不效者，可不深维其故哉？昌谓立法者无过，而用法者不得法中之奥，过端四出。盖于阳常有余，阴常不足二语，未常细心推辨耳。夫阳之有余得十之七，阴之不足得十之三，此所谓真有余真不足也。阳真有余，一切补阴之药，直受之而无恐，多用之亦无害，是则补阴在所必需矣。若阴之不足者，十存其三，而阳之有余者，十存四五，亦名有余，而实则非真有余也，究亦同归不足而已。补阴寒凉之药尚敢恣用乎？不知此义而恣用之，岂但不效，其后转成阴盛阳虚，清谷盗汗等患，究竟阴基已坏于前，即欲更补其气，其如味之不能载何？故再致叮咛，俾用昔人法，如持衡在手，较量于轻重之间可矣。虚劳之属阳虚者，十中岂无一二？严氏芪附汤、参附汤二方似不可少，其方从《金匮》朮附汤生出，投之得当，通于神明。其虚劳失血，宜之者尤多，以其善治龙雷之阴火耳。但以参芪为君，附子为佐，虽每服一两，不嫌其多，方中止用芪附各半，人参五钱，附子一两，分三服，能无倒乎？

　　　附陈藏器用药凡例

虚劳头痛复热，加枸杞、萎蕤。虚而欲吐，加人参。虚而不安，亦加人参。虚而多梦纷纭，加龙骨。虚而多热，加地黄、牡蛎、地肤子、甘草。虚而冷，加当归、川芎、干姜。虚而损，加钟乳、棘刺、苁蓉、巴戟天。虚而大热，加黄芩、天冬。虚而多忘，加茯苓、远志。虚而口干，加麦冬、知母。虚而吸吸，加胡麻、覆盆子、柏子仁。虚而多气兼微欬，加五味子、大枣。虚而惊悸不安，加龙齿、沙参、紫石英、小草。若冷则用紫石英、小草，若客热则用沙参、龙齿，不冷不热皆用之。虚而身强腰中不利，加磁石、杜仲。虚而多冷，加桂心、吴茱萸、附子、乌头。虚而劳小便赤，加黄芩。虚而客热，加地骨皮、黄芪。虚而冷，加黄芪。虚而痰复有气，加生姜、半夏、枳实。虚而小肠利，加桑螵蛸、龙骨、鸡(月坒)胵，虚而小肠不利，加茯苓、泽泻。虚而损溺白，加厚朴。髓竭不足，加地黄、当归。肺气不足，加二冬、五味子。心气不足，加人参、茯苓、菖蒲。肝气不足，加天麻、川芎。脾气不足，加白朮、白芍、益智。肾气不足，加熟地、远志、丹皮。胆气不足，加细辛、酸枣仁、地榆。神昏不足，加朱砂、预知子、茯神。

古今图书集成医部全录卷三百五

　虚劳门

　　景岳全书 【 明?张介宾】 

　　　论虚损病源

凡劳伤虚损，五脏各有所主，而惟心脏最多。且心为君主之官，一身生气所系，最不可伤，而人多忽之而不知何也？夫五脏之神，皆禀于心，故忧生于心，肺必应之。忧之不已，而戚戚幽幽，则阳气日索，营卫日消，劳伤及肺，弗亡弗已。如经曰：尝贵后贱，虽不中邪，病从内生，名曰脱营。尝富后贫，名曰失精，五气留连，病有所并，暴乐暴苦，始乐后苦，皆伤精气。精气竭绝，形体毁沮，故贵脱势。虽不中邪，精神内伤，身必败亡之类，无非虑竭将来，追穷已往，而二阳并伤，但其潜消暗烁于冥冥之中，人所不觉，而不知五脏之伤，惟心为本，凡值此者，速宜舒情知命，力挽先天。要知人生在世，喜一日则得一日，忧一日则失一日，但使灵明常醒，尚何尘魔敢犯哉？及其既病，而用参、芪、归、朮、益气汤之类，亦不过后天之末着耳。知者，当知所先也。喜因欲遂而发，若乎无伤。而经曰：喜伤心；又曰：暴喜伤阳；又曰：喜乐者，神惮散而不藏；又曰：肺喜乐无极则伤魄，魄伤则狂，狂者意不存人，皮革焦，毛悴色夭，死于夏。盖心藏神，肺藏气，二阳脏也。故暴喜过甚则伤阳，而神气因以耗散；或纵喜无节，则淫荡流亡，以致精神疲竭，不可救药。或偶尔得志，则气盈载满，每多骄姿傲慢，自取败亡，而莫知其然者多矣。然则喜为人所忽，而犹有不可忽者如此。
思本乎心。经曰：心怵惕思虑则伤神，神伤则恐惧自失，破(月囷)脱肉，毛悴色夭，死于冬。此伤心则然也。然思生于心，脾必应之，故思之不已，则劳伤在脾。经曰：思伤脾；又曰：思则心有所存，神有所归，正气留而不行，故气结矣。凡此为病，脾气结则为噎膈、为呕吐，而饮食不能运，食不运则血气日消，肌肉日削，精神日减，四肢不为用而生胀满泄泻等证，此伤心脾之阳也。夫人孰无思，而苦思难释，则劳伤至此，此养生者所当戒也。然思本伤脾，而忧亦伤脾。经曰：脾愁忧而不解则伤意，意伤则悗乱，四肢不举，毛悴色夭，死于春。盖人之忧思，本多兼用，而心脾肺所以并伤，故致伤上焦阳气，而二阳之病发自心脾，以渐成虚劳之证者，断由乎此。
淫欲邪思，又与忧思不同，而损惟在肾。盖心躭欲念，肾必应之。凡君火动于上，则相火应于下。夫相火者，水中之火也，静而守位则为阳气，炽而无制则为龙雷，而涸泽燎原，无所不至。故其在肾，则为遗淋带浊；而水液渐以干枯，炎上入肝，则逼血妄行，而为吐为衄，或为营虚筋骨疼痛；又上入脾，则脾阴受伤，或为发热而饮食悉化痰涎；再上至肺，则皮毛无以扃固，而亡阳喘嗽，甚至喑哑声嘶。是皆无根虚火，阳不守舍，而光焰诣天，自下而上，由肾而肺，本源渐槁，上实下虚，是诚剥极之象也。凡师尼室女失偶之辈，虽非房室之劳，而私情系恋，思想无穷，或对面千里，所愿不得，则欲火摇心，真阴日削，遂致虚损不救。凡五劳之中，莫此为甚，苟知重命，慎毋蹈之！
七情伤肾，恐亦居多。盖恐畏在心，肾则受之。故经曰；恐伤肾；又曰：恐则精却；又曰：恐惧而不解则伤精，精伤则骨酸痿厥，精时自下。余尝诊一在官少年，因恐而致病，病稍愈而阳痿，及其病复，终不可疗。又尝见猝恐者，必阴缩或遗尿，是皆伤肾之征也。然恐固伤肾，而怒亦伤肾。经曰：肾盛怒而不止则伤志，志伤则喜忘其前言，腰背不可以俛仰屈伸，毛悴色夭，死于季夏。是知盛怒不惟伤肝，而肾亦受其害也。
怒生于心，肝必应之，怒不知节，则劳伤在肝。经曰：怒伤肝；又曰：怒则气逆，甚则呕血及飧泄，故气上矣。盖肝为阴中之阳脏，故肝之为病，有在阴者，有在阳者。如火因怒动而逼血妄行，以致气逆于上而胀痛喘急者，此伤其阴者也。又或气以怒伤，而木郁无伸，以致侵脾气陷，而为呕胀泄痛，食饮不行者，此伤其阳者也。然随怒随消者，未必致病，脏气坚固者，未必致病。惟先天禀弱而三阴易损者，使不知节，则东方之实，多致西方之败也。然怒本伤肝，而悲哀亦最伤肝。经曰：肝悲哀动中则伤魂，魂伤则狂妄不精，不精则不正当，人阴缩而筋挛，两胁骨不举，毛悴色夭，死于秋。盖怒盛伤肝，肝气实也；悲哀伤肝，肝气虚也。但实不终实，而虚则终虚耳。虚而不顾，则必至劳损，而治当察其邪正也。
惊气本以入心，而实通于肝胆。经曰：惊则心无所依，神无所归，虑无所定，故气乱矣。又曰：东方色青，入通于肝，其病发惊骇。此所以惊能动心，而尤能伤及肝胆。心为君主固不可伤，而胆以中正之官，实少阳生气所居，故十一脏阳刚之气，皆取决于胆，若或损之，则诸脏生气，因皆消索致败，其危立见。尝见微惊致病者，惟养心安神，神复则病自却。若惊畏日积，或一时大惊损胆，或致胆汁泄而通身发黄，默默无言者，皆不可救，论详疸门。
色欲过度者，多成劳损。盖人自有生以后，惟赖后天精气以为立命之本。故精强神亦强，神强必有寿；精虚气亦虚，气虚必多夭。其有先天所禀原不甚厚者，但知自珍，而培以后天，则无不获寿。设禀赋本薄，而且姿情纵欲，再伐后天，则必成虚损。此而伤生，咎将谁委？又有年尚未冠，壬水方生，保养萌芽，正在此日，而无知孺子，遽摇女精，余见苞萼未成，而蜉蝣旦暮者多矣，良可悲也！此其责不在孺子而在父师。使不先有明诲，俾知保生之道，则彼以童心，岂识利害，而徒临期恳祷，号呼悲戚，将何济于事哉！
劳倦不顾者，多成劳损。夫劳之于人，孰能免之？如奔走食力之夫，终日营营而未闻其病者，何也？贫贱之劳，作息有度，无关荣辱，习以为常，何病之有？惟安闲柔脆之辈，而苦竭心力，斯为害矣。故或劳于名利而不知寒暑之伤形，或劳于色欲而不知旦暮之疲困，或劳于游荡而忍饥竭力于呼卢驰骤之场，或劳于疾病而剥削伤残于无术庸医之手；或为诗书困厄，每缘萤雪成灾；或以好勇逞强，遂致绝筋乏力。总之不知自量，而务使勉强，一应妄作妄为，皆能致损。凡劳倦之伤，虽曰在脾，而若此诸劳不同。则凡伤筋、伤骨、伤气、伤血、伤精、伤神、伤皮毛肌肉，则实兼之五脏矣。呜呼！嗜欲迷人，其害至此。其故则在但知有彼而忘其有我耳。广成子曰：无劳女形，无摇女精，乃可以长生。若此二言者，人因其简，故多易之，而不知养生之道，于此八字而尽之矣，顾可以忽之也耶？
一少年纵酒者，多成劳损。夫酒本狂药，大损真阴，惟少饮之，未必无益，多饮之难免无伤，而躭饮之则受其害者，十之八九矣。且凡人之禀赋，脏有阴阳，而酒之性质，亦有阴阳。盖酒成于酿，其性则热；汁化于水，其质则寒。若以阴虚者纵饮之，则质不足以滋阴而性偏动火，故热者愈热，而病为吐血、衄血、便血、尿血、喘嗽、躁烦、狂悖等证，此酒性伤阴而然也。若阳虚者，纵饮之则性不足以扶阳，而质留为水，故寒者愈寒，而病为膨胀、泄泻、腹痛、吞酸、少食、亡阳、暴脱等证，此酒质伤阳而然也。故纵酒者既能伤阴，尤能伤阳，害有如此，人果知否？矧酒能乱性，每致因酒妄为，则凡伤精竭力，动气失机，及遇病不胜等事，无所不至，而阴受其损，多罔觉也。夫纵酒之时，固不虑其害之若此，及病至沉危，犹不知为酒困，故余详明于此，以为纵酒者之先觉云。
一疾病误治，及失于调理者，病后多成虚损。盖病有虚实，治有补泻。必补泻得宜，斯为上工。余见世俗之医，固不知神理为何物，而且并邪正缓急，俱不知之。故每致伐人元气，败人生机，而随药随毙者，已无从诉。其有幸而得免，而受其残剥，以致病后多成虚损而不能复振者，此何以故也？故凡医有未明，万毋轻率，是诚仁人积德之一端也。至若失于调治，致不能起，则俗云：小孔不补，大孔叫寃苦。亦自作之而自受之耳，又何尤焉？
凡虚损之由，具道如前，无非酒色劳倦七情饮食所致。故或先伤其气，气伤必及于精；或先伤其精，精伤必及于气。但精气在人，无非谓之阴分。盖阴为天一之根，形质之祖，故凡损在形质者，总曰阴虚，此大目也。若分而言之，则有阴中之阴虚者，其病为发热躁烦，头红面赤，唇干舌燥，咽痛口疮，吐衄便尿血，大便燥结，小水痛濇等证。有阴中之阳虚者，其病为怯寒憔悴，气短神疲，头运目眩，呕恶食少，腹痛飧泄，二便不禁等证；甚至欬嗽吐痰遗精盗汗，气喘声瘖，筋骨疼痛，心神恍惚，肌肉尽削，梦与鬼交，妇人月闭等证。则无论阴阳，凡病至极，皆所必至，总由真阴之败耳。然真阴所居，惟肾为主，盖肾为精血之海，而人之生气，即同天地之阳气，无非自下而上，所以肾为五脏之本。故肾水亏则肝失所滋而血燥生；肾水亏则水不归源而脾痰起；肾水亏则心肾不交而神色败；肾水亏则盗伤肺气而喘嗽频；肾水亏则孤阳无主而虚火炽。凡劳伤等证，使非伤入根本，何以危笃至此？故凡病甚于上者，必其竭甚于下也。余故曰：虚邪之至，害必归阴；五脏之伤，穷必及肾。穷而至此，吾末如之何也矣。所贵乎君子知其微而已。
凡损伤元气者，本皆虚证，而古方以虚损劳瘵，各分门类，则病若有异，亦所宜辨。盖虚损之谓，或有发见于一证，或有困惫于暂时，凡在经在脏，但伤元气，则无非虚损病也。至若劳瘵之有不同者，或以骨蒸，或以干嗽，甚至吐血吐痰，营卫俱败，尫羸日甚，此其积渐有日，本末俱竭而然。但虚损之虚，有在阴分，有在阳分。然病在未深，多宜温补，若劳瘵之虚，深在阴中之阴分，多有不宜温补者。然凡治虚证宜温补者，病多易治；不宜温补者，病多难治。此虚劳若乎有异，而不知劳瘵之损，即损之深而虚之甚者耳。凡虚损不愈，则日甚成劳矣，有不可不慎也。
虚损两颧红赤或唇红者，阴虚于下，逼阳于上也。仲景曰：其面戴阳者，下虚故也。虚而多渴者，肾水不足，引水自救也。喑哑声不出者，由肾气之竭，盖声出于喉而根于肾。经曰：内夺而厥，则为瘖俳。此肾虚也。虚而喘急者阴虚肺格，气无所归也。喉干咽痛者，真水下亏，虚火上浮也。不眠恍惚者，血不养心，神不能藏也。时多烦躁者，阳中无阴，柔不济刚也。易生嗔怒，或筋急酸痛者，水亏木燥，肝失所资也。饮食不甘，肌肉渐削者，脾元失守，化机日败也。心下跳动，怔忡不宁者，气不归精也。经曰：胃之大络，名曰虚里，出于左乳下，其动应衣，宗气泄也。盗汗不止者，有火则阴不能守，无火则阳不能固也。虚而多痰，或如清水，或多白沫者，此水泛为痰，脾虚不能制水也。骨痛如折者，肾主骨，真阴败竭也。腰胁痛者，肝肾虚也。膝以下冷者，命门衰绝，火不归源也。小水黄濇淋沥者，真阴亏竭，气不化水也。足心如烙者，虚火烁阴，涌泉涸竭也。
凡阳虚之人，因气虚也。阳气既虚，即不能嚏。仲景曰：欲嚏不能，此人肚中寒。故凡以阳虚之证，而忽见嚏者，便有回生之兆。

　　　论脉

虚损之脉，凡甚急甚数、甚细甚弱、甚濇甚滑、甚短甚长、甚浮甚沉、甚弦甚紧、甚洪甚实者，皆劳伤之脉。然无论浮沉大小，但渐缓则渐有生意。若弦甚者，病必甚，数甚者，病必危。若以弦细而再加紧数，则百无一生矣。
《要略》曰：脉芤者为血虚，沉迟而小者为脱气，大而无力为阳虚，数而无力为阴虚，脉大而芤者为脱血，平人脉大为劳，虚极亦为劳，脉微细者盗汗，寸弱而软为上虚，尺弱软濇为下虚，尺软滑疾为血虚，两关沉细为胃虚。《脉经》曰：脉来软者为虚，缓者为虚，微弱者为虚，弦者为中虚，细而微小者气血俱虚。

　　　辨爪

凡劳损之病，本属阴虚。阴虚必血少，而指爪为精血之余，故凡于诊候之际，但见其指爪干黄，觉有枯槁之色，则其发肤营气，具在吾目中矣。此于脉色之外，便可知其有虚损之候，而损之微甚，亦可因之以辨也。

　　　论治

病之虚损，变态不同，因有五劳七伤，证有营卫脏腑。总之，人赖以生者，惟此精气；而病为虚损者，亦惟此精气。气虚者，即阳虚也；精虚者，即阴虚也。凡病有火盛水亏，而见营卫燥，津液枯者，即阴虚之证也。有水盛火亏，而见脏腑寒，脾肾败者，即阳虚之证也。此惟阴阳偏困所以致然。凡治此者，但当培其不足，不可伐其有余。夫既缘虚损，而再去所余，则两败俱伤矣，岂不殆哉？惟是阴阳之辨，犹有不易。谓其阴阳之中，复有阴阳，其有似阳非阳，似阴非阴者，使非确有真见，最易惑人，此不可不详察也。且复有阴阳俱虚者，则阳为有生之本，而所重者，又单在阳气耳。知乎此，则虚损之治，如指诸掌矣。
阳虚者多寒，非谓外来之寒，但阳气不足，则寒生于中也。若待既寒，则阳已败矣。而不知病见虚弱，而别无热证者，便是阳虚之候，即当温补元气，使阳气渐回，则真元自复矣。盖阳虚之候，多得之忧愁思虑以伤神，或劳役不节以伤力，或色欲过度而气随精去，或素禀元阳不足而寒冷致伤等病，皆阳气受损之所由也。欲补阳气，惟辛甘温燥之剂为宜，万勿兼清凉寒滑之品，以残此发生之气。如生地、芍药、天麦门冬、沙参之属，皆非所宜；而石斛、元参、知、蘗、芩、连、龟胶之类，则又切不可用。若气血俱虚者，宜大补元煎，或八珍汤，或十全大补汤。五脏俱虚，宜平补者，五福饮。命门阴分不足者，左归饮、左归丸。命门阳分不足者，右归饮、右归丸。气分虚寒者，六气煎。脾肾阴分虚寒诸变不一者，理阴煎。三焦阳气大虚者，六味回阳饮。气虚脾寒者，一炁丹。胃气虚寒者，温胃饮，理中汤。血虚寒滞者，五物煎。
阴虚者多热，以水不济火，而阴虚生热也。此病多得于酒色嗜欲，或愤怒邪思，流荡狂劳，以动五脏之火，而先天元阴不足者，尤多此病。凡患虚损而多热多燥，不宜热食者，便是阴虚之候。欲滋其阴，惟宜甘凉醇静之物。凡阴中有火者，大忌辛温，如干姜、桂、附、破故纸、白朮、苍朮、半夏之属，皆不可轻用。即如人参、黄芪、枸杞、当归、杜仲之类，是皆阴中有阳，亦当酌宜而用之。盖恐阳旺则阴愈消，热增则水益涸耳。然阴虚者因其水亏，而水亏者又忌寒凉，盖苦劣之流，断非资补之物。其有火盛之甚，不得不从清凉者，亦当兼壮水之剂，相机间用，而可止即止，以防其败，斯得滋补之大法。
虚损夜热，或午后发热，或喜冷便实者，此皆阴虚生热，水不制火也，宜加减一阴煎。若火在心肾而惊悸失志者，宜二阴煎。若外热不已而内不甚热，但宜补阴，不可清火，宜一阴煎，或六味地黄汤。有元气不足而虚热不已者，必用大补元煎，庶乎久之自愈。
虚损欬嗽，虽五脏皆有所病，然专主则在肺肾。盖肺为金脏，金之所畏者火也，金之化邪者燥也。燥则必痒，痒则必嗽，正以肾水不能制火，所以克金，阴精不能化气，所以病燥，故为欬嗽喘促咽痛喉疮声哑等证。凡治此者，只宜甘凉至静之剂，滋养金水，使肺肾相生，不受火制，则真阴渐复而嗽可渐愈。火盛者，宜四阴煎加减主之。火微者，宜一阴煎六味地黄汤，或左归饮。兼受风寒而嗽者，宜金水六君煎。贝母丸治嗽最佳。
虚损吐血者，伤其阴也。故或吐或衄，所不能免。但当察其有火无火，及火之微与甚而治之。凡火之盛者，以火载血上，而脉证之间，自有热证可辨。急则治标，此不得不暂用芩、连、栀、蘗、竹叶、童便之属，或单以抽薪饮、徙薪饮之类主之。若阴虚而兼微火者，宜保阴煎，或清化饮，或加减一阴煎主之。血止即当养血，不宜过用寒凉也。若无实火而全属伤阴，则阴虚水亏，血由伤动，而为吐为衄者，此宜甘纯养阴之品，以静制动，以和治伤，使阴气安静得养，则血自归经，宜一阴煎、六味地黄汤，或小营煎之类主之。若阴虚连肺而兼嗽兼血者，宜四阴煎加减主之。若因劳役，别无火证，心脾肾三阴受伤而动血者，宜五阴煎、五福饮、六味地黄丸之类主之。若阴虚于下，格阳于上，六脉无根而大吐大衄者，此火不归源，真阳失守而然，宜右归饮加减主之，或八味地黄汤亦可。此惟思虑劳倦过伤者，多有此证。若因劳倦而素易呕泻，多有脾不摄血，而为吐血下血者，宜六味回阳饮大加白朮主之，万不可用凉药。若大吐大衄，而六脉细脱，手足厥冷，危在顷刻，而血犹不止者，速宜用镇阴煎，其血自止。若血脱至甚，气亦随之，因至厥逆昏愦者，速当益气以固生机，宜六味回阳饮，或四味回阳饮主之。若再用寒凉即死。总之失血吐血，必其阴分大伤，使非加意元气，培养真阴，而或专用寒凉，则其阴气愈损，血虽得止，而病必日败矣。
虚损伤阴，本由于五脏。虽五脏各有所主，然五脏证治，有可分者，有不可分者。如诸气之损，其治在肺；神明之损，其治在心；饮食肌肉之损，其治在脾；诸血筋膜之损，其治在肝；精髓之损，其治在肾。此其可分者也。然气主于肺而化于精，神主于心而化于气，肌肉主于脾而土生于火，诸血藏于肝而血化于脾胃，精髓主于肾，而受之于五脏，此其不可分者也。及乎既甚，则标本相传，连及脏腑，此又方之不可执言也。故凡补虚之法，但当明其阴阳升降，寒热温凉之性；精中有气，气中有精之因。且凡上焦阳气不足者，必下陷于肾也，当取之至阴之下；下焦真阴不足者，多飞越于上也，可不引之归源乎？所以治必求本，方为尽善。然余用补之法，则悉在新方八略八阵中，惟细察之，可得其概。其有诸证未备者，如遗精梦泄，声哑盗汗，及妇人血枯经断等证，但于各门求之，则无不俱有照应。

　　　辨似损非损

凡似损非损之证，惟外感寒邪者乃有之。盖以外邪初感，不为解散，而误作内伤，或用清凉，或用消导，以致寒邪郁伏，久留不散，而为寒热往来，或为潮热欬嗽，其证则全似劳损，若用治损之法以治此证，则滋阴等剂，愈以留邪，热蒸既久，非损成损矣。余尝治愈数人，皆其证也。欲辨此者，但当详察表里，而审其致病之由。盖虚损之证，必有所因；而外感之邪，其来则骤。若或身有疼痛，而微汗则热退，无汗则复热，或见大声欬嗽，脉虽弦紧而不甚数，或兼和缓等证，则虽病至一两月，而邪有不解，病终不退者，本非劳损，毋误治也。若寒热往来不止者，宜一、二、三、四、五柴胡饮酌宜用之，或正柴胡饮亦可。若兼欬嗽者，柴陈煎。若脾肾气虚而兼欬嗽者，金水六君煎。或邪有未解而兼寒热者，仍加柴胡。

　　　虚损危候

凡虚损既成，不补将何以复？而有不能服人参、熟地及诸补之药者，此为虚不受补，何以望生？若劳损吐血失血之后，嗽不能止而痰多甚者，此以脾肺虚极，饮食无能化血，而随食成痰，此虽非血，而实血之类也。经曰：白血出者死。故凡痰之最多最浊者，不可治。左右者，阴阳之道路。其有不得左右眠而认边难转者，此其阴阳之气，有所偏竭而然，多不可治。
凡病虚损者，原无外邪，所以病虽至困，终不愦乱。其有患虚证，别无邪热，而谵妄失伦者，此心脏之败，神去之兆也，必死。
劳嗽喑哑，声不能出，或喘急气促者，此肺脏之败也，必死。
劳损，肌肉脱尽者，此脾脏之败也，必死。
筋为疲极之本，凡病虚损者，多有筋骨疼痛，若痛有至极不可忍者，乃血竭不能荣筋，此肝脏之败也，必死
劳损既久，再及大便泄泻不能禁止者，此肾脏之败也，必死。

　　　论难经损证

按《难经》上损下损之说，其义极精，然有未尽者，犹宜悉也。盖凡思虑劳倦外感等证则伤阳，伤于阳者，病必自上而下也；色欲醉饱内伤等证则伤阴，伤于阴者，病必自下而上也。如经曰：二阳之病发心脾，有不得隐曲，女子不月之类，此即自上而下者也。又经曰：五脏主藏精者也，不可伤，伤则失守而阴虚，阴虚则无气，无气则死矣。此即自下而上者也。盖自上而下者，先伤乎气。故一损损于肺，则病在声息肤腠；二损损于心，则病在血脉颜色；三损损于胃，则病在饮食不调；四损损于肝，则病为瘈瘲疼痛；五损损于肾，则病为骨痿，二便不禁。此先伤于阳而后及乎阴，阳竭于下则孤阴无以独存，不可为也。自下而上者，先伤乎精。故一损损于肾，则病为泉源干涸；二损损于肝，则病为血动筋枯；三损损于脾，则病为痰涎壅盛；四损损于心，则病为神魂失守；五损损于肺，则病为喘急短气。此先伤乎阴而后及乎阳，阴竭于上则孤阳无以独生，不可为也。故曰：心肺损而神衰，肝肾虚而形敝，脾胃损而食饮不归血气。凡明哲之士，则当察所由而预防其渐，又何虚损之可虑？若待源流俱竭，而后归罪于药之不效，医之不良，此其愚也亦甚矣！

　　方

桂枝加龙骨牡蛎汤 【 仲景，下同】 
桂枝　芍药　生姜各三两　大枣十二枚　龙骨　牡蛎各三两　甘草二两
右七味，以水七升，煮取三升，分温三服。

天雄散
天雄炮　龙骨各三两　白朮八两　桂枝六两
右四味，杵为散，酒服半钱匕，日三服，不知稍增之。

薯蓣丸
薯蓣三十分　人参　阿胶各七分　干地黄　当归　桂枝　曲　豆黄卷各十分　麦门冬　防风　芎藭　芍药　白朮　杏仁各六分　柴胡　桔梗　茯苓各五分　大枣百枚为膏　干姜三分　白蔹二分　甘草二十八分
右二十一味末之，炼蜜和丸如弹子大，空腹酒服一丸，一百丸为剂。

酸枣汤
酸枣仁二升　甘草一两　知母　白茯苓　芎藭各二两，深师有生姜二两
右五味，以水八升，煮酸枣仁得六升，内诸药，煮取三升，分温三服。

大黄(上庶下虫)虫丸
大黄蒸，十分　干地黄十两　黄芩二两　桃仁　杏仁　蝱虫　蛴螬各一升　白芍药四两　甘草三两　干漆一两　水蛭百枚(上庶下虫)虫半升
右十二味末之，炼蜜和丸小豆大，酒饮服五丸，日三服。

千金翼炙甘草汤　一名复脉汤。治虚劳不足，汗出而闷，脉结，悸行动如常，不出百日，危急者十一日死。
甘草四两，炙　桂枝　生姜各三两　麦门冬　麻仁各半升　人参　阿胶各二两　生地一斤　大枣三十枚
右九味，以酒七升，水八升，先煮八味，取三升，去滓，内胶消尽，温服一升，日三服。

肘后獭肝散　治冷劳；又主鬼疰，一门相染。
獭肝一具
右，炙干末之，水服方寸匕，日三服。

天灵明月丹 【 华佗，下同】 　治传尸
雄黄　木香各半两　鳖甲制　轻粉各一分　兔粪二两　天灵盖炙，一两
右为末，用法酒一大升，大黄半两，熬膏，入前药，为丸弹子大，朱砂为衣。传尸劳肌瘦面黄，呕吐欬嗽不定，先烧安息香，令烟尽吸之，不嗽非传尸也，不可用此药。若烟入口欬而不能禁止，乃传尸也，宜用此药。五更初服，勿使人知，以童子小便同酒共一盏，化一丸服之。如人行二十里止，吐出虫，其状如灯心而细长及寸，或如烂李，又如虾(虫麻)，状各不同。未效，次日再服，以应为度。

地黄煎丸　解劳生肌，进食活血养心。
法酒二升　生地汁　杏仁汁　生姜汁　藕汁　薄荷汁各五升　鹅梨汁一升　沙蜜四两
右，慢火熬成膏，入后药：
柴胡洗去芦，三两　木香　人参　茯苓　山药　柏子仁微炒另研　白朮　枳壳浸去穰麸炒黄　远志去心，各一两　秦艽洗去芦，二两　桔梗　熟地酒浸一宿切，焙，各四两　麝香半两，细研

补肝汤 【 《千金方》，下同】 　治肝气不足，两胁下满，筋急，不得太息，四肢厥，冷发抢心腹痛，目不明了。
山茱萸　甘草　桂心各三两　桃仁　柏子仁　细辛　茯苓　防风各二两　大枣二十四枚
右九味(口父)咀，以水九升，煮取五升，去滓，分三服。

千里流水汤　治虚烦不得眠。
麦门冬　半夏各三两　茯苓四两　秫米一斗　酸枣仁二升　甘草　桂心　黄芩　远志　萆薢　人参　生姜各二两
右十二味(口父)咀，以千里流水一斛煮米，令蟹目，沸扬万遍，澄清，取一斗，煮取二升半，分三服。

栀子汤　治大下后，虚劳不得眠，剧者颠倒，懊憹欲死。
大栀子十四枚　豉七合
右二味，以水四升，先煮栀子，取二升半，内豉更煮三沸，去滓，每服一升，安者勿更服。若上气呕逆，加橘皮二两，亦可加生姜二两。

巴戟天酒　治虚羸，阳道不举，五劳七伤百病，能食下气。
巴戟天　牛膝　枸杞根白皮　麦门冬　地黄　防风各二斤
右六味，并生用。无生，用干者亦得。(口父)咀，以酒一石四斗，浸七日，去滓温服。常令酒气相续，勿至醉吐。慎生冷猪鱼油蒜。春七日，秋冬二七日，夏勿服。先患冷者，加干姜、桂心各一斤。好忘，加远志一斤。大虚劳，加五味子、苁蓉各一斤。阴下湿，加五加根皮一斤，石斛一斤。每加一斤药，加酒七升，每年九月中旬即合，入十月上旬即服。设服余药，以此酒下之，大妙。滓曝干捣为末，以此酒服方寸匕，日三，益佳。常服加甘草十两，佳。虚劳加黄芪一斤。

五加酒　治虚劳不足。
五加皮　枸杞根白皮各一斗
右二味(口父)咀，以水一石五斗，煮取汁七斗，分取四斗，浸曲一斗，余三斗用拌饭下米多少，如常酿法，熟压取服之，多少任性。禁如药法，倍日将息。

天门冬大煎　治男子五劳七伤，八风十二痹，伤中六极。
天门冬　生地黄各切，三斗半，捣压尽取汁　麞骨一具，捣碎，以水一石，煮取五斗澄清　白蜜　酥各三升，并炼　枸杞根切，三斗，净洗，以水二石五，煮取一斗三升，澄清
右六味，内大斗铜器中，微火先煎门冬、地黄汁减半，乃合煎取大斗二斗，下后件散药，煎取一斗，内铜器重釜煎，令隐掌，可丸如梧子大，平旦空腹酒服二十丸，日二，加至五十丸。慎生冷酢滑猪鸡鱼蒜油面等。须择四时王相日修合。散药如左：
茯苓　桂心　白朮　萎蕤　五加皮　菖蒲　远志　泽泻　薯蓣　人参　柏子仁　石斛　牛膝　杜仲　细辛　独活　覆盆子　胡麻子　枳实　芎藭　大豆黄卷　黄芪　苁蓉　续断　狗脊　萆薢　白芷　橘皮　茯神　巴戟天　石楠各二两　阿胶十两　甘草六两　蜀椒　薏苡仁一升　鹿角胶五两　蔓荆子三两　大枣一百枚，煮作膏
右三十八味，治下筛内煎，中有牛髓、鹿髓各加三升，大佳。小便濇，去柏子仁，加秦艽二两、干地黄六两。阴痿失精，去萎蕤，加五味子二两。头风，去柏子仁，加菊花、防风各二两。小便利阴气弱，去细辛、防风，加山茱萸二两。腹中冷，去防风，加干姜二两。此煎九月下旬采药，立冬日合服，至五月上旬止。若十二月腊日合者，经夏至七月下旬止。若经夏不坏，于舍北阴处，入地深六尺填沙，置药中，上加沙覆之。女人先患热者得服，患冷者勿服。

填骨万金煎　治内劳少气，寒疝里急，腹中喘逆，腰脊痛。
生地黄三十斤，取汁　肉苁蓉　甘草　牛髓　阿胶各一斤　麦门冬　干地黄各二斤　干姜　桑根　白皮　茯苓　桂心各八两　人参　桔梗　五味子　附子炮，各五两　石斛一斤五两　白蜜十斤　清酒四斗　大枣一百五十枚　麻子仁三升　当归十四两　干漆二十两　蜀椒四两
右二十三味，先以清酒二斗六升，内桑根白皮、麻子仁、枣胶，为刻识之；又加酒一斗四升，煮取至刻，绞去滓，内蜜髓地黄汁汤，上铜器煎，内诸药末，半日许，令可丸止，大瓮盛，饮吞如弹丸一枚，日三。若夏月暑热煮煎转味，可以蜜地黄汁和诸药成末，为丸如梧子，服十五丸。不止，稍加至三十丸。
又方　治男子风虚劳损兼时气。
甘草一斤　石斛　防风　苁蓉　茯苓　人参　山茱萸　薯蓣各四两　桂心　牛膝　五味子　菟丝子　巴戟　芎藭各三两，并为末　生姜汁　胡麻以水二斗，煮取四升，去滓，各二升　牛髓　白蜜　生麦门冬汁各三升　生地骨皮切碎　生地黄汁各一升　丹参二两
右二十二味，先煮地黄、地骨皮、胡麻汁减半，内牛髓、蜜、姜、门冬各等汁，微火煎，余八升，下诸药散和令调，内铜钵中汤上煎，令可丸如梧子大，酒服三十丸，日二，加至五十丸。

小鹿骨煎　治一切虚羸。
鹿骨一具，碎，一作麞骨　枸杞根切二升
右二味，各以水一斗，别器各煎汁五升，去滓澄清，乃合一器，共煎取五升，日二服尽，好将慎。

地黄小煎　治五劳七伤，羸瘦干削。
干地黄末一升　胡麻油半斤　白蜜二升　猪脂一斤
右四味，铜器中煎，令可丸如梧子大，饮服三丸，日三，稍加十丸，久久常服，大有所益。瘦黑者肥充。

陆抗膏　治虚冷枯瘦，身无精光，虚损诸不足。
牛髓　羊脂各二升　酥　生姜汁　白蜜各三升
右五味，先煎酥令熟，次内姜汁，次内蜜，次内羊脂牛髓，微火煎，三上三下，令姜汁水气尽，即膏成，搅令凝止，温酒服，不限多少，令人肥健发热也。
又方　治五劳七伤。
白羊头蹄一具，净治，更以草火烧令黄赤，以净绵急塞鼻及脑孔　胡椒　荜茇　干姜各一两　葱白一升　豉二升
右七味，先煮头蹄，半熟即内药，煮极烂，去药，冷暖任性食之，日一具，七日七具。忌生冷酢滑五陈。

补虚方
猪肚一具　人参五两　蜀椒　干姜各一两半　葱白七两　白粱米半升
右六味(口父)咀，诸药令相得，和米内肚中，缝合勿泄气，水四斗半，缓火烂煮，空腹食，大佳。兼下少饭。

干地黄圆　治血虚劳，胷腹烦满，疼痛，瘀血往来，脏虚不受谷，气逆不得食，补中理血。
干地黄三两　当归　干姜　麦门冬　甘草　黄芩各二两　人参五分　厚朴　干漆　枳实　防风　大黄　细辛　白朮各一两　茯苓五两　蝱虫　(上庶下虫)虫各五十枚　前胡六分
右十八味为末，蜜丸如梧子大，先食服十丸，日三，稍加。

茯苓补心汤　治心气不足，善悲愁恚怒，衄血面黄，烦闷，五心热，或独语不觉，咽喉痛，舌本强，冷涎出，或汗出，善忘，恐走不定。
茯苓四两　桂心　甘草各二两　紫石英　人参各一两　大枣二十枚　麦门冬三两　赤小豆二十四枚
右八味(口父)咀，以水七升，煮取二升，分三服。

牛髓圆　通治百病，虚瘠羸乏。
牛髓　羊髓　枣膏　白蜜　酥各一升　芎藭　麦门冬　桂心　当归　茯苓一云茯神　甘草　羌活各三十铢　干地黄　干姜各三十六铢　五味子　人参　防风各一两　细辛十八铢　白朮四十二铢
右十九味，捣十四味，再筛别研，枣膏和散，次与诸髓蜜，搅令相得，内铜钵中，于釜沸汤中煎，取堪为丸如梧子大，酒服三十丸，加至四十丸，日再服。

大补心汤　治虚损不足，心气弱悸，或时妄语，四肢损变，气力颜色不荣。
黄芩　附子各一两　干地黄　茯苓　麦门冬　甘草　桂心　阿胶各三两　饴糖一斤　半夏　远志　石膏各四两　生姜六两　大枣二十枚
右十四味，取十三味(口父)咀，以水一斗五升，煮取五升，汤成下糖，分四服。

温脾圆　治久病虚羸，脾气弱，食不消，喜噫。
黄蘗　大麦糵　吴茱萸　桂心　干姜　细辛　附子　当归　大黄　曲　黄连各一两
右十一味为末，蜜丸如梧子，每服十五丸，空腹酒服，日三。

麻豆散　主脾气弱，不下食，饵此以当食。
大豆黄二升　大麻子三升，熬令香
右二味治下筛，饮和服一合，日四五，任情多少。
又方　治骨蒸热羸瘦，烦闷短气，喘息鼻张，日西即发。
龙胆　黄连　(艹舌)蒌根各四分　芒硝二分　栀子十枚　苦参　大黄　黄芩　青葙子　芍药各二两
右十味为末，蜜丸如梧子大，饮服二丸，日二，以止为度。一方无苦参已下，止五味。

补肺汤　治肺气不足，逆满上气，咽中闷塞，短气，寒从背起，口中如含霜，言语失声，甚者吐血。
五味子三两　干姜　桂心　(艹款)冬花各二两　麦门冬一升　大枣一百枚　桑根白皮一斤　粳米二合
右八味(口父)咀，以水一斗，先煮桑白皮五沸，下药煮取三升，分三服。
又方　专治肺气不足，欬逆上气，牵绳而坐，吐沫唾血，不能饮食。
苏子一升　桑白皮五两　半夏六两　紫菀　人参　甘草　五味子　杏仁各二两　(艹款)冬花　射干各半两　麻黄　干姜　桂心各三两　细辛一两半
右十四味(口父)咀，以水一斗二升，煮取三升半，分五服，日三夜二。
又方　治肾气虚寒，阴痿，腰脊痛，身重缓弱，言音混浊，阳气顿绝。
苁蓉　白朮　巴戟天　麦门冬　茯苓　甘草　牛膝　五味子　杜仲各八两　生干地黄五斤　车前子　干姜各五两
右十二味，治下筛，食后酒服方寸匕，日三。
又方　治五劳六极，虚羸心惊，尫弱多魇，亡阳。
茯苓四两　甘草　芍药　桂心　干姜各三两　大枣五枚　远志　人参各二两
右八味(口父)咀，以水八升，煮取三升，分三服。

建中汤　治五劳七伤，小腹急痛，膀胱虚满，手足逆冷，苦吐酸痰，呕逆泄下，少气，目眩耳聋，口焦，小便自利。
胶饴半斤　黄芪　干姜　当归各三两　人参　半夏　橘皮　芍叶　甘草各二两　附子一两　大枣十五枚
右十一味(口父)咀，以水一斗，煮取三升半，汤成，下胶饴烊沸，分四服。
又方　治五劳七伤，虚羸不足，面目黧黑，手足疼痛，久立腰疼，起则目眩，腹中悬急而有绝伤，外引四肢。
生姜　芍药　干地黄　甘草　芎藭各五两　大枣三十枚
右六味(口父)咀，以水六升，渍一宿，明旦复以水五升，合煮取三升，分三服。药入，四肢百脉似醉状是效。无生姜，酒渍干姜二两一宿用之。常行此方神妙。

大建中汤　治虚劳寒澼，饮在胁下，决决有声，饮已如从一边下，决决然也，有头并冲皮起引两乳，内痛里急，善梦失精，气痛，目(目巟)(目巟)，惚惚多忘。
蜀椒二合　半夏一升　生姜一斤　甘草二两　人参三两　饴糖八两
右六味(口父)咀，以水一斗，煮三升，去滓，内糖温服七合。里急拘引，加芍药、桂心各三两。手足厥，腰背冷，加附子一枚。劳者，加黄芪一两。

小建中汤　凡男女因积劳虚损，或大病后不复常，苦四体沉滞，骨肉疼酸，吸吸少气，行动喘惙，或小腹拘急，腰背强痛，心中虚悸，咽干唇燥，面体少色，或饮食无味，阴阳废弱，悲忧惨戚，多卧少起，皆如方治之。
甘草二两　桂心　生姜各三两　芍药六两　胶饴一升　大枣十二枚
右六味(口父)咀，以水九升，煮取三升，去滓，内胶饴，每服一升，日三。间三日，复作一剂，后可与诸丸散。

前胡建中汤　治大劳虚劣，寒热呕逆，下焦虚热，小便赤痛，客热上熏头目，及骨肉疼痛，口干。
前胡三两　黄芪　芍药　当归　白茯苓　桂心各二两　甘草一两　生姜八两　人参　白糖　半夏各六两
右十一味(口父)咀，以水一斗二升，煮取四升，去滓内糖，分四服。

黄芪建中汤　治虚劳里急，诸不足。
黄芪　生姜　桂去皮，各三两　甘草二两　芍药六两　大枣十二枚　饴糖一升
右十味(口父)咀，以水一斗，煮取三升，去滓内饴令消，温服一升，日三，间日可。作呕者倍加生姜，腹满者去枣加茯苓四两，佳。

黄芪汤　治虚劳不足，四肢烦疼，不欲食，食即胀，汗出。
黄芪　麦门冬　芍药　桂心各三两　甘草　当归　五味子　细辛　人参各二两　生姜　半夏各八两　大枣二十枚　白茯苓四两　前胡六两
右十四味(口父)咀，以水一斗四升，煮取三升，每服八合，日二服。

乐令黄芪汤　治虚劳少气，胷心淡冷，时惊惕，心中悸动，手脚逆冷，体常自汗，五脏六腑虚损，肠鸣，风湿荣卫不调百病，补诸不足。又治中风里急。
黄芪　人参　橘皮　当归　桂心　细辛　前胡　芍药　甘草　麦门冬　茯苓各一两　生姜五两　半夏二两半　大枣二十枚
右十四味(口父)咀，以水二斗，煮取四升，每服五合，日三夜一。

肾沥汤　治虚劳损羸乏，欬逆气短，四肢烦疼，腰背相引痛，耳鸣面黧黯，骨间热，小便赤黄，心悸目眩，诸虚乏。
羊肾一具　桂心一两　磁石五两　人参　泽泻　五味子　甘草　防风　芎藭　地骨皮　黄芪　当归各二两　茯苓　元参　芍药　生姜各四两
右十六味(口父)咀，以水一斗五升，先煮肾取一斗，去肾入药，煎取三升，分三服，可常服之。

增损肾沥汤　治大虚不足，小便数，嘘吸焦燆引饮，膀胱满急。每年三伏中常服此三剂，于方中商量用之。
羊肾一具　麦门冬　地骨皮　人参　石斛　泽泻　(艹舌)蒌根　干地黄各四两　远志　生姜　甘草　当归　桂心　桑白皮一作桑寄生　茯苓　五味子各二两　大枣三十枚
右十七味(口父)咀，以水一斗五升，先煮肾取一斗二升，去肾内药，煮取三升，去滓，分三服。

五补汤　治五脏内虚竭，短气欬逆，伤损郁悒，下气通津液。
五味子　桂心　甘草　人参各一两　麦门冬　小麦各一升　粳米三合　生姜八两　薤白　枸杞根白皮各一斤
右十味，以水一斗二升，煮三升，每服一升，日三。口燥者，先煮竹叶一把，水减一升，去叶，内诸药煮。

人参汤　治男子五劳七伤，胷中逆满，害食乏气，呕逆，两胁下胀，小腹急痛，宛转欲死，调中平脏，理绝伤。
人参　当归　芍药　甘草　生姜　麦门冬　白糖　桂心各二两　前胡　茯苓　五味子　蜀椒　橘皮各一两　枳实三两　大枣十五枚
右十五味(口父)咀，取东流水一斗半，渍药半日，用三年陈芦梢，煎取四升，内糖，复上火煎令十数沸。年二十以上，六十以下，一服一升。二十以下，六十以上，一服七八合。虽年盛而久羸者，亦服七八合。日三夜一，不尔，药力不接，则不能救病。要用劳水陈芦，不则水强火盛猛，即药力不出也。

内补散　治五劳六绝，心伤者，令人善惊，妄怒无常；脾伤者，令人腹满喜噫，食竟欲卧，面目痿黄；肺伤者，令人少精，腰背痛，四肢厥逆；肝伤者，令人少血面黑；肾伤者，有积聚，小腹腰背满痹，欬唾，小便难。六绝之为病，皆起于大劳脉虚，外受风邪，内受寒热，令人手足疼痛，膝以下冷，腹中雷鸣，时时泄痢，或闭或利，面目肿，心下愦愦，不欲语，憎闻人声。
干地黄　菟丝子　山茱萸　地麦各五两　远志　巴戟天各半两　麦门冬　五味子　甘草　人参　苁蓉　石斛　桂心　茯苓　附子各一两
右十五味，治下筛，酒服方寸匕，日三加至三匕，无所禁。

肾沥散　治虚劳百病。
羖羊肾一具，阴干　茯苓一两半　五味子　甘草　巴戟天　桂心　石龙芮　牛膝　防风　山茱萸　干姜　细辛各一两　干地黄　人参　钟乳粉　石斛　菟丝子　丹参　肉苁蓉　附子各五分
右二十味，治下筛，合钟乳粉和搅，更筛令匀，平旦清酒服方寸匕，稍加至二匕，日再。

钟乳散　治五劳七伤，虚羸无气力伤极。
钟乳六两，无问粗细，以白净无赤黄黑为上，铜铛中可盛二三斗，并取粟粗糖二合许，内铛中煮五六沸，乃内乳煮水，欲减又添如故，一晬时出，以暖水净淘之，曝干，玉硾研，不作声止。重密绢水下澄取用　鹿角白者　白马茎别捣　硫黄别研　石斛　铁精　人参　磁石　桂心　殭蚕各一两　蛇床仁三两
右十一味为末，以枣膏和捣三千杵，酒服三十丸如梧子，日再。慎房室及生冷酢滑鸡猪鱼陈败。

石苇圆　黄帝问五劳七伤于高阳负。高阳负曰：一曰阴衰；二曰精清；三曰精少；四曰阴消；五曰囊下湿；六曰腰一作胷胁苦痛；七曰膝厥痛，不欲行，骨热，远视，泪出，口干，腹中鸣，时有热，小便淋沥，茎中痛，或精自出。有病如此，所谓七伤。一曰志劳，二曰思劳，三曰心劳，四曰忧劳，五曰疲劳，此谓五劳。黄帝曰：何以治之？高阳负曰：石苇丸主之。
石苇　细辛　礜石　远志去心　茯苓　泽泻　菖蒲　杜仲　蛇床子　肉苁蓉　桔梗　天雄　牛膝　山茱萸　柏子仁　续断　薯蓣各二两　防风　赤石脂各三两
右十九味为末，取枣膏如蜜和丸如梧子，酒服三十丸，日三，七日愈，二十日百病除，长服良。

五补圆　治肾气虚损，五劳七伤，腰脚酸疼，肢节苦痛，目暗(目巟)(目巟)，心中喜忘，恍惚不定，夜卧多梦，觉则口干，食不得味，心常不乐，多有恚怒，房室不举，心腹胀满，体疼痹吐酸，小腹冷气，尿有余沥，大便不利。
杜仲　巴戟天各六分　人参　五加皮　天雄　五味子　牛膝　防风　远志　石斛　薯蓣　狗脊各四分　干地黄苁蓉各十二分　茯苓　菟丝子各五分　鹿茸十五分　萆薢　蛇床子　石南　白朮各三分　天门冬七分　覆盆子　石龙芮各八分
右二十四味为末，蜜丸如梧子，酒服十丸，日三。有风，加天雄、芎藭、当归、黄芪、五加皮、石南、茯神、独活、柏子仁、白朮各三分。有气，加厚朴、枳实、橘皮各三分。冷，加干姜、桂心、吴茱萸、附子、细辛、蜀椒各三分。泄精，加韭子、白龙骨、牡蛎、鹿茸各三分。泄痢，加赤石脂、龙骨、黄连、乌梅肉各三分。春依方服。夏加地黄五分、黄芩三分、麦门冬四分；冷则去此，加干姜、桂心、蜀椒各三分。若不热不寒，亦不须增损，直尔服之。三剂以上，即觉庶事悉佳。慎酢蒜鲙陈臭大冷醉吐，自外百无所慎。稍加至三十丸，不得增，常以此为度。

无比薯蓣圆　治诸虚劳百损。
薯蓣二两　苁蓉四两　五味子六两　菟丝子　杜仲各三两　牛膝　山茱萸　干地黄　泽泻　茯神一作茯苓　巴戟天　赤石脂各五两
右十二味为末，丸如梧子，食前酒服二十丸，加至三十丸，日再。无所忌，惟禁酢蒜陈臭等物。服七日后，令人健，四体润泽，唇口赤，手足暖，面有光彩，消食。日后长肌肉，身体安和，音声清朗，是其验也。其药通中入脑，鼻必酸疼，勿怪。若求大肥，加炖煌石膏二两。失性健忘，加远志一两。体少润泽，加柏子仁一两。

大薯蓣圆　治男子女人虚损伤绝，头目眩，骨节烦痛，饮食微少，羸瘦百病。
大黄六分　薯蓣　附子　人参　泽泻各五分　天门冬　干地黄　黄芩　当归各十分　干漆　杏仁　阿胶各二分　白朮　白蔹　桂　芍药　石膏　前胡　桔梗　干姜各四分　五味子十六分　甘草二十分　大豆卷五分　大枣一百枚
右二十四味为末，蜜和枣膏，捣三千杵，丸如梧子，酒服五丸，日三，渐增至十丸。

肾气圆　治虚劳肾气不足，腰痛，阴寒，小便数，囊冷湿，尿有余沥，精自出，阴痿不起，忽忽喜悲。
干地黄八分　远志　防风　干姜　牛膝　麦门冬　萎蕤　薯蓣　石斛　细辛　地骨皮　甘草　附子　桂心　茯苓　山茱萸各四两　苁蓉六分　钟乳粉十分　羖羊肾一具
右十九味为末，丸如梧子，酒服十五丸，日三，稍加至三十丸。

八味肾气圆　治虚劳不足，大渴欲饮，腰痛，小腹拘急，小便不利。
干地黄八两　山茱萸　薯蓣各四两　泽泻　牡丹皮　茯苓各三两　桂心　附子各二两
右八味为末，蜜丸如梧子大，酒下十五丸，日三，加至二十五丸。

黄芪圆　治五劳七伤，诸虚不足，肾气虚损，目视(目巟)(目巟)，耳无所闻。
黄芪　干姜　当归　羌活一作白朮　芎藭　甘草　茯苓　细辛　桂心　乌头　附子　干地黄　防风　人参　芍药　石斛　苁蓉各二两　枣膏五合　羊肾一具
右十九味为末，以枣膏与蜜为丸如梧子大，酒服十五丸，日二，加至三十丸。一方，无芎藭、干姜、当归、羌活，止十五味。

神化圆　治五劳七伤，气不足，阴下湿痒或生疮，小便数有余沥，阴头冷疼，失精自出，小腹急，绕脐痛，膝重不能久立，目视漠漠，见风泪出，胫酸，精气衰微，卧不欲起，手足厥冷，调中利食。
苁蓉　牛膝　薯蓣各六分　续断　山茱萸　大黄各五分　远志　泽泻　天雄　柏子仁　菟丝子　人参　防风　石斛　(艹舌)蒌根　杜仲　黄连　白朮　甘草　礜石　当归各一两　桂心　石南　干姜　蛇床子　赤石脂　萆薢　茯苓　细辛　菖蒲　芎藭各三分
右三十一味为末，蜜丸如梧子，酒服五丸，日三，加至二十丸。

三仁九子圆　治五劳七伤，补益。
酸枣仁　柏子仁　薏苡仁　菟丝子　菊花子　枸杞子　蛇床子　庵(艹闾)子　地肤子　乌麻子　牡荆子缺一子　地黄　薯蓣　桂心各二两　苁蓉三两
右十六味为末，蜜丸如梧子，酒服二十丸，日二夜一。

填骨圆　治五劳七伤，补五脏，除万病。
石斛　人参　当归　牡蒙　石长生　石苇　白朮　远志　苁蓉　巴戟天　紫菀　茯苓　干姜　天雄　蛇床子　牛膝　牡蛎　附子　丹皮　柏子仁　甘草　薯蓣　阿胶　干地黄　五味子各二两　蜀椒三两
右二十六味为末，蜜丸如梧子，酒服三丸，日三。

通明圆　治五劳七伤六极，强力行事，举重；重病后，骨髓未满，房室；所食不消，胃气不平。
麦门冬三斤　干地黄　石苇各一斤　紫菀　五味子　肉苁蓉　甘草　阿胶　杜仲　远志　茯苓　天雄各半斤
右十二味为末，蜜丸如梧子，食前，苦酒服十丸，日再，加至二十丸。

补虚益精大通圆　治五劳七伤百病。
干地黄八两　干姜　当归　石斛　肉苁蓉　天门冬　白朮　甘草　芍药　人参各六两　麻子仁半两　紫菀茸　大黄　黄芩各五两　蜀椒三升　防风四两　茯苓　杏仁各三两　白芷一两
右十九味为末，白蜜枣膏丸如弹子，空腹服一丸，日二，服十日效。

干地黄圆　治五劳七伤六极，脏腑虚弱，饮食不下，颜色黧黯，八风所伤，补虚益气，进食，资颜色，长阳。
干地黄　茯苓　天雄各七分　蛇床子六分　桂心　麦门冬各五分　远志　苁蓉　杜仲　甘草各十分　五味子四分　阿胶　枣肉各八分
右十三味为末，蜜丸如梧子，酒下二十丸，日再，加至三十丸，常服弥佳。

崔平世方　治五劳七伤。
钟乳粉　萆薢各一分　巴戟天二分　菟丝子　苁蓉各二分　干姜三分。一作干地黄
右六味为末，蜜丸如梧子，酒服七丸，日三。服讫，行百步；服酒三合，行三百步。胷中热定，即食干饭，牛羊兔肉任为羹，去肥腻，余不忌。

石英煎　治男子女人五劳七伤，消枯羸瘦，风虚痼冷，少气力，无颜色，不能动作，口苦咽燥，眠中不安，恶梦惊惧百病。
白石英碎如米，以醇酒九升，铜器中微火煎取三升，以竹蓖搅勿住手，去滓澄清　紫石英制法同上　干地黄各一斤　白蜜三斤　石斛五两　酥桃仁各三升　柏子仁　远志　茯苓　山茱萸　人参　麦门冬　桂心　五味子　干姜　白朮　苁蓉　甘草　天雄　白芷　细辛　芎藭　黄芪　防风　薯蓣各二两
右二十四味，治下筛，内煎中，如不足加酒，取足为限，煎令可丸，如梧子大，酒服二十丸，日三，稍加至四十丸为度。无药者，可单服煎，令人肥白充实。

古今图书集成医部全录卷三百六

　虚劳门

　　方

地仙散 【 《济生方》】 　治骨蒸肌热，一切虚劳烦躁，生津液。
地骨皮二两　防风一两　甘草炙，半两
右(口父)咀，每服四钱，水一盏半，生姜五片，煎至八分，去滓温服，不拘时候。

四君子汤 【 河间，下同】 　治肺损而皮聚毛落，益气可也。
白朮　人参　黄芪　茯苓各等分
右为粗末，每服五六七钱，水一盏，煎至七分，去滓，食远温服。

八物汤　治心肺虚损，皮聚而毛落，血脉虚损。
白朮　人参　黄芪　茯苓　川芎　熟地黄　当归　芍药各等分
右粗末，服五七钱，水一盏，煎七分，去滓，食后温服。

千金散　治心肺损及胃，饮食不为肌肤，宜和气血，调饮食。
白朮　人参　黄芪　茯神　桂枝　熟地黄　当归　川芎　芍药　甘草等分
右为末，加生姜枣同煎，水一大盏，药五钱，煎至七分，食前，日三服。

金刚丸　治肾损骨痿，不能起于床，宜益精。
肉苁蓉酒浸　菟丝子酒浸　杜仲炒去丝　萆薢各等分
右为细末，酒煮猪腰子为丸，每服五七十丸，空心酒下。

牛膝丸　治肾肝损，骨痿不能起于床，筋缓不能收持，宜益精缓中。
牛膝酒浸　萆薢　杜仲炒去丝　肉苁蓉酒浸　防风　菟丝子酒浸　白蒺藜各等分　桂枝减半
右细末，酒煮猪腰子捣丸桐子大，空心酒下五七十丸。

煨肾丸　治肾肝损及脾损，谷不化，宜益精缓中消谷。
牛膝酒浸　萆薢　杜仲　肉苁蓉　菟丝子　防风　白蒺藜　胡卢巴　故纸各等分　桂半钱
右，和剂服饵如金刚丸法，腰痛不起者甚效。

黑地黄丸　加五味子名肾气丸。治阳盛阴虚，脾肾不足，房室虚损，形瘦无力，面色青黄无常，宜此养血益肾。
苍朮米泔浸　熟地黄各一斤　五味子半斤　川姜冬一两，夏五钱，春七钱
右为细末，枣肉为丸如梧子大，每服一百丸至二百丸，食前，米饮或酒下。

金明散 【 《紫庭方》，下同】 　补肝脏劳极。
人参　知母　茯苓　秦艽　丁香　甘草炙　石膏煅，各等分
右件为细末，每服二分，水一盏，葱白三寸，同煎至八分，通口服之。

守灵散　补心脏劳极。
白茯苓　丁香　诃子各一两　桔梗　芍药　羌活　甘草炙，各一分
右件为细末，每服二钱，水一盏，入银耳镮一只，葱白三寸，煎至八分，通口服。

魂停散　补脾脏劳极。
白药子　桔梗　人参　诃子皮　茯苓　丁香　甘草炙，各一分
右件为细末，每服二钱，水一盏，入蜜一匙，同煎至八分，通口服之。

虚成散　补肺脏劳极。
枳实麸炒　秦艽　白茯苓　芍药　麻黄去节　茴香炒　延胡索　当归各一钱　甘草炙，一分
右件为细末，每服二钱，水一盏，银镮一对，蜜五点，煎至八分，通口服之。

育婴散　补肾脏虚劳。
附子一枚，炮　香附子炒黑　木香　白蒺藜　甘草炙，各一分　白茯苓五钱
右件为细末，每服二钱，水一盏，姜七片，葱白，同煎至七分，空心服之。

龙胆丸　治积热劳瘦不食，压热壅，消疮肿，解肌骨毒，散滞。
草龙胆　柴胡一作茯苓　黄芩　地骨皮　鳖甲酢炙，各一两　桃仁去皮尖　山栀　陈皮　当归　大黄　甘草炙，各五钱
右为细末，炼蜜为丸如梧桐子大，每服二十丸，空心用温热汤吞下。如小儿加减丸数。

无比丸　治传尸劳，服至一月愈。其余劳瘦之疾，数服取效。
紫河车二两，煮酢浸一宿，焙干为末　芍药　鳖甲酢炙，各五钱　苦参　草龙胆　黄药子　知母　贝母　犀角屑　秋石　豉心火煅　莪朮　芒硝各二分　桔梗　胡黄连　大黄　甘草炙
右为细末，炼蜜为丸如梧桐子大，每服二十丸，温酒送下。如肠中热，食前服；膈上热，食后服。

夺命散
鳖甲酢炙　天灵盖酢浸一宿，酥涂炙黄，各一两　桃仁三七个，去皮尖麸炒　甘草　人参各五钱　柴胡去芦　知母　青蒿各一两葱白一握　阿魏四枣子大
以上药，以鳖甲、天灵盖为末，次下人参、知母、柴胡、甘草捣末，次下青蒿、桃仁、葱白、阿魏杵烂，和成饼子，慢火焙干为末，称二钱，用童便二盏，煎至一盏，去滓，露星斗下一宿，至五更三点，热服半盏，服后，衣被盖卧，天明又暖服半盏，扶病人强行三五步，三日，更不得洗手面，俟头后生毛为验。每日早晨先吃白粥补。

天竺黄饮子
天竺黄　麦门冬各一两　人参　茯苓　甘草　防风　茯神　生地黄　远志去心　犀角屑　龙骨各五钱　延胡索　大腹子各七个
以上(口父)咀为末，用水二升半，煎至一升，分作三处温服。忌一切毒物。如治久卧床枕，先看十指毛色，藕白者可治，如紫黑色者难治。

麝香散　治妇人室女，一切蓄热，腹内着闷，骨蒸，室女经脉不行，瘦劳肌热者，并效。
威灵仙四两，研细末　干漆一两，碎炒令烟尽　雄黄一分　麝香一分，二味另研
共为末和匀，用蒸饼糊为丸如梧子大，每服十五丸至二十丸，茶汤任下，次服桃仁散。

桃仁散
桃仁去皮尖，面炒令黄　赤茯苓一两　人参　白芍　陈皮各三分　犀角　安息香各一分　麝香二钱　槟榔四个
共为末，每服二钱，姜五片，水一盏，煎至六分，早晚食前服。若取下，其虫头赤，便服天竺黄饮子，补护心脏。未取下虫，亦须先护心，须服。

柴胡散　治童穉骨蒸热，解伤寒后肌热。
鳖甲酢炙，三两　柴胡　大黄　干漆炒　秦艽　甘草　常山各一两
右(口父)咀，每服一钱，水一钟，入小麦一撮，煎至七分，去渣冷服。

取虫药
啄木鸟一只　朱砂　精猪肉各四两
看啄木禽饥甚，将朱砂和在切碎肉片子内令食尽。若无活的，将打死者亦可。其禽入罐内，盐泥固济，用刚火煅一夜，来日不见太阳取出，银器内研作细末，以无灰酒作一服调下，入麝少许同调。置病人在帐中，四下紧闭，用铁钳等候，待病人口中虫出，即将虫钳入沸油中煎之，方可断根。须预置烈火沸油等候于病人左右。
虫出后，宜服嘉禾散。如前夜服，并服粥。呪曰：唵嚤呜(口飞)吽吽叱。

钓虫丸
磁石一两五钱，有墙紧者研为末　硇砂一两　麝香一钱　腻粉另研　龙骨各五钱
共为末，用蜡为丸如樱桃大，每服一丸，以药上针穿一小窍子，以青红线贯之，梢头系一大古钱，早晨，令病人向破方正坐，用温水吞下，候药下喉中，合口以牙咬定古钱，候恶心吐出。其虫状不一，急以热油煎杀。如不吐出虫，只吐得血丝子或涎一二合，其病亦愈。更服寻常和气理中诸药三两日，更妙。其治过药用温水浴过，更可医一二人。若是传尸劳，一丸可活两人。

钓虫神效夺命散
石燕煅酢淬七次　鳖甲磨，各一个　油蜡五钱　母丁香一钱五分　硫黄二钱
共为末，用蜡为丸如菉豆大，每用一丸，上系绯线一条，长一丈二尺，用雪糕少许，围药丸上，以蚕茧一截，穿于线上盖之，令病人先吃雪糕，后一日同药吞下。良久线动，用力拽出，有虫，入沸油煎杀。此药于端午日日未出时修合。先服纸丸子，次用神仙秘法收之。

纸丸子　凡医传尸先当斋戒志心，对圣焚香，方服纸丸子。
鸡子清涂纸上令干　右，剪作钱样大，丸服之，然后服前件丸散。

通神散　治传尸劳。
附子一个　大黄一两　牛黄二字
共为末，加桃柳枝青蒿各七握，剉碎，用童便半碗，浸一宿，来日五更初，煎数十沸，滤渣，调散子一半，吃了，以衣被盖睡，取下恶物，自住，不用止利。下时，用盆子盛着，恶物或如马尾，或似乱发，或似蜈蚣、鸡子，或如破绵絮。后要有人来别此。忌硬物茶炙煿鸭蟹血生冷油腻腌藏等物。后服：甘草、黄连、当归、木香各五钱，将酒二升，磁器内煎收五合，倾出，煎此四味，熬看软硬，和丸如梧桐子大，空心晚后，或酒或盐汤下三十丸，立效。

紫河车丹　治飞尸鬼疰，虚劳羸瘦喘嗽。
男子首胎衣一具，以皂角水洗净，用米酢渫洗控干，将一小小烘笼，以纸周围糊密，不令走火气，安河车于上，用大火烘之，更将盖盖之，烘令极干入后药　人参一两半　白朮炒　白茯苓　茯神　当归　熟地各一两　木香五钱　乳香　没药各四钱　朱砂二钱　麝香二分，以上四味俱另研
共为细末和匀，以红曲糊为丸如桐子大，每服五十丸，人参煎汤，空心服之。日午再服，或炼蜜为丸亦可。

明目丹　治传尸劳，追下尸虫。
望月砂中秋夜取四十九粒，野地者　硇砂一钱
右研为细末，炼蜜为丸，如桐子大，每服七丸。用甘草五钱生槌碎，以水一盏揉取浓汁，若患人瘦弱，用炙过甘草，五更空心服。预戒患人不得心躁。冷服不妨。小瘥两日，再服，下虫为准，上旬服。

青蒿饮　专治劳疾。
青蒿赤根者，取子一升，叶五两，阴干　嫩桃枝　嫩柳枝各三两　地骨皮二两　甘草　柴胡　栀子仁各一两，量虚实用
右(口父)咀，每服三钱，水一盏，乌梅二个，煎至七分，不拘时服。

柴胡散　补虚劳。
柴胡　人参　白茯苓　桔梗　白芍　川芎　当归酒浸一宿　青皮　麦冬　升麻　桑皮　白朮米泔水浸一宿，晒干炒　甘草各一两
共为末，每服水一盏，煎七分，通口服之。

鳖甲煎　补虚劳。
鳖甲一枚，酢炙令黄　柴胡　当归　甘草炙　桔梗　赤芍　人参各一两　杏仁去皮尖炒　宣黄连　胡黄连　地骨皮各一分　木香　官桂去粗皮不见火　麝香各五钱　真酥　白蜜各三两
共为细末，用青蒿一斤，童便五升，熬青蒿汁约二升，滤去渣，入酥蜜再熬成膏，候冷入药末，搜和为丸桐子大，每服十五丸，温酒送下，米饮亦可，日进三服。如秋冬时，更入桃柳心七个，与前柴胡散同煎服之。

贯仲丸　去三尸五虫。
贯仲　芜荑各五分　白雚芦　雄黄　蜀漆　厚朴各三分　狼牙子　殭蚕各四分　雷丸六分
右拣净焙干，炒令黄色，捣为细末，炼蜜为丸如桐子大，长流水下五丸，三服，可渐加至十丸二十丸。服之二十日，百病皆愈，三尸九虫自灭。服者须要斋戒恭敬。妇人绝孕，服之有子。

桂心丸　神仙去三尸九虫。
熟地黄三两　干漆五钱，炒　桂心一两
右为末，炼蜜为丸梧子大，每服七丸，米饮下。

雄黄丸　专祛三尸九虫。
雄黄研　松脂各一两，研
右镕脂为丸如莲子大，平旦服一丸，服之七日，三尸九虫尽去。

轻欬散　治劳嗽。
乌梅　龙胆草　胡黄连　贝母　知母　桔梗　鳖甲酢炙　甘草炙　秦艽　柴胡　青蒿酒煮　人参　山栀仁　阿胶炒珠　杏仁去皮尖麸炒
右件晒干为末，用好京墨一寸，以井华水磨调前药末，作饼子如大指头大，透风处阴干二七日，方用。每服一饼，井水磨化，又用没药五分，磨水一盏，于五更又用黄皮末二钱，同煎数沸，却入盏内，频频打转，通口，于五更时，轻轻起，吃就仰卧，甚者不过三服。

蛤蚧散　专治劳嗽。
人参酥酢刷炙令黄　白茯苓各一两，慢火炒燥　杏仁六两，去皮尖并双仁，隔纸炒干，捣粉出油尽　蛤蚧雌雄一对，入酥内浸透，慢火炙干，再用酥酢刷炙令黄熟，不得烧损　知母酥酢刷炙令黄　贝母酥酢刷炙令黄　桑皮酥酢刷炙令黄紫，各二两　甘草三两，搥碎，用酥酢刷炙紫黄　乳酥真好者五两，切作骰子块，入铫内镕成汁，入陈米酢半升，和匀同刷炙前药。酢不宜多用，只以四合多为的。庶好刷用，否则稀矣
右件为末，每服二钱，水一盏，煎至七分服。忌油腻生冷毒物。如久患嗽者，初服此药，其嗽加甚，须勤服，久则可安，须自保惜为妙。
又方　治劳热，疗肺损，止欬嗽。
蛤蚧一对，洗净酒酢炙　黄芩　甘草　胡黄连　秦艽　甘草　生地黄　熟地黄　人参焙　柴胡　麻黄　知母　杏仁去皮尖　贝母去心　青蒿各五钱　桔梗　木香　龙胆草各一分　鳖甲一两，酒酢炙
右件为细末，用乌梅姜枣煎服。
又方
杏仁一斤　嫩生姜六两，切　人参四两
右剉碎，入新沙锅内，用无根水一斗，烧木炭，以文武火熬，水尽为度，去生姜参渣放冷，每服杏仁五七个，频频服之。

五蒸汤 【 《古今录验》】 
茯苓　甘草　人参　竹叶　生地黄　葛根　知母　黄芩　石膏　粳米二合
右(口父)咀，以水三盏，煎小麦二合至二盏，去麦煎药至一盏，温服，随证加减于后。忌海藻菘菜芜荑酢。实热加黄芩、黄连、黄蘗、大黄。虚热，气加乌梅、秦艽、柴胡，血加青蒿、鳖甲、蛤蚧、小麦、牡丹皮。肺蒸，鼻干，加乌梅、天冬、麦冬、紫菀。大肠蒸，右鼻孔干痛，加大黄、芒硝。皮蒸，舌白唾血，加石膏、桑白皮。肤蒸，昏昧嗜卧，加丹皮。气蒸，鼻干喘促，遍身气热，加人参、黄芩、山栀。心蒸，舌干，加黄连、生地。小肠蒸，下唇焦，加赤茯苓、生地、木通。血蒸，发焦，加生地、当归、桂心、童便。脉蒸，唾白浪语，脉络溢脉缓急不调，加当归、生地。脾蒸，唇焦，加白芍、木瓜、苦参。胃蒸，舌下痛，加石膏、粳米、大黄、芒硝、干葛。肉蒸，食无味而呕，烦躁不安，加白芍。肝蒸，眼黑，加川芎、当归、柴胡。胆蒸，眼白失色，加柴胡、(艹舌)蒌。筋蒸，甲焦，加当归、川芎。三焦蒸，乍热乍寒，加石膏、竹叶。肾蒸，两耳焦，加生地、石膏、知母、寒水石。膀胱蒸，右耳焦，加泽泻、茯苓、滑石。脑蒸，头眩热闷，加生地、防风、羌活。髓蒸，髓枯骨中热，加生地、当归、天门冬。骨蒸，齿黑腰痛足逆冷，疳虫食脏，加鳖甲、地骨皮、丹皮、生地、当归。臀蒸，肢细趺肿，腑脏皆热，加石膏、黄蘗。胞蒸，小便赤黄，加泽泻、茯苓、生地、沉香、滑石。凡此诸证，皆热病后，食肥甘油腻房事饮酒犯之而成。久蒸不除，变成疳病，死期近矣。

鳖甲地黄汤 【 《济生方》，下同】 　治热劳手足热，烦心怔忡。
柴胡　当归酒浸　麦门冬　鳖甲酢炙　石斛　白朮　熟地黄酒浸焙　茯苓　秦艽各一两　人参　肉桂　甘草炙，各半两
右(口父)咀，每服四钱，水一盏半，生姜五片，乌梅少许，煎至七分，去滓温服，不拘时候。此药专治热劳，其性差寒，脾胃快者方可服饵，虚甚多汗者勿服。

黄芪饮子　治诸虚劳气，四肢倦怠，骨节酸疼，潮热乏力，自汗怔忡，日渐黄瘦，胷膈痞塞，不思饮食，欬嗽痰多，甚则唾血。
黄芪蜜炙，一两半　当归酒浸　石斛　地骨皮　人参　紫菀　桑皮　附子炮去皮脐　(艹款)冬花　鹿茸酒蒸，各一两　半夏制　甘草炙，各半两
右(口父)咀，每服四钱，水一盏半，生姜七片，枣子一枚，煎至七分，去滓温服，不拘时候。此药温补荣卫，枯燥者不宜进此。唾血不止者，加阿胶、蒲黄各半两。

蛤蚧圆　治积劳欬嗽，日久不瘥。
蛤蚧酥炙，一枚　皂角不蛀者，酥炙去皮子，两挺　杏仁童便浸一昼夜，去皮尖控干，蜜炒　(艹款)冬花　木香　天麻　半夏汤泡七次　熟地黄酒蒸焙　五味子各一两　丁香半两
右为细末，炼蜜为圆如梧桐子大，每服十五圆，加至二十圆，食后生姜汤下。

太上混元丹　河车者，天地之先，阴阳之祖，乾坤之橐钥，铅汞之匡廓，胚胎将兆，九九数足，我则载而成之，故谓之河车，历验篇中名曰混沌皮，盖亦生天地阴阳之始，为七十二丹之首，高士垂慈，始开端绪。太上云：若欲长生，当修所生。人之所生，实资于此。所以成功灵应，非金石草木，夜露晓霜之比伦，修真之士，服之不辍，诚足以还本元，补益之道，得其真也。
紫河车一具，用少妇首生男子者良。脐带全者，于东流水洗断血脉，入麝香二钱在内，以线缝定，用生绢包裹，悬胎于沙瓮内，入无灰酒五升，慢火熬成膏　沉香别研　朱砂别研水飞，各一两　苁蓉酒浸　安息香酒熬去沙石　人参　乳香别研，各二两　白茯苓去皮，三两
右为细末，入河车膏子，和药末，杵千百下，圆如梧桐子大，每服七十圆，空心温酒送下，沉香汤尤佳。详此丹以紫河车为主，但佐使之药太轻，无病人久服可以轻身延年，补损扶虚。乃若病重之人服之，却宜用增添之法也。男子真阳气衰，荣卫虚耗，腰背疼痛，自汗怔忡，痰多咳喘，梦遗白浊，潮热心烦，脚膝无力，宜于内加：鹿茸酒蒸、川巴戟、钟乳粉、阳起石火煅、附子炮去皮脐、黄芪各二两，龙骨、鹿角镑、桑寄生或以川续断代、　紫菀各一两。右依前法修制，和前药末，杵和前膏子为圆，汤使如前，或沉香汤下。

经效阿胶圆　治劳嗽并嗽血唾血。
阿胶蛤粉炒　生地黄洗　山药剉炒　卷柏叶　大蓟根　五味子　鸡苏各一两　茯苓　人参　百部洗去心　远志去心，甘草水煮　防风去芦　麦门冬去心　柏子仁炒别研，各半两
右为细末，炼蜜为圆如弹子大，每服一圆，细嚼，浓煎小麦汤或麦门冬汤咽下。

莲心散 【 丹溪，下同】 　治虚劳或大病后，心虚脾弱，盗汗遗精。
人参　白茯苓　莲肉各二两　白朮　甘草　白扁豆炒　薏苡仁炒　桔梗炒　干葛炒　黄芪炒　桑皮　半夏曲　百合　干姜炮　山药炒　五味　木香　丁香　杏仁炒　白芷　神曲炒，各一两　当归半两
右剉，每服五钱，生姜三片，枣同煎，空心温服。

黄芪鳖甲散　治虚劳客热，肌肉消瘦，四肢烦热，心悸盗汗，减食多渴，咳嗽有血。
桑皮　半夏　知母　赤芍药　黄芪各三两半　生地三两　天门冬　鳖甲酢炙各五两　紫菀　甘草各二两半　秦艽　白茯苓　柴胡　地骨皮各三两三钱　人参　肉桂　桔梗各二两六钱半
右剉，每服三钱，水煎服。

清骨散　治男妇五心烦热，欲成劳瘵。
北柴胡　干生地黄各二两　人参　防风　熟地黄　秦艽各一两　薄荷七钱半　赤茯苓　胡黄连各半两
右，每服四钱，水煎温服。

石灰散 【 葛可久，下同】 　治劳证呕血咯血嗽血，先用此遏之。
大蓟　小蓟　柏叶　荷叶　茅根　茜根　大黄　山栀　牡丹皮　椶榈灰
右等分烧灰存性，研细，用纸包，碗盖地上一夕，出火毒。用时，先以白藕捣碎绞汁，或萝卜捣绞汁亦可，磨真京墨半碗，调灰五钱，食后服。病轻用此立止，病重血出升斗者，如神之效。
又方
花蕊石烧过存性，研如粉
右用童子小便一盏，煎酢调末三钱，极甚者五钱，食后服。如男子病则和酒一半，妇人病则和酢一半，处调药，立止，其瘀血化为黄水。服此药后，其人必疏懈，其病体却用后药而补。

独参汤　治劳证后以此补之。
人参一两
右(口父)咀，水二钟，枣五个煎，不拘时细细服之。

保和汤　治劳嗽肺燥成痿者，服之决效。
知母　贝母　天冬　麦冬　(艹款)冬花各三钱　天花粉　薏苡仁　杏仁炒，各二钱　五味子　粉草炙　兜铃　紫菀　百合　桔梗各一钱　阿胶炒　当归　生芐　紫苏　薄荷各半钱
右以水煎，生姜三片入饴糖一匙，入药内服之，每日三服，食后进，加减于后。一方无地黄，有百部。血盛，加蒲黄、茜根、藕节、大蓟、茅花。痰盛，加南星、半夏、橘红、茯苓、枳壳、枳实、(艹舌)蒌实炒。喘盛，加桑皮、陈皮、大腹皮、萝卜子、葶苈、苏子。热盛，加山栀子、炒黄连、黄芩、黄蘗、连翘。风盛，加防风、荆芥、金沸草、甘菊、细辛、香附。寒盛，加人参、芍药、桂皮、五味、蜡片。

保真汤　治劳证体虚骨蒸，服之决补。
当归　生芐　熟芐　黄芪　人参　白茯苓　赤茯苓　白朮　莲心各半钱　天冬　麦冬　赤芍　知母　黄蘗炒　五味　白芍　柴胡　地骨　甘草　陈皮各二钱
右以水煎，生姜三片，枣一枚，食后服。惊悸，加茯神、远志、柏子仁、酸枣仁。淋浊，加萆薢、台乌药、猪苓、泽泻。便濇，加木通、石苇、萹蓄。遗精，加龙骨、牡蛎、莲须、莲子。燥热，加滑石、石膏、青蒿、鳖甲。盗汗，加浮麦子、炒牡蛎、黄芪、麻黄根。

太平丸　治劳证，咳嗽日久，肺痿肺壅，并宜噙服。
天门冬　麦门冬　知母　贝母　(艹款)冬花　杏仁各二钱　当归　生地　阿胶蛤粉炒　黄连各一两半　北蜜四两　蒲黄　京墨　桔梗　薄荷各一两　麝香少许
右为末，炼蜜和丸如弹子大，食后浓煎薄荷汤，先灌嗽喉中，细嚼一丸，津唾送下，上床时再服一丸。如痰盛，先用饴糖拌消化丸一百丸送下，后即噙嚼此丸，仰面睡，从其流入肺窍。一方有熟地。

消化丸
白茯苓　青礞石煅黄金色　半夏　白矾枯　橘红　牙皂火炙　南星各二两　薄荷叶一两　枳实　枳壳各一两半
右为末，以神曲打糊丸如梧桐子大，每服一百丸。上床时，饴糖拌吞，次噙嚼太平丸，二药相攻，痰嗽扫迹除根。

润肺膏
羊肺一具　白蜜二两　柿霜　真酥　蛤粉　杏仁净研，各一两
右先将羊肺洗净，次将五味入水搅粘，灌入肺中，白煮熟，如常服食。与前七药相间服之亦佳。

取传尸伏尸劳虫法
天灵盖十字解者，酥炙为末，三分　安息香　虎粪骨用酢炙，各半两。人骨马上，兽骨次之　鳖甲九肋大者，酢炙，一两　桃仁去皮尖，二钱半　麝香另研　槟榔一钱　青蒿梢六两　葱头一百二十根　童便半碗　桃柳东南枝如箸大，每七条各七寸　豉三百粒　枫叶二十一片
右，先将青蒿、桃柳、枫叶、葱头，用水二官升，煎半干去渣，入天灵盖、虎粪骨、鳖甲、安息香，童便煎取汁，去渣，约有四五合，将槟榔、麝香研匀，调作一服，早晨空腹服，以被盖汗。恐汗内有细虫，以白纸拭之，投火中，须臾必下。如有虫，以大火焚之，弃流水中。所用药，勿令病者知之。半月后，气血复完，再进一服，依前法三次，无虫乃止。以美饮食调理，其病自愈。此方必有阿魏半钱。
又方
青松一小握　石榴枝　桃枝　桑枝　柳枝　梅枝各七茎，长四寸
右用童便一升半，葱白七茎，去头叶，煎及一半，去渣，别入安息香、阿魏各一分，煎至一钟，滤去渣，调辰砂末半钱、槟榔末一分、麝香一字，分作二服调下，五更初一服，五更三点时一服。至巳牌后取下虫，色红者可治，青者不治。见有所下，即进稀粥饮，温暖将息。不可食粉面生冷毒物。合时须择良日，不得令猫犬孝服秽恶妇人见之。

神人阿魏散　治骨蒸传尸等，寒热羸劳，困倦喘嗽。
阿魏三钱　青蒿一握，研　东北方桃枝一握，切　甘草如病人中指许大，男左女右，细剉
右以童便二升半，隔夜浸药，明旦煎取一大升，空心温服，分为三服，每次调入槟榔末三分，如人行十里，再进一服。男病女煎，女病男煎。合药时，忌孝子孕妇病人及腥秽鸡犬等物。服后，忌油腻湿面生冷硬物。服一二剂，即吐出虫子，或泻出，更不须服余药。若未吐利，即当尽服。病在上则吐，在下则利，皆出虫如马尾、人发即愈。服药后，觉五脏虚弱，魂魄不安，即以白茯苓汤补之。

白茯苓汤
白茯苓一钱　远志去心　龙骨　防风各二钱　生地　麦冬去心，各四钱　甘草三分　人参　犀角末各五钱　大枣七枚
右，以水二大盏，煎作八合，分三服，温服，如人行十里一服。仍避风寒。若觉未安，隔日更作一服。已上药饵，须连服之。

犀角紫河车丸　治传尸劳，三月必效。其余劳证，只消数服。
紫河车一具，米泔浸一宿，洗净焙干　鳖甲酥炙　桔梗　胡黄连　白芍　大黄　败鼓皮心酥炙　贝母去心　龙胆草　黄药子　知母各二钱半　芒硝　犀角　蓬朮各一钱半　朱砂二钱
右为细末，炼蜜丸如梧子大，朱砂为衣，空心温酒服三四十丸。

新定拯阴理劳汤 【 《必读》，下同】 　治阴虚火动，皮寒骨热，食少痰多，咳嗽短气，倦怠焦烦。
生地黄忌铜铁器，姜汁酒炒透，二钱　归身酒洗　麦冬去心　橘红　丹皮各一钱　莲子不去衣　苡仁各三钱　白芍药酒炒，七分　北五味三分　人参六分　甘草炙，四分
水二钟，枣一枚，煎一钟，分二次，徐徐呷之。肺脉重按有力者，去人参；有血，加阿胶、童便；热盛，加地骨皮；泄泻，减归、地，加山药、茯苓；倦甚，用参三钱。咳者燥痰也，加贝母、桑皮。嗽者湿痰也，加半夏、茯苓。不寐，加枣仁，汗多亦用。此余自立之方，用治阴虚火炽，譬如溽暑伊郁之时，而商飙飒然倏动，则炎歊如失矣。久服无败胃之虞。

新定拯阳理劳汤　治劳伤气耗，倦怠懒言，动则喘乏，表热，自汗心烦，遍身作痛。
黄芪酒炒，三钱　人参去芦　白朮土炒，各二钱　桂心七分　当归酒炒，一钱半　甘草酒炒，五分　陈皮去白，一钱　北五味打碎，四分
水二钟，姜三片，枣二枚，煎一钟服。如烦热口干，加生地；气浮心乱，加丹参、枣仁；欬嗽，加麦门冬；挟湿，加茯苓、苍朮；脉沉迟，加熟附子；脉数实，去桂加生地；胷闷，倍陈皮加桔梗；痰多，半夏、茯苓；泄泻，升麻、柴胡；口渴，加干葛。夏月去肉桂，冬月加干姜。

白凤膏 【 《良方》，下同】 　治久劳积虚，欬嗽痰血，蒸热困倦。
黑嘴白鸭一只　大枣二升　参苓平胃散一升　陈煮酒一瓶
将鸭缚定，量病人饮酒多少，以酒荡温，割开鸭个，滴血入酒饮之，直入肺经受补。将鸭去毛，于肋边开一孔，取去肠杂拭净，次将枣去核，每个中纳参苓散，填满鸭腹中，麻线扎定，沙锅内用火慢煨，将酒三次添入，以干为度。但食其枣，参汤送之，取鸭肉捣丸服。

芎归血余散　治传尸劳瘵，去鬼杀虫。
室女顶门生发一小团，皂角汤洗净，酢浸一宿，晒干，纸捻火烧存性　川芎五钱　当归三钱　木香　桃仁去皮尖研，各二钱　安息香　雄黄各一钱　全蝎二枚　江上大鲤鱼生取头，酢炙
右为末，分四服，每服井水一大碗，净室中煎七分，入红硬降真香末五分，烧北斗符入药。月初五更空心，向北仰天，呪曰：瘵神瘵神，害我生人，吾奉帝勑，服药保身。急急如律令！呪五遍，面北服药毕，南面吸生气入口腹中，烧降香置床下，午时，又如前服药。

北斗符式　勑□
用黄纸一方，新笔，净水研透明朱砂，书此符。书时，念前北斗呪。

鳖甲生犀散　杀劳虫，取下恶物。
天灵盖一具，男者色不赤可用，女者色赤勿用，檀香煎汤候冷洗。呪曰：电公灵，雷公圣，逢传尸，即须应。急急如律令！呪七遍讫，次用酥炙黄　桃仁去皮炒　安息香　槟榔各五钱　生鳖甲一枚，酢炙　虎长牙二枚，酢炙　生犀角　木香　降真香　甘遂　干漆炒存性　阿魏酒浸研，各三钱　雷丸二钱　穿山甲取趾酢炙　全蝎三个　蚯蚓十条，生研和药
右为末，每服五钱。先用豉心四十粒，东向桃、李、桑、梅小梢各二茎，长七寸，生蓝青七叶，青蒿一小握，葱白连根洗五茎，石臼内同杵，用井水一碗半，煎取一盏，入童便一盏，内药末，煎取七分，入麝一字，月初旬，五更空心温服，即以被覆取汗。恐汗中有细虫，软帛拭之，即焚其帛。少时必泻，以净桶盛，急钳取虫，烈火焚之，并收入磁瓶中雄黄盖之，以瓦油盏铁线扎定，泥固埋深山中绝人行处。

大补元煎 【 《景岳全书》，下同】 　治男妇气血大坏，精神失守，危剧等证。此回天赞化，救本培元第一要方。
人参少则一二钱，多则一二两　炙甘草一二钱　山药炒　杜仲各二钱　山茱萸一钱，如畏酸吞酸者去之　熟地少则二三钱，多则二三两　当归若泄泻者去之　枸杞各二三钱
水二钟，煎七分，食远温服。

左归饮　此壮水之剂也。凡命门阴衰阳胜者，宜此方主之。
熟地黄二三钱，或加至一二两　茯苓一钱半　山茱萸一二钱，畏酸者少用之　炙甘草一钱　山药　枸杞各二钱
水二钟，煎七分，食远服。

右归饮　此益火之剂也。凡命门阳衰阴胜者，宜此方主之。
熟地用如前　山茱萸一钱　山药　枸杞　杜仲姜制，各二钱　制附子一二三钱　肉桂　甘草炙，各一二钱
水二钟，煎七分，食远温服。

左归丸　治真阴肾水不足，不能滋养荣卫，渐至衰弱，或虚热往来，自汗盗汗，或神不守舍，血不归原，或虚损伤阴，或遗淋不禁，或气虚昏运，或眼花耳聋，或口燥舌干，或腰酸腿软，凡精髓内亏，津液枯涸等证，俱速宜壮水之主，以培左肾之元阴，而精血自充矣。宜此方主之。
大怀熟地八两　川牛膝酒洗蒸熟，三两，精滑者不用　龟胶碎炒珠，无火者不必用　鹿胶碎炒珠　山药炒　枸杞　山茱萸肉　菟丝子制，各四两
右，先将熟地蒸烂，杵膏加炼蜜丸桐子大，每食前滚汤或淡盐汤送下百余丸。

右归丸　治元阳不足，先天禀衰，或劳伤过度，以致命门火衰，不能生土，而为脾胃虚寒等证。
大怀熟地八两　山茱萸微炒　当归各三两，便溏勿用　肉桂二两，渐可加至四两　山药炒　枸杞微炒　鹿角胶炒珠　杜仲姜汁炒　
菟丝子制，各四两　制附子自二两渐加至五六两
右，丸法如前，或丸如弹子大，每嚼服二三丸，以滚白汤送下，其效尤速。

五福饮　凡五脏气血亏损者，此能兼治之，足穪王道之最。
人参　熟地各随宜　当归二三钱　甘草一钱　白朮炒，一钱半
水二钟，煎七分，食远温服。或加生姜三五片。

一阴煎　此治水亏火胜之剂。凡肾水真阴虚损，而脉证多阳，虚火发热，及阴虚动血等证，宜用此加减主之。
生地　芍药　麦冬　丹参各二钱　甘草一钱　熟地三五钱　牛膝一钱半
水二钟，煎七分，食远温服。

加减一阴煎　治证如前而火之甚者，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

二阴煎　此治心经有热，水不制火之病。
生地　麦冬各二三钱　枣仁二钱　元参　茯苓　木通各一钱半　甘草一钱　黄连一二钱
水二钟，加灯草二十根，竹叶亦可，煎七分，食远服。

三阴煎　治肝脾虚损，精血不足，及营虚失血等证。
当归二三钱　熟地黄三五钱　炙甘草一钱　芍药酒炒　枣仁各二钱　人参随宜
水二钟，煎七分，食远服。

四阴煎　此保肺清金之剂，治阴虚劳损，相火炽盛，津枯烦渴，欬嗽吐衄多热等证。
生地二三钱　茯苓一钱半　生甘草一钱　麦冬　白芍药　百合　沙参各二钱
水二钟，煎七分，食远服。

五阴煎　治真阴亏损，脾虚失血等证。
熟地五七钱或一两　扁豆炒，二三钱　山药炒　芍药炒黄，各二钱　茯苓一钱半　人参随宜　五味子二十粒　白朮炒　甘草炙，各一二钱
水二钟，加莲肉去心二十粒，煎服。

大营煎　治真阴精血亏损，或气血虚寒，心腹疼痛等证。
当归二三钱或五钱　熟地三五七钱　枸杞　杜仲各二钱　牛膝一钱半　桂　炙草各一二钱
水二钟，煎七分，食远温服。

小营煎　治血少阴虚，此性味平和之方也。
熟地二三钱　当归　芍药酒炒　山药炒　枸杞各二钱　炙甘草一钱
水二钟，煎七分，食远温服。

赞化血余丹　此药大补气血。
血余　熟地蒸捣，各八两　枸杞　鹿角胶炒珠　当归　菟丝子制　杜仲盐水炒　小茴香略炒　巴戟肉酒浸剥炒干　茯苓乳拌蒸熟　胡桃肉　何首乌用小黑豆汁拌蒸七次，如无黑豆，或人乳牛乳拌蒸　苁蓉酒洗去鳞甲，各四两　人参随便
右，炼蜜丸服，每食前用滚白汤送下二三钱许。

金水六君煎　治肺肾虚寒，水泛为痰。
熟地三五钱　当归　半夏　茯苓各二钱　陈皮一钱半　炙甘草一钱
水二钟，生姜三五七片，煎七八分，食远温服。

保阴煎　治一切阴虚内热动血等证。
生地　熟地　芍药各二钱　山药　川续断　黄芩　黄蘗各一钱半　生甘草一钱
水二钟，煎七分，食远温服。

四味回阳饮　治元阳虚脱，危在顷刻者。
人参一二两　制附子　炮干姜各二三钱　炙甘草一二钱
水二钟，武火煎七八分温服，徐徐饮之。

六味回阳饮　治阴阳将脱等证。
人参一二两或数钱　炙甘草一钱　制附子　炮干姜各二三钱　归身三钱，如泄泻及血动者，冬朮代，多多益善　熟地五钱或一两
水二钟，武火煎七八分，温服。

理阴煎　治脾肾中虚等证。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分热服。

温胃饮　治中寒呕吐，吞酸泄泻，不思饮食等证。
人参一二三钱或一两　白朮炒，一二钱或一两　扁豆炒，二钱　干姜炒焦，一二三钱　炙草一钱　当归一二钱，滑泄者勿用　陈皮一钱或不用
水二钟，煎七分，食远温服。

镇阴煎　治阴虚于下，格阳于上，真阳失守等证。
熟地一二两　炙甘草一钱　泽泻一钱半　川牛膝二钱　制附子五七分或一二三钱　肉桂一二钱
水二钟，速煎服。

六气煎　治男妇阳气虚寒等证。
黄芪炙　肉桂　人参　白朮　当归　炙甘草
右咀，水煎服。

古今图书集成医部全录卷三百七

　虚劳门

　　单方

百草头上秋露，八月朔日收取，磨墨点膏肓穴，治劳瘵，谓之天灸。 【 《外台秘要》，下同】 

骨蒸发热：雄黄一两，入小便一升，研如粉，乃取黄理石一枚，方圆一尺者，炭火烧之，三食顷，淋浓汁于石上，置薄毡于上，患人脱衣坐之，衣被围住，勿令泄气，三五度瘥。

肺劳欬嗽：雌黄一两，入瓦盒内，不固济，坐地上，以土培之，厚二寸，以炭一斤，簇定顶，火煅三分去一，退火出毒为末，糖酥和丸粟米大，每日空心杏仁汤下三丸。 【 《斗门方》】 

骨蒸劳病，外寒内热，附骨而蒸也，其根在五脏六腑之中，必因患后得之。骨肉日消，饮食无味，或皮燥而无光，蒸盛之时，四肢渐细，足趺肿起。石膏十两研如乳粉，水和服方寸匕，日再，以身凉为度。 【 《外台秘要》】 

李补阙服乳法：主五劳七伤，欬逆上气。治寒嗽，通音声，明目益精，安五脏，通百节，利九窍，下乳汁，益气补虚损，疗脚弱疼冷，下焦伤竭，强阴。久服延年益寿不老，令人有子。取韶州钟乳，无问厚薄，但颜色明净光泽者，即堪入炼，惟黄赤二色不任用。置于金银器中，大铛着水沉器煮之，令如鱼眼沸，水减即添，乳少三日三夜，乳多七日七夜，候干，色变黄白即熟，如疑生，更煮，满十日最佳。取出去水，更以清水煮半日，其水色清不变即止，乳无毒矣。入瓷钵中，玉槌着水研之，觉干濇即添水，常令如稀米泔状。研至四五日揩之，光腻如书中白鱼，便以水洗之，不随水落者即熟，落者更研。乃澄取暴干，每用一钱半，温酒空服调下，兼和丸散用。其煮乳黄浊水切勿服，服之损人咽喉伤肺，令人头痛或下利不止。其有犯者，但食猪肉解之。 【 《千金方》】 

钟乳煎：治风虚劳损，腰脚无力，补益强壮。用钟乳粉炼成者三两，以夹练袋盛之，牛乳一大升，煎减三之一，去袋饮乳，分二服，日一作。不吐不利，虚冷人微溏无苦。一袋可煮三十度，即力尽，别作袋。每煎讫，酒濯净令通气，其滓和面，喂鸡，生子食之。此崔尚书方也。 【 《千金翼》，下同】 

补益劳损：用白石英末三斤，和黑豆，与十岁以上生犊(牛孛)牛食，每日与一两，七日取牛乳，或热服一升，或作粥食。其粪种菜食。百无所忌。润脏腑，泽肌肉，令人壮健。

一切劳嗽胷膈痞满：焚香透膈散，用鹅管石、雄黄、佛耳草、(艹款)冬花等分为末，每用一钱，安香炉上焚之，以筒吸烟入喉中，日二次。 【 《宣明方》】 

元气虚寒，精滑不禁，大肠溏泄，手足厥冷：阳起石煅研，钟乳粉各等分，酒煮附子末，同面糊丸梧子大，每空心米饮服五十九，以愈为度。 【 《济生方》】 

虚劳骨蒸热病：芒硝研末，水服方寸匕，日二，神良。 【 《千金方》】 

劳瘵有虫：硼砂、硇砂、兔屎等分为末，蜜丸梧子大，每服七丸，生甘草一分，新水一钟，揉汁送下。自朔至望，五更时，令病人勿言服之。 【 《乾坤秘韫》】 

男子妇人诸虚不足，烦悸焦渴，面色萎黄，不能饮食，或先渴而后发疮疖，或先痈疽而后发渴，并宜常服此药，平补气血，安和脏腑，终身可免痈疽之疾。用绵黄芪箭簳者，去芦六两，一半生焙，一半以盐水润湿，饭上蒸三次，焙剉粉；甘草一两，一半生用，一半炙黄为末。每服二钱，白汤点服。早晨日午各一服，亦可煎服。名黄芪六一汤。 【 《外科精要》】 

脾胃虚弱，不思饮食：生姜半斤取汁，白蜜十两，人参末四两，银锅煎成膏，每米饮调服一匙。 【 《普济方》】 

阳虚气喘，自汗盗汗，气短头运：人参五钱，熟附子一两，分作四帖，每帖以生姜十片，流水二盏，煎一盏，食远温服。 【 《济生方》】 

补益劳伤精败面黑：用苁蓉四两，水煮令烂，细切，研精羊肉分为四度，下五味，以米煮粥，空心食。 【 《药性论》】 

参朮膏：治一切脾胃虚损，益元气。白朮一斤，人参四两，切片，以流水十五碗，浸一夜，桑柴文武火煎，取浓汁熬膏，入炼蜜收之，每以白汤点服。 【 《集简方》】 

腹中虚冷，不能饮食，食辄不消，羸弱生病：朮二斤，曲一斤，炒为末，蜜丸梧子大，每服三十丸，米汤下，日三服。大冷加干姜三两，腹痛加当归三两，羸弱加甘草二两。 【 《肘后方》】 

骨节积热，渐渐黄瘦：黄连四分切，以童子小便五大合浸经宿，微煎三四沸，去滓，分作二服。 【 《广利方》】 

虚劳发热：柴胡、人参等分，每服三钱，姜枣同水煎服。 【 《澹寮方》】 

劳瘵熏法：甘松六两、元参一斤为末，每日焚之。 【 《良方》】 

胃弱呕逆不食：用草豆蔻仁二枚，高良姜半两，水一盏，煮取汁，入生姜汁半合，和白面作拨刀，以羊肉臛汁煮熟，空心食之。 【 《普济方》】 

男女五劳七伤，下元久冷，一切风病，四肢疼痛，驻颜壮气，乌髭须：补骨脂一斤，酒浸一宿，晒干，却用乌油麻一升和炒，令麻子声绝簸去，只取补骨脂为末，酢煮面糊丸如梧子大，每服二三十丸，空心温酒盐汤任下。 【 《经验方》】 

冷劳久病：茅香花、艾叶四两，烧存性研末，粟米饭丸梧子大，初以蛇床子汤，下二十丸至三十丸，微吐不妨。后用枣汤下，立效。 【 《圣济总录》】 

男妇劳瘦：青蒿细剉，水三升，童子小便五升，同煎取一升，去滓入器中煎成膏，丸如梧子大，每空心及卧时，温酒吞下二十丸。 【 《斗门方》】 

虚劳寒热，肢体倦疼，不拘男妇：八九月青蒿成实时采之，去枝梗，以童子小便浸三日，晒干为末，每服二钱，乌梅一个，煎汤服。 【 《灵苑方》】 

骨蒸鬼气：童子小便五大斗澄清，青蒿五斗，八九月拣带子者最好，细剉相和，纳大釜中，以猛火煎取三大斗，去滓溉釜令净，再以微火煎可二大斗，入猪胆一枚，同煎一大斗半，去火待冷，以瓷器盛之。每欲服时，取甘草二三两炙熟为末，以煎和捣千杵为丸，空腹粥饮下二十丸，渐增至三十丸止。 【 《海上方》】 

骨蒸烦热：青蒿一握，猪胆汁一枚，杏仁四十个，去皮尖炒，以童子小便一大盏，煎五分，空心温服。 【 《十便良方》】 

男女虚损，或大病后，或积劳后，四体沉滞，骨肉酸痛，呼吸少气，或小腹拘急，腰背强痛，咽干唇燥，或饮食无味，多卧少起，久者积年，轻者百日，渐至瘦削：用生地黄二斤，面一斤，捣烂炒干为末，每空心酒服方寸匕，日三服。忌如法。 【 《肘后方》】 

虚劳困乏：地黄一石，取汁，酒三斗搅匀，煎膏服。 【 《必效方》】 

骨蒸劳热，张文仲方：用生地一升，捣三度，绞尽，分再服。若利即减之，以凉为度。 【 《外台秘要》】 

劳气欲绝：麦门冬一两，甘草炙二两，粳米半合，枣二枚，竹叶十五片，水二升，煎一升，分三服。 【 《活人书》】 

虚劳客热：麦门冬煎汤频饮。 【 《本草衍义》】 

骨蒸积热，渐渐黄瘦：大黄四分，以童子小便五六合，煎取四合，去滓，空心分为二服，如人行五里，再服。 【 《广利方》】 

传尸劳瘵：王瓜焙为末，每酒服一钱。 【 《十药神书》】 

补益虚损，极益房劳：用萝摩四两，枸杞根皮、五味子、柏子仁、酸枣仁、干地黄，各三两为末，每服方寸匕，酒下，日三服。 【 《千金方》】 

肝劳生虫，眼中赤脉：吴茱萸根为末一两半，粳米半合，鸡子白三个，化蜡一两半，和丸小豆大，每米汤下三十丸，当取虫下。 【 《千金方》】 

羊汁粥，鸡汁粥，并治劳损。

牛乳粥补虚羸。

鹿角胶入粥食，助元阳，治诸虚。

胃虚不克：神曲半斤，麦芽五升，杏仁一升，各炒为末，炼蜜丸弹子大，每食后嚼化一丸。 【 《普济方》】 

饱食便卧，得谷劳病，令人四肢烦重，默默欲卧，食毕辄甚：用大麦糵一升，椒一两，并炒，干姜三两捣末，每服方寸匕，白汤下，日三。 【 《肘后方》】 

人参酒：补中益气，通治诸虚。用人参末同曲米酿酒，或袋盛浸酒煮饮。

茯苓酒：治头风虚眩，暖腰膝，主五劳七伤。用茯苓粉同曲米酿酒饮之。

脾胃虚冷，不下食，积久羸弱成瘵者：用温州白干姜，浆水煮透，取出焙干捣末，陈廪米煮粥饮，丸梧子大，每服三五十丸，白汤下，其效如神。 【 《图经》】 

脾胃虚弱，饮食减少，易伤难化，无力肌瘦：用干姜频研四两，以白钖切块，水浴过，入铁铫镕化，和丸梧子大，每空心米饮下三十丸。 【 《十便良方》】 

虚劳不眠：干姜为末，汤服三钱，取微汗出。 【 《千金方》】 

益颜色，补下焦虚冷，小便频数，瘦损无力：用薯蓣于沙盆中研细，入铫中，以酒一大匙熬令香，旋添酒一盏，搅令匀，空心饮之，每旦一服。 【 《圣惠方》】 

万病丸：治男妇五劳七伤一切诸疾。杏仁一斗二升，童子小便煮七次，以蜜四两拌匀，再以童便五升于碗内重蒸，取出，日晒夜露数日，任意嚼食，即愈。

传尸鬼气，欬嗽痃癖，注气，血气不通，日渐消瘦：桃仁一两，去皮尖研，水一升半，煮汁，入米作粥，空心食之。

虚冷短气：川椒三两，去目并合口者，以生绢袋盛，浸无灰酒五升中，三日，随性饮之。

腹内虚冷：用生椒择去不折者四十粒，以浆水浸一宿，令合口，空心新汲水吞下。久服暖脏腑，驻颜黑发明目，令人思饮食。 【 《斗门方》】 

传尸劳疰，最杀劳虫：用真川椒红色者去子及合口，以黄草纸二重隔之，炒出汗，取放地上，以砂盆盖定，以火灰密遮四旁，约一时许，为细末去壳，以老酒浸，白糕和丸梧子大，每服四十丸，食前盐汤下，服至一斤，其疾自愈。 【 《三因方》】 

骨蒸作热：桃仁一百二十枚，留尖，去皮及双仁，杵为丸，平旦井华水顿服之，令尽量饮酒至醉，仍须任意吃水，隔日一剂，百日不得食肉。 【 《外台秘要》】 

脾胃虚弱，胷膈不快，不进饮食：用荜澄茄为末，姜汁打神曲糊丸梧子大，每姜汤下七十丸，日二服。 【 《济生方》】 

脾劳发热，有虫在脾中为病，令人好呕者：东行茱萸根大者一尺，大春子八升，橘皮二两，三物(口父)咀，以酒一斗，浸一宿，微火薄暖之，绞去渣。平旦空腹服一升，取虫下，或死，或半烂，或下黄汁。凡作药时，切忌言语。 【 《删繁方》】 

补虚益损：水芝丹。用莲实半升，酒浸二宿，以牙猪肚一个，洗净，入莲在内，缝定，煮熟取出，晒干为末，煮米糊丸梧子大，每服五十丸，食前温酒送下。 【 《医学发明》】 

补益虚弱：用乌雄鸡一只，治净，五味煮极烂，食。生即反损人。或五味腌炙食，亦良。

男女因积虚或大病后，虚损沉困，酸疼盗汗，少气喘惙，或小腹拘急，心悸胃弱，多卧少起，渐至瘦削，若年深五脏气竭，难治也。用乌雌鸡一头，治如食法，以生地黄一斤切，饴糖一升纳腹内，缚定，铜器贮，于瓶中蒸五升米，熟取出，食肉饮汁，勿用盐，一月一作，神效。 【 姚生坦方】 

脾胃弱乏，人痿黄瘦：黄雌鸡肉五两，白面七两，切肉作馄饨，下五味煮熟，空心食之，日一作，益颜色，补脏腑。 【 《寿亲》】 

虚劳瘵疾：乌鸦一只绞死，去毛肠，入人参片、花椒各五钱，缝合水煮熟食，以汤下。鸦骨参椒焙研，枣肉丸服。 【 《食疗》】 

心气虚损：猪腰子一枚，水二碗?煮至一碗半，切碎，入人参、当归各半两，煮至八分，吃腰子，以汁送下。未尽者，同滓作丸服。 【 《百一选方》】 

传尸劳瘵：猪腰子一对，童子小便二盏，无灰酒一盏，新瓷瓶盛之，泥封炭火温养，自戌至子时止，待五更初温熟取开，饮酒食腰子，病笃者只一月效。平日瘦怯者，亦可用之。盖以血养血，绝胜金石草木之药也。 【 《经验方》】 

补益虚羸：用猪肚一具，入人参五两，蜀椒一两，葱白七个，粳米半升在内，密缝煮熟食。 【 《千金翼》，下同】 

补益虚寒：精羊肉一斤，碎白石英三两，以肉包之，外用荷叶裹定，于一石米中蒸熟，取石英和葱姜作小馄饨子，每日空腹，以冷浆水吞一百枚，甚补益。

骨蒸久冷：羊肉一斤，山药一斤，各烂煮，研如泥，下米煮粥食之。 【 《饮膳正要》】 

骨蒸传尸：用羊肉一拳大煮熟，皂荚一尺炙，以无灰酒一升，铜铛内煮三五沸，去滓，入黑锡一两，令病人先啜肉汁，乃服一合，当吐虫如马尾为效。 【 《外台秘要》】 

五劳七伤：白羊头蹄一具净治，更以稻草烧烟，熏令黄色，水煮半熟，纳胡椒、荜茇、干姜各一两，葱、豉各一升，再煮去药，日食一具，七日即愈。 【 《千金方》，下同】 

虚劳口干：《千金》用羊脂一鸡子大，醇酒半升，枣七枚，渍七日，食立愈。《外台》用羊脂鸡子大，纳半斤酢中一宿，绞汁含之。

五劳七伤，阳虚无力：经验用羊肾一对，去脂切，肉苁蓉一两，酒浸一夕，去皮和作羹，下葱盐五味食。 【 《经验方》】 

阳气衰败，腰脚疼痛，五劳七伤：用羊肾三对，羊肉半斤，葱白一茎，枸杞叶一斤，同五味煮成汁，下米作粥、食之。 【 《正要》】 

虚损劳伤：羊肾一枚，米一升，水一斗，煮九升服，日三。 【 《肘后方》】 

久病虚羸，不生肌肉，水气在胁下，不能饮食，四肢烦热者：用羊肾一枚，白朮一升切，水二斗，煮九升，分九服，日三，不过三剂瘥。 【 张文仲方】 

老人虚弱：白羊脊骨一具，剉碎，水煮取汁，枸杞根剉一斗，水五斗煮汁一斗五升，合汁同骨煮至五升，去骨瓷盒盛之，每以二合和温酒一盏调服。 【 《多能鄙事》】 

虚劳瘦弱：用羊胫骨四十枚，以水一升，熬减大半，去滓及油，待凝任食。 【 《正要》】 

骨蒸发热：多取诸朽骨洗净，上气釜煮，入桃柳枝各五斗，煮枯再入棘针三斗，煮减半去滓，以酢浆水和之，煮三五沸，令患者正坐散发，以汤从顶淋之，惟热为佳。若心闷可少进冷粥，当得大汗，出恶气，汗干乃粉身食豉粥。 【 《拾遗》】 

五劳七伤：用干漆、柏子仁、山茱萸、酸枣仁各等分为末，蜜丸梧子大，每服二七丸，温酒下，日二服。 【 《千金方》】 

卒热劳疾：皂荚续成一尺，以土酥一大两，微涂缓炙，酥尽捣筛，蜜丸梧子大，每日空腹饮下十五丸，渐增至二十丸，重者不过两剂愈。 【 《海上方》】 

急劳烦热体瘦：三皂丸。用皂荚、皂荚树皮、皂荚刺各一斤，同烧灰，以水三斗淋汁，再淋，如此三五度，煎之，候少凝，入麝香末一分，以童子小便浸，蒸饼丸小豆大，每空心温水下七丸。 【 《圣惠方》】 

脾胃虚弱，不思饮食，食下不化，病似翻胃噎膈：清明日，取柳枝一大把熬汤，煮小米作饭，洒面滚成珠子，晒干，袋悬风处，每用滚水随意下米，米沉住火少时，米浮取看，无硬心则熟，可顿食之。久则面散不粘矣。名曰络索米。 【 《简便方》】 

胆虚不眠，心多惊悸：用酸枣仁一两，炒香捣为散，每服二钱，竹叶汤调下。《和剂局方》加人参一两、辰砂半两、乳香二钱半，炼蜜丸服。

虚损百病，久服发白再黑，返老还童：用女贞实十月上巳日收，阴干，用时以酒浸一日，蒸透晒干一斤四两；旱莲草五月收，阴干十两为末；桑葚子三月收，阴干十两为末。炼蜜丸如梧子大，每服七八十丸，淡盐汤下。若四月收桑葚捣汁和药，七月收旱莲捣汁和药，即不用蜜矣。 【 《简便方》】 

骨蒸不眠心烦：用酸枣仁一两，水二盏，研绞取汁，下粳米二合煮粥，候熟，下地黄汁一合再煮匀食。 【 《圣惠方》】 

虚劳不足：五加皮、枸杞根白皮各一斗，水一石五斗，煮汁七斗，分取四斗，浸曲一斗，以三斗拌饭，如常酿酒法，待熟任饮。 【 《千金方》，下同】 

五劳七伤：五月五日采五加茎，七月七日采叶，九月九日取根，治下筛，每酒服方寸匕，日三服，久服去风劳。

虚劳客热：枸杞根为末，白汤调服，有痼疾勿服。 【 《千金方》】 

热劳如燎：地骨皮二两，柴胡一两为末，每服二钱，麦门冬汤下。 【 《圣济总录》】 

虚劳苦渴，骨节烦热或寒：用枸杞根白皮切五升，麦门冬三升，小麦二升，水二斗，煮至麦熟去滓，每服一升，口渴即饮。 【 《千金方》】 

五劳七伤，庶事衰弱：枸杞半斤切，粳米二合，豉汁和煮作粥，日日食之，良。 【 《经验方》】 

久劳欬嗽，吐臭痰者：寻水边蛇吞青鼃未咽者，连蛇打死，黄泥固济，煅研，空心酒服一二钱，至效。忌生冷五七日，永不发也。 【 《秘韫方》】 

骨蒸劳瘦：用鳗鲡二斤治净，酒二盏煮熟，入盐酢食之。 【 《圣惠方》】 

脾胃虚弱，恶心不欲饮食：虎肉半斤切，以葱椒酱调炙熟，空心冷食。 【 《养老方》】 

骨虚劳极，面肿垢黑，脊痛不能久立，血气衰惫，发落齿枯，甚则喜唾：用鹿角二两，牛膝酒浸焙一两半为末，炼蜜丸梧子大，每服五十丸，空心盐酒下。 【 《济生方》】 

补益虚羸：鹿骨煎。用鹿骨一具，枸杞根二升，各以水一斗，煎汁五升，和匀共煎五升，日二服。 【 《千金方》】 

劳瘵失血：田龟煮取肉和葱椒酱油煮食，补阴降火，治虚劳，失血咯血，欬嗽寒热，累用经验。 【 《食疗》】 

骨蒸欬嗽潮热：团鱼丸。用团鱼一个，柴胡、前胡、贝母、知母、杏仁各五钱，同煮待熟，去骨甲裙再煮，食肉饮汁。将药焙研为末，仍以骨甲裙煮汁，和丸梧子大，每空心黄芪汤下三十丸，日二服。服尽，仍治参芪药调之。 【 《奇效方》】 

骨蒸热劳：取人屎干者，烧令外黑，纳水中澄清每旦服一小升，薄晚服童便一小升，以瘥为度。既常服，可就作坑烧屎三升，夜以水三升渍之，稍稍减服。此方神妙，非其人莫浪传之。 【 《外台秘要》】 

骨蒸发热：三岁童便五升，煎取一升，以蜜三匙和之，每服二碗，半日更服。此后常取自己小便服之，轻者二十日，重者五十日瘥。二十日后，当有虫如蜒蚰在身常出，十步内闻病人小便臭者瘥也。台州丹仙观道士张，病此自服，神验。 【 《必效方》】 

男妇怯证：男用童女便，女用童男便，斩头去尾，日进二次，干烧饼压之，月余全愈。 【 《圣惠方》】 

虚损劳瘵：德生丹。用无病妇人乳三酒杯，将磁盘晒极热，置乳于中，次入麝香末少许，木香末二分，调匀服，后饮浓茶三酒杯，如前晒碟盛人乳，并人胞末一具调服。服毕面膝俱赤，如醉思睡，只以白粥少少养之。 【 《集简方》】 

接命丹：治男妇气血衰弱，痰火上升虚损之证。用人乳二杯，香甜白者为佳，以好梨汁一杯和匀，银石器内顿滚，每日五更一服。能消痰补虚，生血延寿，此乃以人补人，其妙无加。 【 《众妙方》】 

天灵盖散：追取劳虫。天灵盖二指大，以檀香煎汤洗过酥炙，一气呪七通云：雷公神，电母圣，逢传尸，便须定。急急如律令！尖槟榔五枚，阿魏二分，麝香三分，辰砂一分，安息香三分，甘遂三分，为末，每服三钱，用童便四升，入银石器内，以葱白薤白各二七茎，青蒿二握，桃枝甘草各二茎五寸长者，柳枝、桑枝、酸榴枝各二茎七寸长，同煎至一升，分作二次，五更初调服前药。一服虫不下，约人行十里，又进一服。天明再进，取下虫物，名状不一，急擒入油铛煎之。其虫嘴青赤黄色可治，黑白色难治。然亦可断传染之患。凡修合先须斋戒于远处净室，勿令病人闻药气，及鸡犬猫畜孝子妇人一切污秽之物见之。虫下后，以白粥补之。数日之后，梦人哭泣相别，是其验也。 【 《上清紫庭仙方》】 

五劳七伤，吐血虚瘦：用初生胞衣长流水中，洗去恶血，待清汁出乃止，以酒煮烂，捣如泥，入白茯神末，和丸梧子大，每米饮下百丸。忌铁器。 【 《集验方》】 

虚损骨蒸：用天灵盖如梳大炙黄，以水五升，煮取二升，分三服，起死神方也。 【 《千金方》】 
又方：人头骨炙三两，麝香十两为末，捣千杵，丸梧子大，每服七丸，饮下，日再服。若胷前有青脉出者，以针刺看血色，未黑者，七日瘥。 【 《备急方》】 

白凤膏：葛可久云：治久虚发热欬嗽吐痰欬血，火乘金位者，用黑嘴白鸭一只，取血，入温酒量饮，使直入肺经以润补之。将鸭干挦去毛，胁下开窍，去肠拭净，入大枣肉二升，参苓平胃散末一升，缚定，用沙瓮一?，置鸭在内，以炭火慢煨，将陈酒一瓶，作三次入之，酒干为度。取起，食鸭及枣，频作取愈。 【 《十药神书》】 

虚劳不眠：酸枣仁、榆叶等分为末，蜜丸如梧子，每服十五丸，日再。 【 《千金方》，下同】 

补虚羸：九月十日，取生湿枸杞子一升，清酒六升，煮五六沸，取出细研滤汁，令其子极净，曝令干，捣末和前汁，微火煎，令可丸，酒服二方寸匕，日二，加至三匕，名枸杞煎，亦可丸，服三十丸。
又方：杏仁三升，内汤中去皮尖两仁，熟捣水研，取七八升汁，以铁釜置煻火上，取羊脂四斤，就釜内磨消，内杏仁汁温之。四五日，色如金状，饵如弹子，日三服。百日肥白易容，人不能识。名夏姬杏仁煎。
又方：豉一升，蒸三遍，薤白一斤切，以水七升，煮取三升，分三服，小取汗。
又方：不中水猪肪，煎取一升，内葱白一握，煎令黄，出内盆中。平旦空腹服讫，暖覆，卧至晡时，食白粥，粥不得稀，过三日服补药。方用羊肝一具，羊脊膂肉一条，曲末半斤，枸杞根十斤，以水三斗，煮枸杞取一斗，去滓，细切肝等内汁中煮，着葱豉盐如羹法合煎，看如稠餹，即好食之，七日。禁如药法。
传尸伏尸皆有虫，令病人仰手掌，以帛覆其上，烧乳香熏其手背良久，手背上出毛长寸许，白而黄者可治，红者稍难，青黑者即死，最验。若熏良久无毛者，即非此证，属劳瘵虚损，宜用参芪温补之药。 【 《纲目》，下同】 

尸疰鬼疰：用桃仁五十枚研，以水煮取四升，作一服尽，当吐。如病不尽，二三日再服。

　　针灸

《素问》曰：肝虚，则目(目巟)(目巟)无所见，耳无所闻，善恐，如人将捕之，取其经厥阴与少阳。气逆，则头痛耳聋不聪，颊肿，取血者。
心虚，则胷腹大，胁下与腰相引而痛，取其经少阴太阳舌下血者。其变病，刺郄中血者。
脾虚则腹满肠鸣飱泄，食不化，取其经太阴阳明少阴血者。
肺虚则少气不能报息，耳聋嗌干，取其经太阴足太阳之外厥阴内血者。
肾虚则胷中痛，大腹小腹痛，清厥，意不乐，取其经少阴太阳血者。
《灵枢经》曰：三焦并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之。
形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳俱不足也，不可刺之。刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。邪之所在，皆为不足，故上气不足，脑为之不满，耳为之苦鸣，头为之苦倾，目为之眩；中气不足，溲便为之变，肠为之苦鸣；下气不足，则乃为痿厥心悗，补足外踝下留之。
下虚则厥，上虚则眩。虚者引而留之。
刺有五夺：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；薪产及大血之后，是五夺也。此皆不可泻。
《千金方》曰：左手关上阴绝者，无肝脉也。若癃遗溺难言，胁下有邪气，善吐，刺足少阳治阳。
肝虚目不明，灸肝腧二百壮。
左手关上阳绝者，无胆脉也。若膝疼，口中苦，眯目善畏，如见鬼，多惊少力，刺足厥阴治阴。在足大指间，或刺三毛中。
胆虚，灸三阴交各二十壮，穴在内踝上一尺。
左手关前寸口阴绝者，无心脉也。若心下热痛，掌中热，时时善呕，口中伤烂，刺手少阳治阳。
左手关前寸口阳绝者，无小肠脉也。若脐痹，小腹中有疝瘕，王月即冷上抢心，刺手心主治阴。心主在掌后横文中入一分。
右手关上阴绝者，无脾脉也。若少气下利，腹满身重，四肢不欲动，善呕，刺足阳明治阳。
右手关上阳绝者，无胃脉也。若吞酸头痛，胃中有冷，刺足太阴治阴。在足大指本节后一寸。
右手关前寸口阴绝者，无肺脉也。若短气欬逆，喉中塞噫逆，刺手阳明治阳。
肺风气痿绝，四肢满胀，喘逆胷满，灸肺腧各二壮。肺腧对乳，引绳度之，在第三椎下两旁，相去各一寸五分。
右手关前寸口阳绝者，无大肠脉也。若少气，心下有水气，立秋节即欬，刺手太阴治阴。在鱼际间。
左手关后尺中阴绝者，无肾脉也。若足下热，两髀里急，精气竭少，劳倦所致，刺足太阳治阳。
右手关后尺中阴绝者，无肾脉也。若足逆冷，上抢胷痛，梦入水，见鬼善魇寐，黑色物来掩人上，刺足太阳治阳。
肾气虚寒，灸肾腧百壮。对脐两边，向后侠脊相去各一寸五分。
左手关后尺中阳绝者，无膀胱脉也。病若逆冷，妇人月水不调，王月则闭，男子失精，尿有余沥，刺足少阴经治阴。在足内踝下动脉是也。
右手关后尺中阳绝者，无子户脉也。病若足逆寒绝产带下无子，阴中寒，刺足少阴经治阴。
膏肓腧无所不治，主羸瘦虚损，梦中失精，上气欬逆，狂惑忘误。取穴法：令人正坐曲脊，伸两手，以臂着膝前，令正直，手大指与膝头齐，以物支肘，物令臂得动摇，从胛骨上角，摸索至胛骨下头，其间当有四肋三间，灸中间；依胛骨之里肋间空，去胛骨容侧指许，摩骨肉之表，肋间空处，按之自觉牵引胷户中，灸两胛中各一处，至六百壮，多至千壮，当觉气下砻砻然如流水状，亦当有所下出。若无停痰宿疾，则无所下也。若病人已困，不能正坐，当令侧卧，挽上臂令前，求取穴灸之也。求穴大较，以右手从右[右：原作「左」，据《千金》卷三十针灸下改。]肩上，拄指头表所不及者是也。左手亦然。乃以前法灸之。若不能久正坐，当伸两臂者，亦可伏衣幞上，伸两臂，令人挽两胛骨使相离，不尔，胛骨覆穴，不可得也。所伏衣幞，当令大小常定，不尔，则失其穴也。此灸讫后，令人阳气康盛。当消息以自补养，取身体平复。其穴近第五椎，相准望取之。
《济生方》曰：崔丞相灸劳法，《外台秘要》崔相家传方，及王宝臣经验方，悉编载，然皆差误。毘陵郡有石刻最详，予取诸本参校成此一书，比古方极为委曲，依此治人，未尝不验，往往一灸而愈。予在宜城久病虚羸，亦用此而愈。取穴法：先两穴。令患人平身正立，取一细绳蜡之，勿令展缩，顺脚底贴肉坚踏之，男左女右，其绳前头与大拇指端齐，后头令当脚根中心，向后引绳，循脚肚贴肉，直上至曲(月秋)中大横纹截断；又令患人解发分两边，令见头缝，自顖门平分至脑后，乃平身正坐，取向所截一头，令与鼻端齐，引绳向上，正循头缝至脑后贴肉垂下，循脊骨引绳向下至绳尽处，当脊骨以墨点记之 【 墨点不是灸处。】 又取一绳子，令患人合口，将绳子按于口上，两头至吻；却勾起绳子中心，至鼻柱根下如△，此便齐两吻截断；将此绳展令直，于前来脊骨上墨点处，横量取平，勿令高下；绳子先中折，当中以墨记之；却展开绳子横量，以绳子上墨点，正压脊骨上墨点为正，两头取平，勿令高下，于绳子两头以白圈记，白圈是灸穴。
以上是第一次点二穴。
次二穴，令其人平身正坐，稍缩臂膊，取一绳绕项，向前双垂与鸠尾齐。鸠尾是心岐骨，人有无心岐骨者，至双胷前两岐骨下量取一寸，即是鸠尾也。即双截断，却背翻绳头向项后，以绳子中停取心，正令当喉咙结骨上，其绳两头夹项双垂，循脊骨以墨点记之。 【 墨点不是灸处。】 又取一绳子，令其人合口横量，齐两吻截断，还于脊骨上，以墨点横量如法，绳子两头以白圈记之，白圈处是灸穴。
以上是第二次点穴。通前共四穴。同时灸，日别各七壮至二七壮。累灸至一百壮，或一百五十壮为妙。候疮欲差，又依后法灸二穴。
又次二穴：以第二次量口吻绳子，于第二次双绳头尽处墨点上，当脊骨直上下竖点，令绳中停中心在墨点上，于上下绳尽头，以白圈两穴，白圈是灸穴。
以上是第三次点两穴，谓之四花。灸两穴各百壮。三次共六穴，各取离日量度讫，即下火，惟须三月三日艾最佳。疾差，百日内慎饮食房室，安心静处将息。若一月后觉未差，复初穴上再灸。
《丹溪心法》曰：大病虚脱，本是阴虚。用艾灸丹田者，所以补阳，阳生则阴长故也。
《医学纲目》曰：体热劳嗽，取魄户泻之。
五劳羸瘦，取足三里。
骨蒸，热不可治者，或前板齿干燥，取大椎。
又法：鸠尾灸二七壮，补之。
传尸劳，取涌泉。于第二足指端，量至跟尽折中是穴，针三分，泻六吸。伤寒及劳瘵之证，有血可治，无血必危。凡欲出血，刺入二分，便须弹指。又丰隆治痰，针入一寸，泻十吸。又丹田治气喘，针入三分，补二呼。
《医学入门》曰：方书云，虚损劳瘵，只宜早灸膏肓穴，此乃虚损未成之际。如瘦弱兼火，亦只宜灸内关、三里以散其痰火。早年欲作阴火，不宜灸。

　　导引

《道藏经》曰：每庚申夜不睡，守至晓，尸虫不能为害。三守庚申，三尸长绝。每夜叩齿三十六通，左手捧心，呼三尸名。上尸彭琚出，中尸彭瓆出，下尸彭(王乔)出，令不得为害。常以庚申去手甲，丑日去足甲。七月十六日，将所去手足甲烧灰，水和服之，三尸九虫皆灭。
《古今医统》曰：灭三尸九虫导引法，以两手着头相叉，长气即吐之；坐地缓舒两脚，以两手外抱脚中，疾低头入膝中，两手交叉头上十三通，愈三虫也。
又法：叩齿二七通，取咽气二七，如三百通乃止。为之二十日，邪气并退；六十日病小愈；百日大病除。三尸伏虫去，肌肤光泽。
《保生秘要》曰：痨者劳也，感于本来不足，兼之后天常耗，七情伤重，色欲越度，精亏气竭，肾中藏火，心君驰荡，火上干肺，肺窍不清，真水不溉，津液炙干，而为痰嗽呕血盗汗，午后骨蒸，上盛下虚，皮焦面白，四肢无力，小水短濇。或元精不固，遗漏为害；或外肾藏缩，浮气为喘。皆虚怯之证，急早行功，免至危险。
导引法：掌心无事，任擦搓，早晚摩两胁、肾腧、耳根、涌泉百四十回，固精多效。朝服人乳酒，饮清洁童便，或服循环水，用姜枣以暖脾宫，或用秋石化盐，取其滋阴降火。若虚损不能服参者，宜依方进气取效。虽至危漏底诸药难治者，用好脐带数条，炙燥为末，每服二钱，好酒量意调服，神验也。戒恼怒，绝思欲，忘言守静。若能踵息，起死还生。
运功，一指归元，三提三咽，念四字呪于分寸，虚虚抱守，妄念返复，持一死字，世事尽归于空。抱守二七，痰涎稍清，运动周天，借督脉，按四时进退，有神功。
呕红：起念艮，背运行庭归元，合用百日功夫，勿使间断，骨蒸盗汗痰嗽尽愈。
先顾本源念，复用火烧虫，其虫自不能容，或从口中飞出，人可避之。
弱病：先于背上念，又向两乳下推开两旁，转至两肾，复上转至头，又下至脐。其沉重者，先脐上念，又升肾水上至顶门，滴下心头，归脐。先念背，顾本源。若身潮热者，或升涌泉，或升肾水，遍身周流，其热自退。

　　医案

《儒门事亲》曰：西华束茂之病虚劳寝汗，面有青黄色，自膝以下，冷痛无汗，腹中燥热，医以姜附补之，五晦朔不令饮水，又禁梳头，作寒治之，请于戴人。戴人曰：子之病不难愈，难于将护，恐愈后阴道转茂，子必不慎。束生曰：不敢。戴人先以舟车丸、浚川散，下五七行，心火下降，觉渴，与冰水饮之，又令澡浴，数日间面红而泽。后以河水煮粥，温养脾胃。河水能利小溲。又以活血当归丸、人参柴胡散、五苓散、木香白朮散调之，病大瘥，寝汗皆止，两足日暖，食进。戴人常曰：此本肺痹，当以凉剂。盖水之一物，在目为泪，在皮为汗，在下为小溲。谷多水少为常，无水可乎？若禁饮水必内竭，内竭则燥热生焉。人若不渴，与水亦不肯饮之矣。束生既愈，果忘其戒，病复作。戴人已去，乃殂。

《薛己医案》曰：州同韩用之色欲过度，烦热作渴，饮水不绝，小便淋沥，大便秘结，唾痰如涌，面目俱赤，满舌生刺，两唇燥裂，遍身发热，或身如芒刺而无定处，两足心如烙，左三部脉洪而无伦，此肾阴虚，阳无所附而发于外。盖大热而甚，寒之不寒，是无水也，当峻补其阴。遂以加减八味丸料一斤，内肉桂一两，以水顿煎六碗，冰冷与饮，半晌熟睡，至晚又温饮一碗，诸证悉退。翊日，畏寒，足冷至膝，诸证仍至，是无火也，当补其阳。急以八味丸四剂，诸证顿退。

举人陈履贤色欲过度，孟冬发热无时，饮水不绝，痰涎上涌，遗精不止，小便淋沥，或用四物、二陈之类，胷膈不利，饮食少思，大便不实，余朝用四君子汤加熟地、当归，夕用加减八味丸，更以附子，唾津调搽涌泉穴，渐愈。

府庠王以道元气素弱，丙午丁未二年，以科场岁考，积劳致疾，至十二月间，其病盛作，大热，泪出随凝，目赤面黯，扬手露胷，气息沉沉几绝，脉洪大鼓指，按之如无，舌干扪之如刺，此内真寒而外假热也，遂先服十全大补汤。余曰：既服此汤，其脉当收敛为善。少顷熟睡，觉而恶寒增衣，脉顿微细如丝，此虚寒之真象也，余以人参一两，加熟附三钱，水煎顿服而安。夜间脉复脱，余以参二两，熟附五钱仍愈。后以大剂参、朮、归身、炙甘草等药，调理而安。

《医学正传》曰：金儒元，国子生也，年五十余，身略瘦。十年前得内伤挟外感证，一医用发表疏利之剂，十数日后热虽退而虚未复，胷中痞满，气促眩运，召予治，以补中益气汤，间与东垣消痞丸、陈皮枳朮丸等药，调理而安。但病根未尽除而住药，故眩运或时而举不甚重。及至此年，因往杭城受跋涉辛苦，又兼色欲之过，还家眩运大作，历数医皆与防风、羌活、荆芥、南星、半夏、苍朮等去风散湿消痰之剂，病愈重，一日十数次厥去，片时复苏，凡动或转侧即厥不知人事，举家徨徨叫哭，召予治。诊其六脉，皆浮洪而濡，予晓之曰：此气血大虚证，幸脉不数而身无大热，不死。但恐病愈后，而有数年不能下榻行动。病者曰：只要有命，卧亦甘心。与大补气血之药，倍人参、黄芪，或加附子引经，合大剂，一日三贴；又煎人参膏及作紫河车丸、补阴丸之类间服。如此调理二月余，服煎药二百余贴，丸药三五料，用人参五六斤，其证渐不厥，饮食如故，但未能行动。越五六年，方得起而步履如初。

东旸邑庠邹掌教发大汗，战栗振掉，片时许发燥热，身如火烧，又片时许出大汗如雨，身体若冰冷而发寒战如前，寒后又热，热后又汗，三病继作而昼夜不息。庠生卢明夫作疟证治，不效。召予，诊其右手阳脉数而浮洪无力，阴脉略沉小而亦虚，左三部比右差小而亦浮软。予曰：此阳虚证也。用补中益气汤倍参、芪，减升、柴一半，加尿浸生附子一钱半，炒黄蘗三分，干姜、薄桂各五分，大枣一枚，同煎服。一服而病去三分，二服而减半，四服寒热止而身尚有微汗。去桂、附、干姜一半，服二贴全愈。

《医宗必读》曰：何邑宰令郎虚损形瘁，遗精盗汗，已濒于危，见余拙刻微论药解脉象诸书，遣使聘余。手书恺切，余感其言遂往。比至而病益进矣。简其所服，以四物、知、蘗为主，芩、连、二冬为加减。诊其脉大而数，按之极软。余曰：中气大寒，反为药苦矣。乃以归脾汤入肉桂一钱、人参五钱，当晚得熟寐，居十日而汗止精藏。更以还少丹，兼进补中益气，间服一月而差。

少宗伯顾邻初，丙辰年患发热困倦，目昏耳鸣，脚软不能行，大便燥结，手足麻痹，腰胯疼痛。余诊之曰：肾虚不能上交，心虚不能下济，且尺脉迟软，力勉其用八味丸、十全大补汤，加圆眼三十枚。五十余日，精神渐旺，肌肉渐充，致书鸣感。一日，多饮虎骨酒，大便仍结。医者皆云，八味丸非久服之药，十全大补宜去肉桂，反用知母、元参佐之，服之数月，遂致不起。

南都许轮所孙女吐血痰嗽，六月诊之，两尺如烂绵，两寸大而数。余曰：金以火为仇，肺不浮濇，反得洪大，贼脉见矣，秋令可忧。八月初五复诊之，肺之洪者变为细数，肾之软者变为疾劲。余曰：岁在戊午，少阴司天，两尺不应。今尺当不应而反大，寸当浮大而反沉细。尺寸反者死，肺至悬绝十二日死。计其期，当死于十六日。然能食者过期，况十六、十七二日皆金，未遽绝也。十八日交寒露，又值火日，经曰：手太阴气绝，丙日笃，丁日死，言火日也。寅时乃气血注肺之时，不能注则绝，必死于十八日寅时矣。轮所闻之，澘然泪下。以其能食，犹不肯信。果至十八日未晓而终。

汪望洋之孙，年方舞象，发热欬嗽，羸弱头眩，二冬、二母、知、蘗、芩、连，不啻百剂，病势转增。余诊其右脉虚软，乃知脾肺气虚，火不生土之候也。遂用补中益气加五味子、苡仁、姜、桂至三钱，十剂而减，两月乃安。春初又发，令其服补中丸。一年，诸证永不再作矣。

刑部主政唐名必劳心太过，因食海鲜，吐血有痰，喉间如鲠，日晡烦热，喜其六脉不数，惟左寸濇而细，右关大而软，思虑伤心脾也。以归脾汤大料，加丹参、丹皮、麦门冬、生地黄二十余剂而证减六七，兼服六味丸三月，遂不复发。

吴门周复庵年及五旬，荒于酒色。忽然头痛发热，医以羌活汤散之，汗出不止，昏运不苏。余与之灸关元十壮而醒。四君子加姜桂，日服三剂，至三日，少康。分析家产，劳而且怒。复发厥。余用好参一两，熟附二钱，煨姜十片，煎服稍醒。但一转侧即厥，一日之间，计厥七次，服参三两。至明日，以羊肉羹、糯米粥与之，尚厥二三次。至五日而厥定。向余泣曰：已蒙再生，不知有全愈日否？余曰：脉有根蒂，但元气虚极，非三载调摄，不能康也。幸其恪信余言，遵守用药，两月之间，服参四斤。三年之内，进剂六百贴，丸药七十余斤，方得步履如初。亲友众多，议论杂出，若非病人任之专，或久而见疑，服药少怠，未有获生者也。

侍御冯五玉令爱，发热欬嗽已及半载，十月间吐鲜血甚多，一日之内，不过食粥一盏，大肉消陷，大便溏泄，沉困着床，脉来七至。余曰：法在不救，人所共知，若能唯余是听，不为旁挠，可救十中之一。每贴用人参五钱，桂、附各一钱，芪、朮三钱，归、芍二钱，陈皮一钱，日投三贴，约进七十剂，及壮水丸三斤，而后起于床。又三月而饮食如旧。若泥常法而弃之，幽潜沉寃矣。

《古今医统》曰：职方郎中游烈，其子妇年十六得病，浑身壮热，欬嗽痰涎，月候不通，饮食减少，不岁余，众医不救。用天灵盖服之，取下虫一枚，如蜈蚣之状，当时钳入沸油鼎中煎之，投于江，遂瘥。

一男子三十余岁，患病厌厌，饮食倍多而不生肌，常需肉食，如或稍饥，腹内疼痛倦怠，遂以天灵盖散服之，取下赤小虫无数，内有一虫，其色微紫，大于众虫，头有细毛。自后用药补治遂安，兼进真苏合香丸。

一男子年五十，每日须酒数升，空心未饮则两手与脚并皆振动，得酒一升饮之少减，若至醉则手足不动，俗谓酒疾医之，名振风，累日针灸服药无效。疑其有虫，遂服天灵盖散，取下一物，如乌梅之状，拨之有足，正类蜘蛛，其疾遂愈，不复饮酒。

《寓意草》曰：金道宾之诊，左尺脉和平，右尺脉如控弦如贯索，上冲甚锐。余为之骇曰：是病枝叶未有害，本实先拨，必得之醉而使内也。曰：诚有之。但已绝欲二年，服人参斤许，迄今诸无所苦，惟闭目转眄，则身非己有，恍若离魂者然，不识可治与否？余曰：可治。再四令疏方，未知方中之意。归语门人，因请立案。余曰：凡人佳治当前，贾勇以明得意，又助之以曲糵，五脏翻覆，宗筋纵弛，百脉动摇，以供一时之乐，不知难为继也。尝有未离女躯，顷刻告殒者矣，是病之有今日者幸也。绝欲二年，此丈夫之行，可收桑榆者。但不知能之不为乎？抑为之不能乎？不为者，一阳时生，斗柄常运；不能者，相安于无事而已。夫人身之阴阳相抱而不脱，是以百年有常，故阳欲上脱，阴下吸之，不能脱也；阴欲下脱，阳上吸之，不能脱也。即病能非一，阴阳时有亢战，旋必两协其平。惟大醉大劳，乱其常度，二气乘之，脱离所争，不必其多，即寸中脱出一分，此一分便孤而无偶，便营魄不能自主。洽法要在寻其罅漏而缄固之，断鳌立极，炼石补天，非饰说也。若不识病所，而博搜以冀弋获，虽日服人参，徒竭重赀，究鲜实益。盖上脱者，妄见妄闻，有如神灵；下脱者，不见不闻，有如聋瞶。上脱者，身轻快而汗淋漓；下脱者，身重着而肉多青紫。昔有新贵人马上扬扬得意，未及回寓，一笑而逝者，此上脱也。又有人寝而遭魇，身如被杖，九窍出血者，此下脱也。其有上下一时俱脱者，此则暴而又暴，不多经见者。其有左右相畸而脱者，左从上，右从下，魂升魄降同例也。但治分新久，药贵引用。新病者，阴阳相乖，补偏救弊，宜用其偏。久病者，阴阳渐入，扶元养正，宜用其平。若久病误以重药投之，转增其竭绝耳。引用之法，上脱者，用七分阳药，三分阴药而夜服，从阴以引其阳；下脱者，用七分阴药，三分阳药而昼服，从阳以引其阴。引之又引，阴阳忽不觉其相抱，虽登高临深无所恐，发表攻里无所伤矣。经云：阴平阳秘，精神乃治，正谓此也。善调者，使坎中之真阳上升，则周身之气，如冬至一阳初生，便葭管飞灰，天地翕然从其阳；使离中之真阴下降，则周身之气，如夏至一阴初生，便葽蜩迭应，天地翕然从其阴。是身中原有大药，岂区区草木所能方其万一者耶？

金道宾前案，次年始见而问治焉。今再伸治法：夫道宾之病，真阳上脱之病也。真阳者，父母媾精时一点真气，结为露水小珠，而成胎之本也。故胎在母腹，先结两岐，即两肾也。肾为水脏，而真阳居于其中。在《易》坎中之阳为真阳，即此义也。真阳既以肾为窟宅，而潜伏水中，凝然不动，默与一身相管摄，是以足供百年之用。惟夫纵欲无度，肾水日竭，真阳之面目始露。夫阳者亲上者也，至于露则魄汗淋漓，目中有光，面如渥丹，其飞扬屑越，孰从把握之哉？所为神魂飘荡，三年未有宁宇也。故每岁至冬而发，至春转剧，盖无以为冬水收藏之本，无以为春木发生之基，以故腰脊牵强，督脉缩而不舒，且眩掉动摇，有风之象，总由自伐其生生之根耳。夫生长化收藏之运，有一不称其职，便为不治之证。今奉藏者少，奉生者更少，为不治无疑矣。而仆断为可治者，以有法治之也。且再经寒暑阴阳，有渐入之机，而验之人事，三年间如处绝域，居围城，莫必旦夕之命，得于惩创者必深，夫是以知其可治也。初以煎剂治之，剂中兼用三法，一者以濇固脱，一者以重治怯，一者以补理虚。缘真阳散越于外，如求亡子，不得不多方图之，服之果获大效。于是为外迎之法以导之，更进而治其本焉。治本一法，实有鬼神不觑之机，未可以言语形容者。姑以格物之理明之。畜鱼千头者，必置介类于池中，不则其鱼乘雷雨而冉冉腾散。盖鱼虽潜物，而性乐于动，以介类沉重下伏之物，而引鱼之潜伏不动，同气相求，理通元奥也。故治真阳之飞腾屑越，不以鼋鳖之类，引之下伏不能也。此意直与奠元圭而告平成，施八索以维地脉同符合，撰前案中所谓断鳌立极，早已言之矣。然此法不可渎也，渎则鱼乱于下矣。其次用半引半收之法，又其次用大封大固之法。封固之法，世虽无传，先贤多有解其旨者。观其命方之名，有云三才封髓丸者，有云金锁正元丹者，封锁真阳，不使外越，意自显然，先得我心之同矣。前江鼎翁公祖案中，盏中加油则灯愈明，炉中复灰则火不熄之说，亦早巳言之矣。诚使真阳复返其宅，而凝然与真阴相恋，然后清明在躬，百年常保无患。然道宾之病始于溺情，今虽小愈，倘无以大夺其情，势必为情所坏。惟是积精以自刚，积气以自卫，积神以自王，再加千日之把持庶乎参天之干，非斧斤所能骤伤者。若以其时之久而难于需耐也，彼立功异域，囓雪边庭，白首始得生还者，夫独非人也欤哉？前案中以绝欲二年为丈夫行，可收桑榆者，亦早已言之矣。今以药石生之，更不得不以苦言继之。仆不自度量，辄以一苇障狂澜也，其能乎否耶？
古今图书集成医部全录卷三百八

　肿胀门

　　黄帝素问

　　　生气通天论

因于气为肿，四维相代，阳气乃竭。
 【 注　外淫之邪，伤于阳气，不能运行，则荣血泣而为肿。四肢之阳，交相代谢，而阳气乃竭也。】 

　　　阴阳应象大论

寒气生浊，浊气在上，则生(月真)胀。
 【 注　寒气下凝，故生浊阴。今浊气反在上，故生(月真)胀。】 

　　　阴阳别论

三阴结谓之水。
 【 注　三阴结，谓脾肺之脉俱寒结也。脾肺寒结，则气化为水。】 
结阳者肿四肢。
 【 注　四肢为诸阳之本，气归形，气结故形肿也。】 
阴阳结斜，多阴少阳，曰石水，少腹肿。
 【 注　结斜者，偏结于阴阳之间。此多偏于肾脏，故为多阴少阳，而少腹肿也。】 
二阴一阳，发病善胀，心满善气。
 【 注　二阴一阳者，少阴少阳也。此肾气与生阳并逆，故善胀。心肾之气，不能相交，故心满善气。】 

　　　五脏生成论

腹满(月真)胀，支膈胠胁，下厥上冒，遇在足太阴阳明。
 【 注　腹满(月真)胀，邪薄于太阴阳明之气分。太阴阳明之支络贯膈，气分之邪转入于经，是以连及支膈胠胁，皆胀满也。】 

　　　藏气法时论

肾病者，腹大胫肿，喘欬身重，寝汗出，憎风。
 【 注　肾之经病故腹大胫肿。水邪上逆则喘欬生气，下衰则身重，经气逆则表气虚，故寝汗出而恶风。】 

　　　宣明五气篇

五气所病，下焦溢为水。
 【 注　下焦如渎，水道出焉，病则反溢而为水病。】 

　　　腹中论

黄帝问曰：有病心腹满，旦食则不能暮食，此为何病？岐伯对曰：名为鼓胀。帝曰：治之奈何？岐伯曰治之以鸡矢醴，一剂知，二剂已。
【 注　此乃脾土难于运化，以致胀满不食。】 
帝曰：有病膺肿、颈痛、胷满、腹胀，此为何病？何以得之？岐伯曰：名厥逆。帝曰：治之奈何？岐伯曰：灸之则瘖，石之则狂。须其气并，乃可治也。帝曰：何以然？岐伯曰：阳气重上，有余于上，灸之则阳气入阴，入则瘖；石之则阳气虚，虚则狂。须其气并而治之，可使全也。
 【 注　诸阳之气上升，而腹气又厥逆于上，为膺肿、颈痛、胷满、腹胀之病，是阳气重上而有余于上矣。而反灸之，则阳热之气，反入经络之阴，则为瘖；若石砭之，则阳气外泄而虚，虚则狂矣。冲脉之血，亦从胷中而散于肌腠皮肤之间，故须其与厥逆之脾气并合而后治之，可使全也。】 
帝曰：病热而有所痛者，何也？岐伯曰：病热者阳脉也，以三阳之动也。人迎一盛少阳，二盛太阳，三盛阳明，入阴也。夫阳入于阴，故病在头与腹，乃(月真)胀而头痛也。
 【 注　病热者，阳脉盛而三阳之气动之也。三阳俱盛，当主病热头痛。腹为阴，阴中之至阴脾也。如阳入于阴，又当病在头与腹，乃(月真)胀而头痛也。】 

　　　风论

胃风之状，颈多汗，恶风，食饮不下，鬲塞不通，腹善满，失衣则(月真)胀，食寒则泄，诊形瘦而腹大。
 【 注　胃腑受邪，故饮食不下，鬲塞不通，腹善满也。形寒则(月真)胀，饮冷则泄者，胃气虚伤也。胃者肉其应，腹者胃之郛，故主形瘦而腹大。】 

　　　厥论

帝曰：厥或令人腹满，或令人暴不知人，或至半日，远至一日乃知人者，何也？岐伯曰：阴气盛于上则下虚，下虚则腹胀满。
【 注　中焦之阳气日损，故阴气独盛于上，而下焦之阳气亦虚，是以腹胀满也。】 
阳明之厥，则癫疾欲走呼，腹满不得卧，面赤而热，妄见而妄言。
 【 注　癫狂走呼，妄言妄见，阳明之脉病也。经气厥逆，故腹满。胃不和，不得卧也。阳明乃燥热之经，其经气上出于面，故面赤而热。】 
太阴之厥，则腹满(月真)胀，后不利，不欲食，食则呕，不得卧。
 【 注　足太阴之脉厥逆，则腹满(月真)胀。食饮入胃，脾为转输。逆气在脾，故后便不利。脾不转运，则胃亦不和，是以食则呕而不得卧也。】 
少阴之厥，则口干溺赤，腹满心痛。
 【 注　足少阴之脉厥逆，则阴液不能上资，是以口干心痛。肺金不能通调于下，故溺赤。水火阴阳之气上下不交，故腹满也。】 
少阴之厥，则少腹肿痛，腹胀，泾溲不利，好卧屈膝，阴缩肿，胻内热。
 【 注　足厥阴之脉厥逆，则少腹肿痛而腹胀，泾溲不利，阴缩而肿也。经脉厥逆，不能濡养筋骨，故好卧而屈膝。厥阴木火主气，荣俞厥逆，故胻内肿热也。】 
少阴厥逆，虚满呕变，下泄清，治主病者。
 【 注　少阴之气上与阳明相合而主化水谷，少阴气厥，以致中焦虚满而变为呕逆。上下水火之气不交，故下泄清冷也。】 
厥阴厥逆，挛腰痛，虚满，前闭，谵言，治主病者。
 【 注　虚满者，食气不能散精于肝也。前闭者，肝主疏泄也。肝主语，谵语者，肝气郁也。】 

　　　奇病论

帝曰：有病(疒龙)然如有水状，切其脉大紧，身无痛者，形不瘦，不能食，食少，名为何病？
 【 注　(疒龙)然，浮肿貌，乃水气上乘，非有形之水也。大则为风，紧则为寒，故脉大紧。夫病风水者，外证骨节疼痛，此病在肾，非外受之风邪，故身无痛。水气上乘，故形不瘦。风水侮土，故不能食，即食亦不能多。】 
岐伯曰：病生在肾，名为肾风。肾风而不能食善惊。惊已，心气痿者死。
 【 注　此肾脏自生之风，非外受之邪。】 

　　　大奇论

肝满、肾满、肺满皆实，即为肿。
 【 注　满，谓脏气充满也。夫五脏者，藏精气而不泻，故满而不实。如满而皆实，是为太过，当即为肿。】 

　　　脉解篇

阳明所谓胫肿刹皇照撸俏逶率㈥栔幰病ｊ栒咚レ段逶拢魂帤馍希c阳始争，故胫肿而股不收也。
 【 注　五月阳气始衰而下，一阴始生而上，阴与阳交争，以致经脉不和而为胫肿不收也。】 
所谓客孙脉则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。
 【 注　阳明之气并于上，迫于阳明之孙络则头痛鼻鼽，迫于太阴之经脉则腹肿也。】 
厥阴所谓(疒颓)疝妇人少腹肿者，厥阴者，辰也，三月阳中之阴，邪在中，故为(疒颓)疝少腹肿也。
 【 注　三月阳盛之时而厥阴主气，故为阳中之阴。厥阴之气在内而未得尽出，故为(疒颓)疝腹肿也。】 
阳明所谓上喘而为水者，阴气下而复上，上则邪客于脏腑间，故为水也。
 【 注　阴气下而复上者，谓冬至一阳初生，阴气下降，至五月阴气复上也。阴气下归于水脏，至阴气从上而渐盛，则水邪随气而上升，上客于脏腑之间，故喘而为水也。】 
所谓胷痛少气者，水气在脏腑也。水者阴气也，阴气在中，故胷痛少气也。
【 注　此水气上乘也。】 
太阴所谓病胀者，太阴子也，十一月万物气皆藏于中，故曰病胀。
 【 注　十一月万物之气，皆藏于中，故主病腹胀也。】 

　　　水热穴论

黄帝问曰：少阴何以主肾？肾何以主水？岐伯曰：肾者至阴也，至阴者盛水也；肺者太阴也，少阴者冬脉也。故其本在肾，其末在肺，皆积水也。帝曰：肾何以能聚水而生病？岐伯曰：肾者胃之关也。关门不利，故聚水而从其类也。上下溢于皮肤，故为胕肿。胕肿者，聚水而生病也。帝曰：诸水皆生于肾乎？岐伯曰：肾者牝脏也。地气上者，属于肾而生水液也，故曰至阴。勇而劳甚则肾汗出，肾汗出，逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。
【 注　水由中焦入胃之饮而生，从下焦决渎而出，故关门不利，则聚水而从其类。水聚于下，则反溢于上，故肿胀于皮肤之间。地气上者，属于肾而生水液也，肾气动则水液上升而为汗矣。逢于风，则内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。盖因风而致水肿于皮肤间也。】 

　　　调经论

帝曰：形有余不足，奈何？岐伯曰：形有余则腹胀，泾溲不利；不足，则四肢不用。
【 注　腹乃脾土之郛郭，故有余则胀。《灵枢经》云：脾气实则泾溲不利。盖土气盛实，则克制其水而不流。脾主四支，故虚则不用。】 
帝曰：志有余不足奈何？岐伯曰：志有余则腹胀飱泄；不足则厥。
 【 注　肾者胃之关也，关门不利则聚水而为腹胀飱泄矣。肾为生气之原，故不足则厥逆而冷。】 

　　　标本病传论

肺病喘欬，三日而胁支满痛，一日身体重痛，五日而胀，十日不已死。冬日入，夏日出。
 【 注　冬气收藏，夏气浮长。日出气始生，日入气收引。肺主气，故终于气之出入也。】 
肝病头目眩胁支满，三日体重身痛，五日而胀，三日腰脊少腹痛胫酸，三日不已死。冬日入，夏早食。
 【 注　夏早食者，寅卯之时木气绝而不生也。冬日入者，申酉之时金气旺而木气绝也。】 
脾病身痛体重，一日而胀，二日少腹腰脊痛胫酸，三日背(月吕)筋痛，小便闭，十日不已死。冬人定，夏晏食。
 【 注　冬之人定在亥，谓土败而水胜也。夏之晏食在寅，木旺而土绝也。】 
肾病少腹腰脊痛胻酸，三日背(月吕)筋痛，小便闭，三日腹胀，三日两胁支痛，三日不已死。冬大晨，夏晏晡。
 【 注　冬之大明在辰，土旺而水灭也。夏之晏晡在亥，水绝而不能生也。】 
胃病胀满，五日少腹腰脊痛胻酸，三日背(月吕)筋痛，小便闭，五日身体重，六日不已死。冬夜半后，夏日昳。
 【 注　冬夜半后者，土败而水胜也。夏日昳者，阳明所主之时，土绝而不能生也。】 
膀胱病小便闭，五日少腹胀，腰脊痛，胻酸，一日腹胀，一日身体重，二日不已死。冬鸡鸣，夏下晡。
 【 注　冬鸡鸣在丑，乃太阳少阳生气之时气绝，故不能生。夏下晡，乃阳明生气之时，阳明之气亦绝也。】 

　　　气交变大论

岁水太过，寒气流行，邪害心火，甚则腹大胫肿。
 【 注　水邪泛溢，土不能制之，则腹大胫肿。】 
岁水不及，湿乃大行，民病腹满身重，甚则胕肿，上临太阴，民病寒疾于下，甚则腹满浮肿。
 【 注　湿土太过，伤及肾阴，故为此诸病。】 
岁木太过，风气流行，脾土受邪，民病腹支满。
 【 注　此脾土之病也。】 
岁火太过，炎暑流行，金肺受邪，甚则胷中满，胁支满。
 【 注　胷内乃心主之宫城，其脉出胁，故病如是。】 
岁水太过，寒气流行，邪害心火，甚则腹大胫肿。
 【 注　此水邪泛溢，土不能制之。】 
岁土太过，雨湿流行，肾水受邪，民病腹满，溏泄，肠鸣。
 【 注　此脾土之虚证，盖淫胜则本位反虚而自伤也。】 
岁金太过，燥气流行，肝木受邪，民病两胁满且痛，引少腹。
 【 注　此肝木之病也。】 
岁火不及，寒乃大行，民病胁支满。复则病骛溏，腹满，食饮不下
 【 注　此寒湿之为病也。】 
岁水不及，湿乃大行，民病腹满身重，濡泄跗肿。上临太阴，则大寒数举，甚则腹满浮肿。
 【 注　湿土太过，伤及肾阴，故为腹满身重，濡泄跗肿。若上临太阴，则湿淫太过，而脾土受伤也。】 

　　　五常政大论

土太过，曰敦阜。敦阜之纪，是谓广化。其脏脾肾，其病腹满，四肢不举。
 【 注　此水湿之为病也。】 
水太过，日流衍。流衍之纪，是谓封藏。其脏肾心，其病胀。
少阳司天，火气下临，寒热胕肿。
【 注　此火热之为病也。】 
太阳司天，湿气变物，水饮内禾?畜，中满不食，甚则胕肿。
 【 注　此水湿之为病也。】 

　　　至真要大论

岁少阴在泉，热淫所胜，民病腹中常鸣，气上冲胷，喘不能久立，少腹中痛，腹大。
 【 注　气上冲胷者，火炎上也。喘不能久立者，火淫肺金也。热在下焦，则少腹中痛；热在中焦，则腹大也。】 
岁厥阴在泉，风淫所胜，民病洒洒振寒，善伸数欠，心痛支满，两胁里急，饮食不下，鬲咽不通，食则呕腹胀善噫，得后与气，则快然如衰，身体皆重。
 【 注　此木淫而土病也。】 
太阴司天，湿淫所胜，胕肿骨痛阴痹。
 【 注　此感寒湿之气也。】 
厥阴司天，风淫所胜，民病胃脘当心而痛，上支两胁，鬲咽不通，饮食不下，腹胀。
 【 注　此脾经之病也。】 
少阴司天，热淫所胜，民病胷中烦热，嗌干，右胠满，甚则胕肿肺(月真)，腹大满，膨膨而喘咳。
 【 注　此肺经之病也。】 
少阳司天，火淫所胜，传而为水，身面胕肿，腹满仰息。
 【 注　传为水者，火淫逼其金水外溢，故为肿满之水。病仰息者，肺气逆而不得偃息也。】 
太阳司天，寒淫所胜，民病胷腹满，胷胁胃脘不安。
 【 注　此阳热中盛之病也。】 
少阳司天，客胜甚则胕肿；主胜甚则胁痛支满。
【 注　胕肿者，太阳寒水之气胜也。胁痛支满者，厥阴之初气胜也。】 
太阴司天，客胜则首面胕肿，呼吸气喘；主胜则胷腹满，食已而瞀。
 【 注　首面胕肿，湿淫于上也。呼吸气喘，淫于内也。胷腹满者，初气之木胜，伤土也。】 
少阳司天，主胜则胷满咳仰息。
 【 注　此主气之二火，欲上炎而外出，肺受制也。】 
太阴在泉，客胜则湿客下焦，发而濡泻，及为肿、隐曲之疾；主胜，则寒气逆满，食饮不下。
 【 注　湿客下焦，发而濡泻及为肿者，因客淫于下而太阴之主气自病也。终之主气乃太阳寒水，客气乃司天之湿土，故主胜则寒气逆满。食饮不下，乃湿气上逆，而病及于厥阴之经也。】 
阳明在泉，客胜则清气动下，少腹坚满而数便泻。
 【 注　清气动下者，清肃之天气而动于下也。少腹坚满而数便泻者，太阳寒水之病也。】 
阳明之复，清气大举，甚则心痛否满，腹胀而泻。
 【 注　阳明之复，发于本位主令之时，是以清气大举，心痛否满。腹胀而泄，乘火土也。】 
太阳之胜，皮肤否肿，腹满食减。
 【 注　皮肤否肿者，太阳之气主表也。腹满食减者，水气乘脾也。】 
太阴之胜，火气内郁，少腹满，腰脽重强，内不便，善注泄，足下温，头重，足胫胕肿。饮发于中，胕肿于上。
 【 注　少腹满腰脽重强者，湿气下淫而及于肾也。足下温头重者，风火之气复流于下也。足胫胕肿者，土淫而水泛也。饮发于中，胕肿于上者，水邪之从下而中，中而上也。】 
太阴之复，湿变乃举，体重中满；饮食不化，阴气上厥，胷中不便；饮发于中，咳喘有声。
 【 注　阴湿盛，故体重中满。饮食不化，阴气上逆，则胷中不便。咳喘有声者，饮乘于肺也。】 
诸腹胀大，皆属于热。
 【 注　热乃君火之气也。】 

　　　六元正纪大论

火郁之发，民病胁腹、胷背、面目、四肢(月真)膹胪胀。
 【 注　此火热盛而精血伤也。】 
金郁之发，民病咳逆，心胁满引小腹。
 【 注　此肺金之病也。】 
帝曰：论言热无犯热，寒无犯寒。余欲不远寒，不远热，奈何？岐伯曰：悉乎哉问也！发表不远热，攻里不远寒。帝曰：不发不攻，而犯寒犯热，何如？岐伯曰：寒热内贼，其病益甚。帝曰：愿闻无病者何如？岐伯曰：无者生之，有者甚之。帝曰：生者何如？岐伯曰：不远热则热至，不远寒则寒至。寒至则坚否、腹满、痛急、下利之病生矣，热至则身热、吐下、霍乱、痈疽、疮疡、瞀郁、注下、瞤瘈、肿胀、呕、鼽、衄、头痛、骨节变、肉痛、血溢、血泄，淋闭之病生矣。帝曰：治之奈何？岐伯曰：时必顺之，犯者治以胜也。
【 注　辛甘发散为阳，故有病应发散者，即当远热而不远热矣。酸苦涌泄为阴，如有病而应攻里者，即当远寒而不远寒矣。如虽病而不宜发表攻里，若妄犯之，则寒热内贼，其病益甚。若无病而不远热不远寒者，则坚痞腹满身热吐下之病生矣。时谓四时。治以胜者，如犯热则以所胜之寒治之，犯寒则以所胜之热治之。】 

　　灵枢经

　　　本神篇

脾藏荣，荣舍意。脾气实，则腹胀泾溲不利。
【 注　腹乃脾土之郛郭，故实则腹不能转输其水也。】 
肾藏精，精舍志。肾气虚则厥，实则胀。
 【 注　肾者胃之关，故实则关门不利而为胀。】 

　　　师传篇

胃中寒则腹胀，肠中寒则肠鸣飱泄。胃中寒，肠中热，则胀而且泄；胃中热，肠中寒，则疾饥小腹痛胀。
 【 注　热中寒中者，寒热之气皆由中而发，内而外也。】 

　　　海论

膻中者为气之海。气海有余者，气满胷中，悗息面赤。
 【 注　膻中以司呼吸，故气海有余者，气满胷中。】 

　　　胀论

黄帝曰：脉之应于寸口，如何而胀？岐伯曰：其脉大坚以濇者胀也。黄帝曰：何以知脏腑之胀也？岐伯曰：阴为脏，阳为腑。
 【 注　大者邪盛，坚者邪实，濇者气血虚而不流利。濇而坚者为阴，其胀在脏；大而坚者为阳，其胀在腑。】 
黄帝曰：夫气之令人胀也，在于血脉之中耶？脏腑之内乎？岐伯曰：三者皆存焉，然非胀之舍也。黄帝曰：愿闻胀之舍。岐伯曰：夫胀者皆在于脏腑之外，排脏腑而郭胷胁，胀皮肤，故命曰胀。
 【 注　胀之舍在内者，脏腑之外，空郭之中；在外者，皮肤腠理之间。谓胀在无形之气分也。】 
黄帝曰：脏腑之在胷胁腹裹之内也，若匣匮之藏禁器也，各有次舍，异名而同处一域之中，其气各异，愿闻其故？
黄帝曰：未解其意，再问。岐伯曰：夫胷腹，脏腑之郭也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界，其病各有形状。营气循脉，卫气逆为脉胀，冲气并脉循分为肤胀。三里而泻，近者一下，远者三下。无问虚实，工在疾泻。
 【 注　营气循脉，卫气逆于脉中则为脉胀，若并脉而循行于分肉则为肤胀，当取足阳明胃经之三里而泻之。在于肤脉而近者一泻，在于城郭而远者三下。无问虚实，工在疾泻，盖留之则为脏腑之胀矣。卫气出于太仓，故泻胃之三里。】 
黄帝曰：愿闻胀形。岐伯曰：夫心胀者，烦心短气，卧不安；肺胀者，虚满而喘欬；肝胀者，肋下满而痛引小腹；脾胀者，善哕，四肢烦悗，体重不能胜衣，卧不安；肾胀者，腹满引背，央央然腰髀痛。六腑胀：胃胀者，腹满胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飱泄不化；小肠胀者，少腹(月真)胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。
【 注　此卫气逆于城郭之中，而为脏腑之胀也。】 
凡此诸胀者，其道在一。明知逆顺，针数不失。泻虚补实，神去其室。致邪失正，真不可定。粗之所败，谓之夭命。补虚泻实，神归其室。久塞其空，谓之良工。
 【 注　胀有虚实，当补当泻，其道惟一，无二岐也。逆顺者，谓荣行脉中，卫行脉外，相逆顺而为行也。先天之精，水谷之精，两精相搏，合而为神。塞其空者，外无使经脉肤腠疏空，内使脏腑之神气充足，自无厥逆之患矣。】 
黄帝曰：胀者焉生？何因而有？岐伯曰：卫气之在身也，常然并脉循分肉，行有逆顺，阴阳相随，乃得天和。五脏更始，四时有序，五谷乃化。然后厥气在下，荣卫留止。寒气逆上，真邪相攻。两气相搏，乃合为胀也。
 【 注　夫卫气与脉内之荣气相逆顺而行，得天地自然之和气，外内出入，阴阳递更，终而复始，应四时寒暑之往来，五谷乃化，荣卫生焉。若厥逆之气自下而上，荣卫失常，则真邪相攻而合为胀矣。】 
黄帝曰：善！何以解惑？岐伯曰：合之于真，三合而得。帝曰：善！
 【 注　下焦先天之真元，上与阳明相合，化水谷之精微，生此荣卫二气。荣卫之气，通会于腠理，与荣卫合并而充行于形身者也。故荣卫二气合之于真元，三合而得其厥逆之因矣。如天真之气，厥逆在下，则荣卫之气留止于上，下焦寒水之气上逆，则真邪相攻，荣卫两气相搏，乃合而为胀也。】 
黄帝问于岐伯曰：胀论言无问虚实，工在疾泻，近者一下，远者三下。今有其三而不下者，其过焉在？岐伯对曰：此言陷于肉肓而中气穴者也。不中气穴则气内闭，针不陷肓则气不行上越。中肉则卫气相乱，阴阳相逐。其于胀也，当泻不泻，气故不下。三而不下，必更其道，气下乃止，不下复始，可以万全，乌有殆者乎？其于胀也，必审其诊，当泻则泻，当补则补，如鼓应桴，恶有不下者乎？
 【 注　卫气之逆于内而为胀者，在于宫城空郭之中，故取之三里三下而已，今有其三而不下者，此陷于肉肓而中气穴故也，故针不中气穴，则气闭于内，不得外出，针不陷肓，则气不行，不能上越。故三而不下者，必更其道，取之气穴，恶有不下者乎？】 

　　　五癃津液别篇

黄帝问于岐伯曰：水谷入于口，输于肠胃，其液别为五。天寒衣薄则为溺与气；天热衣厚则为汗；悲哀气并则为泣；中热胃缓则为唾；邪气内逆则气为之闭塞而不行，不行则为水胀。余知其然也，不知其所由生。愿闻其道。岐伯曰：水谷皆入于口，其味有五，各注其海，津液各走其道。故三焦出气以温肌肉，充皮肤，为其津；其流而不行者，为液。阴阳不和则使液溢而下流于阴，髓液皆减而下，下过度则虚，虚故腰背痛而胫酸。阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗膀胱，则下焦胀。水溢则为水胀。
【 注　胃者，五脏六腑之海也。水谷入于胃，五脏六腑皆禀气于胃，五味各归其所喜，其津液各走其道。随三焦出气以温肌肉，充皮肤者为津；其流而不行者为液。流者淖泽注于骨，补益脑髓，灌精而濡空窍者也。阴阳者，少阴阳明也，不和则液与精不合，使液溢于骨外而下流于阴。液溢于外则髓液皆减而下，下流过度则骨虚而腰痛胫酸，阴阳气道不通则津液不得注于海而四海闭塞，三焦之气不能通泻于肌腠则津液不化，济泌之汁，不得渗于膀胱，则下焦胀。水溢于下，则上逆而为水胀。】 

　　　本脏篇

脾偏倾则善满善胀。
 【 注　端正则神志和利，偏倾则善满善胀也。】 

　　　水胀篇

黄帝问于岐伯曰：水与肤胀鼓胀，何以别之？岐伯答曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。
 【 注　目窠上微肿，水循经而溢于上也。颈脉动，水伤气而及于脉也。水邪上乘于肺，故咳。太阳之气虚而水流于下，则阴股寒，足胫肿。水泛而土虚，故腹大也。水在皮中，故按之随手而起，如裹水之状。】 
黄帝曰：肤胀何以候之？岐伯曰：肤胀者，寒气客于皮肤之间，(上鼓下空)(上鼓下空)然不坚，腹大，身尽肿，皮厚，按其腹窅而不起，腹色不变，此其候也。
 【 注　无形之气，故(上鼓下空)(上鼓下空)然不坚。气胀，故腹大身尽肿。寒气在肌腠，故皮厚窅深。病在气，故按其腹窅而不起。腹色不变，寒气在皮肤而脾土未伤也。】 
鼓胀何如？岐伯曰：腹胀身皆大，大与肤胀等也。色苍黄，腹筋起，此其候也。
 【 注　身皆大者，脾主肌肉也。色苍黄，腹筋起者，土败而水气乘之也。】 

　　　玉版篇

腹胀身热，脉大，腹鸣而满四肢，清泄，其脉大，如是者，不过十五日死。

　　　刺节真邪篇

腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下流于睾，血道不通，日大不休，俯仰不便，趋翔不能，此病荥然有水。
 【 注　腰脊者，从大椎至尾骶，乃身之大关节也。津液淖泽于肢胫，则筋骨利而胫能步趋，肢能如翼之翔也。津液从宗脉而上濡于空窍，故曰茎垂者，身中之机，阴精之候，津液之道也。如饮食不节，喜怒不时，则津液内溢，乃下流于睾囊，血道不通，日大不休，俛仰不便，趋翔不能，此病荥然有水也。】 

　　金匮要略 【 汉?张机】 

　　　肿胀

肺痈篇曰：肺痈，胷满胀，一身面目浮肿，鼻塞清涕出，不闻香臭酸辛，欬逆上气，喘鸣迫塞，葶苈大枣泻肺汤主之。
五脏篇曰：肺中风者，口燥而喘，身运而重，冒而肿胀。水气篇曰：师曰病有风水，有皮水，有正水，有石水，有黄汗。风水其脉自浮，外证骨节疼痛、恶风。皮水其脉亦浮，外证胕肿，按之没指，不恶风，其腹如鼓，不渴，当发其汗。正水其脉沉迟，外证自喘。石水其脉自沉，外证腹满，不喘。黄汗其脉沉迟，身发热胷满，四肢头面肿，久不愈，必致痈脓。
脉浮而洪，浮则为风，洪则为气。风气相搏，风强则为瘾疹，身体为痒，痒为泄风，久为痂癞；气强则为水，难以俛仰。风气相系，身体洪肿，汗出乃愈。恶风则虚，此为风水。不恶风者，小便通利，上焦有寒，其口多涎，此为黄汗。
寸口脉沉滑者，中有水气，面目肿大，有热，名曰风水。视人之目窠上微肿，如蚕新卧起状，其颈脉动，时时欬，按其手足上陷而不起者，风水。
太阳病脉浮而紧，法当骨节疼痛，反不疼，身体重而酸，其人不渴，汗出即愈，此为风水。恶寒者，此为极虚发汗得之。渴而不恶寒者，此为皮水。身肿而冷，状如周痹，胷中窒不能食，反聚痛，暮躁不得眠，此为黄汗。痛在骨节，欬而喘不渴者，此为肺胀，其状如肿，发汗即愈。然诸病此者，渴而下利，小便数者，皆不可发汗。里水者，一身面目黄肿，其脉沉，小便不利，故令病水。假如小便自利，此亡津液，故令渴也，越婢加朮汤主之。
趺阳脉当伏，今反紧，本自有寒，疝瘕腹中痛，医反下之，即胷满短气。
趺阳脉当伏，今反数，本自有热，消谷，小便数，今反不利，此欲作水。
寸口脉浮而迟，浮脉则热，迟脉则潜，热潜相搏，名曰沉。趺阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。
寸口脉弦而紧，弦则卫气不行，即恶寒，水不活流，走于肠间。
少阴脉紧而沉，紧则为痛，沉则为水，小便即难。脉得诸沉，当责有水。身体肿重，水病脉出者死。
夫水病人目下有卧蚕，面目鲜泽，脉伏，其人消渴，病水腹大，小便不利，其脉沉绝者，有水，可下之。
问曰：病下利后渴饮水，小便不利，腹满因肿者，何也？答曰：此法当病水。若小便自利及汗出者，自当愈。
心水者，其身重而少气，不得卧，烦而躁，其人阴肿。
肝水者，其腹大，不能自转侧，胁下腹痛，时时津液微生，小便续通。
肺水者，其身肿，小便难，时时鸭溏。
脾水者，其腹大，四肢苦重，津液不生，但苦少气，小便难。
肾水者其腹大，脐肿腰痛，不得溺，阴下湿，如牛鼻上汗，其足逆冷，面反瘦。
师曰：诸有水者，腰以下肿，当利小便；腰以上肿，当发汗乃愈。
师曰：寸口脉沉而迟，沉则为水，迟则为寒，寒水相搏，趺阳脉伏，水谷不化，脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。
问曰：病者苦水，面目身体四肢皆肿，小便不利，脉之不言水，反言胷中痛，气上冲咽，状如炙肉，当微欬喘，审如师言，其脉何类？师曰：寸口脉沉而紧，沉为水，紧为寒，沉紧相搏，结在关元。始时尚微，年盛不觉。阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气系不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿，又与葶苈圆下水，当时如小差，食饮过度，肿复如前，胷胁苦痛，象若奔豚，其水扬溢，则欬喘逆，当先攻击冲气，令止，乃治欬，欬止，其喘自差。先治新病，病当在后。
风水脉浮身重，汗出恶风者，防己黄芪汤主之；腹痛者加芍药。
风水恶风，一身悉肿，脉浮不渴，续自汗出，无大热，越婢汤主之。
皮水为病，四肢肿，水气在皮肤中，四肢聂聂动者，防己茯苓汤主之。
里水，越婢加朮汤主之，甘草麻黄汤亦主之。
水之为病，其脉沉小，属少阴。浮者为风，无水虚胀者为气。水，发其汗即已。脉沉者，宜麻黄附子汤；浮者，宜杏子汤。
厥而皮水者，蒲灰散主之。
问曰：黄汗之为病，身体肿发热，汗出而渴，状如风水，汗沾衣，色正黄如蘗汁，脉自沉，从何得之？师曰：以汗出入水中浴，水从汗孔入得之，宜芪芍桂酒汤主之。
黄汗之病，两胫自冷，假令发热，此属历节。食已汗出，又身常暮卧盗汗出者，此荣气也。若汗出已反发热者，久久其身必甲错。发热不止者，必生恶疮。若身重汗出已辄轻者，久久必身瞤，瞤即胷中痛。又从腰以上汗出，下无汗，腰臗弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄芪汤主之。
师曰：寸口脉迟而濇，迟则为寒，濇为血不足。趺阳脉微而迟，微则为气，迟则为寒，寒气不足则手足逆冷，手足逆冷则荣卫不利，荣卫不利则腹满胁鸣，相逐气转，膀胱荣卫俱劳。阳气不通即身冷，阴气不通即骨疼。阳前通则恶寒，阴前通则痹不仁。阴阳相得，其气乃行。大气一转，其气乃散。实则失气，虚则遗溺，名曰气分。
气分，心下坚大如盘，边如旋杯，水饮所作，桂枝去芍药加麻辛附子汤主之。
心下坚大如盘，边如旋盘，水饮所作，枳朮汤主之。

　　　腹胀

痓篇曰：暴腹胀大者，为欲解，脉如故，反伏弦者痓。
黄疸篇曰：趺阳脉紧而数，数则为热，热则消谷；紧则为寒，食即为满。尺脉浮为伤肾，趺阳脉紧为伤脾，风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑微汗出，手足中热，薄暮即发，膀胱急，小便自利，名曰女劳疸。腹如水状不治。心中懊憹而热，不能食，时欲吐，名曰酒疸。
黄家日晡所发热而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也，腹满者难治，消石矾石散主之。

　　中藏经 【 汉?华佗】 

　　　论水肿脉证生死

人中百病难疗者，莫出于水也。水者肾之制也，肾者人之本也。肾气壮则水还于肾，肾虚则水散于皮。又三焦壅塞，荣卫关格，血气不从，虚实交变，水随气流，故为水病。有肿于头目者，有肿于腰脚者，有肿于四肢者，有肿于双目者。有因嗽而得者，有因劳而生者，有因凝滞而起者，有因虚而成者，有因五脏而出者，有因六腑而来者。类皆多种，状各不同，所以难治。由此百状，人难晓达。纵晓其端，则又以娇恣不循理法，冒犯禁忌，弗能备矣。故人中水疾死者多矣。水有十名：一曰青水，二曰赤水，三曰黄水，四曰白水，五曰黑水，六曰元水，七曰风水，八曰石水，九曰里水，十曰气水。青水者，其根起于肝，其状先从面肿而渐行于一身。赤水者，其根起于心，其状先从胷肿起。黄水者，其根起于脾，其状先从腹肿。白水者，其根起于肺，先从脚肿而上气喘嗽。黑水者，其根起于肾，其状先从足趺肿。元水者，其根在胆，其状先从面肿至足。风水者，其根在胃，先从四肢肿。石水者，其根在膀胱，其状小腹肿大。里水者，其根在小肠，其状先从腹胀而不肿，渐渐而肿。气水者，其根在大肠，乍来乍去，乍盛乍衰者是也。良由上下不通，开窍不利，气血痞格，阴阳不调而致。其脉洪大者死。久不愈之病，令人患水气，临时发散，归五脏六腑，则生为病也。消渴者，因冒风冲热，饥饱失常，饮酒过量，嗜欲伤频，或服药石久而积成使之然也。

　　千金方 【 唐?孙思邈】 

　　　水胀

大凡水病难治，瘥后特须慎口味，不则复病。水病人多嗜食不廉，所以此病难愈也。代有医者，随逐时情，意在财物，不本性命，病人饮食于贵胜之处，劝令食羊头蹄肉，如此未见有一愈者。又此病百脉之中气水俱实，治者皆欲令泻之便虚，羊头蹄极补，那得瘳愈？所以治水药，多用葶苈子等诸药。《本草》云：葶苈久服，令人大虚。故水病非久虚，不得绝其根本。有蛊胀，但腹满不肿；水胀，胀而四肢面目俱肿。大凡医者不善诊候，治蛊以水药，治水以蛊药，或但见胀满，皆以水药，如此者仲景所云愚医杀之。

　　　水肿有五伤

水有十种，不可治者有五：第一唇黑伤肝，第二缺盆平伤心，第三脐出伤脾，第四背平伤肺，第五足下乎满伤肾，此五伤必不可治。

　　　水病禁忌

凡水病大忌腹上出水，出水者一月死。中军侯黑圆，治胆。元水，先从头面至脚肿，头眩痛身虚热，名曰元水。

　　仁斋直指方 【 宋?杨士瀛】 

　　　肿证

凡肿其状目泡上下微肿如裹水，通身浮肿，欬喘怔忪，股间清凉，小便濇黄，皮薄而光，手按成窟，举手即满，是浮肿也。如饮隔痞满，腹鸣骨痛冷痢，则曰气分，亦曰水气。经脉不行，血化为水，四肢红肿，则曰血分。皆水气之所由作也。气分宜桂朮汤，血分宜桂苓汤。大凡虚肿先起于腹而后散于四肢者，可治；先起于四肢，而后归于腹者不治。至若蛊胀而肚上有青筋，腹满而大便滑泄，久疟而转作虚浮，与夫唇黑伤肝，缺盆平伤心，脐突伤脾，足心平伤肾，背平伤肺皆为不治之证。或肉硬或手掌平者，亦不治。

　　　胀证

失饥伤饱，痞闷停酸，朝则阴消阳长，谷气易行，故能食，暮则阴长阳消，谷气难化，故不能食，是为谷胀。脾土受湿，水渍于肠胃而溢于皮肤，漉漉有声，怔忪喘息，是为水胀。七情郁结，气道壅塞，上不得降，下不得升，身体肿大，四肢瘦削，是为气胀。烦躁漱水，迷忘惊狂，痛闷呕逆，小便多，大便黑，妇人多有之，是为血胀。久病羸乏，卒然肿满，喘息不得，与夫脐心突起，或下利频频，未见一愈者耳。

　　河间六书 【 金?刘完素】 

　　　肿胀论

经云：平治权衡，去菀陈莝，开鬼门，洁净府。平治权衡者，察脉之浮沉也；去菀陈莝者，疏涤肠胃也；开鬼门洁净府者，发汗利小便也。又鼓胀之病，治以鸡屎醴。名医云，其肿有短气不得卧为心水，两胁痛为肝水，大便鸭溏为肺水，四肢皆肿为脾水，腰痛足冷为肾水，口苦嗌干为胆水，乍虚乍实为大肠水，各随其经络，分其内外，审其脉证而别之。又有风水、皮水、石水、黄汗，归各脏以论之。风合归肝，皮合归肺，黄汗归脾，石合归肾。风水脉浮必恶风；皮水脉亦浮，按下没指；石水脉沉，腹满不喘；黄汗脉沉迟，发热而多涎，久而不愈，必致痈脓。水肿脉浮带数，即是虚寒潜止其间，久必沉伏，沉伏则阳虚阴实，为水必矣。要知水脉必沉是也。论曰：脉出者死，与病不相应也。诸唇黑则伤肝，缺盆平则伤心，脐出则伤脾，足平则伤肾，背平则伤肺，此五者必不可疗也。治法云：腰以上宜发汗，腰以下利小便。钱氏论虚实腹胀，实则不因吐泻，久病之后，亦不因下利，胀而喘急闷乱，更有痰有热，及有宿食不化而胀者，宜服大黄丸、白饼子、紫霜丸下之。更详认大小便，如俱不通，先利小便，后利大便。虚则久病吐泻后，其脉微细，脾主目胞，胞虚肿，手足冷，当先服塌气丸，后服异功散，及和中丸、益黄散，温其气。因于气肿者，橘皮煎丸。因于湿为肿者，煎防己黄芪汤，调五苓散。因于热为肿者，服八正散。又法：燥热于肺为肿者，乃绝水之源也，当清肺除燥，水自生矣，于栀豉汤中加黄芩。如热在下焦阴消，使气不得化者，当益阴，则阳气自化，黄蘗、黄连是也。

　　　肿满

肺移寒于肾，名曰涌水，其证如溢囊裹浆，或遍身肿满，按腹不坚，疾行则濯濯有声，故喘欬不定，葶苈丸主之。
四肢热胜则肿。四肢者诸阳之本，阳结者故不行于阴脉，阳脉不行，故留结也，犀角汤主之。
胕肿肉如泥。按之不起，泥之象也。土过湿则为泥。湿为病也，积饮、痞隔、中满、霍乱、吐下、体重，故甚则胕肿矣。

　　　胀病

腹胀大，鼓之如鼓，气为阳，阳为热，气甚则如是也。肿胀热胜于内则气郁而为肿也，阳热气甚则腹胀也。火主长而茂，形貌彰显，升明舒荣，皆肿胀之象也。浊气在上，则生(月真)胀，此阴阳返则气结不散，胀满如饱，吴茱萸汤主之。
病有心腹胀满，旦食不能暮食，致令胃逆不散，大肠不传，逆满，鸡屎醴散。
膺肿颈痛，胷满腹胀，上实下虚，气厥而逆，阳气有余，郁于胷也，不可针灸，宜服顺气汤、小茯苓汤主之。
胃寒主收，水谷不化泄泻，寒之气在上，肠热之气在下，故胀而泄，妙应丸主之。

　　东垣十书 【 元?李杲】 

　　　中满腹胀论

六元正纪论云：太阴所至为中满；太阴所至为(禾畜)满；诸湿肿满，皆属脾土。论云：脾乃阴中之太阴，司湿土之化，脾湿有余，腹满食不化。天为阳为热，主运化；地为阴为湿，主长养。无阳则阴不能生化，故云脏寒生满病。调经篇云：因饮食劳倦，损伤脾胃，始受热中，末传寒中，皆由脾胃之气虚弱，不能运化精微，而致水谷聚而不散而成胀满。经云：腹满(月真)胀，支膈胠胁，下厥上冒，过在太阴阳明，乃寒湿郁遏也，所谓胃中寒则胀满者是也。腹满大便不利，上走胷嗌，喘息喝喝然，取足少阴。又云：胀取三阳。三阳者足太阳寒水为胀。与通评虚实论腹暴满，按之不下，取太阳经络胃之募同取者泻也。经云：中满者泻之于内者是也。宜以辛热散之，以苦泻之，淡渗利之，使上下分消其湿，如开鬼门，洁净府，温衣缪刺其处，是先泻其血络，后调其真经，气和血平，阳布神清，此正治也。或曰：诸腹胀大，皆属于热者，何也？此乃病机总辞。假令外伤风寒有余之邪，自表传里，寒变为热，而作胃实腹满，仲景以大承气汤治之。亦有膏粱之人，湿热郁于内而成胀满者，此属热胀。大抵寒胀多而热胀少也。

　　　诸腹胀大皆属于热论

诸腹胀大，皆属于热，此乃八益之邪，有余之证，自天外而入，是感风寒之邪传里，寒变为热，作胃实，日晡潮热，大渴引饮讝语。是太阳阳明并大实大满者，大承气下之；少阳阳明微满实者，小承气下之。泄之则胀已，此之谓也。假令痎疟为胀满，亦有寒胀热胀，是天之邪气，伤暑而得之，不实时发，至秋暑气衰绝，而疟病旋作矣。知其寒也，《局方》用交解饮子者是也。内虚不足，寒湿令人中满，五脏六腑俱有胀满，更以脉家寒热多少较之。胃中寒则胀满，浊气在上则生(月真)胀，取三阳。三阳者足太阳膀胱。寒水为胀，腹暴满，按之不下，取太阳经络者，胃之募也，正同。腹满(月真)胀，支膈胠胁，下厥上冒，过在太阴阳明，胃中寒湿郁遏也。太阴(月真)胀，腹不利，不欲食，食则呕不得卧。按所说寒胀之多如此。中满治法，当开鬼门，洁净府。开鬼门者，谓发汗也；洁净府者，利小便也。中满者泻之于内，谓脾胃有病，当令上下分消其湿。下焦如渎，气血自然分化，不待泄滓秽。如或大实大满，大小便不利，从权以寒热药下之。或伤酒湿面及厚味之物，膏粱之人或食已便卧，使湿热之气不得施化，致令腹胀满，此胀亦是热胀。治热胀，分消丸主之。如或多食寒凉及脾胃久虚之人，胃中寒则胀满，或脏寒生满病，以至寒胀中满，分消汤主之。

　　丹溪心法 【 元?朱震亨】 

　　　水肿

水肿因脾虚不能制水，水渍妄行，当以参朮补脾，使脾气得实，则自能健运升降，运动其枢机则水自行，非五苓、神佑之行水也，宜补中行湿，利小便，切不可下。宜二陈汤加白朮、人参、苍朮为主，佐以黄芩、麦冬、炒栀子制肝木。若腹胀少佐以厚朴，气不运加木香、木通，气陷下加升麻、柴胡提之。随病加减，必须补中行湿。二陈治湿，加升提之药，能使大便润而小便长。产后必须大补血气为主，少佐苍朮、茯苓，使水自降。用大剂白朮补脾，若壅满用半夏、陈皮、香附监之。有热当清肺金，麦门冬、黄芩之属。
腰以下肿宜利小便，腰以上肿宜发汗，此仲景之要法也。
诸家只知治湿当利小便之说，执此一途，用诸去水之药，往往多死。又用导水丸、舟车丸、神佑丸之类大下之，此速死之兆。盖脾极虚而败，愈下愈虚，虽刦效目前，而阴损正气，然祸亦不旋踵而至。
大法宜大补中宫为主，看所挟加减，不尔则死，当以严氏实脾散加减用。
阳病水兼阳证者，脉必沉数；阴病水兼阴证者，脉必沉迟。水之为病不一，贾洛阳以病肿不治必为锢疾，虽有扁鹊亦莫能为，则知肿之危恶非他病比也。夫人之所以得全其性命者，水与谷而已。水则肾主之，谷则脾主之。惟肾虚不能行水，惟脾虚不能制水，胃与脾合气，胃为水谷之海，又因虚而不能传化焉。故肾水泛溢，反得以浸渍脾土，于是三焦停滞，经络壅塞，水渗于皮肤，注于肌肉而发肿矣。其状目泡上下微起，肢体重着，欬喘怔忡，股间清冷，小便濇黄，皮薄而光，手按成窟，举手即满是也。治法身有热者，水气在表，可汗；身无热者，水气在里，可下。其间通利小便，顺气和脾，俱不可缓耳。证虽可下，又当权其重轻，不可过用芫花、大戟、甘遂猛烈之剂，一发不收。吾恐峻决者易，固闭者难，水气复来而无以治之也。
皮粗麻木不仁，走注疼痛，风肿也；皮厚四肢瘦削，腹胁膨胀，气肿也。皮间有红缕赤痕者，此血肿也。
妇人怀胎，亦有气遏水道而虚肿者，此但顺气安脾，饮食无阻，既产而肿自消。
大凡水肿先起于腹，而后散四肢者，可治；先起于四肢，而后归于腹者，不治。大便滑泄，与夫唇黑，缺盆平，脐突，足平背平，或肉硬，或手掌平，又或男从脚下肿而上，女从身上肿而下，皆不治。若遍身肿，烦渴，小便赤濇，大便闭，此属阳水，先以五皮散，或四磨饮添磨生枳壳，重则疏凿饮子。若遍身肿，不烦渴，大便溏，小便少，不濇赤，此属阴水，宜实脾饮，或木香流气饮。
阳水肿，败荷叶烧灰存性为末，米饮下。若可下者，以三圣散，牵牛、枳实、萝卜子三味，看大小虚实与服。气实者，三花神佑丸、舟车丸、禹功散选用。

　　　鼓胀

心肺阳也，居上；肝肾阴也，居下。脾居中亦阴也，属土。经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。是脾具坤静之德而有干健之运，故能使心肺之阳降，肾肝之阴升，而成天地交之泰，是为无病之人。今也七情内伤，六淫外侵，饮食不节，房劳致虚，脾土之阴受伤，转输之官失职，胃虽受谷，不能运化，故阳自升阴自降，而成天地不交之否。于斯时也，清浊相溷，隧道壅塞，气化浊血瘀郁而为热，热留而久，气化成湿，湿热相生，遂成胀满，经曰膨胀是也。以其外虽坚满，中空无物，有似于鼓，其病胶固，难以治疗。又名曰蛊，若蛊侵蚀，有蛊之义。验之治法，理宜补脾。又须养肺金以制木，使脾无贼邪之虑；滋肾水以制火，使肺得清化之令。却盐味以防助邪，断妄想以保母气，无有不安。医不察病起于虚，急于作效，衒能希谢；病者苦于胀急，喜行利药，以求一时之快。不知宽得一日半日，其肿愈甚，病邪愈甚，真气愈伤，去死不远。古方惟禹余粮丸，又名石中黄丸，又名紫金丸，制肝补脾，殊为切当，亦须随证顺时加减用之。余友俞仁叔儒而医，连得家难，年五十得此疾，自制禹余粮丸服之。予诊其脉弦濇而数紧，曰：此丸新制，煅炼之火邪尚存，温热之药太多，宜自加减，不可执方。俞笑曰：今人不及古人，此方不可加减服之。一月，口鼻见血，骨立而死。又杨兄年近五十，性嗜酒，病疟已半年，患胀病，自察必死，来求治。诊其脉弦而濇，重则大，疟未愈，手足瘦而腹大，如蜘蛛状，予教以参朮为君，当归、川芎、芍药为臣，黄连、陈皮、茯苓、厚朴为佐，生甘草些少作浓汤饮之，一日定三次。彼亦严守戒忌，一月后疟因汗而愈，又半年小便长而胀愈。中间稍有加减，大意只是补气行湿。又陈氏年四十余，性嗜酒，大便时见血，于春间患胀，色黑而腹大，其形如鬼，诊其脉数而濇，重似弱。予以四物汤加黄连、黄芩、木通、白朮、陈皮、厚朴、生甘草，作汤与之，近一年而安。一补气，一补血，余药大率相出入，皆获安，以保天寿。或曰：气无补法，何子补气而获安？果有说以通之乎？予曰：气无补法，世俗之言也。以气之为病，痞闷壅塞，似难于补，恐增病势。不思正气虚者，不能运行，邪滞所著而不出，所以为病。经曰：壮者气行则愈，怯者着而成病。苟成气怯，不用补法，气何由行？或曰：子之药审则审矣，何效之迟也？病者久在床枕，必将厌子之迂而求速者矣。予曰：此病之起，或三五年，或十余年，根深矣，势笃矣，欲求速效，自求祸耳。知王道者，能治此病也。或曰：胀病将终不可与利药耶？余曰：灼知其不因于虚，受病亦浅，脾胃尚壮，积滞不痼，而又有有余之证，亦宜略与疏导。若授张子和浚川散、禹功丸为例，行迅速之策，实所不敢。
鼓胀又名单鼓，宜大补中气行湿。此乃脾虚之甚，须远音乐，断厚味，大剂参朮，佐以陈皮、茯苓、苍朮之类。有血虚者，用四物汤行血药。有脉实坚人壮盛者，或可攻之，便可收拾，用参朮为主。
凡补气必带厚朴宽满。厚朴治腹胀，因味辛以气聚于下焦故也，须用姜汁制之。
如肥胖之人腹胀者，宜平胃、五苓共服之。如白人腹胀者，是气虚，宜参、朮、厚朴、陈皮。如瘦人腹胀者，是热，宜黄连、厚朴、香附、白芍。
如因有故蓄血而腹胀者，宜抵当丸，下死血。
如因有食积而腹胀者，有热用木香槟榔丸；有寒用木香、厚朴、丁香、砂仁、神曲、香附。
如因外寒郁内热而腹胀者，用藿香、麻黄、升麻、葛根、桂枝。
因大怒而腹胀者，宜青皮、陈皮、香附、木香、栀子仁、芦荟。实者按之不坚不痛。治须实者下之消之，次补之。虚者温之升之，以补为要。
朝宽暮急，血虚；暮宽朝急，气虚；终日急，气血皆虚。
腹胀不觉满者，食肉多，以黄连一两、阿魏半两，酢浸蒸饼为丸，同温中丸，白朮汤下。
食肉多腹胀，三补丸料内加香附、半夏曲，蒸饼丸服。

　　世医得效方 【 元?危亦林】 

　　　肿满有可治不可治

男从上而肿下，女从下而肿上，所患未久漩利肿退，喘定则愈矣。
凡水肿大喘，气粗不食，乃肾水盈溢上行，旁浸于肺也，不治。

　　　禁忌

凡水肿惟忌盐。虽毫末许，不得入口。若无以为味，即水病去后，宜以酢少许，调和饮食。不能忌盐勿服药。果欲去病，切须忌盐。

　　　胀病有寒有热

寒胀者，腹满濡时减，吐利厥冷，宜温之。
热胀者，以阳并阴则阳实阴虚，阳盛生外热，阴虚生内热，脉必浮数，浮则为虚，数则为热，阴虚不能倡导，饮食如故，腹中胀满者，为热胀。

　　　凶证

腹满得之未久，或胀或消，腹皮稍软，不泄不喘，随治随差。若脐心突起，利后复腹急，久病羸乏，喘息不得安，名曰脾肾俱败，不治。腹满欬逆，不得小便，不治。腹大满而下泄，不治。

古今图书集成医部全录卷三百九

　肿胀门

　　医学正传 【 明?虞抟】 

　　　胀满

或问丹溪治肿胀之证，专主乎土败木贼，湿热相乘为病；东垣又多主乎寒，言病机诸腹胀大皆属于热之语，乃言伤寒阳明经大实大满之证也；又云热胀少而寒多。二说不同，其孰是而孰非欤？曰：东垣北方人也，其地土高燥，湿热少而寒气多，故有是论。我丹溪先生生长于东南之地，故病此者，尽因脾虚受湿，肝木太旺，故言然也。或曰二说不同之义，既得闻命矣，而丹溪治肿之大法曰：必须养肺以制木，使脾无贼邪之虑；滋肾以制火，使肺得清化之源。断妄想以保母气，却盐味以防助邪。以大剂人参、白朮补脾，使脾气得实，自能健运升降。此千载不易之定论，万举万全之妙法也，活人多矣。尝用此治黄肿之证，反加闷乱，增剧不安，改用香附、苍朮、厚朴之剂，反获全功。窃思水肿与黄肿，皆是湿热伤脾所致，何治法之不同欤？曰：夫水肿之证，盖因脾土虚甚而肝木太过，故水湿妄行。其中虽有清痰留饮，实无郁积胶固，故以参朮为君，而兼以利水清金去湿热之药，此标本兼治，故有十全之功。彼黄肿者，或酒疸，或谷疸，沉积顽痰，胶固郁结于其中，故或为痃癖，或为积聚。是以积于中而形于外，盖因土气外形而黄也。故宜以苍朮、厚朴、香附、陈皮之类以平其土气之敦阜，用铁粉、青皮之类以平其木气之有余，加以曲蘖助脾消积。退黄之后，仍以参朮等补脾之剂，以收十全之功，此标而本之之治也。若二证之药，易而治之，祸不旋踵。

　　证治要诀 【 明?戴思恭】 

　　　肿病证治

肿病不一，遍身肿，四肢肿，面肿，脚肿，方书谓之水气。然有阳水，有阴水，并宜先用五皮饮、升降汤，或除湿汤加木瓜、腹皮各半钱；如未效，继以四磨饮，兼吞桂黄丸。肿者钟也，寒热气所钟聚也。应阴水阳水及蛊胀服药外，并宜赤小豆粥佐之。
遍身肿烦渴，小便赤濇，大便多闭，此属阳水。轻宜四磨饮，添磨生枳壳，兼进莱菔饮；重则疏凿饮子、万灵饮利之，以通为度。
亦有虽烦渴而大便已利者，此不可更利，宜用五苓散加木通、大腹皮半钱以通小便，或分心气饮。
遍身肿不烦渴，大便自调或溏泄，小便虽少而不濇赤，此属阴水，宜实脾饮。小便多少如常，有赤时有不赤时，至晚则微赤却无濇滞者，亦属阴也，不可遽补，木香流气饮，继进复元丹；若大便不溏，气息胀满，宜四磨饮，下黑锡丹。
感湿而肿者，其身虽肿，而自腰至脚重，腿肿胀尤甚于身，气或急或不急，大便或溏或不溏，但宜通利小便，多服五苓散，吞木瓜圆，间进除湿汤加木瓜、腹皮各半钱，炒萝卜子七分半碾碎之。
有患生疮，用干疮药太早，致遍身肿，不可妄施他剂。若大便不通，升麻和气饮；若大便如常，或以自利，当导其气，自小便导之，宜五皮饮和生料五苓散。腹若肿只在下，宜除湿汤和生料五苓散加木瓜，如泽泻之类。
有元肾气下注而成脚肿，此当就源头上治，不可妄以脚气药施之。盖气入肾则先脚肿而后肾疼，肾气注则先肾疼而后脚肿，五心平、唇肿、脐突者不可治。病后浮肿，此系脾虚，用二分平胃散、一分五苓散和匀汤调，或生料煎服；或用生料平胃散，加木瓜、腹皮、人参各半钱，茯苓一钱；或六君子汤加木香半钱。肿甚者，木香流气饮。
四肢肿谓之肢肿，宜五皮饮加姜黄、木瓜各一钱，或四磨饮。
面独肿，苏子降气汤，兼气急者尤宜；或煎熟去滓后，更磨沉香一呷。
有一身之间，惟面与双脚浮肿，早起则面甚，晚则脚甚，经云：面肿为风，脚肿为水，乃风湿所致。须问其大小腑门通闭，别其阴阳，二证前后用药，惟除湿汤加木香、腹皮、白芷各半钱，可通用；或以苏子降气汤，除湿汤各半贴煎之。

　　　蛊胀证治

蛊与鼓同，以言其急实如鼓，非蛊毒之蛊也，俗谓之膨脝，又谓之蜘蛛病。所感不同，止是腹大而急，余处皮肉如常，未辨何证，宜用木香流气饮，或五苓散。此病多以积渐而致；或是病后脏气未复，邪气乘虚。切不可妄下。气急者苏子降气汤，虚者可用谷神嘉禾散加熟附子半钱，佐以复元丹。
若腹内热急，大便或秘者，宜备急丸，或木香槟榔丸，或用大黄、厚朴、陈皮、枳实通大便为上策。
若因食伤而腹暴胀，见伤食证。
中毒腹胀，权宜用解毒圆，或甘豆汤。

　　医学入门 【 明?李梴】 

　　　水肿论阴阳

阳水多外因，涉水冒雨，或兼风寒暑气而见阳证；阴水多内因，饮水及茶酒过多，或饥饱劳役房欲而见阴证。阳水先肿上体，肩背手膊，手三阳经，阴水先肿下体，腰腹髀跗，足三阴经。故男从脚下肿起、女从头上肿起为逆，阴阳微妙如此，不可不辨。
阴水多因久病或产后也。久病者，盖谓久病喘欬疟痢，或误服凉药以致肿者，危证也，俱宜补脾为主。大概挟喘者，分气，紫苏饮、五皮散、葶苈丸；久痢，加味八味丸；久疟，退黄丸。产后肿必大补气血，使水自降，八物汤加苍朮、陈皮、半夏、香附。有热加麦门冬、黄芩；气不顺加木香、砂仁；怀胎气遏水道肿者，去半夏加紫苏、大腹皮。饮食无阻者，虽不药而既产自消矣。
阳水多兼食积，或饮毒水，或疮痍所致也。食积者用香平丸、枳朮丸。因酒，小罗皂丸。饮毒水而肿者，名水蛊，漆雄丸。不伏水土者，胃苓汤。脓疮搽药愈后发肿，败毒散。便闭，升麻和气饮；干疮洗浴，水气入腹者，赤小豆汤；疮久倦怠嗜卧肿者，五苓散加橘皮、木香、槟榔、滑石、甘草、枳壳、大腹皮、砂仁，姜煎温服。

　　　湿热变化总属脾经

人身真火真水，消化万物以养生。脾病则水流为湿，火炎为热，久则湿热郁滞，经络尽皆浊腐之气，津液与血亦化为水。初起目下微肿如卧蚕，及至水浮膜外则为肤胀，流于下焦则为胕肿，手按随手而起，如裹水之状。以指画之成字者，名燥水；不成字者，名湿水。有按之作水声者，乃气虚不能宣泄，久成水瘕。

　　　下注肾经则阴胕肿

肾主水也，惟脾病则不化饮食，滋真水。非惟肾精损削，而湿热下注，阴胕独肿者有之。甚则泛滥，遍体无归，必土实而后足以收摄邪水，肾气归元。

　　　肺气上升则为喘

金生水也，惟脾病则肺金失养，非惟肺气孤危而失降下之令，渗道不通，且湿热则浊气上升，为喘为欬。必土实而后肺金清肃以滋化源。或曰独无寒湿者乎？寒则土坚水清，间有，亦更易治。

　　　阳水治法

阳水必热渴二便闭，经曰诸胕肿疼酸皆属于火，又曰结阳肢肿是也，治与水证湿证大同。大法腰已上肿宜汗，腰已下肿宜下。表证喘欬，小青龙汤、越婢汤、古麻甘汤、桂枝苦酒汤；里证腹肿胁硬，十枣汤、泽泻汤、泽泻牡蛎汤、导水丸、三花神佑丸、浚川丸、布海丸。然证可下，又当权其轻重。年衰久病及虚者，黄米丸；初起只宜上下分消其湿，五苓散用桂枝，合六一散加橘皮、木香、槟榔、生姜煎服，或单山栀丸，木香、白朮煎汤下。兼黄者，茵陈五苓散渗之。

　　　阴水治法

阴水必身凉大便利，经曰阴蓄于内，水气胀满是也。治宜补脾土以复运化之常，清心火，降肺金，俾肝木有制而渗导，又且开通，此补中行湿兼全，虚而有湿热者，最宜；若中寒者，温补则气暖而小便自通；气陷者，升提则阳举而阴自降，故曰行湿，非五苓、神佑之谓也。补中气，六君子汤加木香。泻者，参苓白朮散、升阳除湿防风汤。呕者，赤茯苓汤。中寒者，元武汤、实脾散。挟食积者，紧皮丸、千金养脾丸。挟湿热者，中满分消汤丸。湿甚者，退黄丸。虚甚气陷，口无味者，六君子汤加升麻、柴胡以提之，复元丹。切忌淡渗。肾虚腰重脚肿湿热者，加味八味丸、滋肾丸。阳虚小便不利者，古沉附汤。二便俱利者，朮附汤、复元丹。

　　　风气血因

阳水阴水肿外，又有风、气、血肿。惟肠覃石瘕，乃妇人病也。风肿者，即痛风肿。肿面多风热，肿脚多风湿。关脉浮洪弦者，风热湿三气郁而为肿，因脾土不足，木火太盛，胃中纯是风气，所以清气不升，腹作(月真)胀，浊气不降，大便闭濇，经曰中满泻之于内者是也。外证走注疼痛，面皮粗，麻木不仁，先服三和散，次服小续命汤。大便闭，去附子加槟榔、牵牛。日久者，小金丹，风从汗散故也。虚弱不敢汗者，四君子汤加升麻、柴胡、苍朮、防风。汗多者，防己黄芪汤。气肿者，七情停涎，郁为湿热，脾肺俱病，四肢瘦削，腹胁膨胀，与水气相似，但以手按之成凹不即起者湿也，按之皮厚不成凹者气也，六君子汤加木香、木通。喘者，木香流气饮。大便闭者，三和散、六磨汤、木香槟榔丸。小便闭者，忿气饮。呕满者，四炒枳壳丸。泻者，单香附丸。挟痰腹胀满者，加味枳朮汤、控涎丹。瘀血肿者，皮间必有赤缕血痕，用四物汤加桃仁、红花，或续断饮、加味八味丸。妇人经闭败血肿者，肾气丸加红花，或红矾丸。

　　　阴肿治法

玉茎与阴囊伸缩痿强，乃身中阴阳之机。有阳火玉茎肿胀，健强不休者，柴青泻肝汤。湿热下流者，四苓散加山栀、木通、金铃子。茎囊肿大通明者，木香流气饮加木通，煎吞青木香丸。暴风客热，阴挺肿胀者，龙胆泻肝汤。膀胱热甚，囊肿，二便不通者，三白散、八正散。肿痛者用小茴、全蝎、穿山甲、木香等分为末，每服二钱，空心酒下。有阴寒湿肿痿弱者，五苓散加菌香，或八味丸。肾大如斗者，荔核散。上热下虚，玉茎肿痛者，清心莲子饮。阴肿大如升斗者，用马鞭草捣烂涂之，或干地龙为末，鸡子清调敷，囊软者可治。妇人阴肿便闭，枳橘妙热熨之。

　　　忌宜

凡阳水宜辛寒散结行气，苦寒泻火燥湿；阴水宜苦温燥脾，或辛热导气。极忌甘药助湿作满，尤忌针刺，犯之流水而死。凡先肿腹而后散于四肢者，可治；先肿四肢而后归于腹者，难治。若肌肉崩溃，足胫流水，唇黑耳焦，缺盆平脐凸，背平手足掌平，肉硬，腹多青筋，大便滑泻者不治。又面黑者肝死，两手无纹者心死，脐凸者脾死，两肩凸者肺死，下注脚肿者肾死。

　　　鼓胀证治

鼓胀中空外坚，有似于鼓。又曰蛊者，若虫侵蚀之义。虚胀，阴寒为邪，吐利不食，时胀时减，按之则陷而软；实胀，阳热为邪，身热咽干，常胀内痛，按之不陷而硬。大概肥人气虚多寒湿，瘦人血虚多湿热，都缘脾湿失运布之职。盖脾居中，能升心肺之阳，降肾肝之阴。今内伤外感，脾阴受伤，痰饮结聚，饮食之精华不能传布，上归于肺，下注膀胱，故浊气在下，化为血瘀，郁久为热，热化成湿，湿热相搏，遂成鼓胀，或在脏腑之外，或在荣卫之分，或在胷胁，或在皮肤，虽各脏腑见证，亦总归于脾也。所谓各脏腑见证者，如心胀烦心，肝胀胁痛，脾胀善呕哕，肺胀欬喘，肾胀腰痛，胃胀胃脘痛，大肠胀肠鸣飱泄，小肠胀小腹引腰痛，膀胱胀小便癃闭，三焦胀气满皮肤，胆胀口苦。又有外感寒，郁则为里邪，外感风寒，传至阳明里分，大实大满者，承气汤。古云下之胀已者是也。若寻常感风胀者，升麻葛根汤加苍朮，或升麻胃风汤。感寒胀者，不换金正气散加槟榔、枳壳、干姜。风寒两感胀者，五积散。暑胀二便不利者，香薷散加滑石、枳壳、黄连。二便利者，六和汤。湿胀腰重或呕者，除湿汤。泻者，三白汤。若内伤气滞，二便或闭或溏，七情郁塞，气道升降失常，腹胀大而四肢多瘦，四七汤、七气汤、四炒枳壳丸。因怒伤肝胜脾者，痞满喘急，平肝饮子，甚者当归龙荟丸，虚者禹余粮丸。因怒伤肝，乘肺传大肠者，肠鸣气走有声，二便或闭或溏，六君子汤加苏子、大腹皮、木香、草果、厚朴、枳实。便闭者，三和散、四磨汤。忧思气郁者，木香化滞汤、木香枳朮丸、温胆汤、退热清气汤。恐伤肾精，气怯不上升而下焦胀者，补中益气汤加木香、槟榔、故纸。若食胀则有因热者，因寒者，盖因食肉果菜不化曰食胀，初起多寒湿，自利不食者，胃苓汤加山楂、麦芽，或人参养胃汤加香附、砂仁，甚者治中汤加丁香，或厚朴、附子二味煎服。久则湿热乘脾，大便干燥者，保和丸。伤肉者，黄连、阿魏等分，酢浸蒸饼为丸，或三补丸，用香附山楂煎汤下。伤杂果者，古桂香丸，或盐汤探吐。膏粱厚味大便秘者，大承气汤加桂，或厚朴汤。积热者，牵牛丸。虚者，木香槟榔丸、滋肾丸。

　　　谷虫症痞之分

因谷食不化，曰谷胀。朝阳盛能食，暮阳衰不能食者，大异香散、五膈宽中散。湿热者，古萸连丸、清膈苍莎丸，俱谷芽煎汤下，或单鸡矢醴散最妙。又有虫积胀善食，症胀不食。虫积胀者，腹痛，善食茶盐之物，千金散、雷公丸。小儿，史君子丸；大人虚者，木香槟榔丸、灵槟散、化虫丸。积块症瘕胀者，心腹坚硬，欬嗽不眠，广朮溃坚汤、保安丸、红丸子。轻者，枳朮丸、龟甲丸。

　　　水血之辨

水胀漉漉，血胀瘀血。水胀者，因停水饮茶酒不散，曰水胀，肠中漉漉有声，怔忡喘息，二陈汤加桔梗、槟榔，消饮丸。酒胀，桂苓甘露饮。瘀血胀，便黑，多跌扑及产后所致，人参芎归汤、散血消肿汤。又有一种中满胀稍轻，俗云倒饱，有气虚者，六君子汤加黄芪、厚朴、木香，食积加山楂、麦芽，挟湿热加黄连、青皮、白芍、木香。清气陷者，木香顺气汤。有血虚者，四物汤加白朮、木通、厚朴，挟湿热者加芩连。有食滞者，平胃散加山楂、麦芽，或枳朮丸。凡虚胀及久病疟痢胀者，俱依此分气血调治。

　　　治法大概以补中去湿为主

凡胀初起是气，久则成水，治比水肿更难。盖水肿饮食如常，鼓胀饮食不及常，病根深固，必三五年而后成。治肿惟补中行湿足矣，治胀必补中行湿，兼以消积，更断盐酱音乐妄想，不责速效，乃可万全。若单腹肿大而四肢极瘦者，名蜘蛛蛊，古方虽有八物汤去地黄倍参朮，加黄连、厚朴，及四柱散、诸蛊保命丹、虾蟆煮肚法，然此属脾气虚极，本经自病，更难相生相制，乃真脏病也，不治。若补中药，则有六君子汤去甘草加大腹皮、厚朴为君，佐以泽泻利湿，黄芩、麦冬制肝。朝宽暮急为血虚，去参合四物；汤暮宽朝急为气虚，倍参朮；朝暮俱急，血气俱虚，合八物汤。肥人多湿，合平胃散；瘦人多火加香附、黄连，寒加附子、厚朴，热加大黄，食胀加砂仁、神曲，痰胀倍半夏加槟榔、猪苓，瘀血加桃仁、五灵脂，积聚坚硬加三棱、莪朮，大怒加芦荟、山栀，气胀及虫积加木香、槟榔，气下陷加升麻、柴胡。凡议下须脉实人盛，按之坚者，先与补药，次略疏导，后入补。否则徒快一时。其胀愈甚。经曰：脏寒生满病。然寒胀恒多，热胀恒少。

　　明医杂着 【 明?王纶】 

　　　胀论

喘与胀二证相因，必皆小便不利。喘则必生胀，胀则必生喘。但要识得标本先后。喘而后胀者，主于肺；胀而后喘者，主于脾。何则？肺金司降，外主皮毛。经曰：肺朝百脉，通调水道，下输膀胱，又曰：膀胱者，州都之官，津液藏焉，气化则能出矣。是小便之行，由于肺气之降下而输化也，肺受邪而上喘，则失下降之令，故小便渐短，以致水溢皮肤而生胀满焉。此则喘为本而胀为标，治当清金降火为主，而行水次之。脾土恶湿，外主肌肉，土能克水，若脾土受伤，不能制水，则水湿妄行，浸渍肌肉，水既上溢，则邪反侵肺，气不得降而生喘矣。此则胀为本而喘为标，治当实脾行水为主，而清金次之。苟肺证而用燥脾之药，则脾得寒而胀愈甚矣。近世治二证，但知实脾行水，而不知分别脾肺二证，余故为发明之。
【 注　按前证若肺中伏热，不能生水而喘且渴者，用黄芩清肺饮以治肺，用五淋散以清小便。若脾肺虚弱不能通调水道者，宜用补中益气汤以培元气，用六味地黄丸以补肾水。若膏粱厚味，脾肺积热而喘者，宜清胃散以治胃，用滋肾丸以利小便。若心火克肺金而不能生肾水者，用人参平肺散以治肺，用滋阴丸以滋小便。若肾经阴亏，虚火烁肺金而小便不生者，用六味地黄丸以补肾水，用补中益气汤以培脾土。若脾气虚弱不能相制而喘者，用补中益气汤以培元气，用六味地黄丸以生肾水，若肝木克脾土不能相制而喘者，用六君、柴胡、升麻以培元气，六味地黄丸以补肾水。若脾胃虚寒不能相制而胀者，用八味丸以补脾肺生肾水。若脾肺虚寒不能通调水道而胀者，用金匮加减肾气丸，补脾肺生肾水。若酒色过度，亏损足三阴而致喘胀痰涌，二便不调，或大小便道相牵作痛者，亦宜用此丸，多有生者。】 

　　医宗必读 【 明?李中梓】 

　　　水肿胀满

按《内经》之论肿胀，五脏六腑靡不有之。详考全经，如脉要论曰：胃脉实则胀。病形篇曰：胃病者腹(月真)胀。本神篇曰：脾气实则腹胀，泾溲不利。应象论曰：浊气在上则生(月真)胀。此四条皆实胀也。太阴阳明论曰：饮食起居失节，入五脏则(月真)满闭塞。师传篇曰：足太阴之别公孙，虚则鼓胀，此二条皆虚胀也。经脉篇曰：胃中寒则胀满。方宜论曰：脏寒生满病。风论曰：胃风鬲塞不通，失衣，则(月真)胀。此三条皆寒胀也。六元正纪、至真要等论有云：太阴所至为胕肿，及土郁之发，太阴之初气，太阴之胜复，皆湿胜之肿胀也。或曰：水运太过。或曰：寒胜则浮。或曰：太阳司天，太阳胜复，皆寒胜之肿胀也。或曰：少阴司天，少阴胜复。少阳司天，少阳胜复。或曰：热胜则肿，皆火胜之肿胀也。或曰：厥阴司天在泉，厥阴之复。或曰阳明之复，皆木邪侮土，及金气反胜之肿胀也。由是则五运六气，亦各有肿胀矣。然经有提其纲者，曰诸湿肿满皆属于脾。又曰：其本在肾，其末在肺，皆聚水也。又曰：肾者胃之关也，关门不利，故聚水而从其类也。可见诸经虽皆有肿胀，无不由于脾肺肾者，盖脾土主运行，肺金主气化，肾水主五液。凡五气所化之液悉属于肾，五液所行之气悉属于肺，转输二脏以制水生金者，悉属于脾，故肿胀不外此三经也。但阴阳虚实不可不辨。大抵阳证必热，热者多实；阴证必寒，寒者多虚。先胀于内而后肿于外者为实，先肿于外而后胀于里者为虚。小便黄赤大便秘结为实，小便清白大便溏泄为虚。滑数有力为实，弦浮微细为虚。色红气粗为实，色悴声短为虚。凡诸实证，或六淫外客，或饮食内伤，阳邪急速，其至必暴，每成于数日之间；若是虚证，或情志多劳，或酒色过度，日积月累，其来有渐，每成于经月之后。然治实颇易，理虚恒难。虚人气胀者，脾虚不能运气也。虚人水肿者，土虚不能制水也。水虽制于脾，实则统于肾。肾本水脏而元阳寓焉，命门火衰，既不能自制阴寒，又不能温养脾土，则阴不从阳而精化为水，故水肿之证多属火衰也。丹溪以为湿热，宜养金以制木，使脾无贼邪之患；滋水以制火，使肺得清化之权。夫制火固可保金，独不虑其害土乎？惟属热者宜之。若阳虚者岂不益其病哉？更有不明虚实，专守下则胀已之一法，虽得少宽于一时，真气愈衰，未几而肿胀再作，遂致不救，殊可叹也！余于此证，察其实者，直清阳明，反掌收功；苟涉虚者，温补脾肾，渐次康复。其有不大实亦不大虚者，先以清利见功，继以补中调摄。又有标实而奉虚者，泻之不可，补之无功，极为危险。在病名有鼓胀与蛊胀之殊。鼓胀者中空无物，腹皮绷急，多属于气也；蛊胀者，中实有物，腹形充大，非虫即血也。在女科有气分与血分之殊。气分者，心胷坚大而病发于上，先病水胀而后经断；血分者，血结胞门而病发于下，先因经断而后水胀。在治法有理肺与理脾之殊，先喘而后胀者，治在肺；先胀而后喘者，治在脾。以上诸法，此其大略也。若夫虚实混淆，阴阳疑似，贵在临证之顷，神而明之，其免于实实虚虚之害乎？若四肢不肿，但腹胀者，名单腹胀，难愈。

　　　死证

腹胀身热者死。腹胀寒热如疟者死。腹大胀，四末清，形脱泄甚为逆。腹胀便血，脉大时绝者死。以上胀满之死证也。唇黑或肿肝伤，缺盆平心伤，脐突脾伤，足心平肾伤，背平肺伤。五伤者死。阴囊及茎肿腐者死。泻后腹胀而有青筋者死。大便滑泄，水肿不消者死。水肿先起于腹，后散四肢者可治；先起于四肢，后归于腹者死。以上水肿之死证也。

　　　脉法

盛而紧，或大坚以濇，或迟而滑，皆胀满；沉而滑，浮而迟，弦而紧皆水肿。二病之脉实大者可治；虚微者难治。

　　医贯 【 明?赵献可】 

　　　气虚中满论

中满者，其证悉与鼓胀水肿无异，何故属之气虚？请得明言之。答曰：气虚者，肾中之火气虚也。中满者，中空似鼓，虚满而非实满也。大略皆脾肾两虚所致。海藏云：夫水气者，乃胃土不能制肾水，水逆而上行，传入于肺，故令人肿。治者惟知泄水而不知益胃，故多下之，强令水出，不依天度流转，故胃愈虚，食不滋味，则发而不能制也。莫若行其所无事，则为上计。何今之人不知此等高论，举手便以为水肿，用《内经》去菀陈莝、开鬼门洁净府之法治之，如舟车丸、禹功散之类。若真知其为水湿之气，客于中焦，浸于皮肤，皮肤中如水晶之光亮，手按之随起者，以前药一服而退。若久病大病后，或伤寒疟痢后，女人产后，小儿痘后，与夫元气素弱者，概以前法施之，脾气愈泄愈虚，不可复救矣。故治肿者，先以脾土为主，须补中益气汤或六君子汤温补之，俾脾土旺则能散精于肺，通调水道，下输膀胱，水精四布，五经并行矣。或者疑谓喘胀水满，而又加纯补之剂，恐益胀满，必须补药中加行气利水之品方妙。此论似深得病情，终非大方家体。盖肺气既虚，不可复行其气；肾水已衰，不可复利其水。纯补之剂，初时似觉不快，过时药力得行，渐有条理矣。至于补肾以治肿，其说难明。盖禹之治水，行其所无事也，若一事疏凿，则失之矣。今人之治肾水者，牵牛、大戟，粗工之小智，正禹之所恶也。间有用五苓、五皮者，以为中正，亦转利转虚，肾气愈衰而愈不能推送矣。故须用补肾。经曰：肾开窍于二阴。肾气化则二阴通，二阴闭则胃(月真)胀。故曰，肾者胃之关，关门不利，故水聚而从其类也。又曰：肾主下焦。三焦者决渎之官，水道出焉。膀胱者，州都之官，津液藏焉。必待三焦之火化始能出也。其三焦之经在上者，布膻中，散络心包；在下者出于委阳，上络膀胱。上佐天道之施化，下佐地道之发生，与手厥阴为表里，以应诸经之使者也。是故肾虚者，下焦之火虚也。宣明五气论云：下焦溢为水。以水注之所，气窒而不泻，则溢而为水也。经曰：三焦病者，气满，小腹尤坚，不得小便，溢则水留而为胀。惟张仲景制金匮肾气丸补而不滞，通而不泄，诚治肿之神方。国朝薛立斋先生，屡用屡效，详载之医案中。余依其案亲试之，甚效，故敢详着焉。世有患此者，幸毋诞之乎！
中满之病，原于肾中之火，气虚不能行水，金匮肾气丸以八味丸为主，以补肾中之火，有所禀而浩然之气塞乎天地，肾气不虚而能行水矣。内有附子、肉桂辛热之品，热则流通，又火能生土，土实而能制水矣。内加牛膝、车前子二味，最为切当。《本草》云：车前子虽利小便，而不走气，与茯苓同功，强阴益精，令人有子。牛膝治老人失溺，补中续绝，壮阳益精，病人虚损，加而用之。
前所论证治，乃脾肾两虚者，至于纯是脾虚之证，既以参、蓍、四君为主，亦须以八味丸兼补命门火。盖脾土非命门火不能生，虚则补母之义，不可不知。
又有一等纯是阴虚者，其证腹大脐肿腰痛，两足先肿，小水短濇，喘嗽有痰，不得卧，甚至头面皆肿，或面赤口渴，但其人饮食知味，大便反燥。医见形肿气喘水证标本之疾，杂用利水之药而益甚。殊不知阴虚三焦之火旺，与冲脉之属火者同逆而上，由是水从火溢，上积于肺而嗽，甚则为喘呼不能卧，散聚于阴络而为跗肿，随五脏之虚者入而聚之，为五脏之胀，皆相火泛滥其水而生病也，以六味地黄加门冬、五味大剂服之。余亲试有验，故录。
又有一等火郁者，其证口苦、胁痛、恶寒、目黄、面黄、呕酸等证，须用以逍遥散舒其郁，继以六味肾气滋其阴。亦禁用分利。

　　医门法律 【 清?喻昌】 

　　　水肿论

病机之切于人身者，水火而已矣。水流湿，火就燥。水柔弱，火猛烈。水泛溢于表里，火游行于三焦。拯溺救焚，可无具以应之乎？经谓二阳结谓之消，三阴结谓之水，手足阳明热结而病消渴。火之为害，已论之矣。而三阴者，手足太阴脾肺二脏也。胃为水谷之海，水病莫不本之于胃经，乃以之属脾肺者，何耶？使足太阴脾足以转输水精于上，手太阴肺足以通调水道于下，海不扬波矣。惟脾肺二脏之气结而不行，后乃胃中之水日蓄，浸灌表里，无所不到也，是则脾肺之权可不伸耶？然其权尤重于肾。肾者胃之关也，肾司开阖。肾气从阳则开，阳太盛则关门大开，水直下而为消；肾气从阴则阖，阴太盛则关门常阖，水不通而为肿。经又以肾本肺标，相输俱受为言，然则水病以脾肺肾为三纲矣。于中节目，尤难辨晰。《金匮》分五水之名及五脏表里主病，彻底言之。后世漫不加察，其治水辄宗霸术，不能行所无事，可谓智乎？五水者，风水、皮水、正水、石水、黄汗也。风水，其脉自浮，外证骨节疼痛，恶风，浑是伤风本证，从表治之宜矣。皮水，其脉亦浮，外证胕肿，按之没指，不恶风，其腹如鼓不渴，当发其汗。证不同而治同，其理安在？则以皮毛者肺之合也，肺行荣卫，水渍皮间，荣卫之气膹郁不行，其腹如鼓，发汗以散皮毛之邪，外气通则内郁自解耳。正水，其脉沉迟，外证自喘，北方壬癸自病，阳不上通，关门闭而水日聚，上下溢于皮肤，胕肿腹大，上为喘呼不得卧，肾本肺标，子母俱病也。石水，其脉自沉，外证腹满不喘，所主在肾，不合肺而连肝，经谓肝肾并沉为石水，以其水积胞中，坚满如石，不上大腹，适在厥阴所部，即少腹疝瘕之类也。不知者每治他病，误动其气，上为呕逆，多主死也。巢氏《病源》谓石水自引两胁下胀痛，或上至胃脘则死。虽不及于误治，大抵肝多肾少之证耳。黄汗，汗如蘗汁，其脉沉迟，身发热，胷满，四肢头面肿，久不愈，必致痈脓。阴脉阳证，肾本胃标，其病皆胃之经脉所过，后世名之瘅水者是也。夫水饮入胃不行，郁而为热，热则荣卫之气亦热，热之所过，末流之患不可胜言，皆从瘅水而浸淫不已耳。然水在心之部，则郁心火炳明之化；水在肝之部，则郁肝木发生之化；水在肺之部，则孤阳竭于外，其魄独居；水在脾之部，则阴竭于内而谷精不布；水在肾之部，不但诸阳退伏，即从阳之阴，亦且退伏，孤阴独居于下而隔绝也。故胃中之水，惟恐其有火，有火仍属消渴，末传中满之不救；肾中之水，惟恐其无火，无火则真阳灭没而生气内绝。其在心之水遏抑君火，若得脾土健运，子必救母，即在肝在肺在肾之水，脾土一旺，水有所制，犹不敢于横发，但当怀山襄陵之日，求土不委颓足矣。欲土宜稼穑，岂不难哉！夫水土平成，以神禹为师；医门欲平水土，不师仲景而谁师乎？

　　　论海藏集仲景水气例

海藏于治水肿一门，务为致详，设为水气问难，求责脉之有力无力，脏沉腑浮用药。大凡意在发明《内经》、仲景，其实浑是后人窠臼，中无实得也。其云高低内外，轻重表里，随经补泻，要当详察肺、胃、肾三经，病即瘥也。此一语最为扼要，然终未到家。《内经》明谓三阴结谓之水。三阴者太阴也。足太阴脾、手太阴肺气结不行，即成水病。而水之源出自肾，故少阴肾亦司之。但当言肺脾肾，不当言肺胃肾也。何也？胃不必言也，胃本水谷之海，五脏六腑之大源，脾不能散胃之水精于肺而病于中，肺不能通胃之水道于膀胱而病于上，肾不能司胃之关门时其输泄而病于下，所以胃中积水浸淫，无所底止耳。海藏举肺胃肾而遗脾，于至理不过一间未达，原不必议其治例。仍以肺沉大肠浮，心沉小肠浮为言，此则相沿之陋也。讵知脏腑各分沉浮，而大小二肠不当从上焦分诊耶？至于所集仲景水气例，则未窥宫墙富美，反多门外邪僻矣。夫仲景论杂证，于水肿一门，极其精详，惟恐足太阴脾之健运失职，手太阴肺之治节不行，足少阴肾之关门不开，并其腑膀胱之气化不行，所用方药皆不蹈重虚之戒，立于无过之地。海藏集仲景治肺痈，葶苈大枣泻肺汤为例，是欲以泻肺之法为泻水之法矣；集仲景治伤寒痞连两胁杂证支饮在胁之十枣汤为例，是欲以泻胷胁及膀胱为泻水之法矣。何其敢于操刃而借口仲景耶？不但此也，抑且假托后人治水之峻药，本之仲景，谓三花神佑丸即十枣汤加牵牛、大黄、轻粉，除湿丹即神佑丸加乳香、没药，元青丹又即神佑丸加黄连、黄蘗、青黛，集仲景之方，以傅会后人，罪不容诛矣。后来依样壶卢，更改一味二味，即成一方，不伤脾即泻肺，不泻肺即泻膀胱，乃致积水滔天，载胥及溺，绝无一人追悔从前用药之咎，正以繇来者非一日矣！水病门中，成方百道，求一救肺气之膹郁而伸其治节之方，无有也；求一救膀胱阻绝而伸其气化之方，无有也。节取数方，发明备用，临病自出生心化裁，是所望矣。
律六条
凡治水肿病，不知风水、皮水、正水、石水、黄汗五证之别，及脾肺肾三脏所主，恣用驱水恶劣之药，及禹功、舟车导水等定方者，杀人之事也。
凡治水肿病，有当发汗散邪者，不知兼实其卫，致水随汗浸淫皮腠，不复顺趋水道，医之罪也。
凡治水肿病，遇渴而下利之证，误利其水，致津液随竭，中土坐困，甚者脉代气促，摈于死亡，医之罪也。
凡治水肿病，遇少腹素有积块疝瘕，误行发表攻里，致其人浊气上冲胷胃，大呕大逆，痛引阴筋，卒死无救者，医杀之也。
凡治水肿黄汗证，乃胃热酿成瘅水，误用热药，转增其热，贻患痈脓，医之罪也。
凡治水肿病，不察寸口脉之浮沉、迟数、弦紧、微濇，以及趺阳脉之浮数、微迟、紧伏，则无从辨证用药，动罹凶祸，医之罪也。

　　　胀病论

胀病与水病，非两病也。水气积而不行，必至于极胀；胀病亦不外水裹、气结、血凝。而以治水诸法施之，百中无一愈者，失于师承无人，轻施妄投耳。今天下医脉久断，医药久荒，即欲效司马子长担簦负笈，遍访于江淮汶泗，而师资果安在乎？昌于斯世无地可以着矩，然而皇皇斯人，不敢自外，请一比类，为后学商之。仲景谓水病气分，心下坚大如盘，边如旋杯，水饮所作。然则胀病岂无血分腹中坚大如盘者乎？多血少气，岂无左胁坚大如盘者乎？多气少血，岂无右胁坚大如盘者乎？故不病之人，凡有症瘕、积块、痞块，即是胀病之根，日积月累，腹大如箕，腹大如瓮，是名单腹胀，不似水气散于皮肤面目四肢也。仲景所谓石水者，正指比也。胷中空旷，气食尚可从旁辘转，腹中大小肠膀胱逼处瘀浊占据，水不下趋而泛溢，无不至矣。《内经》明胀病之
旨而无其治，仲景微示其端而未立法，然而比类推之，其法不啻详也。仲景于气分心下坚大如盘者，两出其方。一方治阴气结于心下，用桂枝去芍药加麻黄附子细辛汤；一方治阳气结于心下，用枳朮汤。夫胷中阳位，尚分阴气阳气而异其治，况腹中至阴之处而可不从阴独治之乎？阴气包裹阴血，阴气不散，阴血且不露，可驱其血乎？舍雄入九军单刀取胜之附子，更有何药可散其阴气，破其坚垒乎？推之两胁皆然，但分气血阴结之微甚，而水亦必从其类矣。此等比类之法，最上一乘，非中材所几，和盘托出，为引伸启发之助。
律一条
凡治胀病而用耗气散气、泻肺泻膀胱诸药者，杀人之事也。盖治病用药，贵得其宜，病有气结而不散者，当散其结。甚有攻下荡涤而其气之结尚未遽散者，渐积使然也。今胀病乃气散而不收，更散其气，岂欲直裂其腹乎？收之不能遽收，亦渐积使然，缓缓图成可也。若求快意一朝，如草头诸方，明明立见杀人。若辈全不悔悟，展转以售奸，吾不知其何等肺肠，千劫不能出地狱矣。

　　景岳全书 【 明?张介宾】 

　　　肿胀总论

肿胀之病，原有内外之分。盖中满者谓之胀，而肌肤之胀者亦谓之胀；若以肿言，则单言肌表。此其所以当辨也。但胀于内者，本由脏病，而肿于外者，亦无不由乎脏病。但脏气之病各有不同，虽方书所载，有湿热寒暑血气水食之辨，然余察之经旨，验之病情，则惟在水气二字，足以尽之。故凡治此证者，不在气分，则在水分，能辨此二者，而知其虚实，无余蕴矣。病在气分，则当以治气为主；病在水分，则当以治水为主。然水气本为同类，故治水者当兼理气，盖气化水自化也；治气者亦当兼水，以水行气亦行也。此中元妙，难以尽言。兹虽条列如左，然运用之法，贵在因机变通也。
病在气分者，因气之滞。如气血之逆，食饮之逆，寒热风湿之逆，气虚不能运化之逆，但治节有不行者，悉由气分，皆能作胀。凡气分之病，其色苍，其内逆，其胀或连胷胁，其痛或及脏腑。或倏而浮肿者，阳性急速也；或自上及下者，阳本乎上也；或通身尽肿者，气无不至也；有随按而起者，如按气囊也。然此虽皆气分而气病有不同。故有气热而胀者，曰诸腹胀大皆属于热也；有气寒而胀者，曰胃中寒则(月真)胀，曰脏寒生满病也；有气湿而胀者，曰诸湿肿满皆属于脾也；有气虚而胀者，元气虚也，曰足太阴虚则鼓胀也；有气实而胀者，邪气实也，曰肾气实则胀，曰脾气实则腹胀，曰胃气实则胀也。凡此虽皆胀病，而治之则全在察其虚实。大都阳证多热，热证多实；阴证多寒，寒证多虚。先滞于内而后及于外者多实；先肿于表而渐及于内，或外虽胀而内不胀者多虚。小便红赤，大便秘结者多实；小便清白，大便稀溏者多虚。脉滑有力者多实；弦浮微细者多虚。形色黄红，气息粗长者多实；形容憔悴，声音短促者多虚。年青少壮，气道壅滞者多实；中衰积劳，神疲气怯者多虚。虚实之治，反如冰炭，若误用之，必致害矣。
病在水分者，以阴胜于阳而肌肤皆肿，此与气证本有不同。凡水之为病，其色明润，其皮先薄，其肿不速，每自下而上，按肉如泥，肿有分界，盖阴本于下而浸渍有渐，皆水病之证也。观水胀篇言寒气之胀按其腹窅而不起，水肿之病以手按其腹随手而起，如囊裹水之状，此其候也。然以愚见及察之证验，则若与此论相反。盖凡是水证必按之窅而不起，此其水在肉中，如糟如泥，按而散之，猝不能聚，未必如水囊之比。凡随按随起者，亦惟虚无之气，其速乃然，故辨当若此也。凡欲辨水气之异者，在欲辨其阴阳耳。若病在气分，则阳证阴证皆有之。若病在水分，则多为阴证。何也？盖水之与气虽为同类，但阳旺则气化而水即为精，阳衰则气不化而精即为水。故凡病水者，本即身中之血气，但其为邪为正，总在化与不化耳。水不能化，因气之虚，岂非阴中无阳乎？此水肿之病，所以多属阳虚也。然水主于肾，气主于肺，水渍于下而气竭于上，所以下为肿满，上为喘急，标本俱病，危斯急矣。此当速救本原，庶保万一。倘以虚喘作实邪，而犹然泄肺，无不败矣。
少年纵酒无节，多成水鼓，盖酒为水谷之液，血亦水谷之液，酒入中焦，必求同类，故直走血分。经曰：饮酒者，卫气先行皮肤，先充络脉。此之谓也。然血者神气也，属阴而性和；酒者淫气也，属阳而性悍。凡酒入血分，血欲静而酒动之，血欲藏而酒逐之，故饮酒者身面皆赤，此入血之征，亦散血之征也。扰乱一番，而血气能无耗损者，未之有也。但年当少壮，则随耗随生，固无所觉。及乎血气渐衰，则所生不(亻尝)所耗，而且积伤并至，病斯见矣。故或致血不养筋则为中风，或致伤脾则为痰饮泻痢，或湿热上浮则为喘汗鼻渊，或流于筋骨则为瘈瘲疼痛，或致动血伤精则为劳损吐衄，或致伤肌腐肉则为烂疮痔漏。其有积渐日久而成水鼓者，则尤多也。盖酒性本湿，壮者气行则已；酒即血也，怯者着而成病。酒即水也，不惟酒为水，而血气既衰，亦皆随酒而悉为水矣。所以凡治水鼓者，必当以血气为主而养阴利湿，是诚善矣。奈无知少年，初不知畏，而惟酒是躭，此其浸渍已非一日，致令血气天真，败极至此，又岂能以旦夕挽回者哉！故于诸鼓之中，则尤以酒鼓为最危难治之证。尝有一杜康之徒，不信予说，云公为此言，其亦过矣。兹见有某人者，以酒为生，自朝继暮，今年已若干，未闻其病，岂酒果伤人者耶？是不知若人者，惟千百中之一二而天禀之特出者也。不然，何善饮者如此其多，而寿于饮者仅见其人，则其他之困于此者，从可知矣！使不有斯人之禀，而有斯人之嗜，吾知其不免矣。

　　　危候总辨

大凡水肿先起于腹而后散四肢者，可治；先起于四肢而后归于腹者，难治。又掌肿无纹者死，大便滑泻水肿不消者死，唇黑唇肿齿焦者死，脐肿突出者死，缺盆平者死，阴中及茎俱肿者死，脉绝口张足肿者死，足跗肿膝如斗者死，肚上青筋见泻后腹肿者死。男从身下肿上，女从身上肿下，皆难治。

　　　气分胀满论治

凡胀满由于气分者，宜察气之虚实。若胀满在中而不在外者，其病多实，经曰中满者泻之于内，此之谓也。若果因酒食厚味，气滞脉滑，而大满大实者，宜廓清饮主之。兼胀兼痛诸药不效者，宜神香散主之。若脏腑胀实而兼痛者，宜承气汤，或百顺丸下之。然必年壮力强，素无损伤虚弱等证，而暴见胀满，方可峻攻，否则只宜缓治。如果气实于中而表里俱胀者，宜用蒜瓣以滚汤煮微熟留性，少蘸盐酢，常以佐食，大能破气消滞，亦佳法也。若气胀而兼小水不利者，宜用四苓散以半熟蒜捣膏丸服极妙。
食停滞而致胃口中焦胀满者，宜大小和中饮酌用之；兼痛者，宜排气饮主之。
怒气逆于中焦，或胀或痛者，宜排气饮、解肝煎之类主之；兼喘胀者，宜四磨饮或神香散。
大人小儿素无脾虚泄泻等证，而忽尔通身浮肿，或小水不利者，多以饮食失节，或湿热所致，宜廓清饮加减主之，或四苓散、胃苓汤之类皆可用；或湿胜者，宜平胃散之类主之。
脾胃虚寒，中气不健，而三焦胀满者，是为气虚中满，其为证也，必多吞酸嗳腐，恶食恶寒，或常为溏泄而别无火证火脉者，必属脏寒，此所谓脏寒生满病也，惟宜温补。寒在中焦者，宜温胃饮、理中汤；寒在下焦者，宜理阴煎、八味地黄汤之类主之。
单腹胀者，名为鼓胀。以外虽坚满而中空无物，其象如鼓，故名鼓胀。又或以气血结聚，不可解散，其毒如蛊，亦名蛊胀。且肢体无恙，胀惟在腹，故又名为单腹胀。此实脾胃病也。夫脾胃为中土之脏，为仓廪之官，其脏受水谷则有坤顺之德，其化生血气则有干健之功，使果脾胃强健，则随食随化，何胀之有？此惟不善调摄，而凡七情劳倦，饮食房闱，一有过伤，皆能戕贼脏气，以致脾土受亏，转输失职，正气不行，清浊相混，乃成此证。凡治此者，若察其病由中焦，则当以脾胃为主，宜参芪、白朮、干姜、甘草之属主之。若察其病由下焦，则当以命门母气为主，宜人参、熟地，当归、山药、附子、肉桂之属主之。如果气有痞塞，难于纯补，则宜少佐辛香，如陈皮、厚朴、砂仁、香附、丁香、自芥子之属。如或水道不利，湿气不行，则当助脾行湿而佐以淡渗，如猪苓、泽泻、茯苓之属。若诸药未效，仍当灸治如后法。以上诸法，大略如此。然病成单鼓，终非吉兆，必其伤败有渐，然后至此。使非尽扫尘纷，加意调理，则未有或免者矣。
治胀当辨虚实。若察其果由饮食所停者，当专去食积；因气而致者，当专理其气；因血逆不通而致者，当专清其血。其于热者寒之，结者散之，清浊混者分别之，或升降其气，或消导其邪，是皆治实之法也。但凡病肿胀者，最多虚证。若在中年之后，及素多劳伤，或大便溏泄，或脉息弦虚，或声色憔悴，或因病后，或因攻击太过，而反致胀满等证，则皆虚实之易见者也。诸如此类，使非培补元气，速救根本，则轻者必重，重者必危矣。若虚在脾肺者，宜四君子汤、归脾汤之类主之；若脾虚兼寒者，宜理中汤、温胃饮、五君子煎；若脾虚兼痰者，宜六君子汤；若肾虚兼痰者，宜金水六君煎；若虚在肝肾者，宜六味地黄汤；若肾虚兼寒者，宜理阴煎或八味地黄丸，甚者加减金匮肾气汤主之。若以虚证而妄行消伐，则百不活一矣。其有果以少壮停滞，或肝强气逆，或时气亢害为邪者，方可直攻其病。但辨之宜详，不可忽也。
凡外感毒风，邪留肤腠，则亦能忽然浮肿，如东垣所谓八益之邪自外入者是也。然其来必速，其证则必有脉紧及头痛骨痛等证，方是外感之候，先宜解散其邪，如正柴胡饮、小柴胡汤、败毒散、参苏饮、葛根葱白汤之类，随宜用之。若风因火炽而表里俱热，宜芍药清肝散或龙胆泻肝汤之类主之。若邪传入里，太阳阳明并病而胃实热甚，必日晡潮热，大渴引饮者，白虎汤主之；若大实大满而热结不退者，大承气汤或百顺丸下之。若少阳阳明并病，寒热往来，满而实者，宜大柴胡汤下之。五常政大论曰：下之则胀已，此之类也。

　　　水肿论治

凡水肿等证，乃脾肺肾三脏相干之病。盖水为至阴，故其本在肾；水化于气，故其标在肺；水惟畏土，故其制在脾。今肺虚则气不化精而化水，脾虚则土不制水而反克，肾虚则水无所主而妄行，水不归经则逆而上泛，故传入于脾而肌肉浮肿，传入于肺则气息喘急。虽分而言之而三脏各有所主，然合而言之则总由阴胜之害，而病本皆归于肾。《内经》曰：肾为胃关，关门不利，故聚水而从其类也。然关门何以不利也？经曰：膀胱者卅都之官，津液藏焉，气化则能出矣。夫所谓气化者，即肾中之气也，即阴中之火也。阴中无阳则气不能化，所以水道不通，溢而为肿。故凡治肿者必先治水，治水者必先治气。若气不能化则水必不利，惟下焦之真气得行，始能传化；惟下焦之真水得位，始能分消。求古治法，惟薛立斋先生加减金匮肾气汤，诚对证之方也，余屡用之无不见效。此虽壮水之剂，而实即脾肺肾三脏之正治也。何也？盖肾为先天生气之源，若先天元气亏于下，则后天胃气失其所本，而由脾及肺，治节所以不行，是以水积于下则气壅于上而喘胀由生，但宜峻补命门，使气复元，则三脏必皆安矣。今论其方，如所用桂、附，以化阴中之阳也；熟地、山药、牛膝，以养阴中之水也；茯苓、泽泻、车前子，以利阴中之滞也。此能使气化于精，即所以治肺也；补火生土，即所以治脾也；壮水通窍，即所以治肾也。比方补而不滞，利而不伐，凡病水肿于中年之后，及气体本弱者，但能随证加减用之，其应如向，诚诸方之第一，更无出其右者。
证有全由脾肺不足而为肿胀者，治宜以四君、归脾之属为主，固是正治之法，然亦须兼补命门。盖脾土非命门之火不能生，肺气非命门之火不能化，人知土能制水，而不知阳实制阴；人知气化为精，而不知精化为气也。虚则补母，正此之谓。
凡素禀阳盛，三焦多火而病为水肿者，其证必烦渴喜冷，或面赤便结，或热而喘嗽，或头面皆肿，或脉见滑实。此湿热相因，阴虚之证也。凡辛香燥热等剂，必所不堪，宜用六味地黄汤加牛膝、车前、麦冬之类，大剂与之。其有热甚者，宜加减一阴煎加茯苓、泽泻、牛膝、车前之类主之。其有虚中挟实，胷膈不清，宜加陈皮、白芥子之类佐之。若生平不宜熟地者，则单用生地亦可。但此等壮水等剂，必十余服后，方可望效。若先克伐致虚者，其效尤迟，慎毋欲速自求伊戚也。
凡年少纵酒，致为湿热所乘，元气尚强，脉实有力而不便于温补者，此当逐去湿热，亦能速效，宜禹功散、导水丸、浚川散、三花神佑丸之类，皆可择用，泻后宜薄滋味，戒饮酒，久之方可复元。
古法治肿，大都不用补剂而多用去水等药，微则分利，甚则推逐，如五苓散、五淋散、五皮散、导水茯苓汤之类，皆所以利水也。如舟车神佑丸、浚川散、禹功散、十枣汤之类，皆所以逐水也。再如巴豆、(石卜)硝、针砂、滑石、三棱、蓬朮、麝香、琥珀、土狗、地龙、田螺、水蛭、鲤鱼、鲫鱼、萝卜子、苏子、商陆、葶苈、杏仁、防己、秦艽、木瓜、瞿麦、通草、厚朴、赤小豆、猪苓、海金沙、五加皮、大腹皮、羌活、独活之类，无非逐水利水之剂，但察其果系实邪，则此等治法，诚不可废。但必须审证的确，用当详慎也。凡今方士所用，则悉皆此类，故能晚服而早通，朝用而暮泻，去水斗许，肿胀顿消，效诚速也。但彼不顾人之虚实，不虑人之死生，惟以见效索谢而去。不知随消随胀，不数日而腹胀必愈甚，苟以衰年积损之证，而复遭此刦，则百无一生矣。
水肿证以精血皆化为水，多属虚败，治宜温脾补肾，此正法也。然有一等不能受补者，则不得不从半补；有并半补亦不能受者，则不得不全用分消。然以消治肿，惟少年之暂病则可，若气血既衰，而复不能受补，则大危之候也。故凡遇此辈，必须千方百计，务救根本，庶可保全。尝见有专用消伐而退肿定喘者，于肿消之后，必尫羸骨立，略似人形，多则半年，少则旬日，终无免者。故余之治此，凡属中年积损者，必以温补而愈，皆终身绝无后患。盖气虚者不可复行气，肾虚者不可复利水。且温补即所以化气，气化而全愈者，愈出自然；消伐所以逐邪，邪逐而暂愈者，愈由勉强。此其一为真愈，一为假愈，亦岂有假愈而果愈者哉？
无论气鼓水鼓，凡气实可下者，宜用赤金豆或百顺丸以渐利之。
徐东皋曰：经云：脏寒生满病。《脉经》云：胃中寒则胀满，脾为阴中之至阴，故经曰：太阴所至为禾?畜满。大抵脾湿有余，无阳不能施化，如土之久于雨水，则为泥矣，岂能生化万物？必待和风暖日，湿去阳生，自然生长也。故凡若此者，宜亟以辛热药治之。又曰：经曰下之则胀已，此以湿热饮食有余，脾胃充实者言也。如仲景治伤寒，邪入于里而成腹满坚实，大便秘而不利者，宜以三承气汤下之可也。若因脾虚内寒不足，而气不能运化精微，以成腹满者，故宜以甘温补脾为主，少佐辛热以行壅滞之气，庶使脾土旺健，胀满运行，斯可愈矣，即经所谓塞因塞用从治之法耳。医者不察乎此，惟执下则胀已，急于获效，病者苦于胀满，喜行利药，以求通快，不知暂快一时，则真气愈伤，腹胀愈甚，去死不远矣。俗谓气无补法者，以其痞塞，似难于补，不思正气虚而不能运行为病，经曰壮者气行则愈是也。又曰：水肿本因脾虚，不能制水，水渍妄行，当以参、朮补脾，使脾气得实，则自健运而水自行。大抵只宜补中行湿利小便，切不可下，但用二陈加人参、苍白朮为主，或佐以黄芩、麦冬、炒栀子以制肝木。若腹胀，少佐厚朴；气不运，加木香、木通；气若陷下，加升麻、柴胡提之。必须补中行湿，加升提之药，能使大便润，小便长。又曰：诸家治水肿，只知导湿利小便，执此一途，用诸去水之药，往往多死。又用导水丸、舟车丸、神佑丸之类大下之，此速死之兆。盖脾气虚极而肿，愈下愈虚，虽刦之取目前之快，而阴损正气，祸不旋踵。大法只宜补中宫为主，看所挟加减。不尔则死。当以严氏实脾散加减。要知从治塞因塞用之理，然后可以语水肿之治耳。

　　石室秘箓 【 清?陈士铎】 

　　　水肿治法

水肿之病，亦土不能克水也，方用牵牛、甘遂各三钱，水煎一服，即大泻水斗余，鼓胀尽消，此则直夺其水势而土得其平成矣。但二味药性峻烈，过于猛矣，人疑非正治之法。然水势滔天，必开决其水口，则水旋消。此二味之中病源，妙在于猛也。但服此二味之后，切不可食盐。如食盐则前病重犯，不可救矣。此乃不知禁忌，自犯死澄，非药之故也。今人一见牵牛、甘遂，视为必死之品，过矣。水肿之病，必须以手按之而如泥者，始可用此二味正治。否则按之不如泥，随按而皮随起者，非水也，当作气虚肾虚治之，不可以此二味轻投，以杀之也。
水肿之疾，腹胀如鼓，两跗如浮，按之如泥，小便不利，大便反结，人以为水病，谁知皆由于土气之郁。方用鸡屎醴一升，炒黄色为末，以黄酒一斤，先将鸡屎末盛于新布上，后将黄酒洒之，不可太骤，缓缓冲之，则药味尽下，取汁一碗，病人服之。切不可令病人先知，则不肯信心而服，使生别病。下喉之后，腹即作雷鸣，一饭之间，倾腹而出，两足即减大半，再饮一碗全消。盖鸡屎善能逐水，而又通土性，无微不入，将从前所蓄之水，无不开其水口，尽归大肠而泄，此夺治之法也。一法，用大麦芒二两煎汤饮之亦消，且无后病，但须一连数月作汤饮之，即泄水而愈。药平常而奏功甚奇也。然此方止可治初起之水肿，而不可治久病之水肿也。

　　　鼓胀治法

鼓胀数年而不死者，必非水鼓。水鼓之证，不能越于两年，未有皮毛不流水而死者。今二三年不死，非水鼓，乃气鼓、血鼓、食鼓、虫鼓也，但得小便利而胃口开者，俱可治。方用茯苓五两，人参、大黄、萝卜子各一两，雷丸三钱，白朮五钱，附子一钱，水十碗，煎汤二碗。早服一碗，必然腹内雷鸣，少倾必下恶物满桶，急拿出倾去，再换桶；即以第二碗继之，又大泻大下，至黄昏而止，淡淡米饮汤饮之，不再泻。然人弱极矣，方用人参、白芥子各一钱，茯苓五钱，薏苡仁一两，山药四钱，陈皮五分，水煎服，一剂即愈。忌食盐者一月，犯则无生机矣。先须断明，然后用药治之。鼓胀之病，年久不死，原是可救，所以用下药以成功，非土郁之中有水积，若果水证，早早死矣，安能三年之未死也。然而虽非水证，而水必有壅阻之病，方中仍用茯苓为君，以雷丸、大黄为佐，不治水而仍治水，所以奏功如神也。水鼓，满身皆水，按之如泥者是。若不急治，水流于四肢，而不得从膀胱出，则变为死证而不可治矣。方用决流汤，牵牛、甘遂各二钱，肉桂三分，车前子一两，水煎服，一剂而水流斗余，二剂即全愈。断不可与三剂也，与三剂，反杀之矣。盖牵牛、甘遂最善利水，又加之车前、肉桂，引水以入膀胱，但利水而不走气，不使牵牛、甘遂之过猛，利水并走气也。但此二味毕竟性猛，多服伤人元气，故二剂逐水之后，断宜屏绝，须改用五苓散调理二剂，又用六君子汤以补脾可也。更须忌食盐，犯则不救。
气鼓乃气虚作肿，似水鼓而非水鼓也。其证一如水鼓之状，但按之皮肉不如泥耳。必先从脚面肿起后，渐渐肿至上身，于是头面皆肿者有之。此等气鼓必须健脾行气加利水之药，则可救。倘亦以水鼓法治之，是速之死也。宜消气散，白朮、薏仁、茯苓各一两，肉桂、甘草各一分，枳壳五分，山药五钱，人参、车前子、萝卜子、神曲各一钱，水煎服，日日一剂。初服觉有微碍，久则日觉有效，十剂便觉气渐舒，二十剂而全消，三十剂而全愈。此方健脾而仍是利水之品，故不伤气，奏功虽缓而起死实妙也。然亦必禁食盐，三月后可渐渐少用矣。即秋石亦不可用，必须三月后用之。
虫鼓，惟小腹作痛而四肢浮胀不十分之甚，面色红而带点，如虫蚀之象，眼下无卧蚕微肿之形，此是虫鼓也，必须杀虫可救。然过于峻逐，未免转伤元气，转利转虚，亦非生之之道。方用消虫神奇丹，雷丸、神曲、茯苓、白矾各三钱，当归、鳖甲酢炙各一两，鲜地栗粉一两取汁一茶瓯，车前子五钱，水煎服，一剂即下虫无数，二剂虫尽出矣。虫去而鼓自消，不必用三剂也。盖雷丸最善逐虫去秽，而鳖甲、地栗，更善化虫于乌有。然虫之生必有毒结于肠胃之间，故又用白矾以消之。诚虑过于峻逐，又佐之当归以生血，新血生而旧瘀去；更佐之茯苓、车前，分利其水气，是虫从大便而出，而毒从小便而行，自然病去如扫矣。但此药服二剂后，必须服四君、六君汤去甘草，而善为之调理也。
血鼓之证，其由来渐矣。或跌闪而血瘀不散，或忧郁而血结不行，或风邪而血蓄不发，遂至因循时日，留在腹中，致成血鼓。饮食入胃，不变精血，反去助邪，久则胀，胀则成鼓矣。倘以治水法逐之，而证犯非水，徒伤元气；倘以治气法治之，而证犯非气，徒增饱满，是愈治而愈胀矣。宜消瘀荡秽汤，水蛭三钱，必须炒黑，大约一两炒黑，取末用三钱，当归二两，雷丸、红花、枳实、白芍、牛膝各三钱，桃仁四十粒去皮尖捣碎，水煎服。一煎即下血斗余，再煎即血尽而愈。盖血鼓之证，惟腹胀如鼓，而四肢手足并无胀意，故血去而病即安也。服此方一剂之后，切勿再与二剂，当改用四物汤调理，于补血内加白朮、茯苓、人参，补气而利水，自然全愈。否则血鼓虽痊，恐成干枯之证。

古今图书集成医部全录卷三百十

　肿胀门

　　方

防己黄芪汤 【 仲景，下同】 　治风水脉浮，身重汗出恶风者。
防己一两　黄芪一两二钱　白朮七钱半　甘草炙，半两
右剉，每服五钱匕，生姜四片，枣一枚，水一盏半，煎取八分，去滓温服。良久再服，腹痛加芍药。谨按脉浮，表也；汗出恶风，表虚也；身重，水客分肉也。防己，疗风肿水肿，通腠理；黄芪，温分肉补卫虚；白朮，治皮风止汗；甘草，和药益土；生姜、大枣，辛甘发散。腹痛者，阴阳气塞，不得升降，再加芍药收阴。

防己茯苓汤　治皮水为病，四肢肿，水气在皮肤中，四肢聂聂动者。
防己　黄芪　桂枝各三两　白茯苓六两　甘草二两
右，水六升，煮取二升，分温三服。谨按本方与上风水相彷佛，盖同一开鬼门，而标中之本，则微有分。风水下郁其土气，则用白朮崇土，姜枣和中。皮水内合于肺，金郁泄之，水渍于皮，宜淡渗之，故以茯苓汤去白朮加桂枝，解肌散水于外，不用姜枣之和于中也。况四肢聂聂，风在荣卫，触动经络，桂枝尤不可少耶！

越婢汤　治风水恶风，一身悉肿，脉浮不渴，续自汗出，无大热者。
麻黄六两　石膏五钱　甘草二两　生姜三两　大枣十五枚
右以水六升，先煮麻黄，去上沫，内诸药，煮取三升，分温三服。谨按麻黄甘热，石膏甘寒，合而用之者，脾偏阴则和以甘热，胃偏阳则和以甘寒。至于风热之阳，水寒之阴，凡不和于中土者，罔不咸宜。何者？中土和而后水谷化其精悍之气，以实荣卫；不和则荣卫虚，而或寒或热之气，皆得壅塞其隧道而不通于表里，所以在表之风水用之，而在里之水兼渴而小便自利者，亦必用之，无非欲其不害中土耳。不害中土，自足消患于方萌，又何泛滥之为忧哉？

越婢加朮汤　治里水一身面目黄肿，其脉沉，小便不利，故令病水。假如小便自利，此亡津液，故渴。此汤主之。
麻黄六两　石膏半两　白朮四两　生姜三两　大枣十五枚　甘草二两
右以水六升，先煮麻黄去上沫，内诸药，煮取三升，分温三服。谨按前条风水续自汗出，无大热，故用越婢汤。设不汗出，且大热，表法当不止此也。此条里水假如小便自利，亡津而渴，故用越婢加朮，不尔里法当不止此也。曰无大热则有热可知。曰里水乃躯壳之里，非脏腑之里可知。故俱用越婢汤也。

麻黄附子汤　治水病，其脉沉小，属少阴。浮者为水，无水虚胀者为气。水，发其汗即已。脉沉者，宜此方。
麻黄三两　甘草二两　附子一枚，炮
右，水七升，先煮麻黄，去上沫，内二味，煮取二升半，温服八合，日三服。杏子，汤未见，恐是麻黄杏仁甘草石膏汤。前证脉浮者，宜此方。谨按此论少阴正水之病，其脉自见沉小，殊无外出之意。若脉见浮者，风发于外也。无水虚胀者，手太阴气郁不行也。风气之病发其汗则自已耳。即脉沉无他证者，当仿伤寒少阴例，用麻黄附子甘草汤，荡动其水以救肾。若脉浮者其外证必自喘，当仿伤寒太阳例，用麻黄杏子甘草石膏汤，发散其邪以救肺，此治金水二脏之大法也。

黄芪芍药桂枝苦酒汤　治黄汗，因汗出入水浴，水从汗孔入，病身体肿发热，汗出而渴，状如风水，汗沾衣，色正黄如蘗汁，脉自沉。
黄芪五两　芍药　桂枝各三两
右三味，以苦酒一升，水七升相和，煮取三升，温服一升。当心烦，服至六七日乃解。若心烦不止者，以苦酒阻故也。一方用美酒酰代苦酒。－谨按此方，盖以汗出而卫气不固，外水入搏于营，郁而为热，热盛则肿而发黄，热盛则耗其精液而作渴，故以黄芪固护其卫；以桂枝本方加苦酒，引入营分，散其水寒之邪。其不用姜枣者，所重在卫气虚，恃黄芪实卫之大力耳。

桂枝加黄芪汤　治黄汗，两胫自冷。
桂枝　芍药　生姜各三两　大枣十二枚　黄芪　甘草各二两
右六味，以水八升，煮取三升，温服一升。须臾，饮稀粥一升余，以助药力，温覆取微汗。若不汗，更服。谨按桂枝全方，啜热粥助其得汗。加黄芪固卫。以其发热，故用桂枝；以其自汗盗汗，故加黄芪也。其发汗已仍发热，邪去不尽，势必从表解之。汗出辄轻，身不重也。久久身瞤胷中痛，又以过汗伤其卫外之阳，并胷中之阳也。腰以上有汗，以下无汗，阳通而阴不通，上下痞隔，更宜黄芪固阳，桂枝通阴。其黄汗与历节有分。阳火独壅于上为黄汗，阴水独积于下为两胫冷。阳火盛及肌肉则发热，阴水寒及筋骨则历节痛。源同而流不同也。食已汗出者，食入于所长之阳，与劳气相搏，散出为汗，乃至气门不闭，津液常泄，暮为盗汗也。甲错者，皮间枯濇如鳞甲错出也。发热不已，热入肉腠，必生恶疮瘤结痈脓也。腰臗弛痛，如有物在皮中状，即《内经》痛痹逢寒则虫之类也。小便不利，津液从汗越也。不能食，脾胃气虚不化谷也。身体重，卫气不充分肉也。烦躁，胃热上熏心肺也。治黄汗之法，尽发于此矣。

甘草麻黄汤
甘草二两　麻黄四两
右二味，以水五升，先煮麻黄去上沫，内甘草，煮取三升，温服一升。重复汗出。不汗再服。慎风寒。有人患气促，积久不瘥，遂成水肿，服此汤得效。

枳朮汤
枳实七枚　白朮三两
右二味，以水五升，煮取三升，分温三服。腹中软即当散也。观此可见仲景之法，皆用脉病为本，然后量轻重虚实而施治，皆守圣经之法耳。后世治水肿方，有五皮散、香苏散，中用姜、桔、紫苏、大腹皮辛以散之，茯苓、防己、木通、桑皮淡以渗之，是开鬼门洁净府同用也。俗医因病者急求一时之效，以破气去水为功，不知过一二日，则病复至而不可救。其故有二：一以病人不善调摄；一以医悞投下药之过，竭其阴阳，绝其胃气。此所以水肿之病多死。

桂枝去芍药加麻黄附子细辛汤
桂枝　生姜各三两　大枣十二枚　麻黄　细辛　甘草各二两　附子炮，一枚
右七味，以水七升，先煮麻黄去上沫，内诸药，煮取二升，分温三服。当汗出，如虫行皮中，即愈。

防己椒苈丸
防己　椒目　炙葶苈　大黄各一两
右末之，蜜为丸，桐子大，先食饮服十丸，月三服，稍增，口中自有津液。渴者加芒硝五钱。

厚朴七物汤
厚朴半斤　甘草　大黄各三两　大枣十枚　枳实五枚，剉　桂枝三两　生姜五两
右，水一斗，煮取四升，温服八合，日三服。呕者加半夏五合。下利，去大黄。寒多者，加生姜至半斤。

中满分消丸 【 东垣，下同】 　治中满热胀，有寒者不治。
黄芩炒，夏月一两二钱　姜黄　白朮　人参　炙甘草　猪苓各一钱　知母炒四钱　干姜　白茯苓　砂仁各二钱　厚朴姜炙，一两　泽泻　陈皮各三钱　枳实炒　半夏泡　黄连炒，各五钱
右除茯苓、泽泻、生姜外，共为细末，入上三味和匀，汤浸蒸饼为丸如桐子大，每服一百丸，白汤下，食后服。量病人大小加减。

半夏厚朴汤
半夏一钱　厚朴八分　炒曲六分　当归梢　猪苓　荆三棱　升麻各四分　肉桂　白茯苓　苍朮　泽泻　橘皮　生黄芩　草豆蔻仁　生甘草　柴胡各三分　木香　青皮各二分　桃仁七个　吴茱萸　干生姜　黄连各一分　红花　苏木各半分　昆布少许
右，水二钟，煎至一钟，去渣稍热服。二服后，前证减一半，却于前药中加减服之。渴加葛根三分。

木香顺气汤　治浊气在上则生(月真)胀，两胁刺痛，脉弦而细者。
木香　苍朮　草豆蔻面裹煨，各三分　青皮　益智仁　陈皮　泽泻　干姜　白茯苓　半夏　吴茱萸汤泡，各二分　厚朴制，四分　当归　人参各五分　升麻　柴胡各一钱
右，水二盏，煎至一盏，去渣温服，食前。忌生冷硬物。

木香塌气丸　治中满腹胀，下焦虚损者。
萝卜子炒　橘红各五钱　胡椒二钱　木香　草豆蔻面煨　青皮各三钱　蝎梢去毒，二钱半
右为细末，面糊为丸桐子大，每服三十九，温米饮下。忌油腻，服白粥百日，重者一年。小儿丸如麻子大，桑白皮汤下十丸，日三服。大人阴囊红肿冰冷，用青盐、干姜、白面各三钱，水和摊纸上涂贴。

实脾饮 【 《济生方》】 　治阴水发肿，用此先实脾土。
厚朴去皮姜制　白朮　木瓜去穰　大腹子　附子炮　木香不见火　草果仁　白茯苓去皮　干姜炮，各一两　甘草炙，半两
右(口父)咀，每服四钱，水一盏，姜五片，枣一枚，煎七分，不拘时温服。一方，木香、炮姜俱减半。谨按：治水以实土为先务，不但阴水为然。而本方云治阴水发肿，用此先实脾土，是以阴水当补，阳水当泻故耳。夫阴水者，由于少阴肾中之真阳衰微，不能蛰藏，故至泛滥无制，法当用桂以温肾水，而后实土堤之防。方中不用桂而用厚朴、槟榔，临病之工，尚其审之。

复元丹 【 《三因方》】 　治脾肾俱虚，发为水肿，四肢虚浮，心腹坚胀，小便不通，两目下肿。
附子炮，二两　木香煨　茴香炒　川椒炒出汗　厚朴去粗皮姜制　独活　白朮炒　陈皮去白　吴茱萸炒　桂心各一两　泽泻一两半，一方用二两　肉豆蔻煨　槟榔各五钱
右为细末，糊丸如梧桐子大，每服五十丸，不拘时紫苏汤下。《得效》云：心肾真火，能生脾胃真土，今真火既亏，不能滋养真土，故土不制水，水液妄行，三焦不泻，枢机不运，肿胀满溢，喘息奔急，股冷舌干，不能正偃，小便不通。此药世传屡验，其间君臣佐使，与造物同妙，当屏去诸药，一日三服，且禁欲绝咸半年。谨按此方合前方，俱主脾肾之治，而此方温暖肾脏之品居多，较胜前方，然不用茯苓而用槟榔、厚朴之为未当耳。

导滞通经汤 【 《宝鉴》】 　治脾湿有余，及气不宣通，面目手足浮肿。
木香　白朮　桑白皮　陈皮各五钱　茯苓一两
右(口父)咀，每服五钱，水二盏，煎至一盏，去渣温服，空心食前。《内经》曰：湿淫所胜，平以苦热，以苦燥之，以淡泄之。陈皮苦温，理肺气去滞气，故以为主。桑白皮甘寒，而肺中水气水肿胪胀利水道，故以为佐。木香苦辛温，除肺中滞气；白朮苦甘温，能除湿和中，以苦燥之；白茯苓甘平，能止渴除湿，利小便，以淡渗之，故以为使也。谨按脾湿有余，及气不宣通，即是脾中健运之阳不足，法当先理其阳，以佐行健之力，然后用此方退其浮肿，乃为善也。

胃苓汤
官桂五分　苍朮　厚朴姜汁炒　陈皮　白朮　茯苓各钱半　泽泻　猪苓各一钱　甘草六分
右，加生姜，水煎服。谨按此方倡导胃水膀胱水，顺道而出，水患在所必用。然肾水既竭，津液已亏，用之不免蹈重虚之戒。若无病人，但觉不服水土，与此方相宜。

消风败毒散　治风水皮水，凡在表宜从汗解者。
人参　独活　柴胡　桔梗　枳壳麸炒　羌活　白茯苓　川芎藭　前胡　甘草　荆芥穗　防风各一钱
右，水二钟，姜三片，煎八分，食远服。谨按此方即人参败毒散合荆防败毒散并用也。以人参为君，固护元气，固可恃之无恐，然仲景汗法，必兼黄芪实表，盖恐表虚之人，元气乘表药外涌，尽渍皮腠，反为大累。若元气素虚腠理素疏者，必参、芪合用，乃为尽善。

加减金匮肾气丸　治肺肾虚，腰重脚肿，小便不利，或肚腹胀，四肢浮肿，或喘急痰盛，已成蛊证，其效如神。此证多因脾胃虚弱，治失其宜，元气复伤而变证者，非此药不能救。
茯苓　制附子　牛膝　官桂　泽泻　车前子　山萸　山药　丹皮各一两　熟地黄四两，酒拌
右为末，以地黄杵膏加炼蜜，丸桐子大，每服七八十丸，空心白汤下。谨按本方，《济生》以附子为君。此薛新甫新定，以白茯苓为君，合之牛膝、车前，治腰以下之水，其功最大。然非借附子生阳蒸动肾气，则肾之关门不开，积水仍不得下。盖阳主开，肾之阳气动则关开矣。关开，虽不用茯苓、牛膝、车前而水亦下。否则虽用茯苓、牛膝、车前无算，亦无如之何。屡试屡验。

调荣饮　治瘀血化为水，四肢浮肿，皮肉赤纹，名曰血分。
蓬朮　川芎　当归　延胡索　白芷　槟榔　陈皮　赤芍药　桑白皮炒　大腹皮　赤茯苓　葶苈炒　瞿麦各一钱　大黄一钱五分　细辛　官桂　甘草炙，各五分
右作一服，煎服法同前。谨按此方多峻利之药，作一服云者，原不欲多用，恐伤元气也。若服后其水不行，赤纹不减，未可再服，且用治血补气三五日，徐进此方。虚证者，必加参、附大力以主持之，乃能奏效。

乌鲤鱼汤　治水气四肢浮肿。
乌鲤鱼一尾　赤小豆　桑白皮　白朮炒　陈皮各三钱
右用水三碗，葱白五茎，同煮。不可入盐，先吃鱼，后服药，不拘时服。谨按乌鲤鱼暖胃行水，合之赤豆、葱白以开鬼门洁净府，更合之白朮、陈皮、桑白皮清理脾肺，此方之平稳者。

防己散　治脾水肿如裹水在皮肤中，四肢习习然动。
汉防己　桑白皮　桂心　黄芪炙，各一两　赤茯苓二两　甘草炙，半两
右(口父)咀，每服五钱，水一大盏，煎至五分去滓，不拘时服。谨按此即金匮防己茯苓汤，治皮水之方而加桑白皮也。其证与《金匮》同。盖以太阴肺气不宣，郁其荣卫，故加桑白皮泄其肺气，然已有茯苓淡渗之，则不可过也。易桂心行水，在水道不利者宜之。不则仍当用桂枝解肌，尤为善治耳。

导水茯苓汤　治水肿，头面手足遍身肿，如烂瓜之状，手按而塌陷，手起随手而高突，喘满倚息，不能转侧，不得着床而睡，饮食不下，小便秘濇，溺出如割而绝少，虽有而如黑豆汁者服。喘嗽气逆诸药不效，用此即愈，亦常验。其病重之人，煎此药时，要如熬阿刺吉酒相似，约水一斗，止取药一盏。服后小便必行，时即渐添多，直至小便变清白者，为愈。
赤茯苓　麦门冬去心　泽泻　白朮各三两　桑白皮　紫苏　槟榔　木瓜各一两　大腹皮　陈皮　砂仁　木香各七钱五分
右(口父)咀，每服半两，水二盏，灯草二十五根，煎至八分，去滓空心服。如病重者，可用药五两，再加去心麦门冬二两、灯草半两，以水一斗，于砂锅内熬至一大碗，再下小铫内，煎至一大盏，五更空心服，渣再煎服。连进此三服，自然小水日加渐利。谨按此方味甚平，而其煎法则甚奇，盖得仲景百劳水之意，而自出手眼者。

大腹皮散
大腹皮　桑白皮　川芎各二两　青皮去白　汉防己　羌活　大黄炒　槟榔　桂心各一两　甘草炙，半两
右(口父)咀，每服五钱，水一大盌，煎五分，去滓，不拘时温服。

楮白皮散
楮白皮　猪苓去皮　木通各二两　紫苏茎叶　桑白皮各三两　陈皮去白，一两
右(口父)咀，每服五钱，水一大盏，生姜三片，煎至六七分，去滓，不拘时温服。

木香丸
木香　壶卢子炒　乳香各二钱半　甘遂炒黄　槟榔二枚，一生一炮　朱砂细研，各半钱
右为细末，以烂饭和，分作四十九丸，面裹，于铫内水煮熟，令患人和汁吞之，以尽为度。清晨服药，至午时其水便下，不计行数，水尽自止。

海蛤丸
赤茯苓　桑皮　葶苈隔纸炒，各一两　海蛤研　防己各七钱半　(木郁)李仁去皮炒　橘红各五钱
右为细末，炼蜜和丸如桐子大，每服二十丸，加至三十丸，米饮送下，早晚各一服。

槟榔散
槟榔另研末，五钱　桑白皮一两五钱　商陆　生姜各一两　甘草炙，二钱五分
右除槟榔外，用水二大盏，煎至一大盏，去滓，五更初分作二服，每服调槟榔末二钱五分，服至平明，当利。如未利，再服。

五皮散 【 《和剂》】 　治风湿客于脾经，气血凝滞，以致面目虚浮，四肢肿满，心腹膨胀，上气促急；兼治皮水，姙娠胎水。
五加皮　地骨皮　生姜皮　大腹皮　茯苓皮
右各等分(口父)咀，每服三钱，水一盏，煎七分，热服，无时。一方，加白朮、磨沉香、木香入。

五皮散 【 《澹寮方》】 　治他病愈后，或疟痢后，身体面目四肢浮肿，小便不利，脉虚而大。此由脾肺虚弱不能运行诸气，诸气不理，散漫于皮肤肌腠之间，故令肿满也。
大腹皮　赤茯苓皮　生姜皮　陈皮　桑白皮
右各等分为粗末，每服五钱，水一大盏，同煎八分，去滓温服，不拘时，日三服。并忌生冷油腻坚硬之物。脚肿用加味五皮汤，即五皮散内加五加皮、木瓜、防己。不服水土，再入胃苓汤。

疏凿饮子 【 《济生方》】 　治水气，通身浮肿，喘呼气急，烦躁多渴，大小便不利，服热药不得者。
泽泻　商陆　赤小豆炒　羌活　椒目　木通　秦艽　白茯苓皮　大腹皮　槟榔各等分
右(口父)咀，每服四钱，水一盏，姜五片，煎七八分，不拘时温服。

调胃白朮泽泻散 【 《元戎》】 　治痰病化为水气，传为水鼓，不能食。
白朮　泽泻　芍药　陈皮　白茯苓　生姜　木香　槟榔各等分
右为末。一法加白朮本药各半，治脐腹上肿如神。心下痞者，加枳实。下盛者加牵牛。

汉防己煮散褚澄秘方　治水肿上气。
汉防己　泽漆叶　石苇去毛　桑白皮　泽泻　丹参　茯苓　橘皮　白朮各三两　通草一两　生姜切，十两　(木郁)李仁五合
右十二味，捣筛为散，以水一升七合，内四方小匕，煮取八合，顿服，日二。小便利为度。

葶苈丸　治肺气喘嗽，面目浮肿，喘促不安，小便赤色。
甜葶苈隔纸炒　贝母煨黄色　木通各一两　杏仁去皮尖双仁炒　防己各二两
右为细末，用枣肉和丸如梧桐子大，每服五十丸，桑白皮煎汤食前下。

白朮木香散　治喘嗽肿满，变成水病，不能食，不能卧，小便秘。
白朮　赤茯苓　泽泻各一钱五分　木香　甘草各一钱　官桂七分　滑石三钱　陈皮
右作一服，水二钟，生姜三片，煎一钟，食前温服。

分气补心汤　治心气郁结，发为四肢浮肿，上气喘急。
木通　川芎　前胡　大腹皮　青皮　白朮　枳壳麸炒　甘草炙，各一钱　香附炒　白茯苓　桔梗各一钱五分　细辛　木香各五分
右作一服，水二钟，姜三片，红枣二枚，煎至一钟，食前服。

当归散　治水肿之病，多由肾水不能摄养心火，心火不能滋养脾土，故土不制水，水气盈溢，气脉闭塞，渗透经络，发为浮肿之证，心腹坚胀，喘满不安。
当归　桂心　木香　赤茯苓　木通　槟榔　赤芍药　牡丹皮　陈皮　白朮各一钱三分
右作一服，水二钟，紫苏五叶，木瓜一片，煎一钟，不拘时服。

无碍丸　治脾病，湿流四肢浮肿。
木香五钱　大腹皮二两　槟榔　(木郁)李仁　蓬朮　三棱各一两
右为细末，用炒麦糵面煮糊为丸如梧子大，每服七八十丸，食前生姜汤送下。

木香分气汤　治气留滞四肢，腹急中满，胷膈胁肋膨胀，虚气上冲，小便臭浊。
木香　猪苓　泽泻　赤茯苓　半夏　枳壳　槟榔　灯心草　苏子各等分
右剉散，每服一两，水二盏，煎入麝香末少许，同服。

沉香琥珀丸　治水肿，一切急难证，小便不通。
橘红　防己各七钱五分　琥珀　杏仁去皮尖　泽泻　紫苏　赤茯苓各五钱　葶苈隔纸炒　(木郁)李仁去皮　沉香各一两五钱
右为细末，炼蜜为丸如梧子大，以麝香为衣，每服二十五丸，加至五十丸，空心人参煎汤送下，量虚实加减。《辨疑》无陈皮、防己，以莱菔子煎汤下。

人参木香散　治水气病。
人参　木香　白茯苓　滑石　琥珀　海金砂　枳壳　槟榔　猪苓　甘草各等分
右为细末，每服五钱，生姜三片，水一盏，煎至七分，不拘时温服，日进三服。

大沉香尊重丸　治蛊胀腹满，水肿遍身肿满，气逆呕哕，喘乏，小便赤濇，大便不调，一切中满下虚危困之病。
萝卜子炒，六钱　沉香　丁香　人参　车前子　葶苈炒　槟榔各二钱　青皮　白丑　枳实炒　木通各四钱　胡椒　海金砂　木香　茯苓　蝎梢去毒　肉豆蔻各二钱半　白丁香一钱半　滑石三钱　(木郁)李仁去皮，一两二钱半
右为细末，生姜自然汁，煮糊为丸如桐子大，每服二十丸，不拘时姜汤送下，日进三服。忌盐鱼果肉面食，只可食白粥。

续随子丸　治通身肿满，喘闷不快。
人参　木香　汉防己　赤茯苓面蒸　大槟榔　海金砂研，各五钱　续随子一两　葶苈炒，四两
右为末，枣肉丸如梧子大，每服二十丸至三十丸，煎桑白皮汤送下，食前温服。

补中治湿汤 【 《医林》】 　通治水病，补中行湿。
人参　白朮各一钱　苍朮　陈皮　赤茯苓　麦冬　木通　当归各七分　黄芩五分　厚朴　升麻各三分
右剉，作一贴，水煎服。

泽泻散 【 《入门》，下同】 　治水肿，二便濇。
泽泻　赤茯苓　枳壳　猪苓　木通　槟榔　黑牵牛头末各等分
右为末，生姜葱白汤，调下二钱。

黄米丸　治水蛊。
干丝瓜一条，去皮剪碎，和巴豆肉十四粒同炒，以巴豆色黄为度，去巴豆，又以陈仓米如丝瓜之多少入瓜内同炒，米黄色去瓜取米为末
右，水丸梧子大，每汤下百丸，数服即愈。盖丝瓜如人脉络，引巴豆之气入皮肤也。

漆雄丸　治水蛊。
生漆一两，锅内镕化，麻布绞去滓，复入锅内熬干　雄黄一两，研末
右为末，酢糊和丸梧子大，每四丸，麦芽汤吞下。

煨肾丸 【 丹溪，下同】 　治脾虚邪水流注，腰膝浮肿而痛。
甘遂生，五钱　木香一两
右为末，每一钱，猪腰子一枚，剜开去筋膜，掺药在内，薄荷叶裹定，外用湿纸四五重，慢火煨熟，临卧细嚼，温酒送下，利去黄水为度。

退肿塌气散　治积水惊水，或饮水过多积于脾，故四肢肿而外热。
赤小豆　陈皮　萝卜子炒，各二钱　甘草一钱　木香五分
右剉，作一贴，入姜三片，枣二枚，水煎服。

葶苈木香散 【 《正传》】 　治水肿腹胀，小便赤，大便滑泄。
白朮　葶苈　猪苓　赤茯苓各一两　木香　泽泻　木通　桂皮　甘草各五钱　滑石三两
右为末，白汤调下三钱。

桂朮汤 【 《直指方》，下同】 　治气分肿。
桂皮一钱五分　白朮　麻黄去根节　细辛　甘草各一钱　枳壳　干姜各七分半
右剉，作一贴，姜五片，水煎服。

桂苓汤　治血分肿。
桂皮　赤茯苓　当归　川芎　赤芍药　蓬朮　三棱　桑白皮　槟榔　苍朮　大腹皮　青皮　陈皮　瞿麦穗　甘草各五分　葶苈隔纸炒　大黄煨，各二分半
右剉，作一贴，入姜五片，水煎服。

丹房奇朮 【 《医鉴》】 　治腹肿，不服药。
巴豆研去油，四钱　水银粉二钱　硫黄生，一钱
右同研成饼，先用新绵一片布脐上，次以饼掩之，外用帛缚，如人行三五里许，自然泻下恶水。待下三五次，去药，以粥补之。久患者隔日取水。一饼可救二三十人。

涂脐膏 【 《得效方》】 　治水肿，小便绝少。
地龙生研　猪苓　甘遂　针砂各五钱
右为末，擂葱涎调成膏，敷脐中，约一寸，以绢帛束之，以小便多为度，日两易之。

消河饼 【 《医鉴》，下同】 　治水肿膨胀。
大田螺四个　大蒜五个　车前子末三钱
右研成饼，贴脐中，以手帕缚之，少时尿出如注。一二饼即愈。

加减胃苓汤　治浮肿。
苍朮一钱五分　陈皮　泽泻　白朮　赤茯苓　木瓜各一钱　厚朴姜汁制　猪苓　神曲　槟榔各八分　山楂肉　缩砂各七分　大腹皮　香附子姜汁炒，各六分　甘草炙，三分
右剉，作一贴，入姜三片，灯心一团，水煎服。

四苓五皮汤　治浮肿。
桑白皮　陈皮　地骨皮　茯苓皮　生姜皮　大腹皮　苍朮　白朮　泽泻　猪苓　青皮　车前子炒，各一钱
右剉，作一贴，水煎服。

集香汤 【 《直指方》，下同】 　治虚肿，先用此以透关络，然后审证疗之。
木香　藿香　川芎　赤茯苓　槟榔　枳壳　甘草各三钱　沉香　丁香各二钱　麝香一字　乳香一钱五分
右为粗末，每服三钱，姜三片，紫苏五叶煎，空心服。

三仁丸 【 《得效方》】 　治水肿喘急，大小便不利
(木郁)李仁　杏仁　薏苡仁各一两
右为末，糊丸梧子大，米饮下四五十丸。

椒豉丸 【 《活人》】 　治浮肿神方。
椒目一钱　豉二七粒　巴豆一个，去皮心熬
右研细，滴水和丸菉豆大，温水吞下三丸或五丸，以微泄为度。气盛者加巴豆，或一个或三个。

海金沙散 【 东垣】 　治脾湿太过，肿胀喘急。
黑丑头末一两五钱，一半炒，一半生　白朮一两　甘遂五钱　海金沙三钱
右为末，每服二钱，煎倒流水一盏，食前调下。

木香塌气丸 【 《元戎》，下同】 　治单腹胀。
丁香　胡椒各二钱　(木郁)李仁四钱　蝎尾　木香　槟榔各五钱　枳实　白牵牛各一两
右为细末，饭丸菉豆大，每服十丸至十五丸，陈皮生姜汤任下。

木香散　治单腹胀。
木香　青皮　白朮　姜黄　草豆蔻各五钱　阿魏　荜澄茄各一两
右为细末，酢糊丸如菉豆大，每服二十丸，生姜汤送下。

大异香散
三棱　蓬朮　青皮　半夏曲　陈皮　桔梗　枳壳炒　藿香　香附炒　益智各一钱五分　甘草炙，五分
右，分作二贴，每贴用水二钟，生姜三片，枣一枚，煎至一钟，去渣，食远服。

大半夏汤
半夏　陈皮　茯苓　桔梗　槟榔　甘草各等分
右剉碎，每服三钱，水一盏半，生姜三片，煎至八分去渣，食前温服。

人参丸　治经脉不利，化为水，流四肢，悉皆肿满，名曰血分。其候与水相类，若作水治之，非也，宜用此
人参　当归　大黄湿纸裹，饭上蒸熟去纸切炒　桂心　瞿麦穗　赤芍药　白茯苓各五钱　葶苈炒，另研，一钱
右为末，炼蜜丸如桐子大，每服十五丸加至二三十丸，空心饮汤下。

小温中丸 【 丹溪】 　治胀，是脾虚不能运化，不可下之。
陈皮　半夏汤泡　神曲炒　茯苓各一两　白朮二两　苦参炒　黄连炒，各五钱　香附晒　针砂酢炒红，各一两半　甘草三钱
右为末，酢水各一盏，打糊为丸如桐子大，每服七八十丸，白朮六钱、陈皮一钱、生姜一片，煎汤吞下。
虚甚，加人参一钱。忌口。病轻者，服此丸六七两，小便长；病甚，服一斤，小便始长。

禹余粮丸 【 《三因方》】 　治十种水气胀，膝肿，上气喘满，小便不利，但是水气，悉皆主之。许学士及丹溪皆云：此方治膨胀之要药。
蛇含石大者三两，以新铁铫盛，入炭火中烧，令与铫子一般红，用钳取倾入酢中，候冷，取出研极细　真针砂五两，先以水淘净，炒干入禹余粮三两一处，用米酢二升，就铫内煮酢干为度，连铫置炭火中烧红钳出，倾药净砖地上，候冷研细
以三物为主，其次量人虚实入下项。凡治水药多是取转，惟此方三物，既非大戟、甘遂、芫花之比，又有下项药扶持之功，故虚人老人亦可服。
羌活　木香　茯苓　川芎　牛膝酒浸　桂心　白豆蔻炮　大茴炒　蓬朮炮　附子炮　青皮　干姜炮　三棱炮　白蒺藜　当归酒浸，各五钱
右为末，入前药拌匀，以汤浸蒸饼，捩去水，和药再杵，极匀，丸如桐子大，食前温酒白汤送下三十丸至五十丸。忌盐，一毫不可入口，否则发疾愈甚。但试服药，即于小便内漩去，不动脏腑，病日去。日三服，兼以温和调补气血药助之，真神方也。

木香化滞散　破滞气，治心腹满闷。
木香　姜黄　青皮去白　缩砂仁去壳　人参　槟榔　白朮各二钱　白豆蔻去壳　藿香叶　橘皮　大腹子　白茯苓去皮　白檀香各五分　桔梗五分　甘草炙，四分
右为细末，每服三钱，水一盏半，煎至一盏，稍热服，食前沸汤点服亦可。忌生冷硬物。

导气丸　治诸痞塞，关格不通，腹胀如鼓，大便秘结，小肠肾气等疾，功效尤速。
青皮用水蛭等分同炒赤，去水蛭　莪朮用蝱虫等分同炒赤，去蝱虫　胡椒用茴香同炒，去茴香　三棱用干漆同炒，去干漆　槟榔用螌蝥同炒，去螌蝥　赤芍用川椒同炒，去川椒　干姜用硇炒，去硇砂同炒　附子用青盐同炒，去青盐　茱萸用牵牛同炒，去牵牛　石菖蒲用桃仁同炒，去桃仁
右各等分剉碎，与所制药炒熟，去水蛭等不用，只以青皮等十味为细末，酒糊为丸如梧桐子大，每服五十丸，加至七十九，空心，用紫苏汤送下。

参香散　治一切气，脾虚作胀痞气。
人参　官桂　甘草炙，各七分　桑白皮　桔梗　陈皮　枳实麸炒　麦门冬　青皮　大腹皮　半夏各一钱　紫苏子　白茯苓　香附子　木香各一钱二分
右作一服，水二钟，生姜三片，红枣二枚，煎至一钟，食前服。

平肝饮子　治喜怒不节，肝气不平，邪乘脾胃，心腹胀满，头眩呕逆，脉来浮弦。
防风　枳壳炒　桔梗　赤芍　桂枝各一钱半　木香不见火　人参　槟榔　川芎　当归　陈皮　甘草炙，各八分
右作一服，水二钟，生姜五片，煎至一钟，不拘时服。

强中汤　治食啖生冷，过饮寒浆，有伤脾胃，遂成胀满，有妨饮食，甚则腹痛。
人参　青皮去白　陈皮去白　丁香各二钱　白朮一钱五分　附子炮去皮脐　草果仁　干姜炮，各一钱　厚朴姜汁制　甘草炙，各五分
右水二钟，姜三片，红枣二枚，煎一钟，不拘时服。

敷药方　治腹满，紧硬如石，或阴囊肿大，先嚼甘草，后用方。
大戟　芫花　甘遂　海藻各等分
右为细末，用酽酢调面和药，摊于绵纸上，覆贴肿处，仍以软绵裹住。

草豆蔻汤 【 东垣】 　治腹中虚胀。
泽泻二分　木香三分　神曲炒，四分　半夏泡　枳实麸炒　草豆蔻　黄芪春夏不用　益智仁　甘草各五分　青皮　陈皮各六分　白茯苓　当归各七分
右细切，作一服，加生姜三片，水二大盏，煎至一盏，温服。冬月加黄芪六七分，春夏止服正药。食远服。

葶苈木香散 【 河间，下同】 　治湿热内甚，水肿腹胀，小便赤濇，大便泻。此药下水湿肿胀，止泻利小便。
葶苈子　茯苓　猪苓　白朮土炒，各二钱五分　木香　泽泻　木通　甘草各五分　桂二钱半　滑石三两
右为极细末，每服三钱，白汤调下，食前服。

白朮木香散　治喘嗽肿满，欲变成水病者，不能卧，不敢多食，小便闭而不通。
滑石　陈皮去白，各二钱　白朮　猪苓　泽泻　甘草　木通　赤苓各五分　官桂二分　木香　槟榔各三分
右细切，作一服，加生姜三片，水一盏半，煎至一盏，温服。

二气散　治水气蛊胀，满闷。
白丑　黑丑各二钱
右为细末，外用大麦面四两，同一处拌匀做烧饼，临卧用茶清一盏下，降气为验。

家传正气散 【 《医鉴》，下同】 　治心腹胀满，或出远方，不服水土。
苍朮　陈皮　厚朴　藿香叶　半夏　乌药　枳壳　香附各一钱　大腹皮八分　甘草五分
右剉，生姜枣子煎服。

行湿补气养血汤　治气血虚弱，单鼓胀腹，浮肿。
人参大补元气　白朮补脾　白茯苓渗湿　当归养血　川芎行血　苏梗利气　白芍敛胀　陈皮泄满　厚朴宽胀　大腹皮宽膨　木通利水　莱菔子消食　木香运气　海金沙利水　甘草调诸药，扶胃气
右剉散，姜枣煎服。

消胀饮子　治蛊胀、单腹胀。
白茯苓　猪苓　泽泻　人参　白朮　半夏　陈皮　青皮　厚朴　紫苏叶　香附　砂仁　木香　槟榔　大腹皮　木通　莱菔子炒　甘草各等分
右剉，生姜五片，枣一枚，煎服。

金陵酒丸　治鼓肿。
沉香　牙皂　槟榔各一两　木香二两五钱
右为末，用金陵烧酒浸十次，晒干，京酒为丸，每服三钱，重者四钱，五更烧酒送下。水鼓水自小便而出，气鼓放屁。水鼓加苦葶苈五钱炒，酒送下，再服。

调胃散　治腹胀。
苍朮　白朮　茯苓　白芍药　桔梗　紫苏　槟榔　陈皮　甘草
右为末，生姜枣汤调服。

金蟾散　治气鼓如神。
大虾蟇一个
右，以砂仁推入其口，使吞入腹，以满为度，用泥罐封固，炭火煅，令透红，烟尽取出，候冷去泥研末为服，或酒或陈皮汤下，候撒屁多，乃见其效。

牛皮丸　治腹中水向如雷，上攻即呕吐，胷膈胀满，或手足作痛。
黑丑头末　木香　陈皮各九钱
右为末，黄蜡化为丸如梧桐子大，每服三十丸，黄酒送下。

苏沉破结汤　治腹胀满。
紫苏　薄荷　枳实　麦冬　当归　川芎　大黄　木通　甘遂　白殭蚕　牙皂　生姜　细茶各一钱　白豆蔻　木香　沉香末各五分
右作二服，水煎，五更早服，忌口。

回生丹　治浮肿、腹胀。退肿。
青皮麸炒　陈皮　三棱　莪朮　连翘用巴豆壳，两半，于砂锅同炒入　木香　商陆　甘遂炒　泽泻　木通　干漆炒烟尽　萝卜子炒，各三钱　胡椒炒，一钱　赤茯　桑皮炒　椒目炒，各五钱　黑牵牛一两，生
右为末，酢糊为丸如菉豆大，每服十五丸至二十丸。第一服用生葱二十四根，擂碎同温酒，五更下。第二服用陈皮桑白皮煎汤。第三服用射干汤下。切忌食盐。

推车丸　治水肿、气肿、单腹胀。
沉香　木香　巴豆半生半熟　胡椒各一钱，炒
右为末，枣肉为丸如梧桐子大，每服五六十丸。消上，用葱白捣烂，热酒下；消中，用陈皮汤下；消下，用牛膝汤下。去三五次，不补自止。后用十皮散。

导水饼　治肿胀，不服药自去水。
水银粉二钱　巴豆去油，四钱　生硫黄一钱
右三味，研成饼令匀，先用新绵一块，铺脐上，次以饼当脐掩之，外用帛缚，如人行三五里，自然泻下恶水。待行三五次，除去药，以温白粥补之。

消河饼　治水肿膨胀。
大田螺四个　大蒜去皮，五个　车前子末，三钱
右三件研成饼，贴脐中，以手帕缚之。贴药后少顷，小便出。一二饼即愈。

复元丹 【 《三因方》】 　治脾肾虚寒，发为水肿，四肢虚浮，心腹坚胀，小便不通，两目下肿。
附子炮，二两　木香煨　茴香炒　川椒炒出汗　厚朴姜制　独活　白朮炒　橘红　吴茱萸炒　桂心各一两　泽泻一两五钱　肉豆蔻煨　槟榔各五钱
右为末，糊丸桐子大，每服五十丸，紫苏汤下，不拘时。

四苓散　治腹胀，小便不利。
白朮　猪苓　茯苓各七钱半　泽泻一两一钱半
右为粗末，每服二钱，白汤调下，日三服。

古今图书集成医部全录卷三百十一

　肿胀门

　　单方

治水肿：葶苈三两为细末，防己末四两，绿头鸭切头沥血于臼中，令血尽，纳药末和鸭头更捣五千杵，丸如梧子大，空心白汤下十丸。此药利小便如神。 【 《本草》，下同】 

水肿：取白色商陆生根细切，杂生鲤鱼煮作羹服。

水气蛊胀：白丑、黑丑头末各二钱，大麦面四两，和作烧饼，临卧茶清嚼下，降气为验。名曰二气散。

水属肾，行肾之水，无如黑牵牛。取细末入于猪肾，慢火煨熟，温酒嚼下，则借肾入肾，两得其便，恶水既泄，不复泛溢矣。
又方：(木郁)李仁一合为末，和面作烧饼与吃，大便通利，便瘥。

水肿脚满气急：鲤鱼肉十两，葱白一握，麻子一升，取汁煮作羹，入盐豉姜椒调和，空心食之。
又方：用鲤鱼一头，重一斤已上者，煮熟取汁，和冬瓜、葱白，作羹食之。
又方：大鲤鱼取肉，赤小豆二升，以水一斗同煮，取二升许，去滓分二服，当下利即瘥。

黑豆治浮肿。黑豆一升，水五升，煮取三升，去滓，纳酒五升，更煮取三升，去滓，分三服，不瘥，再合服之。

治水肿，下水气：赤小豆和桑白皮，或通草煮服之。
又方：赤小豆五合，壶卢一头，生姜三钱，并碎，白色商陆一条，切，同水煮，豆烂汤成，去三味，只细嚼豆，空腹食之，旋旋啜汁令尽，肿立消便止。

水病初得危急：冬瓜不限多少，任吃神效；或取汁服。久病忌之。

浮肿下水：取苦瓠瓜白瓤，捻如大豆粒，以绵裹煮一沸，空心服七枚，水自出不止，大瘦乃瘥。三年内慎口味。须择用细理洁净者，不尔有毒。

十种水病，垂死：青头鸭一只，治如食法，和米并五味，煮令极熟，作粥，空腹食之。白鸭亦好。鸭头能利水而凉血故也。

浮肿胀满：猪肝一具细切，以酢洗，蒜虀食之；又以熟水煮。单吃亦可。

十种水病，不瘥垂死：猯肉半斤切，粳米三合，水三升，入葱椒姜豉作粥食之，又作羹臛食之，下水大效。

头面手足虚肿，水气喘急：葶苈子隔纸炒为末，枣肉和丸小豆大，麻子煎汤下十丸，日三。

水肿浮满：乌锡五两，皂荚一挺炙，酒二斗，煮六沸，频服，至小便出二三升即消。 【 《千金翼》】 

水肿尿少：针砂酢煮炒干，猪苓、生地各三钱为末，葱涎研和，傅脐中，约一寸厚，缚之，待小便多为度。日二易之。入甘遂更妙。 【 德生堂方】 

水气肿满：汞粉一钱，乌鸡子去黄，盛粉蒸饼包，蒸熟取出，苦葶苈一钱，同蒸饼杵丸菉豆大，每车前汤下三五丸，日三服，神效。 【 《元戎》】 

正水肿病大便利者：银朱半两，硫黄煅四两为末，面和丸梧子大，每饮下三十丸。 【 《普济方》】 

通身水肿：姜石烧令赤，纳黑牛尿中，热服，日饮一升。 【 《千金》】 

张三丰《仙传方》载伐木丸云：此方乃上清金蓬头祖师所传，治脾土衰弱，肝木气盛，木来克土，病心腹中满，或黄肿如土色，服此能助土益元。用苍朮二斤，米泔水浸二宿，同黄酒面曲四两，炒赤色；皂矾一斤，酢拌晒干，入瓶火煅为末。酢糊丸梧子大，每服三四十丸，好酒米汤任下，日二三服。时珍常以此方加平胃散，治一切中满腹胀，果有效验。盖此矾色绿味酸，烧之则赤，既能入血分伐木，又能燥湿化涎，利小便，消食积也。

血证黄肿：绿矾四两，百草霜一升，炒面半斤为末，沙糖和丸，梧子大，每服三四十九，食后姜汤下。
又方：小麦淘净一斤，皂矾半斤，同炒黄为末，黑枣肉半斤，捣匀，米酢打糊丸梧子大，每姜汤下八九十丸，一日三服。 【 《简便方》】 

脾病黄肿：青矾四两，煅赤，莲子当归四两，酒酻浸七日，焙百草霜三两为末，以浸药酒打糊丸梧子大，每服五丸至七丸，温水下，一月后黄去立效。此方祖传七世。
又方：绿矾四两，百草霜、五倍子各一两，木香二钱为末，酒煎飞面丸梧子大，每空心酒下五丸。
又方：平胃散、青矾二两为末，酢糊丸，米饮下；或加乌沉汤四两，酒糊丸亦可。 【 《活法机要》】 

水肿：桑柴灰水淋取清汁，煮赤小豆作粥，常服，大下水胀。

水肿喘急：桑皮四两，青粱米四合，同煮烂，取清饮。

四肢肿满：白朮三两(口父)咀，每服半两，水一盏半，大枣三枚煎九分，温服，日三四服，不拘时候。 【 《本事方》】 

虚后水肿，因饮水多，小便不利：用白茅根一大把，小豆三升，水三升，煮干去茅食豆，水随小便下也。 【 《肘后方》】 

心腹胀满短气：用草豆蔻一两，去皮为末，木瓜生姜汤调服半钱。 【 《千金方》】 

遍身肿满，阴亦肿者：用缩砂仁、土狗一个等分研和，老酒服之。 【 《直指方》】 

酒肿虚肿：香附、蕲艾，米酢煮干，焙研为末，米酢糊丸，服。久之，败水从小便出，神效。 【 《经验方》】 

气虚浮肿：香附子一斤，童子小便浸三日，焙为末，糊丸，每米饮下四五十丸，日二。 【 丹溪】 

水肿尿濇：马兰菜一虎口，黑豆小麦各一撮，酒水各一钟，煎一钟，食前温服，以利小水，四五日愈。 【 《简便方》】 

水病洪肿：用干香薷五十斤剉，水釜中以水淹过三寸，使气力都尽，去滓澄之，微火煎至可丸，丸如梧子大，一服五丸，日三服。日渐增之，以小便利则愈。深师方每香薷一斤熬膏，加白朮末七两，和丸。 【 《胡洽方》】 

四肢肿满：白朮三两剉，大枣三枚，水煎服，日三四。

泽泻，逐膀胱三焦停水，或剉煎服，或为末，白汤调下，日二三。

一切肿疾：红花熟捣取汁，服不过三服便瘥。 【 《外台秘要》】 

风水身肿欲裂：鼠粘子二两，炒研为末，每温水服二钱，日三服。 【 《圣惠方》】 

水蛊腹大：恶实微炒一两为末，面糊丸梧子大，每米饮下十丸。 【 张文仲方】 

大腹水肿，小便不利：苍耳子灰、葶苈末等分，每服二钱，水下，日二服。 【 《千金方》】 

通身水肿：鹿葱根叶晒干为末，每服二钱，入席下尘半钱，食前米饮下。
又方：葶苈二升，春酒五升，渍一夜，稍服一合，小便当利。
又方：葶苈一两，杏仁二十枚，并熬黄色，捣分十服，小便去当瘥。

腹胀积聚：葶苈子一升熬，以酒五升浸七日，日服三合。 【 《千金方》】 

鼓胀烦渴，身干黑瘦：马鞭草细剉曝干，勿见火，以酒或水同煮至味出，去滓温服，以六月中旬雷鸣时采者有效。 【 《易简方》】 

大腹水肿：马鞭草、鼠尾草各十斤，水一石，煮取五斗，去滓再煎，令稠，以粉和丸大豆大，每服二三丸，加至四五丸，神效。 【 《肘后方》】 

浑身水肿，坐卧不得：取蒴藋根去皮捣汁一合，和酒一合，暖服，当微吐利愈。 【 《梅师方》】 

通身浮肿：杜蒺藜煎汤，日日洗之。 【 《圣惠方》】 

水气肿满：用白商陆根去皮切如豆大一大盏，以水三升，煮一升，更以粳米一大盏，同煮成粥，每日空心服之，取微利，不得杂食。
又方：用白商陆六两，取汁半合，和酒半升，看人与服，当利下水取效。

白商陆一斤，羊肉六两，水一斗煮取六升，去滓，和葱豉作臛食之。

肿满洪大：防葵研末，温酒服一刀圭，至二三服，身瞤及小不仁为效。 【 《肘后方》】 

水肿喘急，小便濇及水蛊：大戟炒二两，干姜焙半两为散，每服二钱，姜汤下，大小便利为度。 【 《圣济总录》】 

水病肿满，不问年月浅深：大戟、当归、橘皮各一两，切，以水二升煮取七合，顿服，利下水二三升，勿怪。至重者，不过再服便瘥。禁毒食一年，永不复作。

水气肿满：大戟一两，广木香半两为末，五更酒服一钱半。取下碧水后，以粥补之。忌咸物。
又方：用大戟烧存性，研末，每空心酒服一钱。

水肿腹大如鼓，或遍身浮肿：用枣一斗，入锅内，以水浸过，用大戟根苗盖之，瓦盆合定，煮熟取枣，无时食之，枣尽决愈。
又方：名大戟散，用大戟、白牵牛、木香等分为末，每服一钱，以猪腰子一对批开，掺末在内，湿纸裹煨熟，空心食之，左则塌左，右则塌右。 【 《活法机要》】 

水气蛊病：鲜泽漆晒干为末，枣肉丸弹子大，每服二丸，白汤化下，日二服。觉腹中暖小便利为度。 【 《乾坤秘韫》】 

水肿腹满：甘遂炒二钱二分，黑牵牛一两半为末，水煎，时时呷之。 【 《普济方》】 

膜外水气：甘遂末、大麦面各半两，水和作饼，烧熟食之取利。 【 《圣济总录》】 

身面洪肿：甘遂二钱生研为末，以獖猪肾一枚分为七脔，入末在内，湿纸包，煨令熟食之。自一服至四五服，觉腹鸣小便利，是其效也。 【 御药院方，下同】 

肾水流注，腿膝挛急，四肢肿痛：即上方加木香四钱，每用二钱煅熟，温酒嚼下，当利黄水为验。

正水胀急，大小不利，欲死：甘遂五钱半生半炒，臙脂坯子十文研匀，每以一钱白面四两水和作棋子大，水煮令浮，淡食之。大小便利后，用平胃散加熟附子，每以二钱煎服。 【 《普济方》】 

水蛊喘胀：甘遂、大戟各一两，慢火炙研，每服一字半，水半盏煎至五沸服，不过十服。 【 《圣济总录》】 

阳水肿胀：续随子炒去油二两，大黄一两为末，水丸菉豆大，每白汤下五十丸，以去陈莝。 【 《摘元方》】 

水气胀满：蓖麻子仁研水，得三合，清旦一顿服尽，日中当下青黄水也。或云壮人只可服五粒。 【 《外台秘要》】 

大人小儿男女，肿因积得，既取积而肿再作；小便不利，若再用利药性寒，而小便愈不通矣。盖中焦下焦气不升降，为寒痞隔，故中凝而不通，惟服沉附汤，则小便自通，喘满自愈。用生附子一个，去皮脐切片，生姜十片，入沉香一钱磨水同煎，食前冷饮。附子虽三五十枚亦无害。小儿每服三钱，水煎服。 【 《集验方》，下同】 

脾虚湿肿：大附子五枚去皮，四破，以赤小豆半升，藏附子于中，慢火煮熟，去豆焙研末，以薏苡仁粉打糊丸梧子大，每服十丸，萝卜汤下。

阴水肿满：乌头一升，桑白皮五升，水五升，煮一升，去滓，铜器盛之，重汤煎至可丸，丸小豆大，每服三五丸，取小便利为佳。忌油腻酒面鱼肉。
又方：大附子童便浸三日夜，逐日换尿，以布擦去皮，捣如泥，酒糊和丸小豆大，每服三十丸，煎流气饮送下。 【 《普济方》】 

水蛊腹大，动摇水声，皮肤黑：用鬼扇根捣汁，服一杯，水即下。 【 《肘后方》】 

水蛊胀满：芫花、枳壳等分，以酢煮芫花至烂，乃下枳壳煮烂，捣丸梧子大，每服三十丸，白汤下。 【 《普济方》】 

水肿腹大喘急：马兜铃煎汤，日服之。 【 《千金方》】 

水气浮肿，气促坐卧不得：用牵牛子二两，微炒捣末，以乌牛尿浸一宿，平旦入葱白一握，煎十余沸，空心分二服，水从小便中出。 【 《圣惠方》】 

水肿：黄环根晒干，每服五钱，水煎服，小便利为效。 【 《事亲》】 

遍身黄肿：掘新鲜百部根洗捣，罨脐上，以糯米饭半升，拌水酒半合，揉软，盖在药上，以帛包住。待一二日后，口内作酒气，则水从小便中出，脐自消也。 【 《经验方》】 

水蛊腹大有声，而皮色黑者：山豆根末，酒服二钱。 【 《圣惠方》】 

水气鼓胀，大小便濇：羊桃根、桑白皮、木通、大戟炒各半斤剉，水一斗，煮五升，熬如稀钖，每空心茶服一匙，二便利，食粥补之。 【 《圣惠方》】 

水湿肿胀：白朮、泽泻各一两，为末或为丸，每服三钱，茯苓汤下。 【 《保命集》】 

诸积蛊胀，食积气积血积之类：石菖蒲八两剉，螌蝥四两去翅足，同炒黄，去螌蝥不用，以布袋盛，拽去螌蝥末为末，酢糊丸梧子大，每服三五十丸，温白汤下。治肿胀尤妙。或入香附末二钱。 【 《奇效方》】 

治肿胀：用蚕茧草半斤，同冬瓜皮半斤、紫苏根叶半斤、生姜皮三两，煎汤熏洗，暖卧取汗。洗三次，小便清长，自然胀退。

通身水肿：以黍茎扫箒煮汤浴之。

水肿喘急：用(木郁)李仁二两研，以水滤汁，煮薏苡仁饭，日二食之。 【 《独行方》】 

身面浮肿：用乌豆一升，水五升，煮汁三升，入酒五升，更煮三升，分温三服，不瘥再合。

新久水肿：大豆一斗，清水一斗，煮取八升，去豆入薄酒八升，再煎取八升服之，再三服，水从小便中出。

水病肿满喘急，大小便濇：大豆黄卷酢炒，大黄炒等分为细末，葱橘皮汤服二钱，平明以利为度。 【 《圣济总录》】 

水气肿胀：用小赤豆五合，大蒜一颗，生姜五钱，商陆根一条，并碎破，同水煮烂，去药，空心食豆，旋旋啜汁令尽，肿立消也。
又方：治水肿从脚起入腹则杀人。赤小豆一斗，煮极烂，取汁五升温渍足膝。若已入腹，但食小豆，勿杂食，亦愈。

水肿：以东行花，桑枝烧灰一升，淋汁煮赤小豆一升，以代饭，良。

十种水气：用菉豆二合半，大附子一只去皮脐，切作两片，水三碗煮熟，空心卧时食豆。次日将附子两片作四片，再以菉豆二合半如前煮食。第三日别以菉豆附子如前煮食。第四日如第二日法煮食。水从小便下，肿自消，未消再服。忌生冷毒物盐酒六十日，无不效者。 【 《集验方》】 

治水肿利小便：桃皮煎汁，同秫米酿酒饮。

身面浮肿，小便不利喘急：用胡葱十茎，赤小豆三合，消石一两，以水五升，煮葱豆至熟，同擂成膏，每空心温酒服半匙。 【 《圣惠方》】 

水气肿满：大蒜、田螺、车前子等分熬膏，摊贴脐中，水从便漩而下，数日即愈。象山民人患水肿者传此，用之有效。 【 《稗史》】 

遍身浮肿：萝卜、浮麦等分，浸汤饮之。

气胀气蛊：莱服子研以水滤汁，浸缩砂一两一夜，炒干，又浸又炒，凡七次为末，每米饮服一钱如神。 【 《集验方》】 

水蛊洪肿：苦瓠瓤一枚，水二升，煮至一升，煎至可丸如小豆大，每米饮下十丸，待小便利，作小豆羹食，勿饮水。

腹胀黄肿：用亚腰壶卢连子烧存性，每服一个，食前温酒下。不饮酒者，白汤下，十余日见效。

中满鼓胀：用三五年陈壶卢瓠瓢一个，以糯米一斗作酒，待熟，以瓢于炭火上炙热，入酒浸之，如此三五次，将瓢烧存性研末，每服三钱，酒下神效。 【 《选奇方》】 

水病危急：冬瓜不拘多少，任意吃之，神效无比。 【 《兵部手集》】 

水蛊腹胀：老丝瓜去皮一枚，剪碎，巴豆十四粒同炒，豆黄去豆，以瓜同陈仓米再炒熟，去瓜研米为末，糊丸梧子大，每服百丸，白汤下。盖米收胃气，巴豆逐水，丝瓜象人脉络，借其气以引之也。 【 《钩元方》】 

水气满急：乌梅、大枣各三枚，水四升，煮二升，纳蜜和匀，含咽之。 【 《圣济总录》，下同】 

水肿尿短：桃皮三升去内外皮，秫米一斗，女曲一升，以水二斗，煮桃皮取汁一斗，以一半渍曲，一半渍秫饭，如常酿成酒，每服一合，日三次，以体中有热为候，小便多是病去。忌生冷一切毒物。

手足心肿，乃风也：椒盐末等分，酢和敷之良。 【 《肘后方》】 

水气肿满：椒目炒捣如膏，每酒服方寸匕。 【 《千金方》】 

身面浮肿：取瓜蒂、丁香、赤小豆各七枚为末，吹豆许入鼻，少时黄水流出，隔日一用，瘥乃止。 【 《食疗》】 

十种蛊气：苦丁香为末，枣肉和丸梧子大，每服三十丸，枣汤下，甚效。

水肿：葡萄嫩心叶十四个，蝼蛄七个，去头尾，同研，露七日，曝干为末，每服半钱，淡酒调下，暑月尤佳。 【 《保命集》】 

阳水浮肿：败荷叶烧存性，研末，每服二钱，米饮调下，日三服。 【 《证治要诀》】 

水肿自足起：削楠木、桐木煮汁渍足，并饮少许，日日为之。 【 《肘后方》，下同】 

水气浮肿：苏合香、白粉、水银等分捣匀，蜜丸小豆大，每服二丸，白水下，当下水出。

手足浮肿：桐叶煮汁渍之，并饮少许，或加小豆尤妙。 【 《圣惠方》】 

肿从脚起：削桐木煮汁渍之，并饮少许。 【 《肘后方》】 

肿满入腹胀急：皂荚去皮子炙黄为末，酒一斗，石器煮沸，服一升，日三服。

食气黄肿，气喘胷满：用不蛀皂角去皮子，酢涂炙焦为末一钱，巴豆七枚，去油膜，以淡酢研好墨和丸麻子大，每服三丸，食后陈橘皮汤下，日三服。隔一日，增一丸，以愈为度。 【 《经验方》】 

胸腹胀满，欲令瘦者：猪牙皂角相续量长一尺，微火煨去皮子，捣筛蜜丸梧子大，服时先吃羊肉两脔汁三两口，后以肉汁吞药十丸，以快利为度，觉得力更服，以利清水即止药。瘥后一月，不得食肉及诸油腻。 【 《海上方》】 

身面卒肿洪满：用皂荚去皮炙黄剉三升，酒一斗，渍透煮沸，每服一升，一日三服。 【 《肘后方》】 

通身水肿：榉树皮煮汁日饮。 【 《圣惠方》】 

身体暴肿：榆皮捣末，同米作粥，食之，小便利良。 【 《备急方》】 

大腹水病：采柯树皮煮汁，去滓煎令可丸如梧子大，平旦空心饮下三丸，须臾又一丸，气水并从小便出也。

水气虚肿，小便濇：乌桕皮、槟榔、木通一两为末，每服二钱，米饮下。 【 《圣惠方》】 

气肿湿肿：用海蛤、海带、海藻、海螵蛸、海昆布、凫茨、荔枝壳等分，流水煎服，日二次。 【 何氏方】 

食果腹胀，不拘老小：用桂末饭和丸菉豆大，吞五六丸，白汤下，未消再服。 【 《经验方》】 

虚肥面肿，积年气上如水病，但脚不肿：用谷楮叶八两，以水一斗，煮取六升，去滓，纳米煮粥，常食勿绝。

男妇肿疾，不拘久近，暴风入腹，妇人新产，上圊风入脏内，腹中如鸣短气：楮皮枝叶一大束，切，煮汁酿酒，不断饮之，不过三四日即退。可常服。

膀胱石水，四肢瘦削，小腹胀满：楮根白皮、桑根白皮各二升，白朮四两，黑大豆五升，流水一斗，煮四升，入清酒二升，再煮至三升，日二服之。 【 《集验方》】 

老幼腹胀，血气凝滞，用此宽肠顺气，名四炒丸。商州枳壳厚而绿背者去穰四两，分作四分，一两用苍朮一两同炒，一两用萝卜子一两同炒，一两用干漆一两同炒，一两用茴香一两同炒黄，去四味，只取枳壳为末，以四味煎汁，煮面糊和丸梧子大，每食后米饮下五十丸。 【 《简易方》】 

热水肿疾：山栀子仁炒研，米饮服三钱，若上焦热者，连壳用。 【 丹溪】 

身肿攻心：用生猪肉以浆水洗压干，切脍蒜啖之，一日二次，下气去风，乃外国方也。 【 张文仲方】 

水肿尿濇：茯苓皮、椒目等分煎汤，日饮取效。 【 《普济方》】 

水肿胀满小便濇者：用水牛蹄一具，去毛切煮汁作羹，食之；或以水牛尾条切作腊食，或煮食亦佳。 【 《心镜》】 

心腹胀满：野鸡一只，不拘雌雄，茴香炒、马芹子炒、川椒炒、陈皮、生姜等分，用酢渍一夜，蒸饼和雉鸡作馅料，外以面皮包作馄饨，煮熟食。仍早服嘉禾散，辰服此，午服导气枳壳丸。 【 《集验方》】 

久患气胀，乌牛尿一升，空心温服，气散止。 【 《广济方》】 

水肿溲濇：黄牛屎一升，绞汁饮。溲利瘥，勿食盐。 【 《梅师方》】 

水气肿满：人尿煎令可丸，每服一小豆大，日三服。 【 《千金方》】 

肿胀忌盐，只以秋石拌饮食，待肿胀消，以盐入罐煅过，少少用之。 【 《摘元方》】 

积聚胀满：白马屎同蒜捣膏，敷患处，效。 【 《活人心统》】 

水肿胀满：鸡矢炒研，沸汤淋汁，调木香、槟榔末二钱。 【 《正传》】 
又方：用鸡屎、川芎藭等分为末，酒糊丸服。

一切肚腹四肢肿胀，不拘鼓胀、气胀、湿胀、水胀等，峨嵋僧用此治人得效。其人牵牛来谢，故名牵牛酒。用干鸡屎一升炒黄，以酒醅三碗，煮一碗，滤汁饮之，少顷腹中气大转动，利下，即自脚下皮皱消也。未尽，隔日再作。仍以田蠃二枚，滚酒沧，食后，用白粥调理。 【 《经验方》】 

水鼓、石水、腹胀身肿者：以肥鼠一枚，取肉煮粥，空心食之，两三顿即愈。 【 《心镜方》】 

水肿：大鲤鱼一头，酢三升，煮干食，一日一作。 【 范汪方】 
又方：大鲤鱼一尾，赤小豆一升，水二斗，煮食饮汁，顿服尽，当下利尽即瘥。 【 《外台》方】 

水肿胀满：赤尾鲤鱼一斤破开，不见水及盐，以生矾五钱研末入腹内，纸包裹，外以黄土泥包，放灶内煨熟，取出去纸泥，粥送食头者上消，食身尾者下消，一日用尽，屡试经验。 【 《医方摘要》】 

卒病水肿：用鲫鱼三尾去肠留鳞，以商陆、赤小豆等分，填满扎定，水三升煮糜，去鱼食豆饮汁，一日一作，不过三次，小便利愈。 【 《肘后方》】 

肾脏气发，攻心面黑欲死，及诸气奔豚喘急：铅二两，石亭油脂二两，木香一两，麝香一钱，先化铅炒干，入亭脂急炒，焰起，以酢喷之，倾入地坑内，覆住待冷，取冷粟饭丸芡子大，每用二丸，热酒化服，取汗或下，或通气即愈。如大便不通，再用一丸，入元明粉五分服。 【 《圣济总录》】 

　　针灸

《灵枢经》曰：肤胀，先取胀之血络。
营气循脉，卫气逆为脉胀，卫气并脉循分为肤胀。三里而泻，近者一下，远者三下，无问虚实，工在疾泻。
胃者水谷之海，其输上在气街，下至三里。水谷之海有余则腹满。审守其输，调其虚实。
胃病者腹(月真)胀，取之三里。胃足阳明之脉，是动则病贲向，腹胀，胃中寒则胀满，视盛虚热寒陷下取之。
脾足太阴之脉，是动病腹胀，善噫，视盛虚热寒陷下取之。
脾虚则腹满肠鸣飧泻，取其经太阴阳明少阴血者。足太阴之别名曰公孙，去本节之后一寸，别走阳明；其别者入络肠胃。虚则鼓胀，取之所别。
肾病者腹大胫肿，取其经少阴太阳血者。
肾藏志，志有余则腹胀飧泄，泻然筋血者。
邪在肾，则病腹胀腰痛，大便难，取之涌泉、昆仑，视有血者尽取之。
腹满食不化，腹向向，不能大便，取足太阴。
男子如蛊，女子如阻，身体腰脊如解，不欲饮食，先取涌泉见血。
胀取三阳。
三焦病者，腹气满，小腹尤坚，不得小便，窘急，溢则水留，即为胀，取委阳。
振寒洒洒，鼓颔不汗出，腹胀烦悗，取手太阴。
阳明之厥，腹满不得卧。太阴之厥，腹满(月真)胀。少阴之厥，腹满心痛。厥阴之厥，少腹肿痛，腹胀。盛则泻之，虚则补之，不盛不虚，以经取之。
《甲乙经》曰：身肿，关门主之。
水肿胀皮肿，三里主之。
风水膝肿，巨虚上廉主之。
风水面胕肿颜黑，解溪主之。
风水面胕肿，冲阳主之。
水肿留饮，胷胁支满，刺陷谷出血，立已。
面胕肿，上星主之，先取譩嘻，后取天牖、风池。
水肿，人中尽满，唇反者死，水沟主之。
水肿大脐平，灸脐中。无理不治。
寒气腹满，癃，淫泺身热，腹中积聚疼痛，冲门主之。
腹满向向然不便，心下有寒痛，商丘主之。
腹胀善满积气，关门主之。
腹中气盛，腹胀逆不得卧，阴陵泉主之。
腹胀肠鸣，气上冲胷，不能久立，腹中痛濯濯，冬日重感于寒则泄，当脐而痛，肠胃间游气切痛，食不化，不嗜食，身肿侠脐急，天枢主之。
腹中有大热不安，腹有大气如相挟，暴腹胀满，癃淫泺，气冲主之。
腹满痛不得息，正卧屈一膝，伸一股，气冲针入三寸，气至泻之。
肠中寒胀满善噫，闻食臭，胃气不足，肠鸣胀满，腹痛泄，食不化，心下胀，三里主之。
大肠有热，肠鸣腹满，侠脐痛，食不化，喘不能久立，巨虚上廉主之。
腹满不嗜食，冲阳主之。
寒腹满胀，厉兑主之。
男子如蛊，女子如阻，寒热少腹偏肿，阴谷主之。
胃中寒胀，食多身体羸瘦，腹中满而鸣，腹(月真)风厥，胷胁搘满，呕吐，脊急痛，筋挛，食不下，胃俞主之。
头痛食不下，肠鸣胪胀，欲吐，时泄注，三焦俞主之。
腹满胪胀，大便泄，意舍主之。
胪胀水肿，饮食不下，多寒，胃仓主之。
腹满不能食，刺脊中。
寒中伤饱，食饮不化，五脏(月真)满胀，心腹胷胁搘满，脉虚则生百病，上脘主之。
腹胀不通，胃中伤饱，食饮不化，中脘主之。
水肿，水气行皮中，阴交主之。
水肿，腹大水胀，水气行皮中，石门主之。
腹满胃中有热，不嗜食，悬钟主之。
《中藏经》曰：外腰水肿，先从腰肿起，针肝募、水分。
内中水肿，面痿黄，针胃脘、通谷、气海、水分。
胞中水肿，根在心，水赤，针心俞、巨阙、气海。
腹中水肿从脾起，水黄，针脾俞、胃脘、水分。
肺喘水肿从胷起，水白，针肺俞、肝募。
足心水肿从足起，针白环俞、水分、膻中。
四肢水肿，遍身浮，针胆募。
两胁水肿，四肢枯瘦，从胁肿起，针章门、期门。
小肠水肿，从脐肿起，针气海。
《千金方》曰：头面肿，公孙主之。
水肿，人中满，水沟主之。
水肿胪胀，食饮不下，恶寒，胃仓主之。
身瞤，石水，身肿，章门主之。
身肿皮痛，不可近衣，屋翳主之。
面腹肿，中府、间使、合谷主之。
水胀，水气行皮中，小腹皮敦敦然，小便黄气满，阴交、石门主之。
小腹满，石水，关元主之。
大腹石水，四满、然谷主之。
身肿身重，关门主之。
面浮肿，天枢、丰隆、厉兑、陷谷、冲阳主之。
四肢肿，身重，丰隆主之。
身胀逆息，不得卧，风汗身肿，喘息多唾，天府主之。
大气石水，气街主之。
面目痈肿，陷谷、列缺主之。
汗出四肢肿，列缺主之。
腋下肿，胷中满，临泣主之。
大腹肿胀，脐腹悒悒，大敦主之。
乳肿，缺盆肿，天牖主之。
腰尻肿，腨跟肿，昆仑主之。
腋下肿，寒热胫肿，丘墟、阳蹻主之。
腹肿，曲泉主之。
风逆四肢肿，复溜、丰隆主之。
头面气胕肿，完骨、巨髎主之。
头面肿，阳陵泉主之。
凡头面痈肿，留饮，胷胁支满，刺陷谷，出血立已。
《保命集》曰：青水，灸肝井，弦脉；赤水，灸心荣，洪脉；黄水，灸脾俞，缓脉；白水，灸肺经，濇脉；黑水，灸肾合，沉脉。
《东垣十书》曰：腹胀脐突，缺盆中满，腰尻肿，取大敦、天牖、昆仑。
水气皮痛，不可近，小腹敦敦然，小便黄，身瞤，灸章门、屋翳，刺阴交、章门。
《秘要》云：鼓胀之状，腹身皆大，于脐上下左右，各刺二寸二分，于中脘、通关三寸。
肤胀之状，空而不坚，腹身尽肿，按之陷而不起，取太白、公孙、复溜、绝骨、三里、分水。
腹胀，取分水二寸半，及气海、三里、三阴交、人中。
腹胀并两足有水，刺内庭五分泻之，灸临泣三分泻之。用香油抹穴，可出一身之水。
腹暴胀，按之不下，取中脘、气海、三里。
单蛊胀气喘，取商曲，在水分旁各一寸半，针入二寸半，灸五十壮；或于水分、三里、行间、内庭、右关[右关：据《甲乙》卷三，本穴当为「石关」。]、气海各灸二七壮。
筩针取水，先以铍针针之。已刺而筩之，引针而纳之，入而复之，以尽其(疒水)。必坚来，来缓则烦悗，来急则安静。间日一刺之，(疒水)尽乃止。筩针，针中有空窍如筩也。
浮肿，于水分、中脘各灸之，于内庭、行间、临泣，各泻立安。
《玉机微义》曰：缪刺谓不分其隧穴而刺之也，故此水热穴论无刺水分穴。大法水溢于表，或腹胀，或四肢虽肿而气稍实，脉浮洪者，宜行此。至病气孤危，脉微弱而四肢水气盛实者，今人往往缪刺之，祸不旋踵。盖不审经言，脉满络溢，宜缪刺之理也。
《景岳全书》云：脾俞，治胀，随年壮灸之。
肝俞，治胀，灸百壮。
三焦俞，治心腹胀满，饮食减少，小便不利，羸瘦少气。
水分，治腹胀，远脐结痛，不能食。若是水病，尤宜灸之。
神阙，主水肿，鼓胀肠鸣如水之声，极效。
石门，主水肿，水行皮中，小便黄。
足三里，主水肿，腹胀。
水沟，主一切水肿。
按水肿证，惟得针水沟，若针余穴，水尽则死。此《明堂》、《铜人》所戒也。庸人多为人针水分，误人多矣。若其他穴，或有因针得瘥者，特幸焉耳。大抵水肿禁针，不可为法。

　　导引

《保生秘要》云：有大病之后，脾土过虚，伤于汤水，不能运化，滞成水胀；或忧郁过度，怒气不伸，邪气溢注，月累积毒，致成膨胀；或饮食失节，中气不足，清气下浸，浊气上填，湿热相攻，遂成气胀；或劳力过伤，精亏气竭，水火失度，血不顺行而为血胀。宜导引。坐定，擦手足心极热，用大指节仍擦摩迎香二穴，以畅肺气。静定闭息，存神半晌，次搓手心摩运脐轮，按四时吐故纳新，从悬雍窍转下至丹田，闭气一回，撮谷道，紧尾闾，提升泥丸，下绛宫，复气海，周天一度。如此七七，身心放下，半香许。如久病难坐，用得力人扶背，慎勿早睡，恐气脉凝滞，神魂参错，效难应期。手足可令人擦摩。患轻者一七能取大效，重则二七、三七、五七，膨尽消。屡屡取验，妙入神也。
运功：反瞳守归元，念四字诀，定后斡旋，推入大肠曲行，提回抱守，能消膨胀。
气胀，加推散四肢，时吐浊吸清，饮食宜少，降气安心而食，自然愈也。
或病酒过用汤水而成，宜通。其二次摩脐轮、肾腧二穴，吹嘘其气，或开腠理，以泄微汗，水胀自消。
血胀，加运血海，效。
水胀，推下大肠九曲而泻之，两眼看脐，念如气胀，推散四肢去，呵而至脐。

　　医案


《养疴漫笔》曰：象山县有村民患水肿者，以为鬼祸，讯之卜者，卜者授之方，用田螺、大蒜、车前草和研为膏，作大饼，覆脐上，水从便出，数日遂愈。

《儒门事亲》曰：南乡张子明之母极肥，偶得水肿，四肢不举，戴人令上涌汗而下泄之，去水三四(豆斗)。初下药时，以草贮布囊，高支两足而卧。其药之行自腰以上水觉下行，自足以上水觉上行，水行之状，如蛇走隧，如线牵，四肢森然凉寒，会于脐下而出。不旬日间，病大减。余邪未尽，戴人更欲用药，竟不能从其言。

戴人见一男子目下肿如卧蚕状，戴人曰：目之下阴也，水亦阴也。肾为水之主，其肿至于目下故也。此由房室交接之时，劳汗遇风，风入皮腠，得寒则闭，风不能出，与水俱行，故病如是，不禁房则死。

李七老病涌水证，面黄而喘，两足皆肿，按之陷而复起，行则濯濯有声，常欲饮水，不能睡卧。戴人令上涌去痰而汗之，次以舟车丸、浚川散下之，以益肾散复下之，以分阴阳利水道之剂复下之，水尽皆瘥。

霍秀才之子十二岁，睾丸一旁肿如槌，戴人见之曰：此因惊恐得之。惊之为病，上行则为呕血，下则伤肾而为水肿。以琥珀通经散，一泻而消散。

张小一初病疥，爬搔而成肿，喘不能食，戴人断为风水。水得风而暴肿，故遍身皆肿。先令浴之，乘腠理开发，就燠室中用酸苦之剂，加全蝎一枚吐之。节次用药末至三钱许，出痰约数升，汗随涌出，肿去八九分。隔一日，临卧，向一更来，又下神佑丸七十余粒，三次咽之，至夜半，夕动一行；又续下水，煮桃红丸六十丸，以麝香汤下，又利三四行。后二三日，再以舟车丸、通经散及白朮散以调之，愈。

曹典吏妻，产后忧恚抱气，浑身肿，绕阴器皆肿，大小便如常，其脉浮而大，此风水肿也。先以虀水撩其痰，以火助之发汗；次以舟车丸、浚川散泻数行。后四五日，方用苦剂涌讫，用舟车丸、通经散过十余行。又六日，舟车、浚川复下之。末后用水煮桃红丸四十余丸，不一月如故。前后涌者二，泻凡四，通约百余行。当时议者以为倒布袋法耳，病再来，则必死。世俗只见尘中货药者，用银粉、巴豆塌肿者，暂去复来，必死，以为惊俗。岂知此法乃《内经》治郁之元法，盖此药皆小毒之药，岂有反害者哉？但愈后忌慎房室等事。况风水不同，以水无复来之理。

蹙踘张承应年几五十，腹如孕妇，面黄食减，欲作水气。或令服黄芪建中汤及温补之剂，小溲涸闭，从戴人疗焉。戴人曰：建中汤攻表之药也。古方用之攻里，已误也；今更以此取积，两重误也。先以涌剂吐之，置火于其旁大汗之，次与猪肾散四钱，以舟车丸引之。下六缶，殊不困。续下两次，约三十余行，腹平软，健啖如昔。常仲明曰：向闻人言泻五六缶，人岂能任？及闻张承应，渠云：诚然。乃知养生与攻疴，本自不同。今人以补剂疗病，宜乎不效。

肃令腹满，面足皆肿，痰黄而喘急，食减，三年之间，医者皆尽而不验。戴人以瓜蒂散涌之，出寒痰三五升；以舟车丸浚川散下之，青黄涎沫缶平；更以桂苓白朮散、五苓散调之，半月复旧矣。

《卫生宝鉴》曰：范郎中夫人，因劳役饮食失节，加之忧思气结，病心腹胀满，旦食则呕，暮不能食，两胁刺痛，脉弦而细。《针经》云：清气在阴，浊气在阳，乱于胷中，是以大悗。《内经》曰：清气在下则生飧泄，浊气在上则生(月真)胀，此阴阳返作，病之逆从也。至夜浊阴之气当降而不降，(月真)胀尤甚。又云：脏寒生满病。大抵阳主运化精微，聚而不散，故为胀满。先灸中脘穴，乃胃之募，引胃中生发之气上行；次以木香顺气散而愈。

《医学正传》曰：余族兄素能饮酒，年五十，得肿胀病，通身水肿，腹胀尤甚，小便濇而不利，大便滑泄。召余治，余曰：若戒酒色盐酱，此病可保无危，不然去生渐远。兄曰：自今日戒起。余以丹溪之法而以参、朮为君，加利水道、制肝木、清肺金等药十贴，而小水长大，便实，肿退而安。又半月，有二从弟平日乃同饮酒者，曰：天民弟素不饮酒，山中之鹿耳。我与兄水中之鱼也，鹿可无水，鱼亦可无水乎？三人遂痛饮沉醉而止。次日病作，甚于前，复来求治。余曰：不可为矣！一月而逝。

《薛己医案》曰：大尹刘天锡内有湿热，大便滑利，小便濇滞，服淡渗之剂，愈加滴沥，小腹腿膝皆肿，两眼胀痛。此肾虚，热在下焦。淡渗导损阳气，阴无以化，遂用地黄滋肾二丸，小便如故；更以补中益气加麦门冬、五味子，兼服而愈。

州守王用之先因肚腹膨胀，饮食少思，服二陈、枳实之类，小便不利，大便不实，欬痰腹胀。用淡渗破气之剂，手足俱冷。此足三阴虚寒之证也。用金匮肾气丸，不月而康。

州同刘禹功素不慎起居七情，以致饮食不甘，胷膈不利，用消导顺气，肚腹痞闷，吐痰气逆，用化痰降火；食少泄泻，小腹作胀，用分利降火；小便濇滞，气喘痰涌，服清气化痰丸。小便愈滞，大便愈泻，肚腹胀大，肚脐突出，不能寝卧，六脉微细，左寸虚甚，右寸短促，此命门火衰脾肾虚寒之危候也。先用金匮加减肾气丸料，内桂附各一钱五分，二剂，下瘀秽甚多；又以补中益气，送二神丸二剂，诸证悉退五六；又用前药数剂，并附子之类，贴腰脐及涌泉穴，脉渐复而安。后因怒复闷，惑于人言，服沉香化气丸，大便下血诸证悉至。余曰：此阴络伤也。辞不治，果殁。

一富商饮食起居失宜，大便干结，常服润肠等丸，后胷膈不利，饮食不甘，口干体倦，发热吐痰。服二陈、黄连之类，前证益甚，小便滴沥，大便泄泻，腹胀少食；服五苓瞿麦之类，小便不通，体肿喘嗽；用金匮肾气丸、补中益气汤而愈。

一儒者失于调养，饮食难化，胷膈不利。或用行气消导药，欬嗽喘促；服行气化痰药，肚腹渐胀；服行气分利药，睡卧不能，两足浮肿，小便不利，大便不实，脉浮大，按之微细，两寸皆短。此脾肾亏损，朝用补中益气汤加姜附，夕用金匮肾气汤加补骨脂、肉果各数剂，诸证渐愈；再佐以八味丸，两月乃能步履；却服补中、八味，半载而康。

一男子素不善调摄，唾痰口干，饮食不美，服化痰行气药，胷满腹膨，痰涎愈甚；服导痰理脾之剂，肚腹膨胀，二便不利；服分气利水之剂，腹大胁痛，睡卧不得；服破血消导之剂，两足皆肿，脉浮大，不及于寸口。朝用金匮加减肾气丸，夕用补中益气汤，煎送前丸，月余诸证渐退，饮食渐进；再用八味丸、补中汤，月余自能转侧，又两月而能步履；却服十全大补汤、还少丹，又半载而康。后稍失调理，其腹仍胀，服前药即愈。

一男子患前证，余为壮火补土，渐愈。彼欲速效，服攻积之剂，下血甚多。余诊之曰：此阴络伤，故血内溢，非所宜也。后果殁。

大方妻赵氏忽撄痰热，治者多以寒凉，偶得小愈。三四年余，屡进屡退，于是元气消烁。庚子夏，遍身浮肿，手足麻冷，日夜欬嗽，烦躁引饮，小水不利，大肉尽去，势将危殆。余诊之，脉洪大而无伦，按之如无，此虚热无火，法当益火之源，以生脾土。与金匮肾气丸料服之，顿觉小水溃决如泉，俾日脤前丸，及大补之药二十余剂而愈。三四年间，平康无恙。甲辰仲春，悲哀动中，前证复作，体如焚燎，口肉尽腐，胷腹肿满，食不下咽者四日，束手待毙。复投以八味丸二服，神思清爽；服金匮肾气丸料，加参、耆、归、朮，未竟夕而胷次渐舒，陡然思食，不三日而病去五六矣。嗣后日用前二丸间服，逾月而起。至秋初复患痢，又服金匮肾气丸料加参、耆、归、朮、黄连、吴萸、木香，痢遂止，但觉后重。又用补中益气加木香、黄连、吴萸、五味，数剂而全愈。

《医宗必读》曰：太学何宗鲁夏月好饮水。一日，大宗师发放，自早起候至未申，为炎威所逼，饮水计十余碗，归寓便胀闷不能食。越旬日腹如抱瓮，气高而喘，求治于余。余曰：皮薄而光，水停不化也。且六脉坚实，其病暴成，法当利之。遂以舟车丸每服三钱，香薷汤送，再剂而二便涌决如泉；复进一钱五分，腹减如故；用六君子十贴即愈。

徽州方太和，大怒之后，复大醉，至明日目下如卧蚕，居七日而肢体皆肿，不能转侧，二便不通，烦闷欲绝。余诊之，脉沉且坚，当逐其水，用疏凿饮子一服而二便快，再服而四肢宽；更以五皮饮服三日，随愈。

武林文学钱赏之酒色无度，秋初腹胀，冬杪遍体肿，脐急突，背平，在法不治。迎余治之，举家叩首，求救哀迫。余曰：我非有起死金丹，但当尽心力而图之耳。即用金匮肾气丸料，大剂煎服，兼进理中汤，服五日无效。余欲辞归矣，其家曰：自知必死，但活一日，则求一日之药，即使不起，安敢归咎乎？勉用人参一两，生附子三钱，牛膝、茯苓各五钱，三日之间，小便解下，约有四十余碗，腹有绉纹，举家拜曰：皆再造之恩也！约服人参四斤，附子一斤，姜、桂各一斤余，半载而瘥。

都宪李来吴积劳多郁，肢体胀满，以自知医，辄用胃苓汤加枳壳。三月以来，转加痞闷。余诊其脉沉濇而软，视其色黄白而枯，此虚证也，宜大温大补。始犹不信，争之甚力，仅用参二钱，稍觉宽舒。欲加桂附，执不肯从。余曰：证坐虚寒，喜行攻伐，己见既坚，良言不纳，虽有扁仓，岂能救耶？越两月果殁。

锦衣太傅徐澹宁禀畀素壮，病余肥甘过度，腹胀气粗。余诊之，脉盛而滑，按之不甚虚，宜以利气之剂，少佐参朮。惑于多岐之说，旦暮更医。余复诊曰：即畏参不用，攻击之剂决不可投也。后与他医商之，仍用理脾疏气之剂而安。

光禄卿吴伯玉夫人患腹满而痛，喘急异常，大便不通，饮食不进。医者用理气利水之剂，二十日不效。余诊之，脉大而数，右尺为甚，令人按腹，手不可近。余曰：此大肠痈也，脉数为脓已成。用黄芪、皂刺、白芷之类，加葵根一两，煎一碗顿服之，未申痛甚，至夜半而脓血大下，昏运不支。即与独参汤，稍安；更与十全大补，一月而愈。

《寓意草》曰：郭台尹年来似有劳怯意，胷腹不舒，治之罔效，茫不识病之所存也。闻仆治病，先议后药，姑请诊焉。见其精神言动，俱如平人，但面色痿黄，有蟹爪纹路，而得五虚脉应之。因窃疑而诘之曰：足下多怒乎？善忘乎？口燥乎？便秘乎？胷紧乎，胁胀乎？腹疼乎？渠曰：种种皆然，此何病也？曰：外证尚未显然，内形已具，将来血蛊之候也。曰：何以知之？曰：合色与脉而知之也。夫血之充周于身也，荣华先见于面。今色黯不华，既无旧恙，又非新疴，其所以憔悴不荣者，何在？且壮盛之年而脉见细损，宜一损皮毛，二损肌肉，三损筋骨，不起于床矣，乃皮毛肌肉步履如故，其所以微弱不健者，又何居？是敢直断为血蛊。腹虽未大而腹大之情状已着，如瓜瓠然，其日趋于长也易易耳。明哲可不见机于早耶？曰：血蛊乃妇人之病，男子亦有之乎？曰：男子病此者甚多，而东方沿海一带，比他处更多。医不识所由来，漫用治气治水之法尝试，夭枉不可胜计，总缘不究病情耳。所以然者，以东海擅鱼盐之饶，鱼者甘美之味，多食使人热中，盐者咸苦之味，其性偏于走血。血为阴象，初与热合，不觉其病，日久月增，中焦冲和之气，亦积渐而化为热矣。气热则结，而血始不流矣。于是气居血中，血裹气外，一似妇女受孕者然。至弥月时，腹如抱瓮矣。但孕系于胞中，如熟果自落；蛊蟠于腹内，如附赘难疗，又不可同语也。究而论之，岂但东方之水土致然，凡五方之因膏粱厚味，椒姜桂糈成热中者，除痈疽消渴等证，不尝见外，至胀满一证，人人无不有之。但微则旋胀旋消，甚则胀久不消而成蛊耳。倘能见微知着，宁至相寻于覆辙耶？要知人之有身，执中央以运四旁者也。今中央反竭四旁以奉其身，尚有精华发见于色脉间乎？此所以脉细皮寒，少食多汗，尫羸之状，不一而足也。余言当不谬，请自揆之！月余病成，竟不能用，半载而逝。

何茂倩令爱病单腹胀，乃脾虚将绝之候也。盖从来肿病，遍身头面俱肿尚易治。若只单单腹肿，则为难治。此其间有所以然之故，不可不辨也。盖传世诸方，皆是悍毒攻刦之法，伤耗元气，亏损脾胃，可一不可再之药，纵取效于一时，倘至复肿，则更无法可疗，此其一也。且遍身俱肿者，五脏六腑各有见证，故泻肝、泻肺、泻膀胱、泻大小肠之药，间有取效之时。而单单腹肿，则中州之地久窒其四运之轴，而清者不升，浊者不降，互相结聚，牢不可破，实因脾气之衰微所致，而泻脾之药尚敢漫用乎？此又其一也。且肿病之可泻者，但可施之西北壮盛及田野农夫之流，岂膏粱老少之所能受？设谓肿病为大满大实，必从乎泻，则病后肿与产后肿，将亦泻之耶？此又其一也。且古方原载肿病五不治，唇黑伤肝，缺盆平伤心，脐出伤脾，背平伤肺，足底平满伤肾，此五者不可治矣。是其立方之意，皆非为不可治之证而设，后人不察，概从攻泻者何耶？惟理脾一法，虽五脏见不治之证，而能治者尚多，此又其一也。张子和以汗、吐、下三法刦除百病，后人有谓子和之书非子和之笔，乃麻征君文之者，诚为知言。如常仲明云：世人以补剂疗病，宜乎不效者，此则过信刘张之学而不顾元气之羸劣耳。所以凡用刦夺之药者，其始非不遽消，其后攻之不消矣，其后再攻之如铁石矣。不知者见之，方谓何物邪气，若此之盛？自明者观之，不过为猛药所攻，即以此身之元气，转与此身为难者，实有如驱良民为寇之比，所谓赤子盗兵弄于潢池，亶其然哉！明乎此则有培养一法，补益元气是也；则有招纳一法，升举阳气是也；则有解散一法，开鬼门洁净府是也。三法俱不言泻而泻在其中矣，无余蕴矣。

圣符病单腹胀，腹大如箕，紧硬如石，胃中时生酸水，吞吐皆然，经年罔效，盖由医辈用孟浪成法，不察病之所起，与病成而变之理增其势耳。昨见云间老医，煎方庞杂，全无取义，惟肾气丸一方，犹是前人已试之法。但此病用之，譬适燕而南其指也。夫肾气丸为肿胀之圣药者，以能收摄肾气，使水不泛溢耳。今小水一昼夜六七行，沟渠顺导，水无泛滥之虞也。且谓益火之源以消阴翳耳，今酸味皆从火化，尚可更益其火乎？又有指腹胀为食积，用《局方》峻攻，尤属可骇，仆不得不疏明其旨。夫圣符之疾，起于脾气不宣，郁而成火。使当时用火郁发之之法，升阳散火，病已豁然解矣。惟其愈郁愈湮，渐至胀满，则身中之气一如天地不交而成否塞，病成而变矣。证似无火，全以火为之根，不究其根，但治其胀，如槟榔、厚朴、莱菔子之类，皆能耗气助火，于是病转入胃，日渐一日，煎熬津液，变成酸汁，胃口有如酢瓮，胃中之热有如曲糵，俟谷饮一入，顷刻酿成酢味矣。有时新谷方咽，旧谷即为迸出，若互换者，缘新谷芳甘未变，胃爱而受之，其酸腐之余，自不能留也。夫人身天真之气，全在胃口，今暗从火化，津液升腾屑越，已非细故。况土曰稼穑，作甘者也；木曰曲直，作酸者也。甘反作酸，木来侮土，至春月木旺时，必为难治。及今可治，又治其胀不治其酸，曾不思酸水入腹，胀必愈增，不塞源而遏流，其势何有极耶？试言其概。治火无过虚补实泻两法。内郁虽宜从补，然甘温除热泻火之法，施于作酸日，其酸转增，用必无功，故驱其酸而返其甘，惟有用刚药一法。刚药者气味俱雄之药，能变胃而不受胃变者也，参伍以协其平，但可用刚中之柔，不可用柔中之刚。如六味丸加桂附，柔中之刚也。于六味作酸药中，入二味止酸药，当乎不当乎？刚中之柔，如连理汤丸是也。刚非过刚，更有柔以济其刚，可收去酸之绩矣。酸去而后治胀，破竹之势已成，迎刃可解，锢疾顿蠲，脾君复辟，保合太和，长有天命矣。孰谓用药者，后先铢两，间可无审乎？

《景岳全书》曰：肿胀之治，凡脾肾虚证，如前论所列，薛氏肾气汤者诚然矣。然用之之法，犹当因此廓充，不宜执也。向余尝治一陶姓之友，年逾四旬，因患伤寒，为医误治，危在呼吸。乃以大剂参、附、熟地之类，幸得挽回。愈后喜饮，未及两月，忽病足股尽肿，胀及于腹，按之如鼓，坚而且硬。因其前次之病，中气本伤，近日之病，又因酒湿，度非加减肾气汤不可，遂连进数服，虽无所碍，然终不见效。人皆料其必不可治，余熟计其前后病因，本属脾肾大虚，而今兼以渗利，未免减去补力，亦与实漏?者何异？元气不能复，病必不能退，遂悉去利水等药，而专用参附理阴煎，仍加白朮大剂与之，三剂而足胫渐消，二十余剂而腹胀尽退。人皆曰：此证本无生理，以此之胀而以此之治，何其见之神也！自后凡治全虚者，悉用此法，无一不效。可见妙法之中，更有妙焉，顾在用者之何如耳。

一姻家子年力正壮，素日饮酒亦多，失饥伤饱，一日偶因饭后，胁肋大痛，自服行气化滞等药，复用吐法尽出饮食，吐后逆气上升，胁痛虽止而上壅胷膈，胀痛更甚，且加呕吐。余用行滞破气等药，呕痛渐止，而左乳胷肋之下，结聚一块，胀实拒按，脐腹隔闭，不能下达，每于戌亥子丑之时，则胀不可当。因其呕吐既止，已可用下，凡大黄、芒硝、棱、莪、巴豆等药，及萝卜子、(石卜)硝、大蒜、橘叶捣罨等法，无所不尽，毫不能效，而愈攻愈胀。因疑为脾气受伤，用补尤觉不便。汤水不入口者，凡二十余日。无计可施，窘剧待毙，只得用手揉按其处。彼云肋下一点，按着则痛连胷腹。及细为揣摸，则正在章门穴也。章门为脾之募，为脏之会，且乳下肋间，正属虚里大络，乃胃气所出之道路，而气实通于章门。余因悟其日轻夜重，本非有形之积，而按此连彼，则病在气分无疑也。但用汤药以治气病，本非不善，然经火则气散而力有不及矣。乃制神香散，使日服三四次；兼用艾火灸章门十四壮，以逐散其结滞之胃气。不三日胀果渐平，食乃渐进，始得保全。此其证治俱奇，诚所难测。本年春间一邻人陡病痛胀隔食，全与此同，羣医极尽攻击，竟以致毙，是真不得其法耳。故录此以为后人之式。

孙一奎曰：余在吴下时，有吴生讳震者，博雅士也。一日偶谈及鼓胀，乃诘余曰：鼓有虫否乎？余卒不敢应，俛思久之，对曰：或有之。《本事方》云：脐腹四肢悉肿者为水，只腹胀而四肢不肿者为蛊。注曰：蛊即鼓胀也。由是参之，古人曾以蛊鼓同名矣。且蛊以三虫为首，岂无旨哉！愚谓鼓胀即今云气虚中满是也。以其外坚中空，有似于鼓，故以名之。彼蛊证者，中实有物，积聚既久，理或有之。吴生曰：子诚敏也！余堂嫂病鼓三载，腹大如箕，时或胀痛，四肢瘦削，三吴名剂，历尝不瘳。吴俗，死者多用火葬，烧至腹忽向声如炮，人皆骇然，乃见虫从腹中爆出，高二三丈许，烧所之天为昏，俄而坠地，细视之皆蛔也，不下千万数，大者长尺余。虫腹中复生小虫，多者十五六条，或十数条，或五六条。虫在人腹中，蕃息如此，曷不令人胀而死哉？惜乎诸书未有言及者！予闻之，恍然如梦始觉。然犹未亲覩其异也。岁万历癸巳，至淮阴，有王乡宦者，其子年十六，新娶后腹胀大，按之有块，形如瓜，四肢瘦削，发热昼夜不退，已年半矣。医惟以退热消胀之剂投之，其胀愈甚，其热愈炽，喉中两耳俱疮。余诊视之，脉滑数，望其唇则红，其腹则痛，又多嗜肥甘。余思诸凡腹痛者，唇色必淡，不嗜饮食，今其若此，得非虫乎？遂投以阿魏积块丸，服之果下虫数十，大者一红一黑，长尺余，虫身红线，自首贯尾，虫腹中复有虫，大者数条，小者亦三四条。虫下则热渐减，胀渐消，三下而愈。益信前闻之不虚也。
古今图书集成医部全录卷三百十二

　噎膈反胃门

　　黄帝素问

　　　阴阳别论

一阳发病，少气，善欬，善泄，其传为心掣，其传为膈。
 【 注　一阳，少阳也。少阳主初生之气，病则生气少矣。少阳相火生气，气少则火壮烁金，故欬。木火之邪伤土，故泄。心虚则掣痛。邪在胃脘，故膈塞不通。】 
三阳结谓之膈。
 【 注　三阳，太阳也。太阳之气生于膀胱，从内膈而出于胷胁，阳气结则膈气不通，饮食亦膈塞不下也。】 

　　　六节脏象论

人迎一盛病在少阳，二盛病在太阳，三盛病在阳明，四盛以上为格阳。
 【 注　一盛病在少阳，少阳主春升之气也。太阳主夏，阳明主秋，四盛以上乃阳太盛，故名曰格阳。】 
寸口一盛病在厥阴，二盛病在少阴，三盛病在太阴，四盛以上为关阴。
 【 注　四盛以上者，乃阴太盛，故名曰关阴。】 
人迎与寸口俱盛四倍以上为关格。关格之脉羸，不能极于天地之精气，则死矣。
【 注　俱四倍以上者，阴阳俱亢极也。阴阳俱盛而不和，是不能及于天地阴阳精气之承制则死矣。】 

　　　血气形志篇

形苦志苦，病生于咽嗌，治之以甘药。
 【 注　百忧感其心，万事劳其形，则阴阳气血皆伤，故病生咽嗌，宜甘药以调其脾胃。】 

　　　通评虚实论

隔塞闭绝，上下不通，则暴忧之病也。
 【 注　中焦不通，则上下之气闭塞，此五郁为病也】 

　　　气厥论

肝移寒于心，狂，膈中。
 【 注　阳并于阳，故狂。肝邪上移于心，故为膈中】 

　　　举痛论

恐则精却，却则上焦闭，闭则气还，还则下焦胀，故气不行矣。
 【 注　恐伤肾，是以精气退却而不能上升。膻中为气海，上出于肺，以司呼吸，其原出于下焦，故精气却则上焦闭，其上升之气还归于下，而下焦胀矣。上下气不交通，故气不行矣。】 
思则心有所存，神有所归，正气留而不行，故气结矣。
 【 注　思则心神内存，正气留中而不行，故气结矣。】 

　　　风论

胃风之状，颈多汗，恶风，食饮不下，鬲塞不通，腹善满，失衣则(月真)胀，食寒则泄，诊形瘦而腹大。
 【 注　饮食不下，鬲塞不通，腹善满者，胃受邪也。胃气不足则身以前皆寒，腹胀满故形寒则(月真)胀。饮冷则泄者，胃气虚伤也。腹者胃之郛郭，故形瘦腹大。】 

　　　大奇论

胃脉沉鼓濇，胃外鼓大，心脉小坚急，皆鬲偏枯。
 【 注　《灵枢经》曰：濇为少气。《伤寒论》曰：濇则无血，大则为虚。此血气虚于内外，故成鬲偏枯。小则血气皆少，坚急为寒，心气虚寒则血脉不行，筋骨无所荣养，亦成鬲外之偏枯。】 

　　　至真要大论

厥阴司天，风淫所胜，民病胃脘当心而痛，上支两胁，鬲咽不通，饮食不下，舌本强，食则呕。
岁厥阴在泉，风淫所胜，民病洒洒振寒，善伸数欠，心痛支满，两胁里急，饮食不下，鬲咽不通，食则呕。
厥阴之胜，胃脘当心而痛，上支两胁，甚则呕吐，鬲咽不通。
 【 注　此皆风木淫胜，故脾为之病也。】 
太阴之复，湿变乃举，体重中满，食饮不化，阴气上厥，胷中不便。
 【 注　此皆阴湿之为病也。】 
阳明之复，清气大举，甚则心痛否满，腹胀而泄，呕苦，欬哕烦心，病在鬲中。
 【 注　心痛否满，腹胀而泄，乘火土也。呕苦者，木受金刑也。欬哕烦心，病在鬲中者，阳明之气上逆也。】 
太阴在泉，主胜则寒气逆满，食饮不下。
 【 注　水淫而上乘于土，故逆满。湿气上逆，病及厥阴之经，故食饮不下。】 
少阳在泉，主胜则热反上行而客于心，心痛发热，格中而呕。少阴同候。
 【 注　心痛发热者，君相二火之客气上行而自病也。格中而呕者，太阴之客气自病也。】 

　　　五常政大论

备化之纪，其病否。
 【 注　否者，脾病于中，而上下之气不交也。】 
卑监之纪，是谓减化。其病留满否塞。
 【 注　脾气伤也。】 
少阳司天，心痛胃脘痛，厥逆鬲不通，其主暴速。
 【 注　心痛烦心者，心包络所生病也。胃脘痛者，木克土也。土位中央，中鬲不通，则上下厥逆也。风气迅速，故主暴速。】 
太阳司天，水饮内禾?畜，中满不食。
 【 注　水湿之为病也。】 

　　　六元正纪大论

太阳司天之政，二之气，民病气郁中满。
 【 注　阳气郁遏于内也。】 
木郁之发，民病胃脘当心而痛，上支两胁，鬲咽不通，食饮不下。
 【 注　木盛而土伤也。】 
太阴所至，为积饮否隔。
 【 注　此春病之常也。】 
太阴所至，为中满霍乱吐下。
 【 注　此秋病之常也。】 

　　灵枢经

　　　邪气脏腑病形篇

脾脉微急为膈中，食饮入而还出，后沃沫。
 【 注　脾有寒不能运化饮食，故为膈中。脾不能游溢津液，上归于肺，四布于皮毛，故涎沫之从口出也。】 

　　　本神篇

愁忧者，气闭塞而不行。
 【 注　伤其心脏之神气也。】 

　　　终始篇

人迎四盛，且大且数，名曰溢阳，溢阳为外格。脉口四盛，且大且数者，名曰溢阴，溢阴为内关。内关不通，死不治。人迎与太阴脉口俱盛四倍以上，命曰关格。关格者，与之短期。
 【 注　外格者，谓阳盛于外而无阴气之和；内关者，阴盛于内而无阳气之和。关格者，阴关于内，阳格于外也，是为关阴格阳之死候矣。】 
人迎与脉口俱盛三倍以上，命曰阴阳俱溢。如是者不开，则血脉闭塞，气无所行，流淫于中，五脏内伤。如此者因而炙之，则变易而为他病矣。
 【 注　人迎与脉口俱盛，命曰阴阳俱溢。盖阴盛于内则阳盛于外，阳盛于左则阴盛于右矣。若不以针开之，则血脉闭塞，气无所行，流溢于中，则内伤五脏矣。】 

　　　脉度篇

五脏不和则七窍不通，六腑不和则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛则阴气弗能荣也，故曰格。阴阳俱盛，不能相荣，故曰关格。关格者，不得尽期而死也。
 【 注　关谓关阴于内，格谓格阳于外，如是则阴阳俱盛，不得相荣，故曰关格者，不得尽期而死也。】 

　　〗?/P> 

人迎四倍者，且大且数，名曰溢阳。溢阳为外格，死不治。必审按其本末，察其寒热，以验其脏腑之病。
 【 注　溢阳者，阳盛之气溢于脉中，气血之相合也。】 
寸口四倍者，名曰内关。内关者且大且数，死不治。必审按其本末之寒温，以验其脏腑之病。

　　　上膈篇

黄帝曰：气为上膈者，食饮入而还出，余已知之矣。虫为下膈，下膈者，食晬时乃出，余未得其意，愿卒闻之！岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚，守于下管则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之。积聚以留，留则痈成。痈成则下管约。其痈在管内者，即而痛深；其痈在外者，则痈外而痛浮，痈上皮热。
【 注　因于喜怒不适，食饮不节，寒温不时，病在膈上者食饮入而还出，病在膈下者食入晬时乃还。夫胃者，水谷血气之海也。因于外邪，致汁沫渗留于肠外，不得散则日以成积。如因于内伤，汁沫留于肠内，则渐渍而成痈。痈在脘内则痛而深，在外则痛浮，在痈上之皮必热。】 

　　扁鹊难经

　　　关格

脉有太过，有不及，有阴阳相乘，有覆有溢，有关有格，何谓也？然。关之前者，阳之动也。脉当见九分见一寸而沉，过者法曰太过，减者法曰不及，遂入尺为覆，为内关外格，此阳乘之脉也。故曰覆溢是其真脏之脉，人不病而死也。
经言气独行于五脏，不营于六腑者，何也？然。夫气之所行也，如水之流不得息也，故阴脉营于五脏，阳脉营于六腑，如环无端，莫知其纪，终而复始。其不覆溢，人气内温于脏腑，外濡于腠理。

　　金匮要略 【 汉?张机】 

　　　胃反证治

呕吐篇曰：问曰：病人脉数，数为热，当消谷引食而反吐者，何也？师曰：以发其汗，令阳微，膈气虚，脉乃数。数为客热，不能消谷，胃中虚冷故也。脉弦者虚也，胃气无余，朝食暮吐，变为胃反。寒在于上，医反下之，今脉反弦，故名曰虚。
寸口脉微而数，微则无气，无气则荣虚，荣虚则血不足，血不足则胷中冷。
趺阳脉浮而濇，浮则为虚，虚则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而濇，其病难治。食已即吐者，大黄甘草汤主之。
胃反呕吐者，大半夏汤主之。
胃反吐而渴欲饮水者，茯苓泽泻汤主之。
诸呕吐，谷不得下者，小半夏汤主之。

　　中藏经 【 汉?华佗】 

　　　阴阳否格论

阳气上而不下，曰否；阴气下而不上，亦曰否。阳气下而不上，曰格；阴气上而不下，亦曰格。否格者，谓阴阳不相从也。阳奔于上则燔脾肺，其生疸也，其色黄赤，皆起于阳极也。阴走于下则冰肾肝，其生厥也，其色青黑，皆发于阴极也。疸为黄疸也，厥为寒厥也，由阴阳否格不通而生焉。阳燔则治以水，阴厥则助以火，乃阴阳相济之道耳。

　　脉诀 【 晋?王叔和】 

　　　脉法

洪脉关前热在胷，到关翻胃几千重。

　　千金方 【 唐?孙思邈】 

　　　噎塞论

《古今录验》云：五噎者，气忧劳食思也。气噎者，心悸上下不通，噎哕不彻，胷胁苦痛。忧噎者，天阴苦厥逆，心下悸动，手足逆冷。劳噎者，苦气膈，胁下支满，胷中填塞，令手足逆冷，不能自温。食噎者，食无多少，惟胷中苦塞常痛，不得喘息。思噎者，心悸动喜忘，目视(目巟)(目巟)。此皆忧恚嗔怒，寒气上入胷胁所致也。

　　　反胃

寸紧尺濇，其人胷满不能食而吐，吐止者为下之，故不能食。设言未止者，此为胃反，故尺为之微濇。
趺阳脉浮而濇，浮即为虚，濇即伤脾，脾伤即不磨，朝食暮吐，暮食朝吐，宿谷不化，名胃反。趺阳脉紧而濇，其病难治。

　　济生方 【 宋?严用和】 

　　　噎膈

《素问》云：阳脉结谓之膈。盖气之与神并为阳也。逸则气神安，劳则气神耗。倘或寒温失宜，食饮乖度，七情伤感，气神俱扰，使阳气先结，阴气后乱，阴阳不和，脏腑生病，结于胷膈则成膈气，留于咽嗌则成五噎。五膈者，忧恚寒热气也；五噎者，忧思劳食气也。其为病也，令人胷膈痞闷，呕逆噎塞，妨碍饮食，胷痛彻背，或胁下支满，或心忡喜忘，咽噎气不舒。治疗之法，调顺阴阳，化痰下气，阴阳平匀，气顺痰下，膈噎之疾，无由作矣。又有下虚气上控膈，令人心下坚满痞急，肌中苦痹，缓急如刺，不得俛仰，名曰胷痹。

　　儒门事亲 【 元?张从政】 

　　　斥十膈五噎浪分支派疏

病派之分，自巢氏始也。病失其本，亦自巢氏始也。何者？老子曰：少则得，多则惑。且俗谓噎食一证，在《内经》苦无多语，惟曰三阳结谓之膈。三阳者，谓大肠、小肠、膀胱也。结谓结热也。小肠热结则血脉燥，大肠热结则后不圊，膀胱热结则津液涸，三阳既结则前后闭塞。下既不通，必反上行，此所以噎食不下，纵下而复出也。谓胃为水谷之海，日受其新以易其陈，一日一便，乃常度也。今病噎者，三日、五日或五七日不便，是乖其度也亦明矣。岂非三阳俱结于下，广肠枯涸，所食之物为咽所拒，纵入太仓，还出咽嗌，此阳火不下推而上行也。故经曰：少阳所至为呕涌溢，食不下。此理岂不晓然？又气厥论云：肝移寒于心为狂，膈中。阳气与寒相薄，故膈食而中不通，此膈阳与寒为之也，非独专于寒也。六节脏象又云：人迎四盛以上为格阳。王太仆云：阳盛之极，故格拒而食不得入。《正理论》曰：格则吐逆。故膈亦当为格。后世强分为五噎，谓气忧食思劳也。后又分为十膈五噎，其派既多，其惑滋甚。人之溢食，初未必遽然也。初或伤酒食，或胃热欲吐，或冒风欲吐。医氏不察本源，火里烧姜，汤中煮桂；丁香未已，豆蔻继之，荜茇未已，胡椒继之。虽曰和胃，胃本不寒；虽曰补胃，胃本不虚。设如伤饮，止可逐饮，设如伤食，止可逐食。岂可言虚，便将热补？素热无者，于法犹非。素热之人，三阳必结。三阳既结，食必上潮。医氏犹云胃寒不纳，燔针钻肉，炷艾灼肌，苦楚万千。三阳热结，分明一句，到了难从，不过抽薪，最为紧要。扬汤止沸，愈急愈增。岁月弥深，为医所误。人言可下，退阳养阴，张眼吐舌，恐伤元气，止在冲和，闭塞不通，经无来路。肠宜通畅，是以肠鸣。肠既不通，遂成噎病。世传五噎宽中散，有姜有桂；十膈散，有附有乌。今予既斥其方，信乎与否，以听后贤。或云忧恚气结，亦可下乎？余曰：忧恚(石盘)礡，便同大郁。太仓公见下法既废，千年不复。今代刘河间治膈气噎食用三承气汤，独超近代。今予姑示后人，用药之时，更详轻重。假如闭久，慎勿陡攻。纵得攻开，必虑后患。宜先润养，小着汤丸，累累加之，关扃自透。其或咽噎，上阻涎痰，轻用苦酸，微微涌出，因而治下，药势易行。设或不行，蜜盐下导，始终勾引，两药相通，结散阳消，饮食自下。莫将巴豆，耗却天真，液燥津枯，留毒不去。人言此病，宜下夺之。从下夺来，转虚转痞。

　　东垣十书 【 元?李杲】 

　　　噎塞治法

堵塞咽喉，阳气不得出者曰塞，阴气不得下降者曰噎。夫噎塞迎逆于咽喉胷膈之间，令诸经不行，则口开目瞪，气欲绝。当先用辛甘气味俱阳之药，引胃气以治其本，加堵塞之药以泻其标也。寒月阴气大助阴邪于外，于正药内加吴茱萸大热大辛苦之味，以泻阴寒之气。暑月阳盛，则于正药中加青皮、陈皮、益智、黄蘗散寒气，泄阴火之上逆，或以消痞丸合滋肾丸。滋肾丸者，黄蘗、知母，微加肉桂三味是也。或更加黄连别作丸，二药七八十丸，空心约宿食消尽服之，待少时以美食压之，不令胃中停留也。

　　　膈咽不通四时换气用药法

《针经》曰：胃病者，腹(月真)胀，胃脘当心而痛，上支两胁，膈咽不通，饮食不下，取三里。夫咽者咽物之门户，膈者心肺之分野。不通者，升降之气不得上下交通。又云清气在下，则生飧泄，谓泄黄如糜，米谷不化也。浊气在上，则生(月真)胀，不得大便或大便难，先结后溏皆是也。浊气在上，当降而不降者，乃肾肝吸入之阴气，不得下而反在上，胃气逆上，或为呕为吐为哕者，是阴火上冲而吸入之气不得入，故食不得下。此皆气冲之火，逆胃之脉反上而作者也。清气在下，则生飧泄者，胃气未病之日，当上行心肺而荣经，因饮食失节，劳役形体，心火乘于土位，胃气弱而下陷入阴中，故米谷入而不得升降，为飧泄也。咽膈之间，壅遏之甚，不得交通者，皆冲脉上行，逆气所作也。盖胃病者，上冲两胁，膈咽不通，?饮食不下，当取之三里。《针经》云：清浊相干，乱于胷中，是为大悗。大悗者，惑也。气不交通，最为急证，不急去之，诸变生矣。治法：阳气不足，阴气有余，先补其阳，后泻其阴，是先令阳气升发于阳分而后泻阴也。春夏之月，阳气在经，当益其经脉，去其血络；秋冬阳气降伏，当先治其脏腑。塞者五脏之所主，阴也，血也；噎者，六腑之所主，阳也，气也。二者皆由阴中伏阳而作也。今立四时用药法，并治法于后。
冬三月，阴气在外，阳气在内，当外助阳气，不得发汗，内消阴火，勿令泄泻，此闭密之大要也。盛冬乃水旺之时，水旺则金旺，子能令母实，肺者肾之母，皮毛之阳，元本虚弱，更以冬月助其令，故病者善嚏，鼻流清涕，寒甚则浊涕嚏不止，比常人尤大恶风寒，小便数而欠，或上欬下便，色清而多，大便不调，常夜无寐，甚则为痰嗽呕哕，吐唾白沫，以至口开目瞪，气不交通欲绝者，吴茱萸丸主之。
夏三月大暑，阳气在外，阴气在内，以此病值此时，是天助正气而剉其邪气，不治而自愈矣。然亦有当愈不愈者，盖阴气极盛正气不能伸故耳。且如膈咽不通，咽中梗盛者，前证俱作，治法当从时用利膈丸泻肺火，以黄芪补中汤送下。如两足痿厥，行步恇怯，敧侧欲倒，臂臑如折，及作痛而无力，或气短促而喘，或不足以息，以黄芪、人参、甘草、白朮、苍朮、泽泻、猪苓、茯苓、陈皮等作汤，送下滋肾丸五六十丸。六七月之间，湿热之令大行，气短不能言者，加五味子、麦门冬；如心下痞闷，食不下，以上件白朮苍朮等汤，送下消痞丸七十丸，更审而用之。

　　丹溪心法 【 元?朱震亨】 

　　　关格

凡关格必用吐，提其气之横格，不必在出痰也。
有痰宜吐者，二陈汤吐之，吐中便有降。
有中气虚不运者，补气药中升降。
寒在上，热在下，脉两手寸俱盛四倍以上。

　　　翻胃

翻胃大约有四：血虚、气虚、有热、有痰。兼病，必用韭汁、童便、竹沥、牛羊乳、生姜汁；气虚入四君子汤，必右手脉无力；血虚入四物汤加童便，必左手脉无力。切不可用香燥之药，若服之必死。宜薄滋味。
治反胃，用黄连三钱，生姜汁浸炒，山楂肉二钱，保和丸二钱，同为末，糊丸如麻子大，脏脂为衣，人参汤入竹沥再煎一沸，下六十丸。
有痰，二陈汤为主，必寸关脉沉，或伏而大。有气结，宜开滞导气之药，必寸关脉沉而濇。有内虚阴火上炎而反胃者，作阴火治之。
年少者，四物汤清胃脘。血燥不润便故濇。年老虽不治，亦用参朮，关防气虚胃虚。气虚者，四君子汤加芦根、童便，或参苓白朮散，或韭汁、牛羊乳，或入叫驴尿。又有积血停于内而致，当消息逐之。大便濇者难治。常令食兔肉则便利。
翻胃即膈噎，盖膈噎乃翻胃之渐，《发挥》备言年高者不治。粪如羊屎者，断不可治，大肠无血故也。

　　局方发挥 【 元?朱震亨】 

　　　治法辨惑

《局方》治气一门，有曰治一切气，冷气，滞气，逆气，上气，用安息香丸、丁沉丸、大沉香丸、苏子丸、匀气散、如神丸、集香丸、白沉香丸、煨姜丸、盐煎散、七气散、温白丸、生姜汤。其治呕吐膈噎也，用五膈丸、五膈宽中散、膈气散、酒症丸、草豆蔻丸、撞气丸、人参丁香散。其治吞酸也，用丁香煎丸、小理中丸。其治痰饮也，用倍朮丸、消饮丸、温中化痰丸、五套丸。且于各方条下，或曰口苦失味，曰噫酸，曰舌濇，曰吐清水，曰痞满，曰气急，曰胁下急痛，曰五心中热，口烂生疮，皆是明言热证，何为悉用热药？夫周流于人之一身以为主者气也，阳往则阴来，阴往则阳来，一升一降，无有穷已。苟内不伤于七情，外不感于六淫，其为气也，何病之有！今曰冷气、滞气、逆气、上气，皆是肺受火邪，气得炎上之化，有升无降，熏蒸清道，甚而至于上焦不纳，中焦不化，下焦不渗，展转变为呕吐，膈噎，痰饮，反胃，吞酸。夫治寒以热，治热以寒，此正治之法也；治热用热，治寒用寒，此反佐之法也。详味前方，既非正治，又非反佐，此愚之所以不能无疑也。谨按《原病式》曰：诸病呕吐酸，皆属于热。诸积饮痞满中膈，皆属于湿。诸气逆冲，上呕涌溢，食不下，皆属于火。诸坚痞腹满急痛，吐腥秽，皆属于寒。深契仲景之意。《金匮要略》曰：胷痹病，胷背痛，栝蒌薤白汤主之。胷痹，心痛彻背，背痛彻心，栝蒌薤白半夏汤主之。心下痞气，气结在胷胁下，上逆抢心者，枳实薤白栝蒌桂枝汤主之。呕而心下痞者，半夏泻心汤主之。干呕而利者，黄芩加半夏生姜汤主之。诸呕吐谷不得入者，小半夏汤主之。呕吐病在膈上者，猪苓汤主之。胃反呕吐者，半夏参蜜汤主之。食已即吐者，大黄甘草汤主之。胃反吐而渴者，茯苓泽泻汤主之。吐后欲饮者，文蛤汤主之。病似呕不呕，似哕不哕，心中无奈者，姜汁半夏汤主之。干呕手足冷者，陈皮汤主之。哕逆者，陈皮竹茹汤主之。干呕下利者，黄芩汤主之。气冲上者，皂荚丸主之。上气脉浮者，厚朴麻黄汤主之。上气脉沉者，泽泻汤主之。火逆上气者，麦门冬汤主之。心下有痰饮，胷胁支满，目眩，茯苓桂朮汤主之。短气有微饮，当从小便出，宜茯苓桂朮甘草汤主之，肾气丸亦主之。病者脉伏，其人欲自利，利者反快，虽利心下续坚满者，此为留饮欲去故也，甘遂半夏汤主之。病悬饮者，十枣汤主之。病溢饮者，当发其汗，宜大青龙汤，又宜小青龙汤主之。心下有支饮，其人苦冒眩，泽泻汤主之。支饮胷满者，厚朴大黄汤主之。支饮不得息，葶苈大枣泻肺汤主之。呕家本渴，今反不渴，心中有支饮故也，小半夏汤主之。卒呕吐心下痞，膈间有水，眩悸者，小半夏加茯苓汤主之。假令瘦人脐下有悸者，吐涎沫而头眩，此水也，五苓散主之。心胷有停痰宿水，自吐出水后，心胷间虚气满不能食，消痰气令能食，茯苓饮主之。先渴后呕，为水停心下，此属饮家，半夏汤加茯苓主之。观其微意，可表者汗之，可下者利之，滞者导之，郁者扬之，热者清之，寒者温之，偏寒偏热者反佐而行之，挟湿者淡以渗之，挟虚者补而养之。何尝例用辛香燥热之剂，以火济火，实实虚虚，咎将谁执？或曰：《脉诀》谓热则生风，冷生气，寒主收引。今冷气上冲矣，气逆气滞矣，非冷而何？吾子引仲景之言而斥其非，然则诸气痰饮、呕吐、反胃、吞酸等病，将无寒证耶？予曰：五脏各有火，五志激之，其火随起。若诸寒为病，必须身犯寒气，口食寒物，乃为病寒，非若诸火病自内作，所以气之病寒者，十无一二。或曰：其余痰气呕吐、吞酸、噎膈、反胃，作热作火论治，于理可通。若病人自言冷气从下而上，非冷而何？予曰：上升之气自肝而出，中挟相火自下而出，其热为甚，自觉其冷，非真冷也，火极似水，积热之甚，阳亢阴微，故见此证冷生气者，出高阳生之谬言也。若病果因于寒，当以去寒之剂治之，何至例用辛香燥热为方？不知权变，宁不误人？或曰：气上升者，皆用黑锡丹、养正丹、养气丹等药，以为镇坠，然服之者随手得效，吾子以为热甚之病，亦将有悞耶？予曰：相火之外，又有脏腑厥阳之火。五志之动，各有火起。相火者，经所谓一水不胜二火之火。斯火也，出于天造。厥阳者，经所谓一水不胜五火之火，出于人欲。二者之火相扇而动，气之升也，随火炎上，升而不降，孰能御之？今借丹剂之重坠而降之，气郁为湿痰，丹性热燥，湿痰被刦，亦为暂开，所以清快。丹毒积久，偏助狂火，阴血愈耗，其升愈甚。俗人喜温，迷而不悟，被此祸者，滔滔皆是。或曰：丹药之重，欲降而升，然如之何则可？予曰：投以辛凉，行以辛温，制伏肝邪；治以咸寒，佐以甘温，收以苦甘，和以甘淡，补养阴血。阳自相附，阴阳比和，何升之有？先哲治法，其则不远，吾不赘及。或曰：诸气诸饮，与夫呕吐吞酸、膈噎反胃等证，《局方》未中肯綮，我知之矣。然则《要略》之方，果足用乎？抑犹有未发者乎？予曰：天地之气化无穷，人身之病亦变化无穷。仲景之书，载道者也。医之良者，引例推类，可谓无穷之用，借令略有加减修合，终难踰越矩度。夫气之初病也，其端甚微，或因些小饮食不谨，或外冒风雨寒暑，或内感七情，或食味过厚，偏助阳气，积成膈热；或资禀素实，表密无汗，或性急易怒，阴火炎上，以致津液不行，清浊相干，气为之病；或痞痛不思食，或噎噫腐气吞酸，或嘈杂膨满，不求本原，便认为寒，遽以辛香燥热之剂投之，数贴暂得快然，以为神方，仍前厚味不节，将理不谨，旧疾被刦，暂舒浊液，易于攒聚，或半月一月，前病复作，如此延蔓，自气成积，自积成痰，此为痰饮吞酸之由也。良工未遇，谬药已行，痰挟瘀血，遂成窠囊，于是为痞痛呕吐、噎膈反胃之次第，诸证蜂起，饮食汤液，泥滞不行，渗道蹇濇，大便或秘或溏，下失传化，中焦愈停。医者不察，犹执为冷，翻思前药，随手得快，至此宾主皆恨药欠燥热，颙俟久服，脾可以温，胃可以壮，以冀一旦豁然之效。不思胃为水谷之海，多血多气，气清和则能受；脾为消化之官，气清和则能运。今得香热之药，偏助气血沸腾。其始也，胃液凝聚，无所容受；其久也，脾气耗散，传化渐迟。其有胃热易饥，急于得食，脾伤不磨，郁积成痛，医者犹曰虚而积寒，非寻常草木可疗，妄以乌附助佐丹剂，专意服饵。积而久也，血液俱耗，胃脘干槁。其槁在上，近咽之下，水饮可行，食物难入，间或可入，入亦不多，名之曰噎；其槁在下，与胃为近，食虽可入，难尽入胃，良久复出，名之曰膈，亦曰反胃。大便秘小，若羊屎然，名虽不同，病出一体。《要略》论饮有六，曰痰饮、悬饮、溢饮、支饮、留饮、伏饮，分别五脏诸证治法，至矣尽矣。但恨医者不善处治，病者不守禁忌，遂使药助病邪，展转病痼，去生渐远，深可哀悯。或曰：《千金》诸方，治膈噎反胃，未尝废姜桂等剂，何吾子之多言也？予曰：气之郁滞，久留清道，非借香热不足以行。然悉有大黄、石膏、竹茹、芒硝、泽泻、前胡、(石卜)硝、茯苓、黄芩、芦根、(艹舌)蒌等药，为之佐使，其始则同，其终则异，病邪易伏，故易于安。或曰：胃脘干槁者，古方果可治乎？将他有要捷之法，或可补前人之未发者乎？予曰：古方用人参以补肺，御米以解毒，竹沥以清痰，干姜以养血，粟米以实胃，蜜水以润燥，姜以去秽，正是此意。张鸡峰亦曰：噎当是神思间病，惟内观自养，可以治之。此言深中病情，治法亦为近理。夫噎病主于血干。夫血者阴气也，阴主静，内外两静，则脏腑之火不起，而金水二气有养，阴血自生，肠胃津液，传化合宜，何噎之有？

　　证治要诀 【 明?戴思恭】 

　　　噎膈证治

诸痞塞及噎膈，乃是痰为气所激而上，气又为痰所隔而滞，痰与气搏，不能流通，并宜用二陈汤加枳实、缩砂仁各半钱，木香一钱，或五膈宽中散。应诸痞塞胀满，胷膈不利，或气上逆，或腹疼痛，并宜木香流气饮。应膈上诸般冷气，不问痞塞及疼痛，且与姜汁一二盏；痰饮尤宜。
邪气作痞，宜用疏剂。若气不顺，逆上为痞，此乃虚痞，愈疏而痞愈作，宜于收补中微有疏通之意，不可十分用香剂。古方载，泻后痞膈用理中，即此意也。
因七气所伤，结滞成痰，痞塞满闷，宜四七汤，或导痰汤加木香半钱，或下来复丹。因冷气滞停，中脘痞塞，并可用挝脾汤加丁香，或丁沉透膈汤。因伤食痞塞，见伤食证，气虚上逆，遂成痞塞而疼者，六磨饮吞黑锡丹。
若痞塞服诸药不效，大便不甚通者，宜感应丸加巴豆，或半硫丸、备急丸、木香槟榔丸通之。
诸五噎五膈，并宜五膈宽中散；不效，谷神嘉禾散，前痞塞诸药，皆可选用。噎膈甚而水浆不入，药食皆不下，食入口即吐者，当镇坠之，宜盐汤下灵砂丹，仍以嘉禾散作末，干点服。

　　　翻胃

翻胃之病所以重于呕吐者，呕吐食入即吐，翻胃则或一日半日，食复翻上，不化如故。腹中非不欲食，不肯留，胃气不温，不能消食，食既不消，不为糟粕而入大肠，必随气上逆，从口而出。故翻胃人胷膈多为冷气所痞，二陈汤加丁香十粒、枳壳半钱，或治中汤加枳壳、砂仁各半钱，半夏一钱，入米与生姜同煎。
若胃寒甚，服药而翻者，宜附子粳米汤加丁香十粒、砂仁半钱；大便秘者，更加枳壳半钱。
若胷膈痞甚而翻，宜谷神嘉禾散，加生附一钱，或丁沉透膈汤、五膈宽中散加生附一钱；仍以来复丹升降其阴阳，通其隧道。半硫丸亦可通之。隧道久不通，名结肠翻胃，半硫丸尤宜。百药无效，势危笃者，宜桂香清金散以坠之。一法用胡椒一味，酢浸之，晒干复浸，不计遍数，愈多愈好，碾米末酢糊为丸，淡酢汤下十丸，加至三四十九。

　　医学入门 【 明?李梴】 

　　　关格证治

经云：人迎脉大于气口四倍，名曰格；气口脉大于人迎四倍，名曰关。关乃阳不下，以寒在胷中，塞而不入；格乃阴不上，以热在下焦，塞而不出。上下不通，三焦撩乱，中气不足，阴阳不能相荣，故既关且格。
中虚者，补中益气汤加槟榔以升降之。中虚痰盛者，六君子汤去朮加柏子仁及麝少许。虚甚吐利俱不得者，既济丸。
关格与噎稍异。胃中觉气有碍，欲升不升，欲降不降，欲食不食，宜二陈汤加木通，吐其横格之气，不必在出痰也。
古云：关格死在旦夕，但治下焦可愈。经云：少阳所至，为呕涌溢，食不下，言火逆上而为呕吐，非膈上所生独为关，非格也，大承气汤下之。若但吐而不得小便者，胃苓汤。有膏粱积热，损伤北方真水者，滋肾丸主之。忌用淡渗利水之药。凡关格见头汗者死。

　　　膈噎证治

饮食不下而大便不通，名膈噎。疏云：膈有拒格意，即膈食反胃也。《玉机》云：噎塞大便不通，通幽汤。故以膈噎为题。《局方》以噎近咽，膈近胃，而遗下焦，又妄分十膈五噎，皆非经旨。病因内伤忧郁失志，及饮食淫欲，而动脾胃肝肾之火，或因杂病，误服辛香燥药，俱令血液衰耗，胃脘枯槁。其槁在上焦贲门者，食不能下，则胃脘当心而痛，须臾吐出乃止。贲门即胃脘上口，言水谷自此奔入于胃，而气则传之于肺也。其槁在中焦幽门者，食物可下，良久复出。幽门与中脘相近，言其位幽僻，胃中水谷自此而入小肠也。其槁在下焦阑门者，朝食暮吐，暮食朝吐。阑门，脐下栏约水谷，分入膀胱大肠而为粪溺，是大小肠膀胱，乃气血津液流通之道路也。
经曰：三阳结谓之膈。小肠热结则血脉燥，大肠热结则不能便，膀胱热结则津液涸。三阳热结，脉必洪数有力，前后闭塞，下既不通，必反而上行，所以噎食不下，纵下复出，乃阳火上行而不下降也。
实火，黄连解毒汤加童便、姜汁，或益元散入姜汁澄白脚为小丸，时时服之；温六丸尤妙。甚者，陶氏六一承气汤、人参利膈丸。
虚火冲上食不入者，枳桔二陈汤加厚朴、白朮及木香少许，或古萸连丸。渴者，钱氏白朮散。大便闭者，导滞通幽汤，或参仁丸、麻子仁丸。当噎未至于膈之时，便宜服此防之。膏肓之疾，岂可怠忽！
间有身受寒气，口伤冷物，以致脾胃火衰，膈上苦冷，肠鸣，脉必滑微，宜暂用丁香煮散、五膈汤、五噎汤、单附子散以刦之。若不求其本，偏认为寒，概用辛香燥药，必至烁阴不救。
古云：膈噎神思间病，惟内观养之。盖七情火起，熏蒸津液，为痰为积，积久则血愈衰。《针经》曰：怒气所至，食则气逆不下；劳气所至，为膈噎喘促；思气所至，为中痞，三焦闭塞，咽嗌不利。
痰饮，脉滑或伏，二陈汤、古参夏汤、化痰丸、(艹舌)蒌实丸，或用黄连、吴萸、贝母、(艹舌)蒌仁、牛转草，水煎。
食积，脉滑而短，枳朮丸加黄连、陈皮、半夏，或狗米平胃丸、虎脂平胃丸，或用保和丸二钱，加姜炒黄连三钱、山楂二钱为丸，麻仁大臙脂为衣，每六十丸，人参煎汤，入竹沥下。
七情郁结，脉沉而濇，饮食喜静，胷背痛者，四七汤、温胆汤；痞满烦闷微嗽，二便不利者，分心气饮、四磨汤，或木香、槟榔二味等分为末，白汤下；伤神不睡者，十味温胆汤、朱砂安神丸；腹胀肠鸣者，木香匀气散；有积聚者，阿魏撞气丸；恶闻食气者，五膈宽中散。
气血两虚，口沫大出者，死。
气虚不能运化生痰者，脉必缓而无力，四君子汤。大便闭，加芦根、童便；气虚甚者，六君子汤加附子、大黄；酒毒，加甘蔗汁。单人参汤、人参膏尤妙。
血虚不能滋润生火者，脉必数而无力，四物汤加童便、竹沥、姜汁。大便闭，加桃仁、红花；有瘀血，加牡丹皮、韭汁；防生虫，加驴尿；血虚甚，加干姜；血燥，加牛羊乳汁。不可以人乳代之，盖人乳反有七情饮食之毒火故也。
气血俱虚者，八物汤主之。
血阴主静，内外两静，则脏腑之火不起，而金水二气有养，阴血自生，津液传化合宜，何膈噎之有！
大概不问虚实，俱以益阴养胃为主，庶免后患，或肾气丸主之。
通用二陈汤加童便、竹沥、姜汁、韭汁。有热加酒炒芩连、(艹舌)蒌、桔梗，七情加香附、川芎、木香、槟榔，不纳食加麦芽、神曲，热结食返上奔，加大黄、桃仁，气虚合四君子汤，血虚合四物汤。
杂方：烧针丸、杵糠丸、紫金锭、霞天膏、神仙夺命丹、古阿魏散，或灵砂烧酒下。凡五十岁后血枯，粪如羊屎，及年少不淡薄饮食，断绝房室者，不治。

　　　反胃证治

胃冷呕青，手足厥，食久乃吐，二陈汤加姜桂，甚加丁附，或丁香半夏丸。
胃热面红，手足热，食已即吐，二陈加姜炒芩连、山栀。暴甚，略加槟榔、木香，胃口痛，加姜汁，或葛根竹茹汤、加味橘皮竹茹汤，或小柴胡汤加竹茹；如时常口吐清水，冷涎自下涌上者，此脾热所致也。二陈汤加白朮、白芍、升麻、炒芩连、山栀、神曲、麦芽、干生姜等分，或丸或煎服。
凡气吐者气冲胷痛，食已暴吐而渴，始当降气和中，六君子汤加木香、藿香、桔梗、枇杷叶，或七气汤；热气冲者，古荆黄汤加人参、甘草、煨姜。

　　医宗必读 【 明?李中梓】 

　　　反胃噎塞

按反胃噎膈，总是血液衰耗，胃脘干槁。槁在上者，水饮可行，食物难入，名曰噎塞；槁在下者，食虽可入，良久复出，名曰反胃。二证总名为膈，故《内经》止有三阳结谓之膈一语。洁古分吐证为三端：上焦吐者皆从于气，食则暴吐；中焦吐者，皆从于积，或先吐而痛，或先痛而吐；下焦吐者，皆从于寒，朝食暮吐，暮食朝吐。巢氏浪分五噎十膈，支派烦多，惑人滋甚。惟张鸡峯以为神思间病，法当内观静养，斯言深中病情。大抵气血亏损，复因悲思忧恚，则脾胃受伤，血液渐耗，郁气生痰，痰则塞而不通，气则上而不下，妨碍道路，饮食难进，噎塞所由成也。脾胃虚伤，运行失职，不能熟腐五谷，变化精微，朝食暮吐，暮食朝吐，食虽入胃，复反而出，反胃所由成也。二者皆在膈间受病，故通名为膈也。噎塞之吐，即洁古之上焦吐；反胃之吐，即洁古之下焦吐。王太仆云：食不得入，是有火也；食入反出，是无火也。噎塞大都属热，反胃大都属寒。然亦不可拘也。脉大有力，当作热治；脉小无力，当作寒医。色之黄白而枯者为虚寒；色之红赤而泽者为实热。以脉合证，以色合脉，庶乎无误。经曰：能合色脉，可以万全。此证之所以疑难者，方欲健脾理痰，恐燥剂有妨于津液；方欲养血生津，恐润剂有碍于中州。审其阴伤火旺者，当以养血为亟；脾伤阴盛者，当以温补为先。更有忧恚盘礡，火郁闭结，神不大衰，脉犹有力，当以仓公、河间之法下之，小小汤丸，累累加用，关扃自透，膈间痰盛，微微涌出，因而治下，药势易行。设或不行，蜜盐下导，始终勾引，自然宣通。此皆虚实阴阳之辨，临证之权衡也。或泥于《金匮》、《局方》而偏主辛温，或泥于《玉机》、《心法》而偏主清润，凡若是者，皆赖病合法耳，岂云法治病乎？
凡反胃证得药而愈者，切不可便与粥饭，惟以人参五钱、陈皮二钱、老黄米一两，作汤细啜，旬日之后，方可食粥。仓廪未固，不宜便进米谷，常致不救。

　　　死证

年满六旬者难治。若禀厚善守禁忌，尊信医药，亦有生者。又粪如羊屎者不治，口吐白沫者不治。胷腹嘈痛如刀割者死。

　　　脉候

紧而滑者吐逆；小弱而溜者反胃。沉缓无力，或大而弱为气虚；数而无力，或濇小为血虚。弦为痰，滑亦为痰。寸紧尺濇，为胷满不能食而吐。又《难经》曰：脉革则吐逆。

　　医贯 【 明?赵献可】 

　　　噎膈论

噎膈、翻胃、关格三者，名各不同，病原迥异，治宜区别，不可不辨也。噎膈者，饥欲得食，但噎塞迎逆于咽喉胷膈之间，在胃口之上，未曾入胃，即带痰涎而出，若一入胃下，无不消化，不复出矣。惟男子年高者有之，少无噎膈。翻胃者，饮食倍常，尽入于胃矣，但朝食暮吐，暮食朝吐，或一两时而吐，或积至一日一夜，腹中胀闷不可忍而复吐，原物酸臭不化，此已入胃而反出，故曰反胃。男女老少皆有之。关格者，粒米不欲食，渴喜茶水饮之，少顷即吐出，复求饮复吐，饮之以药，热药入口即出，冷药过时而出，大小便秘，名曰关格。关者下不得出也，格者上不得入也，惟女人多有此证。论噎膈，丹溪谓得之七情六淫，遂有火热炎上之化，多升少降，津液不布，积而为痰为饮，被刧时暂得快，不久复作，前药再行，积成其热，血液衰耗，胃脘干槁。其槁在上，近咽之下，水饮可行，食物难入，食亦不多，名之曰噎；其槁在下，与胃为近，食虽可入，难尽入胃，良久复出，名之曰膈，亦曰反胃。大便秘少，若羊矢然。必外避六淫，内节七情，饮食自养，滋血生津，以润肠胃，则金无畏火之炎，肾有生水之渐，气清血和，则脾气健运而食消传化矣。丹溪之论甚妙，但噎膈反胃分别欠明。余独喜其火热炎上之化，肾有生水之渐二句，深中病源，惜其见犹未真，以润血为主，而不直探乎肾中先天之原，故其立方以四物中牛羊乳之类，加之竹沥、韭汁，化痰化瘀，皆治标而不治本也。岂知《内经》原无多语，唯曰三阳结谓之膈。三阳者大肠小肠膀胱也，结谓结热也。大肠主津，小肠主液。大肠热结则津涸，小肠热结则液燥。膀胱为州都之官，津液藏焉。膀胱热结则津液竭。然而三阳何以致结热？皆肾之病也。盖肾主五液，又肾主大小便，肾与膀胱为一脏一腑，肾水既干，阳火偏盛，熬煎津液，三阳热结，则前后闭濇，下既不通，必反于上，直犯清道，上冲吸门喉咽，所以噎食不下也。何为水饮可入，食物难下？盖食入于阴，长气于阳，反引动胃口之火，故难入；水者阴类也，同气相投，故可入。口吐白沫者，所饮之水沸而上腾也。粪如羊屎者，食入者少，渣滓消尽，肠亦干小而不宽大也。此证多是男子年高五十已外得之。又必其人不绝色欲，潜问其由，又讳疾忌医，曰近来心事不美，多有郁气而然。予意郁固有之，或以郁故而为消愁解闷之事，不能无也，此十有八九，亦不必深辨。但老人天真已绝，只有孤阳，只以养阴为主。王太仆云：食入即吐，是无水也；食久反出，是无火也。无水者壮水之主，无火者益火之源。褚侍中云：上病疗下，直须以六味地黄丸料大剂煎饮，久服可挽于十中之一二。又须绝嗜欲，远房帏，薄滋味可也。若曰温胃，胃本不寒；若曰补胃，胃复不虚；若曰开郁，香燥之品适以助火。《局方发挥》已有明训，河间刘氏下以承气，咸寒损胃，津液愈竭。无如补阴，焰光自灭。世俗不明，余特详揭。
论反胃，《金匮要略》云：趺阳脉浮而濇，浮则为虚，濇则伤脾，脾伤则不磨，朝食暮吐，暮食朝吐，宿食不化，名曰反胃。予阅函史列传有一医案云：病反胃者，每食至明日中晨皆出不化，医以暖胃药投之，罔效，脉甚微而弱。有国工视之，揆诸医所用药无远于病而不效，心慊然未有以悟也。读东垣书谓吐有三证，气积寒也。上焦吐者从气，中焦吐者从积，下焦从寒。今脉沉而迟，朝食暮吐，暮食朝吐，小便利，大便秘，此下焦吐也。法当通其闭，温其寒，乃遂跃然专治下焦，散其寒，徐以中焦药和之而愈。观此可见下焦吐者，乃命门火衰，锅底无薪，不能蒸腐胃中水谷，腹中胀满，不得不吐也。王太仆所谓食久反出是无火也，是矣。须用益火之原，先以八味地黄丸补命门火，以扶脾土之母，徐以附子理中汤理中焦，万举万全。不知出此，而徒以山楂、神曲平胃化食，适以速其亡也。
论关格者，忽然而来，乃暴病也。大小便秘，渴饮水浆，少顷则吐，又饮又吐，唇燥，眼珠微红，面赤或不赤，甚者或心痛或不痛，自病起粒米不思，滴水不得下胃，饮一杯吐出杯半，数日后脉亦沉伏，此寒从少阴肾经而入，阴盛于下，逼阳于上，谓之格阳之证，名曰关格。关格者，不得尽其命而死矣。须以仲景白通汤，用《内经》寒因热用之法。经曰：若调寒热之逆，冷热必行则热物冷服，下咽之后，冷性既除，热性始发，由是病气随愈，呕哕皆除，情且不违而致大益。此和人尿、猪胆汁咸苦寒之物于白通汤中，要其气相从，可以去拒格之寒也。服药后脉渐出者生，脉乍出者死。陶节庵杀车槌中有回阳反本汤极妙。愈后须以八味丸常服，不再发。
又有一种肝火之证，亦呕而不入，但所呕者酸水或苦水，或青蓝水，惟大小便不秘，亦能作心痛。此是火郁木郁之证，木郁则达之，火郁则发之。须用茱、连浓煎，细细呷之；再服逍遥散而愈。愈后须以六味丸调理。

　　医门法律 【 清?喻昌】 

　　　关格论

关格之证，自《灵》、《素》以及《难经》、仲景脉法皆深言之，然无其方也。后世以无成方依傍其中，精言奥义，总不参研，空存其名久矣。间有以无师之智，临证处方，传之于书，眼中金屑，不适于用，可奈之何？谨以尚论之怀，畅言其理。《素问》谓，人迎一盛病在少阳，二盛病在太阳，三盛病在阳明，四盛以上为格阳；寸口一盛病在厥阴，二盛病在少阴，三盛病在太阴，四盛已上为关阴。人迎与寸口俱盛，四倍以上为关格，关格之脉羸，不能极于天地之精气则死矣。此以三阳之腑，三阴之脏，分诊于结喉两旁人迎之位，两手寸口太渊之位，盖随人迎寸口经脉之行度而施其刺法也。《灵枢》言刺之从所分人迎之盛泻其阳，补其所合之阴，二泻一补；从所分寸口之盛泻其阴，补其所合之阳，二泻一补，皆以上气和乃止。至于用药，则从两手寸关尺三部之脉，辨其脏腑之阴阳。故《灵枢》复言邪在腑则阳脉不和，阳脉不和则气留之，气留之则阳气盛矣。阳气太盛则阴脉不和，阴脉不和则血留之，血留之则阴气盛矣。阴气太盛则阳气不能荣也，故曰关；阳气太盛，则阴气不能荣也，故曰格；阴阳俱盛，不能相荣也，故曰关格。关格者，不能尽期而死也。此则用药之权衡，随其脉之尺阴寸阳偏盛俱盛而定治耳。越人宗之，发为阴乘阳乘之脉，因推其乘之之极上鱼为溢，入尺为覆，形容阴阳偏而不返之象精矣。至仲景复开三大法门，谓寸口脉浮而大，浮为虚，大为实；在尺为关，在寸为格，关则不得小便，格则吐逆；从两手寸口关阴格阳过盛中，察其或浮或大，定其阳虚阴实、阴虚阳实，以施治疗。盖于《灵枢》阳太盛则阴不能荣，阴太盛则阳不能荣，以及越人阴乘阳乘之法，加以浮大之辨而虚实始得燎然。不尔，关则定为阴实，格则定为阳实矣，抑何从得其微细耶？此一法也。谓心脉洪大而长，是心之本脉也。上微头小者则汗出，下微本大者则关格不通，不得尿，头无汗者可治，有汗者死。此则深明关格之源，由于五志厥阳之火，遏郁于心胞之内，其心脉上微见头小，亦阳虚之验，下微见本大，亦阳实之验。头无汗者可治，有汗则心之液外亡，自焚而死矣。在二阳之病发心脾，且不得隐曲，男子少精，女子不月，传为风消索泽而不治。况关格之病精气竭绝，形体毁阻，离绝菀结，忧愁恐怒，五脏空虚，气血离守，厥阳之火独行，上合心神，同处于方寸之内，存亡之机，间不容发，可不一辨察之乎？此二法也。谓趺阳脉伏而濇，伏则吐逆，水谷不化，濇则食不得入，名曰关格。诊趺阳足脉，或伏或濇，辨胃气所存几何。伏则水谷入而不化，胃气之所存可知矣；濇则并其食亦不得入，胃气之所存更可知矣。荣卫之行迟，水谷之入少，中枢不运，下关上格，岂待言哉？此三法也。仲景金针暗度，有此三法，大概在顾虑其虚矣。因是上下古今，搜釆羣言，而诸大老名贤，无一论及此证者，惟云岐子述其阴阳反背之状，传其所试九方，譬如航海万里，得一声气相通之侣，欣慰无似，遑计其短乎？然不欲后人相安其说，又不忍缄口无言也。其谓阴阳易位，病名关格。胷膈上阳气常在则热为主病，身半已下阴气常在则寒为主病。胷中有寒，以热药治之；丹田有热，以寒药治之。若胷中寒热兼有，以主客之法治之。治主当缓，治客当急。此从《伤寒论》胷中有寒，丹田有热立说，实非关格本证。所引《内经》运气治主客之法，亦属无据。至于《灵》、《素》、《难经》、《金匮》之文，绝不体会，所定诸方，浑入后人恶劣窠臼，观之殊不慊耳。方中小疵，杂用二陈、五苓、枳壳、厚朴、槟榔、木香是也；方中大疵，杂用片脑、麝香、附子、皂角、牵牛、大黄、(石卜)硝是也。夫阴阳不交，各造其偏，而谓阴反在上，阳反在下可乎？九死一生之证，而以霸术刦夺其阴阳可乎？仲景之以趺阳为诊者，正欲人调其荣卫，不偏阴偏阳，一味冲和无忤，听胃气之自为敷布，由一九而二八、三七、四六，乃始得协于平也，岂一蹴所能几耶？故不问其关于何而开，格于何而通，一惟求之于中，握枢而运，以渐透于上下，俟其趺阳脉不伏不濇，营气前通乃加意于营，卫气前通乃加意于卫，因其势而利导之，庶不与药扞格耳。若营气才通即求之卫，卫气才通即求之营，且为生事喜功，况躁不能需，亟思一逞乎？夫死里求生之治，须得死里求生之人。(口答)然若丧，先熄其五志交煽之火。治吐逆之格，由中而渐透于上；治不溲之关，由中而渐透于下；治格而且关，由中而渐透于上下。所谓三年之艾不蓄，则不免于死亡，蓄之则免于死亡矣。人亦何为而不蓄之耶？或者病，余不立一方，此终身不灵之人也，宁无见其方而反惑耶？不得已，姑立进退黄连一方，要未可为中人道也。

　　　进退黄连汤方论

黄连汤者，仲景治伤寒之方也。伤寒胷中有热，胃中有邪气，腹中痛欲呕吐者，黄连汤主之。以其胃中有邪气，阻遏阴阳升降之机，而不交于中土，于是阴不得升而独治于下，为下寒腹中痛，阳不得降而独治于上，为胸中热欲呕吐。与此汤以升降阴阳固然矣，而湿家下之，舌上如胎者，丹田有热，胷中有寒，亦用此方何耶？后人牵强作解，不得制方之旨，又安能取裁其方耶？盖伤寒分表、里、中三治，表里之邪俱盛，则从中而和之，故有小柴胡汤之和法，于人参、甘草、半夏、生姜、大枣助胃之中，但加柴胡一味透表，黄芩一味透里。尚恐圭角少露，有碍于和，于是去滓复煎，漫无异同，饮入胃中，听胃气之升者带柴胡出表，胃气之降者带黄芩入里，一和而表里之邪尽服，其有未尽者，加工治之，不相扞格矣。至于丹田胷中之邪，则在于上下，而不为表里，即变柴胡汤为黄连汤，和其上下。以桂枝易柴胡，以黄连易黄芩，以干姜代生姜，饮入胃中，亦听胃气之上下敷布，故不问上热下寒，上寒下热，皆可治之也。夫表里之邪则用柴胡、黄芩，上下之邪则用桂枝、黄连；表里之邪则用生姜之辛以散之，上下之邪则用干姜之辣以开之。仲景圣法灼然矣，昌欲进退其上下之法，操何术以进退之耶？前论中求之于中，握枢而运，以渐透于上下，俟其营气前通，卫气前通而为进退也。然而难言之矣。格则吐逆，进而用此方为宜，盖太阳主开，太阳不开则胷间窒塞，食不得入，入亦复出，以桂枝为太阳经药，和营卫而行阳道，故能开之也。至于五志厥阳之火上入，桂枝又不可用矣，用之则以火济火，头有汗而阳脱矣，其关则不得小便。退之之法，从胃气以透入阴分，桂枝亦在所不取。但胃之关门已闭，少阴主阖，少阴之气不上，胃之关必不开矣。昌意中尤谓少阴之脉沉而滞，与趺阳之脉伏而濇，均足虑也。《内经》常两言之曰：肾气独沉，曰肾气不衡。夫真气之在肾中，犹权衡也。有权有衡，则关门时开时阖；有权无衡，则关门有阖无开矣。小溲亦何从而出耶？是则肾气丸亦退之之中所有事矣。肾气交于胃则关门开，交于心则厥阳之火随之下伏，有不得不用之时矣。进退一方，于中次第若此。夫岂中人所能辨哉！
律四条
凡治关格病，不知批却导窾，但冀止呕利溲，亟治其标，伎穷力竭，无益反损，医之罪也。凡治关格病，不参诊人迎、趺阳、太冲三脉，独持寸口，已属疏略。若并寸口阴阳之辨懵然，医之罪也。
凡治关格病，不辨脉之阳虚阳实，阴虚阴实，而进退其治，盲人适路，不辨东西，医之罪也。
凡治关格病，不崇王道，辄操霸术，逞己之能，促人之死，医之罪也。

古今图书集成医部全录卷三百十三

　噎膈反胃门

　　景岳全书 【 明?张介宾】 

　　　关格论

关格一证，在《内经》本言脉体以明阴阳离绝之危证也。如六节脏象论、始终篇、禁服篇及脉度、经脉等篇言之再四，其重可知。自秦越人三难曰：上鱼为溢，为外关内格；入尺为覆，为内关外格。此以尺寸言关格，已失本经之意矣。又仲景曰：在尺为关，在寸为格。关则不得小便，格则吐逆。故后世自叔和、东垣以来，无不以此相传，而竟置关格一证于乌有矣。再至丹溪则曰：此证多死。寒在上，热在下，脉两寸俱盛四倍以上，法当吐以提其气之横格，不必在出痰也。愚谓两寸俱盛四倍，又安得为寒在上耶？且脉大如此，则浮豁无根，其虚可知，又堪吐乎？谬而又谬，莫此甚矣！夫《内经》云人迎四倍，寸口四倍，既非尺寸之谓，而曰吐逆者，特膈食一证耳；曰不得小便者，特癃闭一证耳。二证自有本条，其与关格何涉？数子且然，况其他乎？又安望治此者之无谬哉！
关格证在《内经》本以人迎察六腑之阳，寸口察五脏之阴。人迎盛至四倍已上，此阳明经孤阳独见，水不济火也，故曰格阳。格阳者，阴格于阳也。气口盛至四倍已上，此太阴经元阴无主，气不归精也，故曰关阴。关阴者，阳关于阴也。若人迎寸口俱盛至四倍以上，且大且数，此其阳气不藏故阴中无阳，阴气不升故阳中无阴，阴阳相离，故名关格也。凡见此者，总由酒色伤肾，情欲伤精，以致阳不守舍，故脉浮气露，亢极如此。此则真阴败竭，元海无根，是诚亢龙有悔之象，最危之候也。
《内经》以人迎寸口并诊关格，今后世诊法，则但取寸口而不察人迎，似于法有未尽。然寸口为脉之大会，而脉见于彼，未有不见于此者，所以但察气口，则人迎之脉亦可概见。故凡见寸口弦大至极，甚至四倍已上，且大且数者，便是关格之脉，不得误认为火证。余尝诊此数人，察其脉则如弦如革，洪大异常，故云四倍。察其证则脉动身亦动，凡乳下之虚里，脐旁之动气，无不舂舂然，振振然，与脉俱应者。察其形气则上有微喘，而动作则喘甚，肢体无力，而寤寐多慌张，谓其为虚损则本无欬嗽失血等证，谓其为痰火则又无实邪发热等证，此关格之所以异也。然惟富贵之人及形体丰肥者，多有此证。求其所因，则无非躭嗜少艾，中年酒色所致，是虽与劳损证若有不同，而实即劳损之别名也。此老成之人所以当知慎也！
本经脉度篇所云：阴气太盛，则阳气弗能荣也，故曰关；阳气太盛，则阴气弗能荣也，故曰格。阴阳俱盛不能相荣，故曰关格。关格者，不得尽期而死。此举脉证而兼言之也。若以脉言，则如前之四倍者是也。若以证言，则又有阴阳俱盛者，以阳病极于阳分，而阴病极于阴分也。凡阳盛于阳者，若乎当泻，而阴分见阴，有不可泻；阴极于阴者，若乎当补，而阳分见阳，又不可补。若此者，阳自阳而阳中无阴，阴自阴而阴中无阳，上下否隔，两顾弗能，补之不可，泻之又不可，是亦关格之证也，有死而已。此与真寒假热、真热假寒之证，大有不同，学者当辨其疑似。
论治
关格之脉，必弦大至极。夫弦者为中虚，浮大者为阴虚，此肾水大亏有阳无阴之脉也。治此者宜以峻补真阴为主。然又当察其虚中之寒热，阴中之阴阳，分别处治，斯尽善也。
关格证，凡兼阳脏者，必多热，宜一阴煎、左归饮、左归丸之类主之；兼阴脏者，必多寒，宜大营煎、右归饮、右归丸之类主之；若不热不寒，脏气本平者，宜五福饮、三阴煎及大补元煎之类主之。
关格证，所伤根本已甚，虽药饵必不可废，如精虚者当助其精，气虚者当助其气，其有言难尽悉者，宜于古今补阵诸方中择宜用之，斯固治之之法。然必须远居别室，养静澄心，假以岁月，斯可全愈。若不避绝人事，加意调理，而但靠药饵，则恐一暴十寒，得失相半，终无济于事也。凡患此者，不可不知！

　　　噎膈论证

噎膈一证，必以忧愁、思虑、积劳、积郁，或酒色过度损伤而成。盖忧思过度则气结，气结则施化不行；酒色过度则伤阴，阴伤则精血枯涸。气不行，则噎膈病于上；精血枯涸，则燥结病于下。且凡人之脏气，胃司受纳，脾主运化，而肾为水火之宅，化生之本，今既食饮停隔不行，或大便燥结不通，岂非运化失职，血脉不通之为病乎？而运行血脉之权，其在上者，非脾而何？其在下者，非肾而何？矧少年少见此证，而惟中衰耗伤者多有之，此其为虚为实概可知矣。故凡治此者，欲舍根本而言快捷方式，又安望其有成功也！
噎膈、反胃二证，丹溪谓其名虽不同，病出一体，若乎似矣。然而实有不同也。盖反胃者，食犹能人，入而反出，故曰反胃；噎膈者，隔塞不通，食不能下，故曰噎膈。食入反出者，以阳虚不能化也，可补可温，其治犹易；食不得下者，以气结不能行也，或开或助，治有两难，此其轻重之有不同也。且凡病反胃者多能食，病噎膈者不能食。故噎膈之病病于胷臆上焦，而反胃之病则病于中下二焦，此其见证之有不同也。所以反胃之治，多宜益火之源，以助化功；噎膈之治，多宜调养心脾，以舒结气。此其证候既有不同，故诊治亦当分类也。
噎膈证多有便结不通者，《内经》曰：三阳结谓之膈。张子和曰：三阳者，大肠、小肠、膀胱也。结谓热结也。小肠热结则血脉燥，大肠热结则不圊，膀胱热结则津液涸，三阳既结则前后闭濇。下既不通，必反上行，所以噎食不下，纵下而复出，此阳火不下推而上行也。愚按此说，则大不为然。夫结之为义，《内经》原非言热，如本篇曰：阴阳结邪，多阴少阳，曰石水。又举痛论曰：思则气结。是岂以结为热耶？且热则流通，寒则凝结，此自阴阳之至理。故凡霜凝冰结，惟寒冽有之，而热则无也。此天道之显然可见者。人身阴阳之理，无非是耳。惟人不能知，所以多误也。矧《内经》之言三阳结者，乃止言小肠膀胱，全与大肠无涉。盖三阳者，太阳也，手太阳小肠也，足太阳膀胱也。小肠属火，膀胱属水，火不化则阳气不行而传导失职，水不化则阴气不行而清浊不分，此皆致结之由也。子和不察，而遂以三阳之结，尽言为热，以致后世悉传为火，岂理也哉！然人之病结者，本非一端，盖气能结，血亦能结；阳能结，阴亦能结。余非曰结必皆寒而全无热也，但阴结阳结，证自不同，有不可不辨耳。夫阳结者热结也，因火盛烁阴，所以干结，此惟表邪传里，及阳明实热者乃有之。然热结者，必有烦渴发热等证，洪大滑实等脉，最易辨也。若下有结闭，而上无热证，此阴结耳，安得谓之热耶？盖阴结者，正以命门无火，气不化精，所以凝结于下，而治节不行，此惟内伤血气，败及真阴者乃有之，即噎膈之属是也。夫噎膈之证，人皆知为内伤也。内伤至此，其脏气之健否为何如，而犹云为热，岂必使元阳尽去而别有生生之道乎？噫！此余之所不解也，不得不辨！
噎膈证古人多认为寒，自刘河间治膈气噎食用三承气汤，张子和以三阳之结尽论为热，且云人之溢食，初未遽然也，或伤酒食，或胃热欲吐，医者不察本原，投下香、桂、胡椒、丁香之属。设如伤酒伤食，正可攻逐，岂可言虚，便将热补？素热之人，三阳必结，食必上潮，医氏犹云胃寒不纳，燔针灼艾，三阳转结，岁月弥深，遂成噎膈。余味此言，不能无惑。盖噎膈由于枯槁，本非实热之证，三承气汤尚可用乎？此河间之见有弗确也。矧酒肉过多者，未必遂成噎膈，而噎膈之病，又岂皆素热之人乎？此子和之见有未然也。自后丹溪遂承二子之说，而大辟《局方》之非，谓气之初病，或饮食不谨，或外冒风雨，或内感七情，或食味过厚，偏助阳气，积成膈热，或资禀充实，表密无汗，或性急易怒，肝火上炎，以致津液不行，气为之病，或痞或痛，或噫腐气，或吞酸，或(食曹)杂，或膨满，不求原本，便认为寒，遽以辛香燥热之剂投之，数贴时暂得快，以为神方，厚味仍前，不节七情，反复相仍，旧病被刧，暂开浊液，易于攒聚，或半月或一月，前病复作，医者不察，犹执为冷，翻思前药，随手得快，颙俟久服，可以温脾壮胃，消积行气，以冀一旦豁然。不思胃为水谷之海，清和则能受，脾为消化之器，清和则能运。今反得香熟之偏助，刧之而愈，复作复刧，延绵至久，而成噎膈。展转深痼，良可哀悯。此丹溪之说也，使后人见之，无不以为至论。即余初年，亦未尝不加钦服，而今则日见其非矣。何也？试观所叙病原，其有然者，有不然者，顾难缕指而辨也。但以此证而力指为热，能无谬乎？且既云燥热之剂，随手得快，则固非无效也。夫燥热已能奏效，岂真火证而燥热能效乎？盖脾土恶湿，故燥之可也。火能生土，故热之亦可也。温燥扶阳，此自脾家正治，而必欲非之，以致后人之疑，似属矫矣。若谓厚味七情，仍前不节，以致愈而复作，此谁之咎也？而亦可归之药误乎？又如脾胃清和，能受能运之说，此实至理，谁不云然？但余之所谓清和者，则与丹溪不同。抑又何也？盖丹溪所言者，惟恐火之盛；余之所言者，惟恐阳之衰。异同若此，人将焉信？请以天人之理证之，何如？夫天人之所同赖者，惟此阳气而已。故经曰：天气清静，光明者也。又曰：阳气者，若天与日，失其所则折寿而不彰，故天运当以日光明。由此言之，则六合清和止此太阳为之用。故阳气胜，则温暖光明，而万类咸亨，非清和乎？阴气胜则风霾晦暝，而升沉闭塞，非不清和乎？且春夏万物之盛，非阳盛之化乎？秋冬万物之衰，非阳衰之兆乎？人之所赖以生者，亦惟此耳。故人于饮食朝入口而午化尽，午入胃而暮化尽，此其中焦之热，亦何异大烹之鼎，必如是者才是清和，是即平人之常，乃正所谓胃气也。使朝食而午不饥，午食而晚不饥，饮食化迟，便是阳亏之候。而矧乎全不能行、全不能化者，医且犹云有火，岂必并此化源尽行扑灭而后可，亦堪嗟矣！夫天下之理，本无二三，而或是或非，何多朱紫？余每欲言，未尝不知自反，但于最疑处，则不得不呈其丑，又安得轩岐再起，以为我一正哉？尝闻之康节先生曰：欲为天下屠龙手，肯读人间非圣书？其感慨深矣。岂不信然！岂不信然！
论治
凡治噎膈大法，当以脾肾为主。盖脾主运化，而脾之大络布于胷膈；肾主津液，而肾之气化主乎二阴。故上焦之噎膈，其责在脾；下焦之闭结，其责在肾。治脾者宜从温养，治肾者宜从滋润，舍此二法，他无快捷方式矣。然泰交之道，天居地下，故必三阳出土而后万物由之，可见脾土之母由下而升。褚侍中曰：外病疗内，上病救下。辨病脏之虚实，通病脏之子母。斯言得矣，不可忽也！
治噎膈之法，凡气血俱虚者，宜五福饮及十全大补汤；脾虚于上者，宜四君子汤；脾虚兼寒者，宜五君子煎；脾肺营虚血燥者，宜生姜汁煎；阴虚于下者，宜左归饮、大营煎；阴中之阳虚者，宜右归饮加当归，或右归丸、八味地黄丸之类。皆治本之法也。
噎膈初起，微虚者，宜温胃饮加当归、厚朴。如果痰气不清，上焦多滞者，宜二陈汤加厚朴，或六安煎亦可；如气有不顺，或兼胷腹微痛者，宜加减二陈汤暂解之。凡初觉饮食微有不行，而年不甚衰者，宜速用大健脾丸，或木香、人参、生姜、枳朮丸，以调脾气为上策，或芍药枳朮丸亦可。
噎膈便结者，但察其无火无滞，而止因血燥阴虚者，宜五福饮或大营煎，加酒洗肉苁蓉二三钱，同煎服。或以豕膏渐润其下，而以调脾等剂治其上，最为良法。或多服牛羊乳酥之类，以滋其精液，使之渐润，毋欲速也！如果气血未至甚损，而下焦胀闭之甚者，则不得不为暂通，轻则玉烛散、人参利膈丸或搜风顺气丸，甚则大黄甘草汤，酌宜用之。
用温补以治噎膈，人必疑其壅滞而且嫌迂缓，不知中气败证，此其为甚，使非速救根本，则脾气何由再健？设用温补而噎塞愈甚，则不得不曲为加减，然必须千方百计，务从元气中酌其所宜，庶可保全也。若用补之后，虽或未见功效，但得全无窒碍，便是药病相投。且此病最不易治，既能受补，必须多服，方得渐效，以收全功。不可性急致疑，一暴十寒以自误也。若急图目前之快，但使行滞开胃，而妄用大黄、芒硝、三棱、莪朮、(艹舌)蒌、桃仁、滚痰丸之属，非惟不能见效，必致胃气日败，万无生理矣。此徒速其亡，不可不省也！
诸家治噎，古法用人参、黄芪以补元气，御米、粟米以解毒实胃，竹沥以清痰散结，干姜以温中，生姜以去秽，牛羊乳以养血润液，蜜汁、当归以润燥，用此数者为主治，其余因证而增减之，俱是良法。凡肥胖之人，鲜有噎证，间或有之，宜用二陈加人参、白朮之类。血虚瘦弱之人，用四物合二陈加桃仁、红花、韭汁、童便、牛羊乳之类。七情郁结而成噎膈者，二陈合香附、抚芎、木香、槟榔、(艹舌)蒌、砂仁之类。饮酒人患噎膈，以二陈加黄连，砂仁、砂糖之类。胷膈有热者，加黄连、黄芩、桔梗、(艹舌)蒌之类。脾不磨者，加神曲、砂仁、麦芽之类，以助消导。噎膈大便燥结之甚者，必用大黄，或用二陈汤加酒蒸大黄、桃仁以润之，乃急则治标之法也。或用四物汤加桃仁、童便、韭汁，多饮牛羊乳为上策。按古人治噎之法，大略已尽于此，虽其中有宜有不宜者，亦并录之，以备采择。
凡年高患此者，多不可治，以血气虚败故也。粪如羊矢者，不可治，大肠无血也。吐痰如蟹沫者，不可治，脾气败也。腹中疼痛，(食曹)杂如刀割者，不可治，营虚之极，血竭于中也。

　　　反胃论证

反胃一证，本属火虚，盖食入于胃，使果胃暖脾强，则食无不化，何至复出？今诸家之论，有谓其有痰者，有谓其有热者。不知痰饮之留，正因胃虚，而完谷复出，岂犹有熟？观王太仆曰：内格呕逆，食不得入，是有火也；病呕而吐，食入反出，是无火也。此一言者，诚尽之矣。然无火之由，则犹有上中下三焦之辨，又当察也。若寒在上焦，则多为恶心，或泛泛欲吐者，此胃脘之阳虚也。若寒在中焦，则食入不化，每食至中脘，或少顷或半日复出者，此胃中之阳虚也。若寒在下焦，则朝食暮吐，或暮食朝吐，乃以食入幽门，丙火不能传化，故久而复出，此命门之阳虚也。故凡治此者，使不知病本所在，混行猜摸，而妄期奏效，所以难也。
论治
治反胃之法，当辨其新久及所致之因。或以酷饮无度，伤于酒湿，或以纵食生冷，败其真阳，或因七情忧郁，竭其中气，总之无非内伤之甚，致损胃气而然。故凡治此者，必宜以扶助正气，健脾养胃为主。但新病者胃气犹未尽坏，若果饮食未消，则当兼去其滞。若有逆气未调，则当兼解其郁。若病稍久，或气体禀弱之辈，则当专用温补。不可标本杂进，妄行峻利，开导消食化痰等剂，以致重伤胃气，必致不起也。
虚在上焦，微寒呕恶者，惟姜汤为最佳，或橘皮汤亦可。若气虚为寒所侵，而恶心呕食者，宜黄芽丸或橘皮干姜汤之类主之。若寒痰胜者，宜小半夏汤或大半夏汤之类主之。
虚在中焦，而食久反出者，宜五君子煎、理中汤、温胃饮、圣朮煎之类主之。若胃虚甚者，宜四味回阳饮或黄芽丸主之。若兼寒痰者，宜六君子汤或理中化痰丸之类主之。或水泛为痰者，宜金水六君煎主之。若胃不甚寒，而微虚兼滞者，宜五味异功散主之。
虚在下焦，而朝食暮吐，或食入久而反出者，其责在阴，非补命门以扶脾土之母，则火无以化，土无以生，亦犹釜底无薪，不能腐熟水谷，终无济也。宜六味回阳饮，或人参附子理阴煎，或右归饮之类主之。此屡用之妙法，不可忽也！
反胃初起，而气体强壮者，乃可先从清理。如二陈汤、橘皮半夏汤之类皆可清痰顺气，平胃散、不换金正气散、五苓散之类皆可去湿去滞，半夏干姜散、仲景吴茱萸汤、橘皮汤之类皆可去寒。然此惟真有邪滞，乃可用之。若病稍久而胃气涉虚者，则非所宜。
反胃证多有大便闭结者，此其上出固因下之不通也。然下之不通，又何非上气之不化乎？盖脾胃气虚，然后治节不行，而无以生血，血涸于下，所以结闭不行，此真阴枯槁证也。必使血气渐充，脏腑渐润，方是救本之治。若徒为目前计而推之逐之，则虽见暂通而真阴愈竭矣。故治此之法，但见其阴虚兼寒者，宜以补阳为主，而大加当归、肉苁蓉、韭汁、姜汁之属；阴虚兼热者，宜以补阴为主，而加乳汁、童便、酥油、蜂蜜、豕膏、诸血之属。然此等证治，取效最难，万勿欲速，非加以旬月功夫，安心调理，不能愈也！其有粪如羊矢，或年高病此者，尤为难治。
反胃由于酒湿伤脾者，宜葛花解酲汤主之。若湿多成热，而见胃火上冲者，宜黄芩汤或半夏泻心汤之类主之。

　　石室秘箓 【 清?陈士铎】 

　　　噎膈反胃治法

反胃证初起之时，未尝非胃病也，当时以逍遥散加黄连一钱立止。无如世医不知治法，乃用香砂、厚朴、枳壳、砂仁之类，纷投之不应；又改用大黄、巴豆之类下之，又不应；改用黄连、黄蘗、黄芩、栀子、知母大寒之品以凉之，又不应；改用桂枝、白果、肉桂、附子、干姜、吴茱萸之类以热之，又不应；始用柴胡、荆芥、桔梗、防风、苏子之类以散之，遂成噎膈之证矣。吾今传一方，用熟地一两，山茱萸四钱，麦冬三钱，北五味、元参、当归、白芥子各一钱，牛膝二钱，水煎服。此方之妙，全在不治反胃，正所以治反胃也。盖人反胃，乃是肾中阴水竭也，肾水不足则大肠细小，水不足以润之，故肠细而干涸。肠既细小，则饮食入胃，不能下行，必反而上吐。治之之法，不可治上，宜治下。方用熟地、山茱萸之类，纯是补肾中之水也，肾水足而大肠有水相资，则大肠仍复宽转，可以容物，水路既宽，则舟楫无碍，大舸小舶，可以顺行，又何惧区区小舟不可以转运粮食哉？此肾中虚而水不足以润大肠者，宜如是治法。若肾中寒凉而虚者，又不如是治也。盖反胃之名虽同，反胃之实各异。肾中无水而反胃者，食下喉即吐；肾中无火而反胃者，食久而始吐也。譬如今日食之，明日始尽将今日之物吐出也。方用熟地一两，山茱萸四钱，麦冬三钱，山药、茯苓各二钱，北五味、丹皮、泽泻、牛膝、附子、肉桂各一钱，水煎服。此方八味丸汤也。妙在用附子、肉桂于补肾水之中，使去水中补火。补火者补命门之火也。盖脾胃之气，必得命门之火始生，譬如釜下无火，何以煮爨？未免水冷金寒，结成冰冻，必得一阳初复之气始解。人身脾胃亦然，然而寒凉之病，止该腹痛心疼，今反无此证，乃上越而吐者何也？盖脾胃有出路，则寒邪之气不留于中。今日日上吐，将胃口咽门已成大道，熟径往来，无所阻滞，则径情趋奔，其势甚便，又何必积蓄于中州，盘踞于心腹，发寒作热，以苦楚此脾胃哉？此反胃下寒，心腹之所以不痛也。此又不治反胃而适所以治反胃，此变法治病之端也。
有食入而即出者，此肾水虚不能润喉，故喉燥而即出也。有食久而反出者，此肾火虚不能温脾，故脾寒而反出也。治反胃者，但当治肾，但当辨其有火无火之异，则死证可变为生也。治反胃之证，莫妙用仲景地黄汤。但无火者，加附子、肉桂，则效验如向。然人亦有用仲景方而不验者，何也？以用之不得其法，而非方之不神也。今酌定二方，一治无火而反胃者：熟地一两，山茱萸一两，附子、茯苓、泽泻、丹皮、肉桂各三钱，山药一钱，水煎服。一治有火而反胃者：熟地二两，山药一两，泽泻、丹皮各三钱，茯苓、麦冬、山茱萸各五钱，北五味二钱，水煎服。二方出入加减，自然治反胃有神功也。
反胃之证，虽一时不能遽死，然治之不得其宜，亦必死而后已。反胃多是肾虚无火，故今日食之，至明日尽吐，即《内经》所谓食人即出者是也。夫食入于胃而吐出，似乎病在胃也。谁知肾为胃之关门，肾病而胃始病。饮食之入于胃，必得肾水以相济，而咽喉有水道之通，始上可输挽，下易运化。然而肾中无火，则釜底无薪，又何以蒸水谷乎？此肾寒而脾亦寒，脾寒不能化，必上涌于胃而胃不肯受，则涌而上吐矣。方用定胃汤，熟地三两，山莱萸二两，肉桂、茯苓各三钱，水煎服。一剂而吐止，十剂而病全愈。然此治朝入暮吐，暮服朝吐者也。倘食下即吐，又不可用肉桂。加麦冬一两、北五味子一钱，亦未尝不效应如向。盖二方全是大补肾中之水火，而不去治胃，胜于治胃也。

　　方

大半夏汤 【 仲景，下同】 　治胃反呕吐。
半夏二升，洗　人参三两　白蜜一升
右三味，以水一斗二升，和蜜，扬之二百四十遍，煮药取二升半，温服一升余，分再服。

小半夏汤　治呕吐谷不得下者。
半夏一升　生姜半斤
右二味，以水七升，煮取一升半，分温再服。

大黄甘草汤　治食已即吐者。
大黄四两　甘草一两
右二味，以水三升，煮取一升，分温再服。

茯苓泽泻汤　治胃反而渴欲饮水者。
茯苓半斤　泽泻　生姜各四两　白朮三两　桂枝　甘草各二两
右六味，以水一斗，煮取三升，内泽泻，再煮取二升半，温服八合，日三服。

五噎圆 【 《千金方》，下同】 　治胷中久寒呕逆，逆气饮食不下，结气不消。
干姜　蜀椒　食茱萸　桂心　人参各五分　细辛　白朮　茯苓　附子各四分　橘皮六分
右十味为末，蜜和丸如梧子大，以酒服三丸，日三。不止，稍加至十丸。
又方　治五种之气皆令人噎。
人参　半夏　桂心　防风一作防葵　小草　附子　细辛　甘草各二两　紫菀　干姜　食茱萸　芍药　乌头各六分　枳实一两
右十四味为末，蜜丸梧子大，酒服五丸，日三。不止，加至十五丸。乌头与半夏相反，但去一味合之。

竹皮汤　治噎声不出。
竹皮一作竹叶　细辛各二两　甘草　生姜　通草　人参　茯苓　麻黄　五味　桂心各一两
右十味(口父)咀，以水一斗，煮竹皮减二升，去竹皮下药，煮取三升，分三服。

干姜汤　治饮食辄噎，《集验》名半夏汤。
干姜　石膏各四两　半夏　小麦各一升　人参　桂心　(艹舌)蒌根各二两　甘草一两　吴茱萸二升　赤小豆三十粒
右十味(口父)咀，以酒五升，水二斗，煮枣二十枚，去滓合煮，取三升，分三服。

通气汤　治胷满气噎。
半夏八两　生姜六两　桂心三两　大枣三十枚
右四味(口父)咀，以水八升，煮取三升，分五服，日三，夜二。

羚羊角汤　治气噎不通，不得食。
羚羊角　通草　橘皮各二两　厚朴　吴茱萸　干姜各三两　乌头五枚
右七味(口父)咀，以水九升，煮取三升，分三服，日三。

反食方　治胃虚反食，下喉便吐。
人参一两　泽泻　甘草　桂心各二两　橘皮　干姜各三两　茯苓四两　大黄六两　竹茹五两
右九味(口父)咀，以水八升，煮取三升，一服七合，日三夜一。已利者去大黄。
又方　治反胃而渴。
茯苓　泽泻　半夏各四两　桂心　甘草各二两
右五味(口父)咀，以水五升，煮取二升，分三服。一方入生姜四两。
又方　治胃反吐逆，不消食，吐不止。
人参　泽泻　桂心各二两　茯苓四两　橘皮　甘草　黄芪各三两　大黄一两半　生姜八两　半夏一升　麦门冬三升
右十一味(口父)咀，以水一斗二升，煮取三升二合，一服八合，日三夜一。羸人六合。已利去大黄。
又方　治胃反，朝食暮吐，食讫，腹中刺痛，此由久冷。
橘皮三两　甘草　厚朴　茯苓　桂心　细辛　杏仁　竹皮各二两　槟榔十枚　前胡八两　生姜五两　人参一两
右十二味(口父)咀，以水一斗三升，煮取三升，分三服。一方有甘皮二两。
又方
橘皮三两　白朮　人参各二两　桂心一两　蜀椒一百二十粒　薤白一握
右六味(口父)咀，以水二升渍一宿，内羊肚中缝合，以三升水煮，水尽出之，决破去滓，分三服。
又方　治反胃大验。
前胡　生姜各四两　阿胶一两　大麻仁五合　橘皮三两　桂心三寸　甘草五寸　大枣十枚　吴茱萸四合
右九味(口父)咀，以水三升，酒二升，煮取一升七合，分二服。

华佗方　治胃反。胃反为病，朝食暮吐，心下坚如杯升，往来寒热，四逆不下食，此为关上寒澼所作，将成肺痿。
真珠　明雄黄　丹砂各三两　(石卜)硝五两　干姜十累
右五味为末，蜜丸如梧子，先食服三丸。若小烦者，饮水自解。然无所忌，神良无比。一方用桂心一两。

柏子仁汤
人参　半夏　白茯苓　陈皮　麝香少许另研　柏子仁　甘草炙
右，生姜煎，入麝香，调匀和服。加(木郁)李仁更妙。

人参散
人参　麝香　片脑各少许
右，末，甘草汤调服。

既济丸 【 《会编》，下同】 　治关格脉沉细，手足厥冷者。
熟附子童便浸　人参各一钱　麝香少许
糊丸如桐子大，麝香为衣，每服七丸，灯心汤下。

槟榔益气汤　治关格，劳后气虚不运者。
槟榔多用　人参　白朮　当归　黄芪　陈皮　升麻　甘草　柴胡　枳壳
右，生姜煎服。

导气清利汤　治阙格吐逆，大小便不通。
猪苓　泽泻　白朮　人参　藿香　柏子仁　半夏姜制　陈皮　白茯苓　甘草　厚朴姜制　栀子　黑牵牛　槟榔　枳壳　大黄　木通　麝香少许
右，生姜煎服木香和中丸。吐不止，灸气海、天枢。如又不通，用蜜导。

加味麻仁丸　治关格，大小便不通。
大黄一两　白芍药　厚朴姜汁炒　当归　杏仁去皮尖双仁者　麻仁　槟榔　南木香　枳壳各五钱　麝香少许
右为末，蜜丸，熟水下。

皂角散　治大小便关格不通，经三五日者。
大皂角烧存性
右为末，米汤调下。又以猪脂一两煮熟，以汁及脂俱食之；又服八正散加槟榔、枳壳、(石卜)硝、桃仁、灯心草、茶根。

香砂宽中汤 【 《统旨》，下同】 　治气滞胷痞噎塞，或胃寒作痛者。
木香水磨，三匙　白朮　陈皮　香附各一钱半　白豆蔻去壳　砂仁　青皮　槟榔　半夏曲　茯苓各一钱　甘草三分　厚朴姜制，一钱二分
水二钟，姜三片，煎八分，入蜜一匙，食前服。

补气运脾汤　治中气不运噎塞。
人参二钱　白朮三钱　橘红　茯苓各一钱半　砂仁八分　甘草炙，四分　黄芪蜜炙，一钱
水二钟，姜一片，枣一枚，煎八分，食远服。有痰，加半夏曲一钱。

滋血润肠汤　治血枯及死血在膈，饮食不下，大便燥结。
当归酒洗，三钱　芍药煨　生地黄各一钱半　红花酒洗　桃仁泡去皮尖炒　大黄酒煨　枳壳麸炒，各一钱
水一钟半，煎七分，入韭菜汁半酒盏，食前服。

人参利膈丸 【 《宝鉴》】 　治胷中不利，大便结燥，痰嗽喘满，脾胃壅滞，推陈致新，治膈气之圣药也。
木香　槟榔各七钱半　人参　当归酒洗　藿香　甘草　枳实麸炒黄，各一两　厚朴姜制　大黄酒蒸，各二两
右为细末，滴水为丸如桐子大，每服三五十丸，食后诸饮下。

滋阴清膈饮 【 《统旨》】 　治阴火上冲，或胃火大盛，食不入，脉洪数者。
当归　芍药煨　黄蘗盐水炒　黄连各一钱半　黄芩　山栀　生地黄各一钱　甘草三分
水二钟，煎七分，入童便、竹沥各半酒盏，食前服。

丁沉透膈汤 【 《和剂》，下同】 　治脾胃不和，痰逆恶心，或时呕吐，饮食不进，十膈五噎，痞塞不通，并皆治之。
香附炒　缩砂仁　人参各一两　丁香　麦糵　木香　肉豆蔻　白豆蔻　青皮各半两　沉香　厚朴姜制　藿香　陈皮各七钱半　白朮二两　甘草炙，一两半　神曲炒　半夏　草果各二钱半
每服四钱，水一盏，姜三片，枣一枚，煎七分，不拘时热服。

五膈宽中散　治七情四气伤于脾胃，以致阴阳不和，胷膈痞满，停痰气逆，遂成五膈，并治一切冷气。
白豆蔻去皮，二两　甘草炙，五两　木香三两　厚朴去皮姜汁炙熟　香附子炒，各一斤　丁香　缩砂仁　青皮去白　陈皮去白，各四两
右为末，每服二钱，姜三片，盐少许，不拘时沸汤下。

谷神嘉禾散　治脾胃不和，胷膈痞闷，气逆生痰，不进饮食，或五噎五膈。
白朮炒，二两　茯苓　缩砂仁　薏仁炒　人参　枇杷叶去毛姜汁炙，各一两　桑皮炒　槟榔炒　白豆蔻炒　青皮　谷蘖炒　五味子炒，各半两　沉香　丁香　藿香　木香　杜仲姜汁酒涂炙　随风子　石斛酒炒　半夏姜汁捣和作饼炙黄　大腹子炒，各七钱半　甘草炙，两半　陈皮去白　神曲炒，各二钱半
每服三钱，水一盏，姜三片，枣二枚，煎七分，不拘时温服。五噎，入干柿一枚；膈气吐逆，入薤白三寸，枣五枚。

秦川剪红丸 【 《良方》】 　治膈气成翻胃，服此吐出瘀血及下虫而效。
雄黄别研　木香各五钱　槟榔　贯仲去毛　蓬朮煨　三棱煨　干漆炒烟尽　陈皮各一两　大黄一两半
右为细末，面糊为丸如梧桐子大，每服五十丸，食前用米饮送下。

芫花丸 【 《本事》】 
芫花酢炒一两　牛膝　狼牙根　桔梗炒黄　藜芦炒　槟榔各半两　巴豆十粒，炒黑
右为细末，酢糊为丸如赤豆大，每服二三丸，加至五七丸，食前生姜汤下。此方常服，化痰消坚杀虫。

厚朴丸　治翻胃吐逆，饮食噎塞，气上冲心，腹中诸疾。
厚朴　蜀椒去目微炒　川乌炮去皮，各一两半　紫菀　吴茱萸洗　菖蒲　柴胡　桔梗　茯苓　官桂　皂角去皮弦炙　干姜炮　人参各二两　黄连二两半　巴豆霜半两
右为细末，入巴豆霜匀炼蜜为剂，旋旋丸如桐子大，每服三丸，渐次加至五七丸，以利为度，生姜汤下，食后而卧。此药治效与《局方》温白丸同，及治处暑以后秋冬间下痢大效。春夏加黄连二两，秋冬再加厚朴二两。

三一承气汤 【 子和，下同】 
当归酒洗焙，二钱半　北大黄去粗皮　芒硝　厚朴姜制　枳实生，各半两　甘草去皮炙，一两
右(口父)咀，每服半两，水盏半，生姜五片，枣二枚劈开，同煎七分，去滓热服，不拘时候。病重者每服一两，加姜二片，枣一枚。若不纳药，须时时呷服之，以通为度。虽为下药，有泄有补，卓有奇效。刘河间又加甘草，以为三一承气，以甘和其中，最得仲景之秘。

四生丸　治一切结热。常服肢体润泽耐老。
生芒硝半两　大黄去皮，酒洗纸包煨香不可过　黑牵牛头末　皂角去皮生用，各一两
右为末，滴水为丸梧桐子大，每服二三十九，白汤送下。

对金饮子
陈皮焙制，八两　苍朮焙　厚朴姜汁炒，各四两　人参　黄芪各一两　黄芩二两半　甘草三两
右(口父)咀，每服半两，水盏半，生姜五片，枣二枚，同煎七分，去滓热服。先服承气汤，夜服四生丸，如已效进食不格拒，方用对金饮子。然初病作且呕吐，胃热类内选用清利之药，审其虚实重轻，方用前药更佳。

昆布丸 【 《良方》，下同】 　治五噎，咽喉妨塞，食饮不下。
昆布洗去咸水　麦冬去心焙　天冬去心焙　诃黎勒去核，各一两半　木通　川大黄微炒　川(石卜)硝　(木郁)李仁汤浸去皮微炒　肉桂去皮　百合各一两　羚羊角屑　紫苏子　射干　杏仁汤浸去皮尖，麸炒黄，各半两　柴胡去芦　陈皮汤浸去白　槟榔各二钱半
右为细末，炼蜜和捣三百杵，丸如梧桐子大，每服三十丸，不拘时热酒送下。夜饭后，用绵裹弹子大一丸噙化。

竹皮散　治噎声不出。
竹皮一作竹叶　细辛　通草　人参　五味　茯苓　麻黄　桂心　生姜　甘草各一两
右(口父)咀，以水一斗，煮竹皮下药，煮取三升，分三服。

吴茱萸丸 【 东垣】 　大理脾胃，胷膈不通，调中顺气。
吴茱萸　草豆蔻各一钱二分　橘皮　益智仁　人参　黄芪　升麻各八分　白殭蚕　泽泻　姜黄　柴胡各四分　当归身　甘草炙，各六分　木香二分　青皮三分　大麦糵一钱五分　半夏一钱
右为细末，用汤浸蒸饼为丸如菉豆大，每服三十九，细嚼白汤送下。

滋血润肠汤　治血枯及死血在膈，大便燥结。
当归酒洗，三钱　芍药煨　生地黄各一钱五分　红花酒洗　桃仁去皮尖炒黄　大黄酒煨　枳壳炒，各一钱
水钟半，煎七分，入韭汁半酒钟，食前服。

人参利膈丸　治血少便燥，膈气之圣药也。
木香　槟榔各七钱半　人参　藿香　枳实炒　当归酒洗　生甘草各一两　大黄酒蒸透　厚朴姜汁制，各二两
右为末，水丸桐子大，每服三钱，白汤下。

进退黄连汤 【 喻昌，下同】 　治关格。
人参人乳拌蒸　半夏姜汁制，各一钱五分　桂枝一钱　大枣二枚　黄连姜汁炒　干姜炮
进法：用本方七味，俱不制，水三茶钟，煎一半，温服。
退法：不用桂枝，黄连减半，或加肉桂五分，如上逐味制熟，煎服法同。但空心朝服崔氏八味丸三钱，半饥服煎剂耳。

滋液救焚汤　治五志厥阳之火。
生地黄　麦门冬各二钱，并取汁　胡麻仁炒研　炙甘草　真阿胶　紫石英敲碎　寒水石敲碎　滑石敲碎，各一钱　柏子仁炒，七分　五味四分　生犀三分，研汁　生姜汁二茶匙
右，除四汁及阿胶共八物，用名山泉水四茶杯，缓火煎至一杯半，去滓，入四汁及阿胶，再上火略煎，至胶烊化斟出，调牛黄细末五厘，日中分二三次热服，空心先服崔氏八味丸三钱。

崔氏八味丸
干地黄八两　山茱萸　薯蓣各四两　茯苓　泽泻　牡丹皮各三两　桂枝　附子炮，各一两
右八味，末之，炼蜜丸梧子大，酒下十五丸，日再。

回阳反本汤节庵　治阴盛格阳，阴极发躁，微渴面赤，欲坐卧于泥水井中，脉来无力，或脉全无欲绝者。
熟附子　干姜　甘草　人参　陈皮　麦门冬　五味子
腊茶面戴阳者，下虚也，加葱七茎、黄连少许，用澄清泥浆水一钟煎之，临服入蜜五匙，冷服取汗为效。

大补元煎 【 《景岳全书》，下同】 　治气血大坏，危剧等证。
人参少则一二钱，多则一二两　炙甘草一二钱　山茱萸一钱，如畏酸吞酸者去之　山药炒　杜仲各二钱　熟地少则二三钱，多则二三两　当归若泄泻者去之　枸杞各二三钱
水二钟，煎七分，食远温服。

左归饮　凡命门之阴衰阳盛者宜此。
熟地二三钱，或加至一二两　茯苓一钱半　山药　枸杞各二钱　山茱萸一二钱，畏酸者少用　炙甘草一钱
水二钟，煎七分，食远服。

右归饮　凡命门之阳衰阴盛者宜此。
熟地用如前　山药　枸杞　杜仲姜制，各二钱　制附子一二三钱　山茱萸一钱　炙甘草　肉桂各一二钱
水二钟，煎七分，食远温服。

左归丸　治真阴不足，精髓内亏，津液枯涸等证。
大怀熟地八两　川牛膝酒洗蒸熟，三两，精滑者不用　山药炒　山茱萸肉　鹿胶敲碎炒珠　枸杞　菟丝子制　龟胶切碎炒珠，各四两，无火者不必用
右，先将熟地蒸烂杵膏，加炼蜜丸桐子大，每食前用滚汤或淡盐汤送下百余丸。

右归丸　治元阳不足，命门火衰，而为翻胃噎膈等证。
大怀熟地八两　山茱萸微炒　当归各三两，便溏勿用　制附子自二两渐可加至五六两　枸杞子微炒　鹿角胶炒珠　菟丝子制　杜仲姜汁炒断丝　山药炒，各四两　肉桂二两，渐可加至四两
右丸法如前，或丸如弹子大，每嚼服二三丸，以滚白汤送下，其效尤速。

五福饮　治五脏气血亏损者。
人参　熟地各随宜　当归二三钱　炙草一钱　白朮炒，一钱半
水二钟，煎七分，食远温服。

一阴煎　治阴亏而脉证多阳，虚火发热动血等证。
熟地三五钱　牛膝一钱半　甘草一钱　生地　芍药　麦冬　丹参各二钱
水二钟，煎七分，食远温服。

三阴煎　治肝脾虚损，精血不足等证。
人参随宜　当归二三钱　熟地三五钱　枣仁　芍药酒炒，各二钱　炙甘草一钱
水二钟，煎七分，食远服。

大营煎　治真阴亏损，气血虚寒等证。
当归二三钱或五钱　熟地三五七钱　枸杞　杜仲各二钱　牛膝一钱半　桂　炙草各一二钱
水二钟，煎七分，食远温服。

金水六君煎　治肺肾虚寒，水泛为痰，或阴虚血气不足等证。
熟地三五钱　陈皮一钱半　炙甘草一钱　当归　半夏　茯苓各二钱
水二钟，生姜三五七片，煎七八分，食远温服。

六安煎　治痰滞气逆等证。
陈皮一钱半　半夏二三钱　茯苓二钱　甘草　杏仁去皮尖，各一钱　白芥子五七分，年老气弱者不用
水一钟半，加生姜三五七片，煎七分，食远服。

芍药枳朮丸　治食积痞满等证。
白朮面炒　赤芍药酒炒，各二两　枳实面炒　陈皮各一两
荷叶汤煮黄老米粥为丸桐子大，米饮或滚白汤任下百余丸。

神香散　治逆气痰饮膈噎，诸药不效者。
丁香　白豆蔻或砂仁亦可二味等分为末，清汤调下五七分，甚者一钱，日数服，不拘。

四味回阳饮　治元阳虚脱，危在顷刻者。
人参一二两　炙甘草一二钱　附子炮去皮脐　炮干姜各二三钱
水二钟，武火煎七八分，温服，徐徐饮之。

六味回阳饮　治阴阳将脱等证。
人参一二两或数钱　炙甘草一钱　制附子　炮干姜各二三钱当归身三钱，如泄泻或血动者，以冬朮代　熟地五钱或一两
水二钟，武火煎七八分，温服。

温胃饮　治中寒，食入反出，噎膈等证。
人参一二三钱或一两　白朮炒，一二钱或一两　扁豆炒，二钱　干姜炒焦，一二三钱　炙甘草　陈皮各一钱，或不用　当归一二钱，滑泄者勿用
水二钟，煎七分，食远温服。

五君子煎　治前证。
人参二三钱　干姜炒黄，一二钱　炙甘草一钱　白朮　茯苓各二钱
水一钟半，煎服。

黄芽丸　治前证。
人参二两　焦干姜三钱
右，炼白蜜为丸芡实大，常嚼服之。

圣朮煎　治寒湿反胃。
陈皮酌用　冬朮炒，五六钱或一二两　肉桂　干姜炒，各一二钱
水一钟半，煎七分，温热服。

豕膏　治噎膈。
当归半斤，浓煎取汁　猪脂炼过，一斤
右二味同炼，去其水气，乃入白蜜一斤，再炼少顷，滤凈收贮，不时挑服。用治老人之秘结及噎膈闭结等证，必妙。如果阳气不行者，仍加生姜四两，同当归煎入，或宜酒者，以酒送服亦可。或气有不利者，加杏仁二两去皮尖，同前煎入皆妙。或有滞者，当以饧代蜜，更妙。是即《内经》所谓以辛润之也。

　　单方

凡男妇翻胃吐食，白垩土煅赤，以米酢一升淬之，再煅再淬，酢干为度，取一两研，干姜二钱半，炮为末，每服一钱调下，服至一斤以上为妙。 【 《千金》】 

又反胃转食，用地龙屎一两，木香三钱，大黄七钱为末，每服五钱，无根水调服。忌煎煿、酒酢、椒姜热物，其效如神。 【 《经验方》】 
又方：取螺蛳一斗，水浸取泥晒干，每服一钱，火酒调下。
又方：取灶中土五年久者为末，米饮服三钱，经验。 【 《百一》】 

反胃吐食：用梁上倒挂尘，黑驴尿调服之。 【 《集简方》】 

反胃哕逆：黑铅化汁，以柳木槌研成粉一两，入米酢一升，砂锅熬膏，入蒸饼末少许捣丸菉豆大，每服一丸姜汤下。 【 《圣济》，下同】 

多年反胃不止：紫背铅二两，烧铅，以盐卤汁五两焠尽，与石亭脂二两，同炒焰起，挑水于上，焰止，研匀，蒸饼丸梧子大，每服二十丸，煎石莲干柿汤下。

吐逆不止：宜用碧霞丹。用北黄丹四两，米酢半升煎干，炭火三秤，就铫内煅红，冷定为末，粟米饭丸梧子大，每服七丸，酢汤下。 【 《集验方》】 

胃虚反胃气逆：鈆丹二两，白矾二两，生熟亭脂半两，以丹矾研匀入坩锅内，以炭半升煅赤，更养一夜，出毒两日，入亭脂同研，粟米饭和丸菉豆大，每日米饮下十五丸。 【 《圣济》，下同】 

反胃吐食水不能停：黑铅、水银各一钱半，结砂舶硫黄五钱，官桂一钱，为末，每服六钱，一半米汤，一半自然姜汁调，作一处服。

脾痛反胃：灵砂一两、蚌粉一两同炒，赤丁香、胡椒各四十九粒为末，自然姜汁，煮半夏粉糊丸梧子大，每姜汤下二十丸。 【 《普济》】 

反胃吐食：雄黄一分、甘草生半分为末，饭丸梧子大，以五叶草糯米煎汤，每服四丸。 【 《圣济》】 

反胃吐食绝好：赤石脂为末，蜜丸梧子大，每空腹姜汤下一二十丸。先以巴豆仁一枚，勿令破，以津吞之，后乃服药。 【 《圣惠》】 

痰饮吐水无时节者，其原因冷饮过度，遂令脾胃气弱，不能消化饮食，饮食入胃，皆变成冷水，反吐不停，赤石脂散主之。赤石脂一斤，捣筛服方寸匕，酒饮自任，稍加至三匕。服尽一斤，则终身不吐痰水，又不下利。补五脏，令人肥健。有人痰饮服诸药不效，服此遂愈。 【 《千金翼》】 

噎膈反胃：用北庭砂二钱，水和荞麦面包之，煅焦待冷，取中间湿者焙干一宿，入槟榔二钱、丁香二个研匀，每服七厘，烧酒送下，日三服，愈即止，后吃白粥半月，仍服助胃丸药。
又方：以北庭砂一两，人言末一两，同入罐内，文武火升三炷，取出灯琖上末一两，以黄丹末一两，同入罐内，如上法升之；取末用桑灰霜一两，研匀，每服三分，烧酒下，愈即止。
又方：用平胃散各一钱，入硇砂、生姜各五分为末，沸汤点服二钱，当吐出黑物如石，屡验。

反胃呕吐：白矾、硫黄各二两，铫内烧过，入朱砂一分为末，面糊丸小豆大，梅姜汤下十五丸。
又方：白矾枯三两，蒸饼丸梧子大，每空心米饮服十五丸。 【 《普济》】 

反胃吐食：白面二斤半，蒸作大馒头一?，头上开口，剜空，将皂矾填满，以新瓦围住，盐泥封固，穵土窑安放，文武火烧，一日夜取出研末，枣肉为丸梧子大，每服二十丸，空心酒汤任下。忌酒色。 【 《摘要》】 

饮食入口即吐，困弱无力垂死者：上党人参三大两，拍破水一大升，煮取四合，热服，日二。兼以人参汁入粟米、鸡子白、薤白煮粥与噉。李真方司勋于汉南患此两月余，诸方不瘥，遂与此方，当时便定，后十余日遂入京师。绛每与名医论此药，难可为俦也。 【 《兵部手集》】 

食入即吐：用人参一两，半夏五钱，生姜十片，水一斗，以杓扬二百四十遍，取三升，入白蜜三合，煮一升半，分服。 【 《金匮》方】 

噎食膈气：马蹄香四两为末，好酒三升熬膏，每服二匙，好酒调下，日三服。

血风反胃：香白芷一两切片，瓦炒黄为末，用猪血七片，沸汤泡七次，蘸末食之，日一次。 【 《妇人良方》】 

反胃恶心，药食不下：京三棱炮一两半，丁香三分为末，每服一钱，沸汤点服。 【 《圣济》】 

噎膈拒食：端午采头次红花，无灰酒拌焙干，血竭瓜子样者等分为末，无灰酒二盏，隔汤顿热，徐咽。初服三分，次日四分，三日五分。 【 《简便方》】 

反胃吐食：火炊草焙为末，蜜丸梧子大，白汤下五十丸。 【 《百一》】 

反胃上气：芦根茅根各二两，水四升，煮二升分服。 【 《千金》】 

食已即吐，胷中有火也：大黄一两，甘草二钱半，水一升，煮半升，温服。 【 《玉函》】 

隔气哽噎：甘遂面煨五钱，南木香一钱为末，壮者一钱，弱者五分，水酒调下。 【 《怪病奇方》】 

久冷反胃：大附子一个，生姜一斤，剉细同煮，研如面糊，每米饮化服一钱。 【 《奇效良方》，下同】 
又方：用姜汁打糊，和附子末为丸，大黄为衣，每温水服十丸。
又方：用长大附子一个，坐于砖上，四面着火，渐逼，以生姜自然汁淬之，依前再逼再淬，约姜汁尽半碗乃止，研末，每服一钱，粟米饮下，不过三服瘥。或以猪腰子切片，炙熟蘸食。
又方：用大附子一个，切下头子剜一窍，安丁香四十九个在内，仍合定线扎，入砂铫内，以姜汁浸过，文火熬干为末，每挑少许，置掌心舐吃，日十数次。忌毒物生冷。

反胃吐食：王瓜灯上烧存性为末一钱，入好枣肉、平胃散末二钱，酒服，食即可下。即野甜瓜，北方多有之。 【 《丹溪纂要》】 

噎塞膈气：威灵仙一把，酢蜜各半盏，煎五分服之，吐出宿痰愈。 【 《经验方》】 

治反胃吐食：透骨草、独科苍耳、生牡蛎各一钱，姜三片，水煎服。

治气膈噎食：用隔山消二两，鸡肫皮一两，牛膝、南星、朱砂各一两，急性子二钱为末，炼蜜丸小豆大，每服一钱，淡姜汤下。

噎食：用荞麦秸烧灰淋汁入锅内煎，取白霜一钱，入硼砂一钱研末，每酒服五分。 【 《海上方》】 

噎食不下：赤稻细梢烧灰，滚汤隔绢淋汁三次，取汁入丁香一枚，白豆蔻半枚，米一盏煮粥食，神效。 【 《摘元方》】 

反胃吐食：罂粟粥。用白罂粟米三合，人参末三大钱，山蓣五寸，细切研，三物以水二升三合，煮取六合，入生姜汁及盐花少许，和匀分服，不计早晚，亦不妨末服汤丸。 【 《图经》】 

反胃膈气不下食者：太仓散。用仓米或白米，日西时以水微拌湿，自想日气如在米中，次日晒干，袋盛挂风处，每以一撮水煎和汁饮之，实时便下也。
又方：陈仓米炊饭焙研，每五两入沉香末半两，和匀，每米饮服二三钱。 【 《普济》】 

反胃呕吐不止：用干钖糖六两，生姜四两，二味同捣作饼，或焙或晒，入炙甘草末二两，盐少许，点汤服之。常熟一富人病反胃，往京口甘露寺设水陆，泊舟岸下，梦一僧持汤一杯与之，饮罢，便觉胷快。次早入寺，供汤者乃梦中所见僧。常以此汤待宾，故易名甘露汤。能利胷膈，养脾胃，进饮食。

膈气噎塞，饮食不下：用碓嘴上细糠，蜜丸弹子大，时时含咽津液。 【 《圣惠》】 

反胃吐食：芥子末酒服方寸匕，日三服。 【 《千金》】 

反胃噎疾：萝卜蜜煎浸油，细嚼咽，良。 【 《普济》，下同】 

反胃羸弱：用母姜二斤，捣汁作粥食。
又方：用生姜切片，麻油煎过为末，软餗蘸末嚼咽。

反胃欬噫：生姜四两捣烂，入兰香叶一两，椒末一钱，盐和面四两，裹作烧饼煨熟，空心吃，不过两三度效。反胃，入甘蔗汁和之。

反胃吐食：松节煎酒细饮之。 【 《百一》】 

反胃吐食：大枣一枚，去核，用螌蝥一枚去头翅，入在内，煨熟去蝥，空心食之，白汤下良。

反胃呕哕：干枣叶一两，藿香半两，丁香二钱半，每服二钱，姜三片，水一盏煎服。 【 《圣惠》】 

反胃转食，药物不下：用大雪梨一个，以丁香十五粒刺入梨内，湿纸包四五重，煨熟食之。 【 《总录》】 

反胃吐食：棠梨叶油炒去刺为末，每旦酒服一钱。 【 《山居四要》】 

反胃吐食：干柿三枚连蒂捣烂，酒服甚效。切勿以他药杂之。

反胃吐食：真橘皮，以日照西壁土炒香为末，每服二钱，生姜三片，枣肉二枚，水二钟，煎一钟温服。 【 《直指方》】 

反胃呕哕：枇杷叶去毛炙、丁香各一两，人参二两，每服三钱，水一盏，姜三片，煎服。 【 《圣惠》】 

反胃吐食：用胡椒酢浸日干，如此七次为末，酒糊丸梧子大，每服三四十丸，酢汤下。
又方：用胡椒七钱半，煨姜一两，水煎，分二服。
又方：用胡椒、半夏汤泡等分为末，姜汁和丸梧子大，每姜汤下三十丸。

噎食不纳：荜澄茄、白豆蔻等分为末，干舐之。 【 《寿域神方》】 

反胃吐食，吐出黑汁，治不愈者：用荜澄茄为末，米糊丸梧子大，每姜汤下三四十丸，日一服。愈后，服平胃散三百贴。 【 《永类钤方》】 

反胃吐食：用甘蔗汁七升，生姜汁一升，和匀，日日细呷之。 【 《梅师方》】 

一切反胃：虎脂半斤切，清油一斤，瓦瓶浸一月，密封，勿令泄气，每以油一两，入无灰酒一盏温服，以瘥为度，油尽再添。 【 《寿域神方》】 

反胃吐食：取虎肚生者勿洗存滓秽，新瓦固煅存性，入平胃散末一两和匀，每白汤服三钱，神效。 【 《保寿堂方》】 

噎食：取鹏乌未生毛者一对，用黄泥固济，煅存性为末，每用一匙，以温酒服。 【 《寿域神方》】 

胃热吐食：清膈散。用蝉蜕五十个去泥，滑石一两为末，每服二钱，水一盏，入蜜调服。 【 《家宝》方】 

反胃吐食：用黄蚬壳并田螺壳，并取久在泥中者各等分，炒成白灰，每二两入白梅肉四个，捣和为丸，再入砂盒子内，盖定泥固，煅存性，研细末，每服二钱，用人参缩砂汤调下。不然，用陈米饮调服亦可。凡觉心腹胀痛，将发反胃，即以此药治之。 【 《百一》】 

反胃膈气：壁虎七个，砂锅炒焦，木香、人参、朱砂各一钱半，乳香一钱为末，蜜丸梧子大，每服七丸，木香汤下，早晚各一服。 【 《摘元方》】 

反胃吐食：猬皮烧灰酒服，或煮汁，或五味淹炙食。 【 《普济》】 

反胃吐食：用大鲫鱼一尾，去肠留鳞，入绿矾末，令满泥固，煅存性，研末，每米饮服一钱，日二。 【 《本事》】 

膈气吐食：用大鲫鱼去肠留鳞，切大蒜片填满，纸包十重，泥封晒半干，炭火煨熟，去皮取肉，和平胃散末一两，杵丸梧子大，密收，每服三十丸，米饮下。 【 经验】 

反胃吐食：石莲肉为末，入少肉豆蔻末，米汤调服之。 【 《直指》】 

反胃吐食：用母丁香一两为末，以盐梅入捣和丸，芡子大，每噙一丸。
又方：用母丁香、神曲炒等分，为末，米饮服一钱。

朝食暮吐：丁香十五个研末，甘蔗汁、姜汁和丸莲子大，噙咽之。 【 《摘元方》】 

反胃关格，气噎不通：丁香木香各一两，每服四钱，水一盏半，煎一盏，先以黄泥做成盌，滤药汁于内，食前服，试之有效。土盌取其助脾也。 【 经验方】 

噎膈反胃：用糯米末以牛涎拌，作小丸，煮熟食。 【 《集成》】 
又方：香牛饮。用牛涎一盏，入麝香少许，银盏顿热，先以帛紧束胃脘，令气喘解开，乘热饮之，仍以丁香汁入粥与食。 【 《得效方》】 
又方：千转丹。用牛涎好蜜各半斤，木鳖仁三十个，研末，入铜器熬稠，每以两匙和粥与食，日三服。 【 《普济》】 

巧妇鸟窠，治膈气噎疾，以一枚烧灰，酒服，或一服三钱，神验。 【 《易简方》】 

噎膈反胃，诸药不效：真阿魏一钱，野外干人屎为末三钱，五更，以姜汁蘸食，能起死人，乃赵王囦方也。 【 《永类钤方》】 

噎食不下：人屎入萝卜内，火炼三炷香，取研，每服三分，黄酒下，三服效。 【 《海上名方》】 

反胃噎膈：大力夺命丸。牛转草、杵头糠各半斤，糯米一升为末，取黄母牛涎和丸龙眼大，煮熟食之；入砂糖二两，尤妙。 【 《正传》】 

膈气不食：天灵盖七个，每个用黑豆四十九粒层层隔封，水火升降，杨梅色，冷定取出，去豆不用，研末，每服一钱，温酒下。 【 《集效方》】 

反胃吐食：蚕茧十个煮汁，烹鸡子三枚食之，以无灰酒下，日二服，神效。或以缫丝汤煮粟米粥食之。 【 《惠济方》】 

噎食病数月不愈者：用狗宝为末，每服一分，以威灵仙二两，盐二钱捣如泥，将水一钟，搅匀去滓，调服，日二，不过三日愈，后服补剂。 【 《摘要》】 

反胃隔气：丁丹?祖传狗宝丸。用硫黄、水银各一钱，同炒成金色，入狗宝三钱为末，以鸡子一枚，去白留黄，和药搅匀，纸封泥固，塘火煨半日，取出研细，每服五分，烧酒调服，不过二三服见效。 【 颐真堂方】 

噎塞不通：羚羊角为末，饮服方寸匕，以角摩噎上。 【 《外台》】 

治胃反食即吐：捣粟米作面，水丸楮子大七枚，烂煮内酢中，细细吞之，得下便已。面亦得用之。 【 《千金》，下同】 
又方：饮白马尿即止。
又方：烧先死鸡(月坒)胵灰酒服，男雄女雌。
又方：淘小芥子曝干为末，酒服方寸匕，日三。

食后吐酸水：用干姜食茱萸各二两，二味治下筛，酒服方寸匕，日二，名治中散，胃冷者立验。

卒噎：捻取饭盆边零饭一粒食之，即下。
又方：常食干粳米饭，即不噎。
又方：末火炭蜜丸弹子大，含少少咽即下。

隔气：用大鲫鱼一尾，自死者可用，活者不用。割腹去肠杂，留鳞，用大蒜去净皮，薄切片，填入鱼腹中，仍合定为一尾，用湿纸包定，以麻皮缚之，却用熟黄泥厚固干，以糠火煨熟，取出去鳞刺骨，将肉入《局方》平胃散末，捣和为丸梧桐子大，晒干收贮，勿令泄气，每服三十丸，空心米饮下。

气噎食不得下，喉中如有肉块：用昆布一两，洗去咸水，小麦二合，水三盏，煎小麦烂，去渣，不拘时每服一小盏，仍取净昆布频含二三片，津咽下，有效。

胷膈气滞，食噎不下：以手巾布包杵头糠，时时拭齿。刮舂米杵头细糠煎汤呷之，亦可。

男妇噎膈：用鸡嗉子两个，带宿食用纸裹，外用黄泥固济，炭火烧，烟尽为度，取出去泥，嗉子内宿食不可动，入木香、丁香、沉香各一钱，共为细末，用大枣煮熟去皮核研和，丸梧桐子大，每服三十丸，米饮下。

噎鬲气滞，烦闷吐逆，饮食不下：芦根五两剉，水三盏，煎二盏，不拘时温服；时时服之尤效。
又方：白猪肚连食烘干为末，每服二三钱，酒调下。
又方：千叶白槿花阴干为末，老米汤调送一钱，三五口不转，再将饮调药送之，名槿花散。

　　针灸

《甲乙经》曰：胷满呕无所出，口苦舌干，饮食不下，胆俞主之。
胷胁榰满，痹痛骨疼，饮食不下，呕 【 千金作欬】 逆气上烦心，紫宫主之。
胷胁榰满，鬲塞，饮食不下，呕吐食复出，中庭主之。
胷中榰满，痛引膺不得息，闷乱烦满，不得饮食，灵墟主之。
胷胁榰满，鬲逆不通，呼吸少气，喘息，不得举臂，步郎主之。
伤忧悁思气积，中脘主之。
食饮不化，入腹还出，下脘主之。
食饮不下，腹中雷鸣，大肠不节，小便赤黄，阳纲主之。
《千金方》曰：丰隆，主不能食。
维道，主三焦有水气，不能食。
胃俞，主呕吐，筋挛，食不下，不能食。
大肠俞、周荣，主食不下，喜饮。
阳纲、期门、少商、劳宫，主饮食不下。
章门，主食饮不化，入腹还出，热中不嗜食，苦吞而闻食臭，伤饱身黄，酸疼羸瘦。
中庭、中府，主膈寒食不下，呕吐还出。
中极，主饥不能食。
凡饮食不化，入腹还出，先取下脘，后取三里，泻之。
胃反，灸两乳下各一寸，以瘥为度。又灸脐上一寸，二十壮；又灸内踝下三指，稍斜向前有穴，三壮。
《东垣十书》曰：吐食不化，取上脘、中脘、下脘。
今日食，明日吐，取心俞、膈俞，俱沿皮寸半。又灸膻中七壮；又取巨阙、胃脘寸半，各灸五十壮。
翻胃，取商丘、通谷、巨阙、然谷、隐白、阳陵泉、内庭、膈关。
《医学纲目》曰：翻胃，取劳宫一分，灸中脘泻之。又取心俞一分，沿皮向外一寸半补之。
翻胃吐食，灸中魁，在中指第三节，泻之。又取中脘寸半，腕骨一分，泻之灸。
五噎吞酸多唾，呕吐不止，取天突五分，留三呼，得气即泻三吸。又取通关，在中脘两旁各五分，针入八分，左捻能进饮食，右捻能和脾胃。许氏云：此穴一针四效。凡下针后，良久觉脾磨食运，针动为一效；次针破病根，腹中作声为二效；次觉流入膀胱为三效；又次觉气流腰后骨空间为四效。
噎塞膈气，取通谷。
五噎分灸法：气噎膻中，忧噎心俞，食噎乳根，劳噎膈俞，思噎天府。
又法：取劳宫、中魁、中脘、三里、太阴、支沟、上脘，不已，再取膻中、太白、下脘、右关、脾俞、胃俞。
《景岳全书》曰：噎膈，灸膏肓百壮，以多为佳。又灸膻中、中脘、膈俞各七壮。
又法：灸心俞、天府、乳根各七壮，三里三七壮。
翻胃，灸上脘、中脘、下脘各二七壮，天枢三七壮。

　　导引

保生秘要曰：膈噎证有数种：有气虚恼怒而郁，有血虚倚靠劳伤，有食凝滞而成，有脾泻受亏，败坏元气，有因痰火积滞，有感七情六欲，醉饱房劳，脾胃受制，阴阳不交，所以有膈证也。导引行功，宜带饥，以双手悬梁，将身下坠，微纳气数口，使气冲膈盈满，两足踏步二九一度之数，郁膈气逆，胃口虚弱，不药而愈。
运功：此证始行调息而坐，按周天计筹，咽神水一斤，意坠丹田，次守艮背，运绦胸，或梭或散，坐卧可行，有动有静，百日功成。
又法：胷前推开至脐，再升涌泉水洗之。
念背想肾水通背，洗出心头，推开下大肠九曲去。
上膈热，下膈寒，口干燥，导引法：心头推开，又想肾水升至背，流出乙头洗之，不嘻而吸之。或念背舌托上腭而津液自生。
上膈冷，下膈热，导引法：推开心头至脐，少顷于脐下想一条水下膀胱，上尾闾，直至顶门，滴下心头，归脐，旋转洗之。

　　医案

《史记》仓公传曰：齐王中子诸婴儿小子病，召臣意诊切其脉，告曰：气鬲病。病使入烦懑食不下，时呕沫。病得之少忧，数忔食饮。臣意即为之作下气汤以饮之，一日气下，二日能食，三日即病愈。所以知小子之病者，诊其脉心气也，浊躁而经也，此络阳病也。脉法曰：脉来数，病去难而不一者，病主在心。周身热脉盛者为重阳，重阳者逿心主，故烦懑食不下，则络脉有过，络脉有过，则血上出。血上出者死。此悲心所生也，病得之忧也。

《儒门事亲》曰：遂平李官人妻病咽中如物塞，食不下，中满，他医治之不效。戴人诊其脉曰：此痰膈也。《内经》曰：三阳结为膈。王启元又曰：格阳云阳盛之极，故食则格拒而不入。先以通经散越其一半，后以舟车丸下之。凡三次食已下。又以瓜蒂散再越之，健啖如昔日矣。

《本事方》曰：《外台》载昔幼经患此疾，每食饼及羹粥等，须臾吐出。贞观中许奉御兄弟及柴蒋等时称名医，奉敕令治。医竭其术竟不能疗，渐至羸惫，死在朝夕。忽有卫士云：服驴小便极验。旦服二合，后食唯吐一半；晡食又服二合，人定时食粥，吐即便定。后奏知，大内中五六人患反胃，同服一时俱差。此药稍有毒，服时不可过多。盛取尿热服二合，病深者日服良验。

丹溪曰：一中年妇患反胃，以四物汤，加和白陈皮、留尖桃仁、生甘草、酒红花浓煎，入驴尿，以防其或生虫也，与数十贴而安。

台州一木匠，年二十七，勤于工作，而性巧慧。有一艾妻，且喜酒，病反胃者半载，其面白，其脉濇而不匀，重取则大而弱，小便八九日方通，一次粪皆燥结如羊屎，甚羸乏无力。余谓精血耗竭也，先与甘蔗汁煎六君汤，加附子、大黄与之，俟大便稍润，令谢去工作，卧牧牛家，取新温牛乳细饮之，每顿尽一杯，一昼夜可五六次，以渐而至七八次，其余菜果粥饭皆不入口，半月而大便润，月余而安。然或口干，盖酒毒未解，间饮甘蔗汁少许，近两月而安矣。

杭州一男子四十余岁，患反胃两月矣，口干而不喜饮食，有时不吐，或吐则食物裹涎沫而出，吐后胷膈方快，其脉但濇，重则弦大，盖其壮年多服金石房中之药所致。时正秋初尚热，遂令其多作竹沥，煮罂粟米为粥，代粥饭与之，每啜一二口而止，却带温频频与之，自此不吐。至旬日稍凉，以流水作稀粥，入少竹沥与之，时间以四物汤加陈皮益其血，月余而安。

《医学纲目》曰：杨时患风气冲心，饮食吐逆，遍身枯瘦，日服万病紫菀丸五丸，至二十日，泻出肉块虾蟆五六枚，白脓二升，愈。

赵侍郎先食后吐，目无所见，耳无所闻，服万病紫菀丸五丸，至十日，泻出青蛇五七条，下恶脓三升，愈。

《广五行记》云：永徽中有僧唯则病噎不能食，谓诸弟子曰：吾死后，便可开吾胷喉，视有何物，自经而卒。弟子果开视胷中，得一物，形似鱼而有两头，遍体皆肉鳞。弟子置碗中，跳跃不止，戏以诸味，皆随化尽。时夏中盛蓝作淀，适有一僧以淀置器中，此虫遂绕器中走，须臾化为水。此乃虫瘕，非五噎比，后人以蓝治噎误矣。

《医宗必读》曰：邑宰张孟端夫人忧怒之余，得食辄噎，胷中隐隐痛。余诊之曰：脉紧且滑，痰在上脘，用二陈加姜汁、竹沥。长公伯元曰：半夏燥乎？余曰：湿痰满中，非此不治。遂用四剂，病尚不减，改大半夏汤服四贴，胷痛乃止。又四贴而噎亦减，服二十剂而安。若泥半夏为燥，而以他药代之，岂能愈乎？惟痰不盛，形不肥者，不宜与服也。

江右太学方春和年近五旬，多欲善怒，患噎三月，日进粉饮一钟，腐浆半钟，且吐其半，六脉细软。此虚寒之候也，用理中汤加人乳、姜汁、白蜜、半夏，一剂便减，十剂而日进糜粥，更以十全大补加竹沥、姜汁四十贴，诸证皆愈。

南都徐奉诚膈噎不通，滓质之物不能下咽，惟用人乳、醇酒数杯，吐沫不已。求治于余，余曰：口吐白沫，法在不治。脉犹未败，姑冀万一。用人参、黄蓍、当归、白朮、陈皮、桃仁、牛乳、白蜜、姜汁，连进十剂，白沫渐少；倍用参、朮，三月全安。

嘉定钱远之二十五岁，以鼓盆之戚，悲哀过度，不能食饭。又十余日，粥亦不能食，随食随吐、二便闭濇、自谓必死。求诊于余，余曰：脉按有力，非死证也。以酒蒸大黄加桃仁、当归、砂仁、陈皮，蜜丸与服，凡五服而下燥屎干血甚多，病若失矣。数日之间，能食倍常。

《医学正传》曰：一人年五十三，夏秋间得噎证，胃脘痛，食不下，或食下良久复出，大便燥结，人黑瘦殊甚。求余治，诊其脉，右手关前弦滑而洪，关后略沉小，左三部俱沉弦，尺带芤。余曰：此中气不足，木来侮土，上焦湿热，郁结成痰，下焦血少，故大便燥结。阴火上冲吸门，故食不下。用四物以生血，四君子以补气，二陈以祛痰，三合成剂，加姜炒黄连、炒枳实、(艹舌)蒌仁，少加砂仁；又间服润肠丸，或服丹溪坠痰丸，半年服前药百余贴，病全安。

《寓意草》曰：李思萱室人有孕，冬月感寒，至春而发，初不觉也。连食鸡面、鸡子，遂成夹食伤寒，一月才愈。又伤食物，吐泻交作，前后七十日，共反五次，遂成膈证，滴饮不入。延诊时，其脉上涌而乱，重按全无，呕哕连绵不绝，声细如虫鸣，久久方大呕一声。余曰：病者胃中全无水谷，已翻空向外，此不可救之证也。思萱必求良治，以免余憾。余筹划良久，因曰：万不得已，必多用人参。但才入胃中，即从肠出，有日费斗金不勾西风一浪之譬，奈何？渠曰：尽在十两之内，尚可勉备。余曰：足矣！乃煎人参汤调赤石脂末，以坠安其翻出之胃，病者气若稍回，少顷大便气即脱去。凡三日，服过人参五两，赤石脂末一斤，俱从大肠泻出，得食仍呕，但不呕药耳。因思必以药之渣滓和粞粥之类与服，方可望其少停胃中，顷之传下，又可望其少停肠中。于是以人参、陈橘皮二味，剪如芥子大，和粟米同煎作粥，与服半盏，不呕，良久又与半盏。如是再三日，始得胃舍稍安。但大肠之空尚未填实，复以赤石脂为丸，每用人参汤吞两许。如是再三日，大便亦稀。此三日参橘粥内，已加入陈仓米，每进一盏，日进十余次，人事遂大安矣。仍用四君子汤丸调理，通共享人参九两，全愈。然此亦因其胎尚未堕，有一线生气可续，故为此法以续其生耳。不然者，用参虽多，安能回元气于无何有之乡哉？后生一子，小甚，缘母病百日失荫之故。

黄咫旭乃室病膈气二十余日，饮粒全不入口，延余诊时，尺脉已绝而不至矣。询其二便，自病起至今从未一通，止是一味痰沫上涌，厌厌待尽，无法以处。邑庠有施姓者，善决生死，谓其脉已离根，顷刻当坏。余曰：不然。《脉经》明有开活一款云：上部有脉，下部无脉，其人当吐，不吐者死，是吐则未必死也。但得天气下降，则地道自通，故此证倍宜治中，以气高不返，中无开阖，因成危候，待吾以法缓缓治之，自然逐日见效。于是始独任，以观验否。乃遂变旋覆代赭成法，而用其意，不泥其方。缘女病至尺脉全无，则莫可验其受孕，万一有而不求，以赭石、干姜辈伤之，呼吸立断矣。姑阙疑以赤石脂易赭石，煨姜易干姜，用六君子汤加旋覆花煎调服下，呕即稍定。其岳父见用人参，以为刧病而致憾。余曰：无恐也！治此不愈，愿以三十金为罚。如愈，一文不取。乃全神照应，药必亲调，始与服之，三日后渐渐不呕。又三日后，粥饮渐加，举家甚快。但病者全不大便，至是已月余矣。一则忧病之未除，再则忧食之不运，刻刻以通利为嘱。余曰：脏气久结，食饮入胃，每日止能透下肠中一二节，食饮积之既久，脏气自然通透，原议缓治，何得急图耶？举家佥以余为不情，每进诊脉，辄闻病者鼻息之扬，但未至发声相詈耳。盖余以归地润肠之药，恐滞膈而作呕；硝黄通肠之药，恐伤胎而陨命。姑拂其请，坚持三五日，果气下肠通而病全瘳矣。病瘳而其家窃议曰：一便且不能通，曷贵于医耶？月余腹中之孕果渐形着，又议曰：一孕且不能知，安所称高耶？吁嗟！余之设诚而行，以全人夫妻子母而反以得谤也，岂有他哉！惟余得谤，当世之所谓医者，然后乃得名耳。

古今图书集成医部全录卷三百十四

　饮食门

　　黄帝素问

　　　生气通天论

阴之所生，本在五味。阴之五宫，伤在五味。是故味过于酸，肝气以津，脾气乃绝；味过于咸，大骨气势，短肌，心气抑；味过于甘，心气喘满色黑，肾气不衡；味过于苦，脾气不濡，胃气乃厚；味过于辛，筋脉沮弛，精神乃央。是故谨和五味，骨正筋柔，气血以流，腠理以密，如是则骨气以精。谨道如法，长有天命。
【 注　五脏之精生于五味，五味各归其所喜，如酸入肝，咸入肾，甘入脾，苦入心，辛入肺，太过则伤而病矣。能谨和之，则骨正筋柔，阴阳和平而天命长。】 

　　　平人气象论

人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。
 【 注　五脏元真之气，皆胃腑水谷之所生也。】 

　　　阴阳应象大论

水谷之寒热，感则害于六腑。
【 注　水谷入胃，寒温不适，饮食不节，则病生肠胃。】 
形不足者，温之以气；精不足者，补之以味。
 【 注　形归气，气生形，温热气胜者补阳气，故形不足者温之以气。五脏主藏精，五味各归所喜，故五味补精。】 

　　　灵兰秘典论

脾胃者，仓廪之官，五味出焉。
 【 注　运纳五谷，故为仓廪之官；五味入胃，脾为转输，以养五脏气，故五味出焉。】 

　　　六节脏象论

天食人以五气，地食人以五味。五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气，气和而生，津液相成，神乃自生。
 【 注　在天为气，故食人以五气。在地为化，化生五味，故食人以五味。五气从外窍而入心肺，心荣色而华，肺主声，故使五色修明。五脏之气得五味以滋养，则阴阳和而相生，气和津成而五脏之神生矣。】 

　　　五脏生成篇

多食咸则脉凝泣而色变，多食苦则皮槁而毛拔，多食辛则筋缩而爪枯，多食酸则肉胝(月刍)而唇揭，多食甘则骨痛而发落，此五味之所伤也。
 【 注　五味所以养五脏者也，太过则脏有偏胜，所不胜之脏受伤，而各见其病焉。】 

　　　五脏别论

胃者水谷之海，六腑之大源也。五味入口，藏于胃，以养五脏气。
【 注　水谷入胃，脾为转输，以灌溉四脏者也。】 

　　　经脉别论

食气入胃，散精于肝，淫气于筋。
 【 注　肝乃土之胜，制则生化，故散精于肝。肝者筋其应，故淫气于筋。】 
食气入胃，浊气归心，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，腑精神明，留于四脏，气归于权衡，权衡以平，气口成寸，以决死生。
 【 注　食气曰浊气，入胃之食气归于心，子令母实也。心通脉，故淫精于脉。入胃之谷气，先淫气于脉，百脉之经气，总归于大经，经气归肺，百脉皆朝会于肺也。肺合皮毛故输精焉。毛脉合精者，血气相合也。腑为阳，故先受气。腑精神明者，六腑之津液相成，神乃自生也。五脏六腑受气于谷，淫精于脉，变见于气口，以决其死生。】 
饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行，合于四时五脏，阴阳揆度，以为常也。
 【 注　脾主为胃行其津液者也。肺应天而主气，故能通调水道，下输膀胱也。气化则水行，故四布于皮毛，通灌于五脏之经脉，而合于四时五行阴阳之揆度，以为经脉之经常也。】 

　　　脏气法时论

肝苦急，急食甘以缓之。心苦缓，急食酸以收之。脾苦湿，急食苦以燥之。肺苦气上逆，急食苦以泄之。肾苦燥，急食辛以润之。
 【 注　此论五脏之本气，而合于四时五行五味也。】 
肝欲散，急食辛以散之。心欲软，急食咸以软之。脾欲缓，急食甘以缓之。肺欲收，急食酸以收之。肾欲坚，急食苦以坚之。
 【 注　此论五脏之病宜于药食者，五味各有所宜也。】 

　　　宣明五气篇

辛定气，气病无多食辛。咸走血，血病无多食咸。苦走骨，骨病无多食苦。甘走肉，肉病无多食甘。酸走筋，筋病无多食酸。是谓五禁，无令多食。
 【 注　五味所以养五脏之气者也，病则气虚，故无令多食。盖少则补，多则反损其气。】 

　　　太阴阳明篇

饮食不节，起居不时者，阴受之。阴受之，则入五脏。
 【 注　饮食劳倦则伤脾，故阴受之。入五脏，从其类也。】 

　　　痹论

饮食自倍，肠胃乃伤。
 【 注　居处失宜，则邪中其俞，又不能调其饮食，邪即循俞而入舍于腑矣。】 

　　　病能论

食入于阴，长气于阳。
 【 注　食气入胃，散精于肝，浊气归心，淫精于脉，毛脉合精，行气于腑，此食入于阴而长气于阳也。】 

　　　刺志论

谷盛气盛，谷虚气虚，此其常也。反此者，病。谷入多而气少，此谓反也；谷不入而气多，此谓反也。谷入多而气少者，得之有所脱血，湿居下也；谷入少而气多者，邪在胃及与肺也。
 【 注　常谓谷之多少与气之盛衰相应，反谓谷入多而气少，谷不入而气多，为邪病之所致也。】 

　　　脉解篇

少阴所谓恶闻食臭者，胃无气，故恶闻食臭也。
 【 注　秋深之时，阳尽而阴盛，故胃无气，恶闻食臭也。】 

　　　刺法论

欲令脾实气无滞，饱无久坐，食无太酸，无食一切生物，宜甘宜淡。

　　　气交变大论

岁木太过，风气流行，脾土受邪，民病飧泄食减。
 【 注　此脾土之病。】 
岁土太过，雨湿流行，肾水受邪，民病食减。
 【 注　土虚而不能主化也。】 
岁火之复，民病骛溏，腹满食饮不下。
 【 注　水寒太甚，而湿土复之，故为此诸病。】 
岁土之复，民病食少失味。
 【 注　此水胜之病，盖土弱木亢，金乃复而子亦随之也。】 

　　　五常政大论

太阳司天，湿气变物，水饮内禾?畜，中满不食。
 【 注　凡此皆水湿之为病也。】 
厥阴司天，风气下临，脾气上从，食减口爽。
 【 注　土受木化，则受其胜制而脾病也。】 
太阴司天，湿气下临，肾气上从，少腹痛，时害于食
 【 注　少腹痛者，肾病也。时害于食者，水上乘土也。】 

　　　至真要大论

岁厥阴在泉，风淫所胜，民病饮食不下，膈咽不通，食则呕，腹胀善噫，得后与气，则快然如衰。
 【 注　凡此皆木淫而土病也。】 
厥阴司天，风淫所胜，民病胃脘当心而痛，上支两胁，膈咽不通，饮食不下，舌本强，食则呕。
 【 注　凡此皆脾经之病，盖风木淫胜故也。】 
少阴之胜，心下热，善饥。
 【 注　外淫之火，交于内也。】 
太阳之胜，腹满食减。
 【 注　水气乘脾也。】 
厥阴之复，呕吐，饮食不下，入而复出，甚则入脾，食痹而吐。
 【 注　呕吐饮食不下，木淫而土败也。痹者，闭而痛也。】 
太阳之复，厥气上行，心胃生寒，胷膈不利，食减。
 【 注　厥气上行者，郁寒之气上行，而欲复岁半以前之气也。食减、水乘土也。】 
太阴司天，主胜则胷腹满，食已而瞀。
 【 注　胷腹满者，初气之木胜伤土也。食已而瞀，乃二气三气之火上炎而为肺病也。】 
太阴在泉，主胜则寒气逆满，食饮不下。
 【 注　水淫而上乘土，故逆满。四之主气乃太阴湿土，客气乃厥阴风木，故食饮不下。】 
五味入胃，各归所喜攻。酸先入肝，苦先入心，甘先入脾，辛先入肺，咸先入肾。久而增气，物化之常也。气增而久，天之由也。
 【 注　此言气味之不可偏用者也。】 

　　灵枢经

　　　邪气脏腑病形篇

形寒饮冷则伤肺，以其两寒相感，中外皆伤，故气逆而上行。
 【 注　此内外俱伤也。】 
肾脉微缓为洞，洞者食不化，下咽还出。
 【 注　戊癸合而化生火土，以消入胃之饮食，肾气缓，故食不化而还出。】 

　　　荣气篇

荣气之道，内谷为宝，谷入于胃，乃传之肺，流溢于中，布散于外，精专者行于经隧，常荣无已，终而复始，是谓天地之纪。
 【 注　荣血者，中焦受气，取汁化而为血，以奉生身，莫贵于此。故独行于经隧，常荣无已，终而复始，以应天地运行之纪。】 

　　　荣卫生会篇

人受气于谷，谷入于胃，以传于肺，五脏六腑，皆以受气。其清者为荣，浊者为卫。荣在脉中，卫在脉外。
 【 注　人赖水谷之气以生此荣卫，而荣脏腑经脉也。】 

　　　口问篇

谷入于胃，胃气上注于肺。
 【 注　人之所受谷气，由胃海之布散于天下也。】 

　　　平人绝谷篇

肠胃之中，常留谷二斗，水一斗五升。故平人日再后，后二升半，一日中五升，七日五七三斗五升，而留水谷尽矣。故平人不食饮七日而死者，水谷精气津液皆尽故也。
 【 注　此论人之脏腑形骸，精神气血，皆借水谷之所资生，水谷绝则形与气俱绝矣。】 

　　　五味篇

胃者，五脏六腑之海也。水谷皆入于胃，五脏六腑皆禀气于胃。五味各走其所喜，谷味酸，先走肝；谷味
苦，先走心；谷味甘，先走脾；谷味辛，先走肺；谷味咸，先走肾。谷气津液已行，荣卫大通，乃化糟粕，以次传下。
 【 注　此论五脏六腑，津液荣卫，皆禀气于胃腑水谷之所生养。】 
天地之精气，其大数常出三入一，故谷不入半日则气衰，一日则气少矣。
 【 注　大数出三入一，盖所入者谷，而所出者乃化糟粕以次传下，其津液溉五脏而生荣卫，其宗气积于胷中以司呼吸，其所出有三者之隧道，故谷不入半日则气衰，一日则气少矣。】 
脾病者，宜食秔米饭，牛肉，枣葵。心病者，宜食麦、羊肉、杏、薤。肾病者，宜食大豆黄卷、猪肉、栗、藿。肝病者，宜食麻、犬肉、李、韭。肺病者，宜食黄黍、鸡肉、桃、葱。
 【 注　五色五味，各有所宜也。】 
肝病禁辛，心病禁咸，脾病禁酸，肾病禁甘，肺病禁苦
 【 注　凡五脏禁服胜克之味。】 
肝色青，宜食甘，秔米、饭、牛肉、枣、葵皆甘。心色赤，宜食酸，犬肉、麻、李、韭皆酸。脾色黄，宜食咸，大豆、豕肉、栗、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。
 【 注　缓急燥湿，脏气之不和也，五脏有五气之苦，故宜五味以调之，用阴而和阳也。】 

　　　五味论

酸走筋，多食之令人癃。咸走血，多食之令人渴。辛走气，多食之令人洞心。苦走骨，多食之令人变呕。甘走肉，多食之令人悗心。
 【 注　五脏奉五味之所生而生，外合之筋骨血肉也。】 

　　　刺节真邪篇

真气者，所受于天，与谷气并而充身者也。
 【 注　真气即先天之精气，谷气乃后天水谷之精气，相合并而充身者。】 

　　　九针篇

病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。
 【 注　五味内养五脏，外濡形身，虽所嗜，亦宜裁之。】 

　　　大惑论

黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥。胃气逆上，则胃脘寒，故不嗜食也。
 【 注　脾主为胃行其津液者也，精气并于脾，则脾实而不能为胃转输，则热气留于胃而消谷善饥矣。】 

　　扁鹊难经

　　　受盛多少

胃者，水谷之海，主禀四时，皆以胃气为本。
胃重二斤一两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分，分之少半，左回迭积十六曲，盛谷二斗四升，水六升三合，合之大半。大肠重二斤十二两，长二丈一只，广四寸，径一寸，当脐右回十六曲，盛谷一斗，水七升半。

　　　口能知味

脾气通于口，口和则知谷味矣。心气通于舌，舌和则知五味矣。

　　　内伤

何以知饮食劳倦得之？然。当喜苦味也。虚为不欲食，实为欲食，何以言之？脾主味，入肝为酸，入心为苦，入肺为辛，入肾为咸，自人为甘。故知脾邪入心为喜苦味也。其病身热而体重，嗜卧，四肢不收，其脉浮大而缓。
饮食劳倦得之为实热。

　　伤寒论 【 汉?张机】 

　　　宿食

人病有宿食，何以别之？曰：脉浮而大，接之反濇，尺中亦微而濇，故知有宿食，大承气汤主之。
脉数而滑者，实也，此有宿食，下之愈，宜大承气汤。
下利不饮食者，宿食也，亦宜大承气汤下之。
脉紧如转索无常者，有宿食也。
宿食在上脘者，当吐之。凡血虚者不可吐。

　　脉诀 【 晋?王叔和】 

　　　脉法

脾脉歌曰：濇即非多食，食不作肌肤；若弦肝气盛，妨食被讥谋。
右手第二指连脾，四十五动无诸疑；急动名为脾热极，食不能消定若斯。
滑脉歌曰：关滑胃寒不下食。
实脉歌曰：实脉寻之举有余，伏阳蒸内致脾虚；食少只缘生胃壅，温和汤药乃痊除。
伏脉歌曰：尺部见伏食不消，坐卧非安还破腹。
短脉歌曰：短脉阴中有伏阳，气壅三焦不得昌；脏中宿食生寒气，大泻通肠必得康。
死候歌曰：唇青体冷及遗尿，背面饮食四日期。

　　济生方 【 宋?严用和】 

　　　论治

《难经》云：脾气通于口，口和则知谷味矣；心气通于舌，舌和则知五味矣。是知谷味五味，莫不经由口舌而入于胃也。善摄生者，谨于和调，使一饮一食，入于胃中，随消随化，则无滞留之患。若禀受怯弱，饥饱失时，或过餐五味，鱼腥奶酪，强食生冷果菜，停蓄胃脘，遂成宿滞。轻则吞酸呕恶，胷满噫噎，或泄或痢；久则积结为症瘕，面黄羸瘦。此皆宿滞不消而生病焉。木率才有停滞，当量人虚实，速宜克化之，不可后时养成沉疴也。

　　河间六书 【 金?刘完素】 

　　　内伤论

人之生也，由五壳之精，化五味之备，故能生形。经曰：味归形。若伤于味，亦能损形。今饮食反过其节，肠胃不能胜，气不及化，故伤焉。经曰：壮火食气，气食少火；壮火散气，少火生气。痹论曰：饮食自倍，肠胃乃伤。或失四时之调养，故能为人之病也，经曰：气口紧盛，伤于食。心胷满而口无味，与气口同。气口者，乃脾之外候。故脾胃伤别气口紧盛。夫伤者有多少，有轻重。如气口一盛，脉得六至，则伤于厥阴，乃伤之轻也，槟榔丸主之。气口二盛脉得七至，则伤于少阴，乃伤之重也，煮黄丸、厚朴丸主之。气口三盛，脉得八至则伤于太阴，(月真)塞闷乱，甚则心胃大痛，兀兀欲吐，得吐则已，俗呼食迷风是也。经曰：上部有脉，下部无脉，其人当吐，不吐即死。宜吐之以瓜蒂散，如不能则无治也。经曰：高者因而越之，下者引而竭之，是也。

　　儒门事亲 【 元?张从政】 

　　　内伤

夫一切冷食不消，宿酒不散，亦同伤寒身热恶寒，战栗头项痛，腰脊强，及两手脉沉，不可用双解，止可用导饮丸五六十丸，量虚实加减，利五七行。所伤冷食宿酒，若推尽则头痛等病自愈也。次以五苓散、生姜、枣、长流水煎服五六服。不可服酒症进食丸，此药皆犯巴豆，有热毒之故也。
夫膏粱之人，起居闲逸，奉养过度，酒食所伤，以致中脘留饮，胀闷痞膈，酢心，可服木香导饮丸以治之。夫蒭荛之人，饮食粗粝，衣服寒薄，劳役动作，一切酒食所伤，以致心腹满闷，时呕酸水，可用进食丸治之。

　　活法机要 【 元?张洁古】 

　　　内伤

人之生也，由五谷之精化五味之备，故能生形。经曰：味归形。若伤于味，亦能损形。今饮食过节，以致肠胃不能胜，气不及化，故伤焉。经云：壮火食气，气食少火；壮火散气，少火生气。又云：饮食自倍，肠胃乃伤。以失四时之调节，故能成病，脉在气口。经曰：气口脉盛，伤于食。心胃满而口无味，口与气口同。口曰坤者，口乃脾之候，故胃伤而气口紧盛。夫伤有多少，有轻重。如气口一盛，得脉六至则伤于厥阴，乃伤之轻也，枳朮丸之类主之；气口二盛，脉得七至，则伤于少阴，乃伤之重也，雄黄圣饼子、木香槟榔丸、枳壳丸之类主之；气口三盛，脉得八至九至，则伤太阴，填塞闷乱则心胃大痛，备急丸、神保丸、消积丸之类主之；兀兀欲吐不已，俗呼食迷风是也。经曰：上部有脉，下部无脉，其人当吐不吐者死。瓜蒂散主之。如不能吐是无治也。经曰：其高者因而越之。此之谓也。备急下之亦可。
既有三阴可下之法，亦必有三阴可补之法。予故云：内伤三阴，可用温剂。若饮冷内伤，虽云损胃，未知色脉各在何经。若面色青黑，脉浮沉不一，弦而弱者，伤在厥阴；若面色红赤，脉浮沉不一，细而微者，伤在少阴；若面色黄洁，脉浮沉不一，缓而迟者，伤在太阴也。如伤在厥阴肝之经，当归四逆汤加吴茱萸、生姜汤之类主之，伤在少阴肾之经，宜服通脉四逆汤；伤在太阴脾之经，理中丸汤主之。大便软者宜汤，结者宜丸。

　　东垣十书 【 元?李杲】 

　　　内伤论

阴阳应象论云：水谷之寒热，感则害人六腑。痹论云：阴气者，静则神藏，躁则消亡。饮食自倍，肠胃乃伤。此乃混言之也。分之为二，饮也食也。饮者水也，无形之气也。因而大饮则气逆，形寒饮冷则伤肺，肺病则为喘欬、为肿、为水泻，轻则当发汗利小便，使上下分消其湿，解酲汤、五苓散、生姜、半夏、枳实、白朮之类是也；如重而蓄积为满者，芫花、大戟、甘遂、牵牛之属利下之。此其治法也。食者物也，有形之血也。如生气通天论云：因而饱食，筋脉横解，肠澼为痔。又云：食伤太阴厥阴，寸口大于人迎两倍三倍者，或呕吐，或痞满，或下痢肠澼。当分寒热轻重治之，轻则内消，重则除下。如伤寒物者，半夏、神曲、干姜、三棱、广朮、巴豆之类主之；如伤热物者，枳实、白朮、青皮、陈皮、麦糵、黄连、大黄之类主之。亦有宜吐者。阴阳应象论云：在上者因而越之。瓜蒂散之属主之。然而不可过剂，过则反伤肠胃。盖先因饮食自伤，又加之以药过，故肠胃复伤而气不能化，食愈难消矣，渐至羸困。故五常政大论云：大毒治病，十去其六；小毒治病，十去其七；常毒治病，十去其八；无毒治病，十去其九，不可过之。此圣人之深戒也。
酒者大热有毒，气味俱阳，乃无形之物也。若伤之，止当发散，汗出则愈矣；其次莫如利小便，乃上下分消其湿。今之病酒者，往往服酒症丸大热之药下之，又有用牵牛、大黄下之者，是无形元气受病，反下有形阴血，乖误甚矣！酒性大热，已伤元气，而复重泻之，亦损肾水，真阴及有形阴血，俱为不足。如此则阴血愈虚，真水愈弱，阳毒之热大旺，反增其阴火，是以元气消烁，折人长命，不然则虚损之病成矣。酒疸下之，久则为黑疸，慎不可犯，宜以葛花解酲汤主之。
瓜蒂散治大满大实，气上冲逆，上部有脉，下部无脉，填塞闷乱者用之。若不至两尺脉绝者，不宜便服此药，恐损元气，令人胃气不复。若止胷中窒塞，闷乱不通，以物探之，得吐则已；如探不去，方以此剂吐之。或曰：盛食填塞，胷中痞乱，两寸脉当用事，今反两尺脉不见，其理安在？曰：胷中有食，是木郁宜达，故探吐之。食者物也，物者坤土也，是足太阴之号也。胷中者肺也，为物所塞，肺者手太阴金也，金主杀伐，与坤土俱在手上而旺于天，金能克木，故肝木发生之气伏于地下，非木郁而何？吐去上焦阴土之物，木得舒畅，则郁结去矣。食塞于上，脉绝于下，若不明天地之道，无由达此至理。水火者，阴阳之征兆，天地之别名也。故独阳不生，独阴不长。天之用在于地下则万物生长，地之用在于天上则万物收藏，此乃天地交而万物通也，此天地相根之道也。故阳火之根本于地下，阴水之源本于天上。故曰：水出高源。故人五脏主有形之物，物者阴也，阴者水也，右三部脉主之。偏见于寸口，食塞于上，是绝五脏之源，源绝则水不下流，两尺脉绝，此其理也，何疑之有？然必视其所伤之物冷热，随证加减。如伤冷物一分，热物二分，则用寒药二停，热药一停，随时消息。经云：必先岁气，无伐天和。此之谓也。
脉浮滑而疾者，食不消，脾不磨，阳脉滑而紧，滑则胃气实，紧则脾气伤，得食不消者，此脾不和也。

　　丹溪心法 【 元?朱震亨】 

　　　伤食

伤食恶食者，胷中有物，宜导痰补脾，用二陈汤加白朮、山楂、川芎、苍朮服之。
忧抑伤脾，不思饮食，炒黄连、酒芍药、香附，同清六丸末，用姜汁浸蒸饼丸服。
伤食之证，右手气口必紧盛，胷膈痞塞，噫气如败卵臭，亦有头痛发热，但身不痛为异耳。用治中汤加砂仁一钱，或用红丸子。
内伤者，其源皆由喜怒过度，饮食失节，寒温不适，劳役所伤而然。元气者，乃生发诸阳上升之气。饮食入胃有伤则中气不足，中气不足则六腑之阳皆绝于外，是六腑之元气病也。气伤，脏乃病；脏病，形乃应。是五脏六腑真气皆不足也。惟阴火独旺，上乘阳分，故荣卫失守，诸病生焉。
始受饮食劳倦所伤之病，必气高而喘，身热而烦，及短气上逆，鼻息不调，怠惰嗜卧，四肢困倦不收，无气以动，亦无气以言，皆为热伤元气，以甘温之剂以补元气，即是泻火之药。凡所受病，扪摸之，肌肤间必大热，必躁热闷乱，心烦不安，或渴，久病必不渴，或表虚恶风寒，慎不可以寒凉药与之。经言劳者温之，损者温之。惟以补中益气汤温药，以补元气而泻火邪。内经云：温能除大热，正谓此也。

　　格致余论 【 元?朱震亨】 

　　　饮食箴

人身之贵，父母遗体，为口伤身，滔滔皆是。人有此身，饥渴洧兴；乃作饮食，以遂其生。睠彼昧者，因纵口味；五味之过，疾病蜂起。病之生也，其机甚微；馋涎所牵，忽而不思。病之成也，饮食俱废；懮贻父母，医祷百计。山野贫贱，淡薄是谙；动作不衰，此身已安。均气同体，我独多病；悔悟一萌，尘开镜凈。日节饮食，易之象辞；养小失大，孟子所讥。口能致病，亦败尔德；守口如瓶，服之无斁？

　　　醇酒宜冷饮论

醇酒之性，大热大毒，清香美味，既适于口。行气和血，亦宜于体。由是饮者不自觉其过于多也。不思肺属金，性畏火，其体脆，其位高，为气之主，肾之母，木之夫。酒下咽膈，肺先受之。若是醇者，理宜冷饮。过于肺，入于胃，然后渐温，肺先得温中之寒，可以补气，一益也。次得寒中之温，可以养胃，二益也。冷酒行迟，传化以渐，不可恣饮，三益也。古人终日百拜，不过三爵，既无酒病，亦免酒祸。今予稽之于《礼经》，则曰：饮齐视冬时，饮齐酒也，视犹比也，冬时寒也。参之《内经》，则曰热因寒用。厥旨深矣。今则不然，不顾受伤，只图取快，盖热饮有三乐存焉。膈滞通快，喉舌辛美，盖饮可多。不知酒性喜升，气必随之。痰郁于上，溺涩于下。肺受贼邪，金体必燥。恣饮寒凉，其热内郁。肺气得热，必大伤耗。其始也病浅，或呕吐，或自汗，或疮痍，或鼻齄，或自泄，或心脾痛，尚可发散而去之。若其久也，为病深矣，为消渴内疽，肺痿内痔，鼓胀失明，或喘哮劳嗽癫癎，亦为难明之病。倘非具眼，未易处治，可不谨乎！或曰：人言一盏冷酒，须二盏血乃得行酒，不可冷饮明矣。予曰：此齐东之语耳。今参之于经，证之以理，发之为规戒，子以为迂耶？

　　卫生宝鉴 【 元?罗天益】 

　　　饮食自倍肠胃乃伤论

阴气者，静则神藏，躁则消亡。饮食自倍，肠胃乃伤。谓食物无贪于多，贵在有节，所以保冲和而遂颐养也。若贪多务饱，饮塞难消，徒积暗伤，以召疾患。盖食物饱甚，耗气非一。或食不下而上涌呕吐，以泄真元；或饮不消而作痰咯唾，以耗神水。大便频数而泄，耗谷气之化生；溲便滑利而浊，耗源泉之浸润。至于精清冷而下漏，汗淋漓而外泄，莫不由食物过伤，滋味太厚。如能节满意之食，省爽口之味，常不至于饱甚，即顿顿必无伤，物物皆为益。津液内蓄，精华和凝，邪毒不能犯，疾疹无由作矣。

　　医学正传 【 明?虞抟】 

　　　论升降生化

或问饮食同入于胃，而水谷二者何如而分乎？且如膀胱止有下口而无上口，其水固可出，不知从何而入乎？又何其如是之清乎？曰：经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五行，阴阳揆度，以为常也。夫胃为仓廪之官，无物不受，全借脾土转输而运化焉。盖水谷入胃，其浊者为渣滓，下出幽门，逢于大肠而为粪，以出于谷道；其清者倏焉而化为气，依脾气而上升于肺；其至清而至精者，由肺而灌溉乎四体而为汗液津唾，助血脉，益气力，而为生生不息之运用也。其清中之浊者，下入膀胱而为溺，以出乎小便耳。其未入而在膀胱之外者，尚为浊气；既入而在膀胱之内者，即化为水。是故东垣有曰，饮者无形之气，正谓此也。盖肺属金而复乎脾胃之上，即如天之复于地之上也。经曰：清阳为天，浊阴为地。地气上而为云，天气下而为雨。水入于胃辄化气而上升，亦犹天降霖雨于地，倏焉化气上腾而为云，又复化为霖雨而下降也。或曰：老人与壮年者，饮水无异多寡，壮年小便甚少，而老者小便甚多，何也？曰：壮者如春夏之气，升者多而降者少；老人如秋冬之气，降者多而升者少耳。或曰：降多即小便多，升多者未见其化何物而出于上窍焉？曰：经曰：清阳出上窍，浊阴出下窍。清阳发腠理，浊阴走五脏。清阳实四肢，浊阴归六腑。各从其化也。夫大块之为器，不可论其涵容之量，人之气化，亦犹是也。
或问饥甚方食而食反不运化，多为呕吐吞酸等证，何也？曰：饥而即食，渴而即饮，此造化自然之理也。饥不得食，胃气已损，脾气已伤，而中气大不足矣。遇食大嚼，过饱益甚，是以大伤胃气，轻则吞酸恶心，重则恶寒发热而为内伤等病者多矣。又或负重远行，辛苦饥甚，遇食太过，则四体倦怠矣。若又强力复行，适遇风雨外袭，遂成内伤挟外感之证，或为肿胀危笃之疾。养生君子，切宜防微杜渐。戒之！戒之！

　　证治要诀 【 明?戴思恭】 

　　　伤酒

伤酒恶心呕逆，吐出宿酒，昏冒眩运，头痛如破，宜冲和汤、半夏茯苓汤，或理中汤加干葛七分，或用末子理中汤和缩脾饮，酒渴缩脾汤，或煎干葛汤调五苓散。久困于酒，遂成酒积，腹痛泄泻，或暴饮有灰酒，亦能致然，并宜酒煮黄连丸。多饮结成酒癖，腹中有块，随气上下，冲和汤加蓬朮半钱。酒停胷膈为痰饮者，枳实半夏汤加神曲、麦糵各半钱，冲和汤加半夏一钱、茯苓七分。
多饮，洒积入脾，遂成酒黄。

　　　伤食

伤食之证，胷膈痞塞，吐逆咽酸，噫败卵臭，畏食头痛，发热恶寒，病似伤寒，但身不痛耳。治中汤加砂仁一钱，或红丸子、小七香丸和服。
食过多而伤，停留中脘，闻食气则呕，二陈汤加砂仁一钱；未愈，更加丁香半钱，或治中汤加砂仁一钱、丁香十粒。大呕不止者，大便去之，枳实半夏汤加砂仁一钱、白豆蔻仁半钱，咽感应丸。
初因食一物过伤，得病后再食之，旧病复作，一味红丸子常服。
伤食腹痛胀满，大便不通，遂成食积，小七香丸一贴，用水一盏，姜三片，煎八分，去姜，吞感应丸。
伤于生冷油腻，停滞膈间，脾气不温，食难消化，或多餐糯食，及一切非时难化之物，并宜红丸子、金上牢内消丸。
伤食兼感风寒，其证与前同，但添身疼一证，俗谓之夹食伤寒，宜生料五积散，或养胃汤、香苏饮、和解散选用。若不瘥而病入里者，则泻少。
食蟹太过致伤，一味丁香，足以治之。有饮食不节伤食，以致半身不遂，状如中风，不可作风治，宜用消食之剂。

　　医学入门 【 明?李梴】 

　　　内伤证治

食停上脘，气壅痰盛者，宜吐。如伤冷食，腹胀气逆，噫气吞酸，恶心欲吐，不吐宜平胃散，入盐少许探吐；如伤热物，或酒面发热，心口刺痛，停痰停饮，伏火，宜二陈汤加黄连、枳实探吐。伤重填塞胷中，下部无脉，体实年壮者，方以瓜蒂散吐之。寻常饮食过饱在膈，以手探吐为好。停宿中下脘者，宜下以逐之。如伤冷物腹胀满痛者，木香见睍丸、丁香脾积丸、感应丸；如伤热物痞满者，二黄丸；日晡潮热盛者，小承气汤；寒热两伤者，大黄备急丸、除原散；体弱者，下药兼补，保和丸。凡伤食乃中焦血病，如牵牛猛烈伤气，及一切峻攻，反伤胃气。又现有吐者，二陈汤加砂仁、黄连、青皮、枳实；现有泻者，胃苓汤加山楂、麦芽，或三白汤，随时令寒暑选用。如身受寒气，口又伤冷，初得便宜辛温理中，稍久郁而为热，当兼辛凉散之。
吐下未净，宜消导红丸子、枳朮丸、保和丸、大安丸、平补枳朮丸、单山楂丸。
吐下已虚，宜补益，四君子汤、六君子汤、补中益气汤。饮酒与水过者，宜上汗下渗，分消其湿，葛花解酲汤，微汗即愈，渗剂五苓散，调中二陈汤。如久困于酒，或伤灰酒，成积腹痛，大便窘迫者，酒蒸黄连丸、香连丸。如伤酒呕逆眩运头痛如破者，补中益气去白朮加半夏、白芍、芩、蘗、干葛、川芎，有块者更加莪朮、木香。如善饮，每早长嗳不吐者，小调中汤最妙，一月二五次服之，亦可为丸。如醉饱行房，以致蓄血，胃口时痛者，大调中汤或八物汤加砂仁之类。有痛饮不醉，忽糟粕出前窍，尿溺出后窍者，四物汤加海金沙、木香、槟榔、木通、桃仁，数服可安。吃茶成癖者，星朮丸。
忧思伤脾，不思饮食者，清六丸加香附炒、黄连、白芍，姜汁蒸饼糊丸服；全不食者，温胆汤神效。忧思兼伤食者，木香化滞汤。
瘦倦气抑不食者，二炒苍蘗散加香附、白芍、陈皮、半夏、黄连、扁柏等分，白朮为君，姜汁曲丸服。湿痰气滞不食者，三补丸加苍朮，倍香附。

　　医宗必读 【 明?李中梓】 

　　　不能食

按脾胃者，具坤顺之德，而有干健之运。故坤德或惭，补土以培其卑监；干健稍弛，益火以助其转运。故东垣、谦甫以补土立言，学士、用和以壮火垂训。盖有见乎土强则出纳自如，火强则转输不息。火者土之母也，虚则补其母，治病之常经。每见世俗，一遇不能食者，便投香、砂、枳、朴、曲、卜、楂、芽，甚而用黄连、山栀以为开胃良方，而夭枉者多矣。不知此皆实则泻子之法，因脾胃间有积滞、有实火，元气未衰，邪气方张者设也。虚而伐之则愈虚。虚而寒之，遏真火生化之元，有不败其气而绝其谷者乎？且误以参朮为滞闷之品，畏之如砒酖，独不闻经云虚者补之，又云塞因塞用乎？又不闻东垣云：脾胃之气，实则枳实、黄连泻之，虚则白朮、陈皮补之乎？故不能食皆属脾虚，四君子汤、补中益气汤。补之不效，当补其母，八味地黄丸、二神丸。挟痰宜化，六君子汤；挟郁宜开，育气汤；仇木宜安，异功散加木香、沉香。子金宜顾，肺金虚则盗窃土母之气以自救，而脾益虚，甘、桔、参、苓之属。夫脾为五脏之母，土为万物之根。安谷则昌，绝谷则亡。关乎人者，至为切亟，慎毋少忽！

　　明医杂着 【 明?王纶】 

　　　饮食过伤

饮食过伤，变为异常急暴之证，人多不识。尝有一壮年人，忽得暴病，如中风状，口不能言语，目不识人，四肢不举，急投苏合香丸不效。予偶过闻之，因询其由，曰：适方陪客饮食后，忽得此证。遂教以煎生姜、淡盐汤多饮探吐之，吐出数碗而醒，后服白朮、陈皮、半夏、麦芽调理而愈。大抵此等证多因饮食醉饱之后，或感风寒，或着气恼而致，饮食填塞，胃气不行，内伤特重。若误作中风中气证，而用驱风解表、行气散气之药，则胃气重伤，死在旦夕。《内经》虽有暴病暴死之证，但恐多有因于食者，前辈不曾明言，故人不识耳。今后遇有此等急证，须要审问明白，若方饮食醉饱，或累伤饮食，重复受伤，但觉胸膈有食滞，只作伤食治之。

　　医贯 【 明?赵献可】 

　　　伤饮食论

阴阳应象论云：水谷之寒热，感则害人六腑。是饮食之伤，伤于寒热也。痹论云：饮食自倍，肠胃乃伤。是饮食之伤，自伤于饥饱也。古人治法，分上中下三等而治之。在上者因而越之，瓜蒂散之类主之；中者消化，神曲、麦芽、山楂、三棱、广朮之类主之；在下者引而竭之，硝、黄、巴豆、牵牛、甘遂之类主之。古人又分寒热而治之。伤热物者，以寒药治之；伤寒物者，以热药治之。如伤冷物二分，热物一分，则用热药二停，寒药一停，若备急丸是也。予意当随证加减。大抵饮食之病，伤寒物一边居多。以上法门，未必可为典要也。当今方家以平胃散为主，出入增减，亦可为脾胃之准绳。平胃者，胃中有高阜，则使平之。一平即止，不可过剂，过剂则平地反成坎矣。今人以平胃散为常服补剂者，误也。不若枳朮丸为胜。夫枳朮丸乃洁古老人所制，用枳实一两、白朮二两，补药多于消药，先补而后消，以荷叶裹饭烧熟为丸。盖取荷叶色青，得震卦之体，有仰盂之象，中空而清气上升；烧饭为丸，以取谷气。谓洁古枳朮一方，启东垣末年之悟，补中益气，自此始也。但洁古专为有伤食者设。今人以此丸为补脾药，朝食暮饵，更有益之橘、半、香、砂者，则又甚矣。吾恐枳实一味，有推墙倒壁之功，而人之肠胃中既已有伤，墙壁不固，能经几番推倒乎？
至若山楂、神曲、麦芽三味，举世所常用者，予独永弃。盖山楂能化肉积，凡年久母猪肉煮不熟者，入山楂一撮，皮肉尽烂；又产妇儿枕痛者，用山楂二十粒，砂糖水煎一碗服之，儿枕立化。可见其破气又破血，不可轻用。曲糵者以米与水在磁缸中，必借曲以酿成酒，必借糵以酿成糖。脾胃在人身，非磁缸比，原有化食之能。今食不化者，其所能者病也，只补助其能而食自化，何必用此消克之药哉！
大凡元气完固之人，多食不伤，过时不饥。若人先因本气不足，致令饮食有伤矣。前药一用，饮食虽消，但脾既已受伤，而复经此一番消化，愈虚其虚。明后日食复不化，犹谓前药已效，药力欠多，汤丸并进，展转相害，羸瘦日增，良可悲哉！余痛此弊，因申言之。凡太平丸、保和丸、肥儿丸之类，其名虽美，俱不敢用。盖名之美者，其药必恶，故以美名加之，以欺人耳目，非大方家可用也。故医有贫贱之医，有富贵之医。膏粱之子弟与藜藿之民不同，太平之民与疮痍之民不同。乡村闾巷顽夫壮士，暴有所伤，一服可愈。若膏粱子弟禀受虚弱，奉养柔脆，概以此术施之，贻害不小。夫有医术，有医道。术可暂行一时，道则流芳千古。有古方，有今方，有圣方，有俗方。余以为今人不及古人，不敢自立一方，若脾胃惟东垣为圣，选而用之，以调中益气、补中益气二方出入增减。真知其寒物伤也，本方中加热药如姜桂之类；热物伤也，加黄连之类；真知有肉食伤也，加山楂数粒；酒食伤也，加葛花一味，随证调理。此东垣之法，方士之绳墨也。然以寒治热而热不去，以热治寒而寒不除，奈之何？经曰：寒之不寒，是无水也；热之不热，是无火也。壮水之主，益火之原，此东垣之未及也。
如有食填太阴，名曰食厥者，上部有脉，下部无脉，不吐则死，急以阴阳盐汤探吐其物即愈。如有食积肠腹绞痛，手不可按者，不得不下。审知其为寒积，必用巴豆感应丸下之；审知其为热积，必用大黄承气汤下之。不当，死生立判，慎之哉！昔张子和动辄言下，盖下之当也。仲景三承气审之详密，可下、不可下、急下，分毫不爽。如下血积必用桃仁、红花，下水必用牵牛、甘遂，下水中之血必用蝱虫、水蛭。今人畏而不敢下者，不明之罪小；如无忌而妄用者，杀人之罪大。医司人命，岂易言哉！
何柏斋云：造化生物，天地水火而已。主之者天，成之者地也。故曰干知大始，坤作成物。至于天地交合变化之用，则水火二气也。天运水火于地之中，则物生矣。然水火不可偏盛。大旱物不生，火偏盛也；大涝物亦不生，水偏盛也。水火和平而物生，自然之理。人之脏腑，以脾胃为主，盖饮食入于胃而运以脾，犹地之土也。然脾胃能化物，实由于水火二气，非脾所能也。火盛则脾胃燥，水盛则脾胃湿，皆不能化物，乃生诸病，制其偏而使之平，则治之之法也。而愚按制其偏而使之平一句，甚好。所谓制者非去水去火之谓。人身水火，原自均平，偏者病也。火偏多者，补水配火，不必去火；水偏多者，补火配水，不必去水。譬之天平，此重则彼轻，一边重者只补足轻之一边，决不凿去码子，盖码子一定之数。今人欲泻水降火者，凿码子者也。
余于脾胃，分别阴阳水火而调之。如不思饮食，此属阳明胃土受病，须补少阴心火，归脾汤补心火以生胃土也；能食不化，此属太阴脾土，须补少阳相火，八味丸补相火以生脾上也。无非欲人培养一点先天之火气，以补土之母耳。若理中汤用干姜，所以制土中之水也；建中汤用芍药，所以制土中之木也。黄芪汤所以益土之子，使不食母之食也。六味丸所以壮水之主也，八味丸所以益火之原也。土无定位，寄旺于四时无专，能代天以成化，故以四脏中兼用之。总之以补为主，不用克伐。脾气下陷，补中益气。肝木乘脾，加左金丸。郁怒伤脾，归脾汤；脾虚不能摄痰，六君子汤；脾肾两虚，四君、四神；阴火乘脾，六味丸；命门火衰，不生脾土，八味丸。先天之气足，而后天之气不足者，补中气为主；先天足而后天不足者，补元气为主。或曰：正当胷膈饱闷之时，数日粒米不下，陈皮、枳壳、木香、乌药，日夜吞咽，尚且不通，复可补乎？曰：此正因初先不知补益，擅用发散克伐太过，虚否之病也。经曰：下焦虚乏，中焦否满，欲治其虚则中满愈甚，欲消其否则下焦愈乏。庸医值此，难以措手。疏启其中，峻补于下。少用则邪壅于上，多用则峻补于下。所谓塞因塞用者也。善用者，能以人参一两或七八钱，少加升麻一钱，大剂一服即愈。此《内经》之妙用，不可不知也。东垣云：酒者大热有毒，气味俱阳，乃无形之物也。若伤之止当发散，汗出则愈矣。其次莫如利小便，乃上下分消其湿。今之病酒者，往往服酒症丸大热之药下之，又有牵牛、大黄下之者，是无形元气受病，反下有形阴血，乖误甚矣！酒性大热，已伤元气，而复重泻之，亦损肾水。真阴及有形血气，俱为不足，如此则阴血愈虚，真水愈弱，阳毒之热大旺，反增其阴火，是元气消铄，折人长命。不然，则虚损之病成矣，宜以葛花解酲汤主之。

古今图书集成医部全录卷三百十五

　饮食门

　　医门法律 【 清?喻昌】 

　　　饮滚酒过多成膈

过饮滚酒，多成膈证，人皆知之，而所以然之理不达也。盖膈有二：一者上脘之艰于纳，一者下脘之艰于出耳。然人胃中全是一团冲和之气。所以上脘清阳居多，不觉其热；下脘浊阴居多，不觉其寒。即时令大热，而胃中之气不变为热，时令大寒，而胃中之气不变为寒。气惟冲和，故但能容食，不能化食，必借脾中之阳气入胃，而运化之机始显，此身中自然之造化也。曲糵之性极能升腾，日饮沸洒不辍，势必将下脘之气转升于中上二脘，而幽门之口闭而不通者有之。且滚酒从喉而入，日将上脘炮灼，渐有腐熟之象，而生气不存，窄隘有加，止能纳水不能纳谷者有之，此所以多成膈证也。若夫热药之性，其伤人也必僭，以火曰炎上也；寒药之性其伤入也必滥，以水日润下也。不僭不滥，而独伤中焦冲和之气者，必无之理。

　　景岳全书 【 明?张介宾】 

　　　论证

凡饮食伤脾之证，有寒伤有热伤，有暂病有久病，有虚证有实证。但热者，暂者，实者，人皆易知；而寒者，久者，虚者，人多不识。如今人以生冷瓜果致伤胃气，而为泻为痢为痛之类者，人犹以为火证而治以寒凉者，是不识寒证也。有偶因停滞而为胀为痛者，人皆知其实也。然脾胃强壮者，即滞亦易化，惟其不能化者，则最有中虚之证。故或以不食亦知饥，少食即作胀；或以无饥无饱，全然不思饮食；或以胃虚兼呕而腹满膨膨；或以火不生土而时食时吐。或中气不化则胷喉若有所哽，而本非饮食之滞者；或因病致伤胃气，则久不思食，而本非中满之病者。且胃病于暂者多实，脾病于久者多虚。时医于此，无论邪正久暂，鲜有不用开胃消导等剂，是不知虚证也。盖脾胃之职，原以化食为能。今既不能化食，乃其所能者病，而尚可专意克伐以害其能乎？且凡欲治病，必须先借胃气以为行药之主。若胃气实者攻之则去，而疾常易愈，此以胃气强而药力易行也。胃气虚者攻亦不去，此非药不去病也，以胃虚本弱，攻之则益弱，而药力愈不能行也。若久攻之，非惟药不能行，必致元气愈伤，病必愈甚，尽去其能，必濒于死矣。矧体质贵贱尤有不同，凡藜藿壮夫，及新暴之病，自宜消伐，惟速去为善。若以弱质弱病而不顾虚实，概施欲速攻治之法，则无不危矣。
伤食者必恶食。
素喜冷食者，内必多热；素喜热食者，内必多寒。故内寒者不喜寒，内热者不喜热。然热者嗜寒，多生中寒；寒者嗜热，多生内热。此《内经》所谓久而增气，物化之常也；气增而久，夭之由也。故凡治病养生者，又当于素禀中察其嗜好偏胜之弊。
饮食致病，凡伤于热者多为火证，而停滞者少；伤于寒者，多为停滞，而全非火证。大都饮食之伤，必因寒物者居多，而温平者次之，热者又次之。故治此者，不可不察其所因。
偶病之人，多有非食而疑食者，曰某日曾食某物，或某肉某面，其日即病。医者不论虚实，但闻此言，且见胃口不开，必先治食。夫未病之人，谁有不食？岂必预为停食而待病至者，斯可信其无食乎？及其病也，则或因劳倦，或因风寒，或因七情，病发不测，而且无胀无滞，与食何干？药不对病而妄行剥削，必反增病也。由此推之，则凡无据无证而妄指胡猜者，皆其类也，良可慨矣！

　　　论治

凡治饮食暂伤者，亦当辨虚实；若停滞中焦或胀或痛者，此实证也，当先去其食，宜大和中饮主之。然去食莫先于理气，又惟排气饮为佳。若所停犹在上焦，莫若用吐为捷法，或用吐剂亦可。若食停下焦，痛极兼胀者，须下而去之，宜神佑丸，或备急丸，或赤金豆。若偶伤生冷或油浊不堪等物，以致吐泻胀痛而邪气实者，宜抑扶煎。若无寒气者，以本方去吴茱萸煎服，或用排气饮、和胃饮俱佳。若痛胀不解者，宜神香散兼用之。
饮食伤脾而吐泻已甚者，但察其无中满无腹痛，而惟呕恶不能止，此其食物必已尽去，而以中气受伤大虚而然，或其人困倦不宁，少气多汗，六脉豁大无神者，宜理中汤、五君子煎，或温胃饮之类主之。若吐甚极虚者，宜四味回阳饮；泻甚极虚者，宜胃关煎。凡大吐大泻之后，多为腹胀，若但外胀而内不觉胀，或恶闻食气，不欲饮食者，皆脾气大虚之候，速宜用前温补诸法调治之。
凡少年小儿辈，纵肆口腹，以致胃气不清，或时微胀，或时疼痛，或膨膨然不思饮食，此皆伤脾而然，而实亦食滞使然也。滞多者宜和胃饮，滞少者宜枳朮丸，或芍药枳朮丸，日渐服之，仍节饮食，自可全愈。
凡失饥伤饱，损及脾胃，多令人胷膈痞闷，不能消化，饮食少思，口中无味，或嗳气吞酸，神体困倦。此皆脾气受伤中虚而然，宜木香人参枳朮丸，或大健脾丸，去黄连主之。其虚甚者，宜理中汤，或温胃饮。若虚在下焦而阴中无阳，不能生土者，惟理阴煎加减主之为善。
病后胃口不开，饮食不进者，有二证。盖一以浊气未净，或余火未清，但宜以小和中饮加减主之。一以脾胃受伤，病邪虽去，而中气未复，故或有数日不能食，或旬日不能开，或胷喉中若有所哽，如梅核气者，此中本无停积，但以阳气未舒，阴翳作滞，胃气大虚，不能运化而然，轻则温胃饮，甚则必加人参附子，但使阳气得行，则胃口自开也。
凡饮酒致伤者，多宜除湿利水。若或伤气，亦宜间用人参。然其证有三，不可不辨。一以酒湿伤脾，致生痰逆呕吐，胷膈痞塞，饮食减少者，宜葛花解酲汤、胃苓汤、五苓散之类主之。一以酒热伤阴，或致发热动血者，宜黄芩芍药汤、清化饮、徒薪饮之类主之。一以酒质伤脏，致生泄泻不已，若气强力壮者，惟五苓散胃苓汤之类，皆可除湿止泻；若因湿生寒，以泻伤阴，致损命门阳气者，非胃关煎及五德丸、九炁丹之类不可。
怒气伤肝，则肝木之气必侵脾土，而胃气受伤，致妨饮食。此虽以肝气之逆，然肝气无不渐散，而脾气之伤则受其困矣。此所以不必重肝而重当在脾也。故凡遇此证，但当察其逆滞之有无，如无胁痛胀满等证，则不必疏气，单宜以养脾益气为主，如五味异功散、归脾汤之属是也。或于补养药中，少加乌药、青皮、白豆蔻以佐之亦可。
凡时食时吐，或朝食暮吐等证，详载反胃门。
善食而瘦者，多因有火，然当察火之微甚。微火者，微清之，如生地、芍药、丹皮、沙参、麦冬、石斛、竹叶、地骨皮、黄芩、知母、细甘草之属是也。若火甚者，或随食随饥，随饮随渴，或肌肤燥热，二便濇结，则石膏、黄连、栀子、黄蘗、龙胆草、苦参之属，所不可免。此当察其三焦五脏，随所在而治之。然阳盛者，阴必虚，如一阴煎、二阴煎、四阴煎之属，皆当择而用也。不能食而瘦者，必其脾胃虚弱，不能健运而然，故或为嗳气吞酸，痞满不饥等证，宜四君子汤、归脾汤。若兼寒者，宜五君子煎、养中煎、理中汤。其命门火衰者，宜右归饮、右归丸、八味地黄丸之类主之。
凡喜食茶叶、喜食生米者，多因胃有伏火，所以能消此物。余尝以清火滋阴之药愈此者数人。盖察其脉证有火象，故随用随效也。又有喜食炭者，必其胃寒而湿，故喜此燥濇之物，亦当详察脉证，宜以健脾温胃为主。
饮食所伤，治当从类。如麦芽、神曲、能消米面之积；砂仁、厚朴、萝卜子、阿魏，能消肉食之积；山楂、枳实，能消瓜果之积。凡因湿者宜治以燥，如半夏、苍朮、草果、泽泻之属；因寒者宜治以热，如姜、桂、吴茱萸、肉豆蔻之属；因热者宜治以寒，如芩、连、栀子、青皮之属；气滞者当行其气，宜木香、乌药、香附、白芥子之属；血滞者当行其血，宜桃仁、红花、苏木、元胡之属；食聚积坚，行散不易者，宜巴豆、大黄、三棱、蓬朮之属。凡治食积所停，古法不过如此。虽然，此不过言其大概耳。至若浅深虚实，贵酌权宜。凡欲攻有形，须从乎味；欲散凝滞，须从乎气，未有气行而实不随者。则此中之气味通变，又自有相济之妙，故不可以谬枉也。

　　　论脾胃三方

人赖脾胃为养生之本，则在乎健与不健耳。而健脾三方，如洁古之枳朮丸，东垣之平胃散，及补中益气汤，俱当今之相传以为准绳者也。夫所谓平胃者，欲平治其不平也。此东垣为胃强邪实者设，故其性味从辛燥苦而能消散，惟有积滞与湿者宜之。今见方家每以此为常服健脾之剂，动辄用之，而不察可否，其误甚矣！洁古枳朮丸，以白朮为君，脾得其燥，所以能健，然佐以枳实，其味苦峻，有推墙倒壁之功，此实寓攻于守之剂，惟脾气不清而滞胜者，正当用之。若脾气已虚，非所宜也。今人不察，相传为补脾之药，而朝吞暮饵，或以小儿瘦弱而制令常服，则适足以伤其气助其瘦耳，用宜酌也。补中益气汤，乃东垣独得之心法。盖以脾胃属土，为水谷之海。凡五脏生成，惟此是赖者，在赖其发生之气，运而上行，故由胃达脾，由脾达肺而生长万物，滋既一身。即如天地之土，其气皆然。凡春夏之土，能生能长者，以得阳气而上升，升则向生也；秋冬之土，不生不长者，以得阴气而下降，降则向死也。今本方以升、柴助升气，以参、芪、归、朮助阳气，此东垣立方之意，诚尽善矣。但肺本象天，脾本象地。地天既交，所以成泰。然不知泰之前犹有临，临之前犹有复。此实三阳之元始，故余再制补阴益气煎，正所以助临复之气，庶乎得根本之道，而足补东垣之未尽也。又补中益气汤之用，原为补中扶阳而设。然补阳之义，则亦有宜否之辨，用者不可不知。如东垣用此以治劳倦内伤发热等证，虽曰为助阳也，非发汗也，然实有不散而散之意。故于劳倦感寒，或阳虚痎疟，及脾气下陷等证，则最所宜也。若全无表邪寒热，而但有中气亏甚者，则升、柴之类，大非所宜。何也？盖升、柴之味皆兼苦寒，升柴之性皆专疏散，虽曰升麻入脾胃，柴胡入肝胆，能引清气上升，然惟有邪者固可因升而散之，使或无邪，能不因散而益耗其中气乎？即曰此汤以补剂为主，而惟借升、柴以引达清气，不知微虚者犹可出入，大虚者必难假借。当此之时，即纯用培补，犹恐不及，而再兼疏泄，安望成功？且凡属补阳之剂，无不能升，正以阳主升也。用其升而不用其散，斯得补阳之大法。此中自有元机，又奚必升、柴之是赖乎？故寇宗奭极言五劳七伤之大忌柴胡者，是诚绝类之真见，而李时珍复又非之，余亦何容再辨哉！然理有一定，孰能越之？兹余单揭其要，曰：能散者断不能聚，能泄者断不能补，而性味之苦寒者，亦断非扶阳之物，只此便是断案，而纷纷之议或可判矣。故于诸证之中，凡其不宜用此者，则有不可不察：如表不固而汗不敛者，不可用；外无表邪而阴虚发热者，不可用；阳气无根而格阳戴阳者，不可用；脾肺虚甚而气促似喘者，不可用；命门火衰而虚寒泄泻者，不可用；水亏火亢而吐血衄血者，不可用；四肢厥逆而阳虚欲脱者，不可用。总之，元气虚极者，毫不可泄；阴阳下竭者，毫不可升；真火亏败者，毫不可用清凉。今人但知补中益气汤可以补虚，一概尚之，而不知病当紧急，则此时几微关系，判于一举指之间，而纤微不可紊误者，正此类也，余亦安能以笔尽哉！

　　石室秘箓 【 清?陈士铎】 

　　　论治法

塞治法，因其塞而塞之也，如人气虚中满是也。凡人气虚多不能食，食则倒饱。人以为多食之故，以香砂枳实等丸消导之。其初未尝不少快，久则腹饱又消之，久久不已，必变成中满之证，腹高而大，气喘而粗。人又以为鼓胀也，用牵牛、甘遂等药以利导其水，水未必去而鼓胀益甚。又以为药之不胜也，又用大黄、巴豆之药下之；又不应，以为风邪袭之，又以辛散之品如龙胆草、茵陈之类，杂然纷进，不至死不止，犹然开鬼门，泄净府，纷纷议论，皆操刀下石之徒也。谁知初起之时，即以补胃健脾之药，先为速治，何至此哉！初用之方，人参、萝卜子各一钱，白朮二钱，陈皮三分，甘草一分，薏仁、芡实各五钱，山药、茯苓各三钱，水煎服。此方绝不去消导，而专以补为事。世医未有不笑其迂，以为此等药服之，必增胀满。下喉之时，实觉微饱，世医乃夸示曰：吾言之验如此！而病人与病家并诸亲友，俱叹世医，而咎此方之迂而害事。诅知下喉之时，虽觉微胀，入腹之后，渐觉开爽，连服数剂，不特开爽而并无胀满之疾矣。盖中满之疾，原是气虚而成，不补其虚，胀何从解？补药之中，加以萝卜子分消其胀气，使人参不助邪而助正，况又有茯苓、薏仁、芡实之类，纯是去湿之药，则水道自行而上壅可免。尤妙用甘草一分，以引羣药之入于满处。盖中满最忌甘草，而此偏用之，成功于忌之中也。
中满固是塞证，饱食填塞于胷膛，亦是塞证也。人皆用香、砂、厚朴消之，而予独不然。方用人参、白朮、神曲各三钱，陈皮、肉桂各一钱，甘草一分，水煎服。此方妙在全不去消食，反助其饱闷之气。谁知饱食而不消者，由于胃气之不足也。我补其胃气则胃强，自能运化而入于脾中，又何必用厚朴、枳壳之消导哉？此亦塞治之法也。
暂治者，乃强壮之人，素不服药，一朝得病，用药暂治之。如伤食作痛，胷腹饱闷(月真)胀，欲呕而不得，方用白朮、麦芽各三钱，枳壳二钱，山楂三十粒，砂仁三粒，半夏、甘草、厚朴各一钱，水煎服。此方纯是攻药，而不至消气。妙在用白朮为君，故不消气而转能消食。然亦因其形壮体健而用之，倘体弱久病之人不可也。
王治者，不可以霸道治之，而用王道治法为必全而尊尚之也。如人病已将愈，不过饮食难消，胷膈不快，或吐酸，或溏泄，或夜卧不宁，或日间潮热，俱宜王道治之，而不可以偏师取胜。方用人参一钱，茯苓、白朮各二钱，甘草、陈皮各五分，半夏七分，此六君子汤也。最妙者：有热，加黄芩三分；夜不睡，加黄连、肉桂各五分；潮热加，柴胡、丹皮各一钱，地骨皮三钱；有食觉胷中少痛，加枳壳五分，山楂十粒；有痰，加白芥子一钱；欬嗽，加桔梗一钱；下泄水，加车前一钱；腹中痛，加肉桂五分，白芍一钱；头运，加蔓荆子、川芎各一钱；上吐酸水，加白芍三钱，倍用茯苓；饱满加枳壳五分。所谓王道荡荡，看之平常，用之奇妙，日计不足，岁计有余，何必用参至两计，加桂、附以出奇哉？此王道之法也，初治者首先宜以此治之也。如伤食之证，心中饱闷，见食则恶，食之转痛，此伤食也，即以消食药服之立已。方用白朮、茯苓、半夏、枳壳各一钱，山楂二十粒，麦芽、谷芽各二钱，神曲三分，甘草五分，砂仁三粒，水煎服，一剂快，二剂愈。

　　方

黑圆子 【 《济生》，下同】 　治中脘有宿食，吞酸恶心，口吐清水，噫宿腐气，或心腹疼痛，及中虚积聚，飧泄，赤白痢下。
乌梅肉七个　百草霜三钱　杏仁去皮尖别研　缩砂仁各三七枚　半夏汤泡过七次，九枚　巴豆去壳并油，二枚
右为细末，和匀，用薄糊为圆如黍米，每服十五圆，加至二十圆，用熟水送下，姜汤亦得。更看虚实，增损圆数。或因食生冷鱼脍，得用治中汤送下。

如意圆　治虚中积冷，气弱有伤，不能传化，心下坚痞，两胁胀满，心腹疼痛，噫宿腐气，及霍乱吐泻，水谷不消，久痢赤白，脓血相杂，久病黄色羸瘦，及腹中一切食症之疾，并皆治之。
枳壳去穰　槟榔　橘红　半夏汤泡七次　蓬朮　京三棱　干姜炮　黄连去须，各二两　巴豆三七粒，连壳用
右件除巴豆外，剉如豆大，用好酢煮干，去巴豆，余药焙为细末，薄糊为圆如菉豆大，每服十圆，加至十五圆，用茶清姜汤任下，食后临卧。孕妇忌服。

阿魏圆　治脾胃怯弱，食肉食面，或食生果，停滞中焦，不能克化，致腹胀疼痛，呕恶不食，或痢或秘，悉主之。
阿魏酒浸化旋用　官桂不见火　蓬朮炮　麦糵炒　神曲炒　青皮　萝卜子炒　干姜炮　白朮各半两　百草霜三钱　巴豆去壳油，三七个
右十一味为细末，和匀，用薄糊为圆如菉豆大，每服二十圆，不拘时，姜汤送下。面伤用面汤送下；生果伤，用麝香汤送下。

强中圆 【 《中藏经》，下同】 　治气消食，益脾胃，进饮食。
白朮或苍朮　橘红　干姜炮　良姜油炒　青皮
右等分，同为细末，汤浸蒸饼，搦去水，和圆如梧子大，每服三五十圆。

蒙石圆　治脾积滞气，酒食所伤，饮食不化，恶心呕逆，胷膈不快，不思饮食，胷腹胀满，脐胁有块，心脾冷痛，口吐酸水，停饮冷痰，痃癖症瘕，发痛无度，翻胃转食，面黄瘦乏，四肢头面浮肿，脏腑不调，里急后重，及十鬲气虚中有积，妇人血气块硬，悉皆主之。
硇砂一两，用米酢三升化开　巴豆霜二两半，二味同入酢煮两食久　青蒙石半两，研　京三棱一两，酢浸一宿，煨，二味次入，煮半食久，入前酢中煮　白面二两，酒半升化，此一味次入，煮半食久　大黄一两半，分三分，一生、一炒、一煨，次入，煮半食久　木香以下并为细末　槟榔　肉豆蔻　肉桂　猪牙皂角去皮炙　干姜炮　丁香　蓬莪朮　芫花酢浸一宿，炒微令有烟，各一两　青皮　白豆蔻　好墨烧令八分过，各半两　胡椒　粉霜研，各一分
右，次第煮了，次入木香等一十四味，熬成膏，圆如菉豆大，每服三圆，酒饮姜汤杂下

槟榔丸 【 河间，下同】 　治饮食不化，心腹膨闷。
槟榔一钱半　陈皮去白，一两　木香二钱半　牵牛头末半两
右为细末，酢糊为丸如桐子大，每服十五丸至二十丸，米饮下，生姜汤亦可。

煮黄丸　治前证兼胁肋虚胀者。
雄黄另研，一两　巴豆五钱，生用，去皮研烂
右二味再研，入白面二两同和再研匀，滴水为丸如桐子大，每服时先煎浆水令沸，下药二十四丸，煮三十沸，捞入冷浆水中沉冰冷，一时下二丸，一日二十四丸也，加至微利为度，用浸药水送下。此药治胁下痃癖痛，如神。

瓜蒂散
瓜蒂　赤小豆各三钱
右为细末，温水调一钱，以吐为度。如伤之大重，备急丸、独行丸，皆急药也。

金露丸　治气不下降，饮食难消，心下痞闷。
枳实麸炒，五钱　大黄　牵牛头末　桔梗各二两
右为细末，烧饼为丸如桐子大，每服三五十丸，食后温水下。如常服十丸、二十丸，甚妙。

枳实丸　治气不下降，食难消化。常服进食逐饮。
枳实麸炒，五钱　白朮一两
右为细末，烧饼为丸如桐子大，每服五十九，米饮下。

清六丸 【 丹溪，下同】 　去三焦湿热，治泄泻，多与清化丸同用，并不单用。兼治产后腹痛，或自利者，能补脾补血。亦治血痢。
六一散一料　红曲炒，半两，一作二两半
右为末，饭丸梧子大，每五七十丸，白汤下。
又方　治气抑痰倦不思食。
扁柏七钱半　陈皮　黄连　黄蘗　半夏　白朮　苍朮各二两　香附　白芍各一两半
右为末，姜汁面糊丸。
又方　治心腹膨胀，多食肉所致。
南星姜制　半夏　(艹舌)蒌仁研和润，各一两半　香附童便浸，一两　黄连姜炒，三两　蒙石硝煅　萝卜子　连翘各半两　麝少许
右为末，面糊丸。一方加陈皮半两。
又方　治吃面内伤，肚热头痛。
白朮一钱半　白芍　陈皮　苍朮各一钱　茯苓　黄连　人参　甘草各五分
右作一服，姜三片煎。如口渴，加干葛二钱，再调理。

补脾丸
白朮半斤　苍朮　茯苓　陈皮各三两
右，粥为丸。

红丸子　治伤食。
京三棱　蓬朮煨　青皮　陈皮各五两　胡椒　干姜炮，各三两
右为末，用酢糊丸如梧子大，矾红为衣，服三十九，食后姜汤下。

治中汤　治脾胃不和，呕逆霍乱，中满虚痞，或泄泻。
人参　甘草炙　干姜炮　白朮土炒　青皮　陈皮等分
右，每服五钱，水煎。如呕，加半夏等分。加丁香，减半夏，名丁香温中汤。

葛花解酲汤 【 东垣】 　治一切酒伤。
青皮三钱　白朮二钱　橘红　人参　茯苓　猪苓各一钱半　泽泻　干姜　神曲各一钱　木香　白豆蔻　葛花　砂仁各五分
右为细末，每服三钱，白汤调下，得微汗则病去。

仙方内消丸 【 良方，下同】 　治酒食过伤脾胃等疾。
青皮　陈皮去白　苍朮米泔浸炒　百草霜　香附　三棱煨　芫花酢炒　破故纸炒　皂角　蓬朮炒　干漆炒烟尽　官桂去皮，各一两　黑牵牛半斤，半生半炒
右为细末，酢糊和丸如梧桐子大，每服二十丸，白汤送下。一方有半夏三两。

香苏散　治宿食留饮，积聚中脘，噫臭腐气，心腹疼痛，或脏腑飧泄，并皆治之。
香附炒去毛，三钱　苍朮米泔水浸炒　紫苏叶　陈皮各二钱　甘草一钱半
右作一服，水二钟，生姜五片，葱白三根，煎至一钟，不拘时服。如头痛，加川芎、香白芷。

红砂香附汤　治噫宿腐气，心膨(月真)满，或时冷疼。
香附炒去毛，十两　乌药五两　缩砂去壳　粉甘草炒，各二两
右为细末，每服二钱，用紫苏三叶，盐少许，煎汤调下，不拘时服。大便秘，用橘皮汤调下。

谷神丸　消食健脾益气，进美饮食。
人参　缩砂　神曲炒　香附炒去毛　青皮　陈皮　麦糵炒　枳壳去穰麸炒　三棱煨　蓬朮煨，各等分
右为细末，粳米糊为丸如梧桐子大，每服五十丸，空心用米饮送下，盐汤下亦可。

丁香脾积丸　治食积心腹膨胀，不得克化。
丁香　木香不见火　巴豆　良姜酢煮，各半两　蓬朮三两　荆三棱二两　皂角三大挺，烧存性　青皮一两
右入百草霜三匙同碾为末，面糊为丸如麻子大，每服十丸至二十丸。止脾积气，陈皮汤下；口吐酸水，淡姜汤下；呕吐，藿香甘草汤下；小肠气，炒茴香酒下；妇人血气刺痛，淡酢汤送下。

感应丸　治男子妇人小儿，停积宿食冷物，不能克化，有伤脾胃，或泄泻，臭如抱坏鸡子，或下痢脓血，并皆治之。
杏仁泡，去皮尖双仁者，二百四十粒　丁香两半　百草霜用?村人家锅底上者佳，另研细，二两　巴豆七十粒，去皮心膜油，研如粉　干姜炮，一两　木香二两半
右除巴豆、百草霜、杏仁三味外，余四味杵为细末，同研匀，用蜡匮。先将蜡六两镕化作汁，以重绵滤渣，更以好酒一升于银石器内，煮蜡镕，滚数沸倾出，候酒冷，其蜡自浮于上，取蜡称用。凡春夏修合，清油一两，秋冬用清油一两半，于冷铫内熬令香熟，次下酒煮蜡四两，同化作汁，就锅内乘热拌和前项药末成剂，分作小锭子，以油单纸裹衣，旋丸服饵，每服三十丸，空心生姜汤送下。

五百丸　治宿食留饮积聚中脘，噫臭吞酸，心腹刺痛。
丁香　砂仁　胡椒　巴豆去皮心膜另研　乌梅取肉
右件各一百个，研为细末和匀，蒸饼糊为丸如菉豆大，每服五七丸，食前用白汤送下。

丁香烂饭丸　治食伤太阴，及治卒心胃痛。
丁香　广朮炮　荆三棱炮　木香各一钱　甘松去土　益智仁　砂仁各三钱　香附半两　丁香皮　甘草炙，各二钱
右为细末，汤浸蒸饼为丸如菉豆大，每服三十丸，不拘时，滚白汤送下，或细嚼下亦可。

木香枳朮丸　治强饮食所伤，心腹满闷不快。
木香　枳实麸炒，各一两　白朮二两
右为细末，荷叶煨饭为丸如梧桐子大，每服五十丸，食远白汤送下。

曲糵枳朮丸　治强饮食，心腹满闷不快。
神曲炒　麦糵炒　枳实各一两　白朮二两
右为细末，荷叶煨饭为丸如梧桐子大，每服五十丸，食远白汤送下。

三黄枳朮丸　治伤肉食湿面辛辣味厚之物，填塞闷乱不快。
黄芩二两　黄连酒洗　大黄煨　神曲炒　白朮　橘皮各一两　枳实麸炒，半两
右为细末，汤浸蒸饼为丸如梧桐子大，每服五十丸，食远白汤送下。

大枳壳丸　治一切酒食伤，胷膈痞闷疼痛，饮食不消，两目刺痛，呕逆恶心，并皆治之。
枳壳麸炒　厚朴姜汁制　茯苓　白朮　人参　半夏　木香　青皮　橘红　槟榔　荆三棱煨　蓬朮煨　麦糵微炒　神曲炒，各一两　牵牛炒　大黄各二两　干姜半两
右为细末，姜汁煮糊和丸如梧桐子大，每服一百丸，食后用生姜汤送下。

集香丸　治伤生冷宿食不消。
丁香　茴香　益智　荆三棱　青皮　川楝子　蓬朮　陈皮各一两　巴豆和皮米炒黑，去米，半两
右为细末，酢糊为丸如菉豆大，每服五七十丸，食前用生姜汤送下。

紫沉消积丸　治久积伏滞，胷膈膨胀，心腹刺痛，饮食不化，及治妇人血气疼痛。
沉香　阿魏酢化　巴豆取霜，各一两　硇砂　硫黄研　青皮　良姜　槟榔　官桂去皮　人参　木香　胡椒各四两　丁香　丹砂研　干姜炮各二两
右将沉香、阿魏、巴豆、硇砂四味同研，用蜜一升，酒二盏，共熬成膏，以磁盒贮之；再将余药捣为细末，以膏和捣千百杵，丸如菉豆大，每服五七丸，不拘时，温橘皮汤送下。如心痛，温酒下；妇人血气，当归汤下。一方有没药一两。

法制生姜散　治饮酒过多，或生冷停滞，呕逆恶心，不欲饮食
生姜切片，用青盐掺过，再以白面拌净焙干，十两　官桂去皮　青皮去白　陈皮　半夏姜汁制　白朮各一两　荜澄茄　丁香　木香各二两半　白豆蔻　白茯苓　砂仁各一两半　葛根
右为细末，每服二钱，不拘时，温酒调下。

木香丸　洽积聚气脾胃虚冷，宿食不消，心腹气滞，胀满疼痛。
木香　桂心　白朮　赤茯苓　人参各三分　干姜炮　桔梗　吴萸汤炮焙　当归各半两　大黄炒　神曲炒　诃黎勒煨去核　陈皮去白　麦糵炒　槟榔各一两
右为细末，炼蜜和捣三五百杵，丸如梧桐子大，每服三十丸，食前温酒送下。

小分气丸　治久积气块，宿食不消，胷膈痞闷，痰逆恶心，不思饮食，脐腹刺痛，酢心噎塞。
木香　雄黄研，各一两　青皮去白炒　干姜炮　陈皮去白　楝实炒　槟榔各半两　蓬朮酢浸　巴豆去皮心膜去油　半夏炮　大黄煨，各一分
右为细末，酢煮面糊和丸如菉豆大，每服五丸，加至七丸，食后生姜汤送下。

益智散　治脾胃虚冷，积聚沉结，宿食不消。
益智去皮炒　青皮去白　陈皮去白　白茯苓　荆三棱煨　蓬朮煨各一两　木香一分　人参　甘草炙，各半两　厚朴去皮姜汁涂炙，一两一分
右为细末，每服一钱，入盐少许，沸汤，不拘时点服。

快活丸　治宿食不消，致伤脾胃。
生大黄　槟榔　陈皮各一两　青皮一两半　三棱酢煮　萝卜子炒　香附炒　蓬朮各四两　麦糵用巴豆三钱同炒黄，去巴豆　黑丑各半斤
右为细末，滴水为丸如梧桐子大，每服七丸，食前用淡生姜汤送下。

破积导饮丸　治宿食不消，心腹痞闷，及治积块坚硬。
牵牛头末六钱　木香　槟榔　青皮去白　陈皮去白　枳壳炒　枳实炒　荆三棱煨　蓬朮煨　半夏汤洗　茯苓去皮　干生姜　神曲炒
右为细末，生姜汁煮糊和丸如梧桐子大，每服三十丸，食前用温生姜汤送下。

和中丸 【 《必读》，下同】 　开胃进食。
人参　白朮各三两　干姜　甘草　陈皮　木瓜去穰，各一两
右为末，水丸，白汤送三钱。

七珍散　开胃养气，补脾进食。
人参　白朮酒炒，各一两半　黄芪蜜炙　茯苓　陈黄米炒焦　砂仁炒，各一两　甘草姜汁炒，五钱
右为末，每服三钱，姜枣汤送下。

二神丸　破故纸补肾为癸水，肉豆蔻补脾为戊土，戊癸化火，进食妙方。
破故纸炒，四两　肉豆蔻生，二两
右为末，肥枣四十九枚，生姜四两切，同煮烂，去姜取枣，去皮核，研膏为丸桐子大，每服三钱，盐汤下。

育气丸
木香　丁香　藿香　人参　白朮　茯苓　砂仁　白蔻　荜澄茄　炙草　白檀香各半两　山药一两　橘红　青皮去白，各二钱半
右为末，每服二钱，木瓜汤调下。

资生丸
白朮泔浸土蒸九次，晒九次，切片炒黄　薏仁炒　人参去芦，饭上蒸熟，各三两　橘红　山楂肉蒸　神曲炒，各二两　山药炒　麦芽炒　芡实炒　茯苓去皮飞去筋，乳拌饭上蒸，晒干，各一两半　黄连姜汁炒枯　白豆蔻　泽泻炒，各三钱　桔梗炒　藿香洗　甘草炙，各五钱　莲肉去心　白扁豆炒去壳，各一两
右为末，蜜丸，每丸二钱，每服一丸，淡姜汤磨服。

右归饮 【 《景岳全书》，下同】 　治命门火衰，不能食而瘦者。
熟地二三钱或加至一二两　山茱萸一钱　山药炒　枸杞　杜仲姜制各二钱　甘草炙　肉桂各一二钱　制附子二三钱
水二钟，煎七分，食远温服。

右归丸　治前证。
大怀熟地八两　山茱萸微炒　当归各三两，便溏勿用　肉桂二两，渐可加至四两　山药炒　枸杞微炒　杜仲姜汁炒　鹿角胶炒珠　菟丝子制，各四两　制附子自二两渐可加至五六两
右先将熟地蒸烂杵膏，加炼蜜丸桐子大，每食前用滚汤或淡盐汤送下百余丸；或丸如弹手大，每嚼服二三丸，以滚白汤送下，其效尤速。

一阴煎　治有火之甚，善食而瘦者。
熟地三五钱　牛膝一钱半　甘草一钱　生地　芍药　麦冬　丹参各二钱
水二钟，煎七分，食远温服。

二阴煎　治水不制火，致有前证。
生地　麦冬各二三钱　枣仁二钱　元参　茯苓　木通各一钱五分　黄连或一二钱　生甘草一钱
水二钟，加灯草二十根，或竹叶亦可，煎七分，食远服。

四阴煎　治阴虚相火盛，致有前证。
生地二三钱　茯苓一钱半　麦冬　白芍药　百合　沙参各二钱　生甘草一钱
水二钟，煎七分，食远服。

和胃饮　治偶伤生冷油腻等物。
陈皮　厚朴各一钱五分　干姜炮，一二钱　炙甘草一钱
水一钟半，煎七分，温服。

排气饮　治气逆食滞胀痛等证。
陈皮　枳壳　藿香各一钱五分　厚朴一钱　木香七分或一钱　香附　泽泻　乌药各二钱
水一钟半，煎七分，热服。

小和中饮　治病后胃口不开，饮食不进。
陈皮　茯苓　厚朴各一钱五分　甘草五分　山楂　扁豆炒，各二钱
水一钟半，加生姜三五片，煎服。

芍药枳朮丸　治纵肆口腹，以致胃脘不清，胷腹胀痛等证。
白朮面炒　赤芍药酒炒，各二两　枳实面炒　陈皮各一两
荷叶煮黄老米粥为丸桐子大，米饮或滚白汤任下百余丸。

神香散　治偶伤生冷油腻，以致吐泻胀痛等证。
丁香　白豆蔻砂仁亦可
二味等分为末，清汤调下五七分，甚者一钱，日数服不拘。

赤金豆　治食停下焦痛胀等证。
巴霜去皮膜，略去油，一钱半　生附子切略炒燥　皂角炒微焦　朱砂为衣，各二钱　轻粉一钱　丁香　木香　天竺黄各三钱
右为末，酢浸蒸饼为丸萝卜子大，朱砂为衣。欲渐去者每服五七丸，欲骤行者每服一二十丸，用滚水或煎药，或姜酢茶蜜、茴香、史君煎汤为引送下。若利多不止，可饮冷水一二口即止，盖此药得热则行，得冷则止

四味回阳饮　治饮食伤脾吐泻，元阳欲脱者。
人参一二两　制附子　炮干姜各二三钱　炙甘草一二钱
水二钟，武火煎七八分，温服，徐徐饮之。

理阴煎　治相火虚衰，不能生土，致不思食，食亦不化等证。
熟地三五七钱或一二两　干姜炒黄，一二三钱　当归二三钱或五七钱　炙草　或加桂各一二钱
水二钟，煎七八分，热服。

养中煎　治脾胃虚寒不能饮食者。
人参一二三钱　白扁豆炒，二三钱　山药炒　茯苓各二钱　干姜炒黄，一二钱　炙甘草一钱
水二钟，煎七分，食远温服。

温胃饮　治饮食伤脾，吐泻已甚者。
人参一二三钱或一两　白朮炒，一二钱或一两　扁豆炒，二钱　干姜炒焦，一二三钱　炙甘草　陈皮各一钱，或不用　当归一二钱，滑泄者勿用
水二钟，煎七分，食远温服。

五君子煎　治前证。
人参二三钱　干姜炒黄，一二钱　炙甘草一钱　白朮　茯苓各二钱
水一钟半，煎服。

胃关煎　治前证虚寒甚者。
熟地三五钱，或一两　炙甘草一二钱　山药炒　白扁豆炒，各二钱　吴茱萸制，五七分　焦干姜　白朮炒，各一二三钱
水二钟，煎七分，食远温服。

抑扶煎　治偶伤生冷油腻，以致吐泻胀痛等证。
厚朴　陈皮　乌药各一钱五分　炙甘草一钱　猪苓　泽泻各二钱　干姜炮，一二钱　吴萸五分
水一钟半，煎七分，食远温服。

五德丸　治酒质伤脾泄泻者。
补骨脂酒炒　干姜炒，各四两　吴茱萸制　木香　北五味各二两，或以肉豆蔻或乌药代之
右，汤浸蒸饼丸桐子大，每服六七十丸，甚者百余丸，滚白汤、或人参汤、或米汤俱可下。

九气丹　治前证虚寒甚者。
熟地八两　制附子四两　肉豆蔻面煨　焦姜　吴萸　补骨脂酒炒　荜茇炒　五味炒，各二两　粉甘草炒，一两
炼蜜为丸，或山药糊丸，如桐子大，每服六七十丸，或百丸，滚白汤下。

　　单方

烧酒醉死：急以新汲水浸其发，外以故帛浸湿，贴其胷膈，仍细细灌之，至苏乃已。 【 《集简方》】 

饮酒齿痛：井水频含漱之。 【 《直指方》】 

酒肉过多，胀满不快：用盐花擦牙，温水漱下二三次，即如汤沃雪也。 【 《简便方》】 

腹中食积：绿矾二两，研，米酢一大杯，磁器煎之，柳条搅成膏，入赤脚乌一两研，丸菉豆大，每空心温酒下五丸。 【 《圣惠》】 

五饮酒癖，一留饮水停心下，二癖饮水在两胁下，三痰饮水在胃中，四溢饮水在五脏间，五流饮水在肠间，皆由饮食胃寒，或饮茶过多致此。倍朮丸用白朮一斤，干姜炮、桂心各半斤为末，蜜丸梧子大，每温水服二三十丸。 【 《局方》】 

食生米：男子妇人因食生米，留滞肠胃，遂致生虫，久则好食生米，否则终日不乐，至憔悴萎黄，不思饮食，以害其生。用苍朮米泔水浸一夜，剉焙为末，蒸饼丸梧子大，每服五十丸，食前米饮下，日三服。益昌伶人刘清啸，一娼名曰花翠年逾笄，病此，惠民局监赵尹以此治之，俱两旬而愈。盖生米留滞，肠胃受湿，则谷不磨而成此疾，苍朮能去湿暖胃消谷也。 【 《经验方》】 

酒醉不醒：九月九日真菊花为未，饮服方寸匕。 【 《外台》】 

嗜酒不已：毡中苍耳子七枚，烧灰投洒中饮之，即不嗜。 【 藏器】 酒积酒毒，服此即解：天南星丸。用端正天南星一斤，土坑烧赤，沃酒一斗入坑，放南星，盆覆泥固济，一夜取出，酒和水洗净，切片焙干为末，入朱砂末一两，姜汁面糊丸梧子大，每服五十丸，姜汤下。蔡丞相、吕丞相尝用有验。 【 家藏方】 

胷膈食积：牵牛末一两，巴豆霜三个，研末，水丸梧子大，每服二三十丸，食后随所伤汤下。 【 子和】 

酒痰欬嗽，用此救肺：(艹舌)蒌仁、青黛等分研末，姜汁蜜丸芡子大，每噙一丸。 【 丹溪】 

饮酒发热：即上方研膏，日食数匙。一男子年二十，病此，服之而愈。 【 《摘元》】 

饮酒痰癖，两胁胀满，时复呕吐，腹中水声：(艹舌)蒌实去壳焙一两，神曲半两为末，每服二钱，葱白汤下。 【 《圣惠》】 

酒醉不醒：生葛汁饮二升，便愈。 【 《千金》，下同】 

饮酒咽烂，口舌生疮：大麻仁一升，黄芩二两为末，蜜丸含之。

食饱烦胀，但欲卧者：大麦面炒微香，每白汤服方寸匕佳。 【 《肘后方》】 

好吃生米，久则成症，不得米则吐出清水，得米即止，米不消化，久亦毙人。用白米五合、鸡屎一升同炒焦为末，水一升顿服，少时吐出症如研米汁或白沫淡水，乃愈也。 【 《千金》】 

大醉不堪，连日病困者：蔓菁菜入少米煮熟，去滓，冷饮之良。 【 《肘后方》】 

食物作酸：萝卜生嚼数片，或生菜嚼之亦佳，绝妙。干者、熟者、盐腌者，及人胃冷者，皆不效。 【 《集简方》】 

开胃进食：茴香二两，生姜四两，同捣匀，入净器内，湿纸盖一宿，次以银石器中文武火炒黄焦为末，酒糊丸梧子大，每服十丸至二十五丸，温酒下。 【 《经验方》】 

冷劳减食，渐至黑瘦：用桃仁五百颗，吴茱萸三两，同入铁铛中，微火炒一炊久，将桃仁去皮微黄色，即渐加火，待微烟出，即乘热收入新瓶内，厚纸封住，勿令泄气。每日空心取桃仁二十粒，去皮嚼之，以温酒下，至重者服至百粒愈。 【 《圣惠》】 

食桃成病：桃枭烧灰二钱，水服，取吐即愈。 【 《备急》】 

食肉不消：山楂肉四两，水煮食之，并饮其汁。 【 《简便方》】 

凡男女脾虚腹薄，食不消化，面上黑黯者：用干柿三斤，酥一斤，蜜半斤，以酥蜜煎匀，下柿煮十余沸，用不津器贮之，每日空腹食三五枚，甚良。 【 《食疗》】 

化食消痰，胷中热气：用橘皮半两，微焙为末，水煎代茶细呷。 【 《心镜》】 

好食茶叶，面黄：每日食榧子七枚，以愈为度。 【 《简便方》，下同】 

食茶面黄：川椒红炒碾末，糊丸梧子大，每服十丸，茶汤下。

嗜茶成癖：新鞋盛茶令满，任意食尽，再盛一鞋，如此二度，自不吃也。男用女鞋，女用男鞋。 【 《集简方》】 

下气消食：诃黎一枚为末，瓦器中水一大升，煎三两沸，下药更煎三五沸，如曲尘色，入盐饮之。 【 《心镜》】 

脾胃虚弱，不思饮食，食下不化，病似翻胃噎膈：清明取柳枝一大把，熬汤煮小米作饭，洒面滚成珠子，晒干，袋悬风处。每用烧滚水随意下米，米沉住火，少时米浮，取看无硬心则熟，可顿食之，久则面散不粘矣，名曰络索米。 【 《简便方》】 

酒多致病：长寿仙人柳晒干为末每服一钱，温酒调下。 【 《易简方》】 

脾胃有虫，食即作痛，面黄无色：以石州芜荑仁二两和面炒黄色为末，非时米饮，服二钱匕。 【 《千金》，下同】 

寒癖宿食不消，大便闭塞：巴豆仁一升，清酒五升，煮三日三夜，研熟合酒，微火煎，令可丸如豌豆大，每服一丸，水下，欲吐者二丸。

饮酒头痛：竹茹二两，水五升，煮三升，纳鸡子三枚，煮三沸食之。

饮酒辟气：干蔓菁根二七枚，蒸三遍碾末，酒后水服二钱，即无酒气也。

断酒不饮，以酒浸毡屉一宿，平旦饮，得吐即止也。

消导酒积：鸡(月坒)胵、干葛为末等分，面糊丸梧子大，每服五十丸，酒下。 【 《袖珍方》】 

化食消气：五灵脂一两，木香半两，巴豆四十粒，煨熟去油为末，糊丸菉豆大，每白汤下五丸。 【 《普济》，下同】 

酒积黄肿：五灵脂末一两，入麝香少许，饭丸小豆大，每米饮下一丸。

中满腹胀，旦食不能暮食：用不着盐水猪血，漉去水，晒干为末，酒服取泄，甚效。 【 《李楼奇方》】 

食即汗出，脾胃虚也：猪肝一斤，薄切焙干为末，煮白粥，布绞汁，众手丸梧子大，每饮下五十丸，日五。

脾虚吐食：羊肉半斤作生，以蒜薤酱豉五味和拌，空腹食之。 【 《心镜》】 

食物入鼻，介介作痛不出：用牛脂一枣大，纳鼻中吸入，脂消则物随出也。 【 《外台》】 

饮酒欲断：刮马汗和酒服之。 【 《千金》】 

饮酒过度，欲至穿肠者：用驴蹄硬处削下，水煮浓汁冷饮之。襄州散将乐小蛮得此方，有效。 【 《经验方》】 

脾胃虚弱，恶心不欲饮食：虎肉半斤，切，以葱椒酱调，炙熟，空心冷食。 【 《养老》】 

饮酒成泄，骨立不能食，但饮酒即泄：用嫩鹿茸酥炙，肉苁蓉煨一两，生麝香五分为末，陈白米饭丸梧子大，每米饮下五十丸，名香茸丸。 【 《普济》】 

食后喜呕：鹿角烧灰二两，人参一两为末，姜汤服方寸匕，日三。 【 《肘后方》】 

　　针灸

《甲乙经》曰：伤食胁下满，不能展转反侧，目青而呕，期门主之。腹满不能食，刺脊中。
腹中气胀，引脊痛，食饮而身羸瘦，名曰(亻亦)，先取脾俞，后取季胁。
寒中伤饱，食饮不化，五脏(月真)满胀，小腹胷胁榰满胀则生百病，上脘主之。
腹胀肠鸣，胃中伤饱，食饮不化，中脘主之。
食饮不化，入腹还出，下脘主之。
肠中寒胀满，善噫闻食臭，胃气不足，肠鸣腹痛，泄食不化，心下胀，三里主之。
腹满，胃中有热，不嗜食，悬钟主之。
大肠实则腰背痛，痹寒转筋，头眩痛，虚则鼻衄，癫疾，腰痛，濈濈然汗出，令人欲食而走，承筋主之，取脚下三折，横视盛者出血。
《千金方》曰：丰隆，主不能食。
石门，主不欲食，谷入不化。
天枢、厉兑、内庭，主食不化，不嗜食，侠脐急。
维道，主三焦有水气，不能食。
中封，主身黄，有微热，不嗜食。
然谷、内庭、脾俞，主不嗜食。
胃腧、肾腧，主胃中寒胀，食多，身瘦羸。
大肠俞、周荣，主食不下，喜饮。
阳纲、期门、少商、劳宫，主饮食不下。
章门，主食饮不化，入腹还出，热中不嗜食，苦吞而闻食臭，伤饱身黄，酸疼羸瘦。
中庭、中府，主膈寒，食不下，呕吐还出。
巨阙，主膈中不利。
中极，主饥不能食。
上脘、中脘，主寒中伤饱，食饮不化。
凡饮食不化，入腹还出，先取下脘，后取三里泻之。
凡不嗜食，刺然谷，多见血，使人立饥。
《东垣十书》曰：全不思食，取然谷，出血立饥。
饥不能食，饮食不下，取章门、期门。
胃病饮食不下，取三里。
吐宿汁吞酸，取章门、神光。
三焦停水气攻，不食，身黄微热，胃中有寒故也，取维道、中封、胃俞、肾俞。
饥不能食，饮食不下，呕而雷鸣，取大迎、中极、食窦。
《资生方》曰：饮食不多，心腹膨胀，面色萎黄，世谓脾肾病，宜灸中脘。
食多身瘦，名曰食晦，先取脾俞，后取章门、太仓。
《医学纲目》曰：胃弱不思饮食，肠鸣腹痛，食亦不化，取三里、三阴交。
三焦邪热，不嗜饮食，关元一分，沿皮向后三分，灸之。

　　导引

《保生秘要》曰：伤食呕吐导引法，按寅、卯、辰候，空心披衣起床，正身直立，双手用力拏两肘髆，脚尖着地，脚跟双悬起，倒力舂二九之数。醉饱勿行，恐伤脏腑。
运功：先呼浊，次吸清，归脐闭口，存心下丹田，半晌，运脐，自然安。
饱食醉后，因怒下血，运功定神存元气，顾脐念，戒多怒，有食必须调节，病自即安。
食积致嗽，外法摩脐轮，使食渐次下去，须宽性平胷膈，而气下降，即愈。

　　医案

《儒门事亲》曰：戴人出游，道经阳夏，问一旧友，其人病已危矣。戴人往视之，其人曰：我别无病，三年前当隆暑时出村野，有以煮酒馈予者，适村落无汤器，冷饮数升，便觉左胁下闷，渐痛结硬，至今不散，针灸磨药，殊不得效。戴人诊其两手脉，俱沉实而有力，先以独圣散吐之，一涌二三升，色如煮酒，香气不变。后服和脾散去湿药五七日，百脉冲和，始知针灸无功，徒增苦楚矣。

一缁侣好茶成癖，积在左胁。戴人曰：此与肥气颇同，然痎疟不作，便非肥气，虽病十年，不劳一日。况两手脉沉细，有积故然。吾治无针灸之苦，但小恼一饷可享寿尽期。先以茶调散吐出宿茶水数升；再以水如意揃之，又涌数升，皆作茶色；次以三花神佑丸九十余粒，是夜泻二十余行，脓水燥粪瘀血杂然而下。明日以除湿之剂服十余日，诸苦悉蠲，神清色莹。

《丹溪心法》曰：一女子在家，因事不如意，郁结在脾，半年不食，每日食枣数枚，适喜馒头，亦能少食，惟深恶粥饭。予诊其脾气非枳实不能散，遂以温胆汤去竹茹与服，经三月，服二百贴而愈。

一女子年二十余，许婚后，夫远出，二年不归。女子病重不食，困卧如痴，他无所苦，诸医不效。予往治之，见女向里床而睡，形体羸瘦。余思之，此气结病也，药不能治，得怒可解。予往，激其怒，掌其面三，且责以不得有外思。女果大怒而哭，待其哭一二时许，令其父母解之，进药二贴，即欲食矣。余谓其父母曰：虽愈必得喜方可解，若再思则结气必复至矣。其父因伪作其夫有书回，约日成婚。一月余，其夫果归，病得全愈。

《医学纲目》曰：秦生好服三生茶及冷物，成积而痼寒，脉非浮非沉，上下内外，按举极有力，坚而不柔，触指突出肤表，往来不可以至数名，纵横不可以巨细状。此阴证鼓击脉也，一身流行之火萃于胷中，寒气逼之，故搏大有力。与真武、四逆、理中等汤丸，佐以芍药、茴香，使不僭上，每日服百丸，夜八十丸，至夜出汗而愈。

唐臣嗜冷食，遂成阴证，脉迟，七八至一止，后仅三至。余亟与温剂数服，四五日不解；遂续进三服，日脉生大汗而解。

罗谦甫云：脾胃弱而饮食难任者，不可一概用克伐之剂，宜钱氏异功散补之，自然能食。设或嗜食太过伤脾，而痞满呕逆，权用枳实丸一服，慎勿多服。余尝治翁氏久疟，食少汗多，先用补剂加黄连、枳实，月余食反不进，汗亦不止。因悟谦甫此言遂减去枳、连，纯用补剂。又令粥多于药而食进，又于原方内加附子三分半，一服而愈。

《薛己医案》曰：赵吏部患吐，物出皆酸味，其脉气口大于人迎者二三倍。僚友速余投剂，余曰：此实邪在上，候其吐尽酸味，不药自愈。翊早吐止而安。

一妇人脾胃虚弱，饮食素少，忽痰涌气喘，头摇目剳，手扬足掷，难以候脉，视其面色，黄中见青。此肝木乘脾土，用六君加柴胡升麻治之而苏，更以补中益气加半夏调理而痊。

光禄高署丞脾胃素虚，因饮食劳倦，腹痛胷痞，误用大黄等药下之，谵语烦躁，头痛喘汗，吐泻频频，时或昏愦，脉大而无伦次。用六君子加炮姜四剂而安。但倦怠少食，口干发热，六脉浮数。欲用泻火之药，余曰：不时发热，是无火也；脉浮大，是血虚也；脉浮虚，是气虚也。此因胃虚，五脏亏损，虚证发见。服补胃之剂，诸证悉退。

廷评张汝翰胷膈作痞，饮食难化，服枳朮丸久而形体消瘦，发热口干，脉浮大而微。用补中益气加姜、桂，诸证悉退，惟见脾胃虚寒，遂用八味丸补命门火，不月而饮食进，三月而形体充。此证若不用前丸，多变腹胀喘促，腿足浮肿，小便淋沥等证，急用济生加减肾气丸，亦有得生者。

一妇人饮食无过碗许，非大便不实，必吞酸嗳腐，或用二陈、黄连，更加内热作呕。余谓东垣先生云：邪热不杀谷，此脾胃虚弱，末传寒中。以六君加炮姜、木香数剂，胃气渐复，饮食渐进。又以补中益气加炮姜、木香、茯苓、半夏数剂全愈。后因怒，饮食顿少，元气顿怯，更加发热，诚似实火，脉洪大而虚，两尺如无，用益气汤、八味丸两月余，诸证悉愈。

光禄邝子泾面白神劳，食少难化，所服皆二陈、山楂、枳实之类，形体日瘦，饮食日减。余谓此脾土虚寒之证，法当补土之母。彼不信，乃径消克，以致不起。

胡济之场屋不利，胷膈膨闷，饮食无味，服枳朮丸，不时作呕；用二陈、黄连、枳实，痰涌气促，加紫苏、枳壳，喘嗽腹胀；加厚朴、腹皮，小便不利；加槟榔、蓬朮，泄泻腹痛。悉属虚寒。用六君加姜桂，二剂不应；更加附子一钱，二剂稍退，数剂十愈六七；乃以八味丸全愈。

一妇人年三十余，忽不进饮食，日饮清茶三五碗，并少用水果，三年余矣。经行每次过期而少。余以为脾气郁结，用归脾加吴茱萸，不数剂而饮食如常。若人脾肾虚而不饮食，当以四神丸治之。

一妇人年踰二十，不进饮食二年矣，日饮清茶果品之类，面部微黄浮肿，形体如常，仍能步履，但体倦怠，肝脾二脉弦浮，按之微而结滞。余用六君加木香、吴茱，下痰积甚多，饮食顿进，形体始瘦。卧床月余，仍服六君之类而安。

旧僚钱可久素善饮，面赤痰盛，大便不实。此肠胃湿痰壅滞，用二陈、芩、连、山栀、枳实、干葛、泽泻、升麻一剂，吐痰甚多，大便始实。此后日以黄连三钱泡汤饮之而安。但如此禀厚者不多耳。

太常边华泉呕吐不食，腹痛后重，自用大黄等药一剂，腹痛益甚，自汗发热，昏愦脉大。余用参朮各一两，炙甘草、炮姜各三钱，升麻一钱，一钟而苏。又用补中益气加炮姜二剂而愈。

《医宗必读》曰：文学倪念岚屡劳积郁，胷膈饱闷，不能饮食，服消食之剂不效，改而理气，又改而行痰，又改而开郁，又改而清火。半载之间，药百余剂而病势日增，惶惧不知所出，始来求治于余。余先简其方案，次诊其六脉，喟然叹曰：脉大而软，两尺如丝，明是火衰不能生土，反以伐气寒凉投之，何异于人既入井而又下石乎？遂以六君子汤加益智、干姜、肉桂各一钱，十剂而少苏，然食甚少也。余劝以加附子一钱，兼用八味丸调补，凡百余日而复其居处之常。

新安程幼安食少腹闷，食粥者久之，偶食蒸饼，遂发热作渴，头痛呕逆。或以伤寒治之，或以化食破气之药投之，俱不效，势甚危迫。及余诊之，谓其兄季涵曰：脉无停滞之象，按之软且濇，是脾土大虚之诊也，法当以参朮理之。众皆不然。余曰：病势已亟，岂容再误？遂以四君子汤加沉香、炮姜，与之数剂而减，一月而安。

《寓意草》曰：钱小鲁，奕秋之徒也，兼善饮，每奕必饮，饮必醉，岁无虚日。辛巳秋，浩饮晚归，呕吐寒热兼作，骨节烦疼。医以时行感冒表散药治之，不愈。更医，知为酒毒，于寒凉药中用热药为向导，治之亦不愈。卧床二十余日，始请余诊。其脉洪大促急，身软，着席不能动展，左腿痛如刀刺，鼻煤，从病起至是，总未大便。此痈疽之候也，归语两门人。王生欣然有得，曰：迄今燥金司令，酒客素伤湿热，至此而发。金盛则木衰，是以筋骨疼痛而不能起床；脏燥则腑亦燥，是以津液干枯而大肠失其润。以清金润燥治之可矣。吴生曰：不然。酒毒大发，肠胃如焚，能俟掘井取水乎？是必以大下为急也。余曰：下法果胜，但酒客胃气，素为多呕所伤，药入胃中，必致上涌，不能下达，即敷脐导肠等法，无所用之。掘井固难，开渠亦不易。奈何！奈何！吾为子辈更开一窦。夫酒者清冽之物，不随浊秽下行，惟喜渗入者也。渗入之区，先从胃入胆，胆为清净之腑，同气相求故也。然胆之摄受无几，其次从胃入肠，膀胱渗之，化溺为独多焉。迨至化溺，则所存者酒之余质，其烈性实惟胆独当之。每见善饮者，必浅斟缓酌，以俟腹中之渗，若连飞数觥，有倾囊而出耳。是以酒至半酣，虽懦夫有挥拳骂座之胆，虽窭人有千金一掷之胆，虽狷士有钻穴踰墙之胆，甚至凶徒有抚剑杀人之胆，以及放浪形骸之流，且有一饮数斛，不顾余生之胆。以小鲁之赤贫而胆不丧落者，夫非借资于酒乎？其受病实有较他人不同者，盖胆之腑原无输泻，胆之热，他人可移于脑，浊涕从鼻窍源源而出，乃少杀其势。若小鲁则阳分之阳过旺，阳分之阴甚衰，发鬓全无，直似南方不毛之地，热也极矣，肯受胆之移热乎？幸其头间多汗，脑热暗泄，不为大患。乃胆热既无可宣，又继以酒之热，时之燥，热淫内炽，脉见促急，几何不至极惫耶？故胆之热汁满而溢出于外，以渐渗于经络，则身目皆黄，为酒瘅之病。以其渗而出也，可转驱而纳诸膀胱，从溺道而消也。今独攻环跳之穴，则在胆之本属无可驱矣，且其步履素为此穴所苦，受伤已久，气离血散，热邪弥漫留连，服药纵多，有拒而不纳耳，何能取效？即欲针之，此久伤之穴有难于针泻者。设遇良工如古人辈，将何法以处此乎？吾更有虑焉：有身以后，全赖谷气充养，谷气即元气也，谷入素少之人，又即借酒为元气，今以病而废饮，何所恃为久世之资耶？吾谛思一法，先搐脑中黄水出鼻，次针胆穴之络脑间者数处，务期胆中之热移从脑鼻而出，庶乎环跳穴中，结邪渐运，而肠胃之枯槁渐回。然后以泻胆热之药入酒中，每日仍痛饮一醉，饮法同而酒性异，始得阴行而妙其用。盖其以生平之偏造为坚垒，必借酒转为向导，乃克有济也。岂清金润燥与下夺之法能了其局乎？两生踊跃曰：蒙诲治法，令人心地开朗，请笔之以志一堂授受之快。录此付渠子，令送商顾幼疏孝廉求救。小鲁竟阻之。或以余言为不然耶？

《景岳全书》曰：一上舍年及三旬，因午刻食水煮面角，将至初更，食及小腹，下至右角间，遂停积不行，而坚突如拳，大如鹅卵，其痛之剧，莫可名状。余为治之，察其明系面积，显而无疑。然计其已入大肠，此正通则不痛之证也。乃与木香槟榔丸连下二三次，其痛如故。因疑药力之缓，犹未及病，乃更投神佑丸以泻之，又不效。余谓此必药性皆寒，故滞而不行也，因再投备急丸，虽连得大泻，而坚痛毫不为解。斯时也，余计穷矣。因潜测其由，不过因面，岂无所以制之？今既逐之不及，使非借气以行之不可也？且计面毒，非大蒜不杀，气滞非木香不行，又其滞深道远，非精锐之向导不能达，乃用火酒磨木香，令其嚼生蒜一瓣而以香酒送之，一服后觉痛稍减，三四服后痛渐止而食渐进，方得全愈。然虽痛止食进，而小腹之块仍在，后至半年许，始得消尽。由是知欲消食滞，即大黄、巴豆犹有所不能及，而惟宜行气为先也。且知饮食下行之道，乃必由小腹下右角间，而后出于广肠。此自古无人言及者，故并笔之，用以广人之闻见。

古今图书集成医部全录卷三百十六

　积聚门

　　黄帝素问

　　　五脏生成篇

黄脉之至也，大而虚，有积气在腹中，有厥气名曰厥疝，女子同法。得之疾使四肢，汗出当风。
【 注　腹中，脾土之郛郭也。四肢汗出当风，则风湿内乘于脾，而为积气，盖风木之邪，内干脾土，湿与阴土同气相感，故留聚而为积也。脾气不能灌溉于四旁，则逆于中而为厥气矣。】 

　　　气厥论

小肠移热于大肠，为虙瘕，为沉。
 【 注　瘕者，假也，假津液而为聚汁也。盖小肠主液，大肠主津，小肠移热于大肠，则津液留聚而为伏瘕矣。】 

　　　腹中论

帝曰：病有少腹盛，上下左右皆有根，此为何病？可治不？岐伯曰：病名曰伏梁。帝曰：伏梁因何而得之？岐伯曰：裹大脓血，居肠胃之外，不可治。治之，每切按之致死。帝曰：何以然？岐伯曰：此下则因阴，必下脓血；上则迫胃脘生生：《素问》腹中论王冰注：「生当为出，传文误也」。，侠胃脘内痈。此久病也，难治。居脐上为逆，居脐下为从。勿动亟夺，论在刺法中。
【 注　上下左右皆有根，此病在血分，有脉络之连络于上下四旁也。不可治者，不可治以按摩也。如急切欲其解散而按摩之，必致痛而欲死。盖有形之邪不易散也。此下，谓少腹；阴，前后二阴也。此因阴中，必下脓血。循经而上，则迫及胃脘生鬲，侠胃脘内痈，以致留积脓血于肠胃之外，而如囊裹之大也。脐上乃腹中之气分，故为逆；脐下乃胞中之血分，易于行泄，故为从。勿动者，不可按摩引动也，亟当迎而夺之。】 
帝曰：人有身体髀股胻皆肿，环脐而痛，是为何病？岐伯曰：病名伏梁，此风根也。其气溢于大肠，而着于肓，肓之原在脐下，故环脐而痛也。不可动之，动之为水溺濇之病。
 【 注　气行于肌腠之间，是以身体股胻皆肿，此风邪伤气而留于脐腹之间，故曰风根。风邪之气，充溢于大肠之外，而留着于肓，正在脐下，故绕脐而痛也。不可妄攻以鼓动其水，水溢于上，则小便为之不利矣。】 

　　　奇病论

帝曰：病胁下满气逆，二三岁不已，是为何病？岐伯曰：病名曰息积，此不妨于食，不可灸刺。积为导引服药，药不能独治也。
 【 注　肺主气而司呼吸定息，故肺之积曰息积。渐积而成，是以二三岁不已。此病腹中有形，不可灸刺，当日用导引之功，调和之药，二者并行，斯病可愈。若止用药而不导引，则药不能以独治也。】 

　　　大奇论

肾脉小急，肝脉小急，心脉小急，不鼓皆为瘕。
 【 注　小急，虚寒之脉。脏气有所留聚，故脉见如此。】 
三阳急为瘕。
 【 注　病在三阳之气者为瘕。】 

　　　四时刺逆从论

厥阴濇则病少腹积气；少阴濇则病积溲血；太阴濇则病积，心腹时满；阳明濇则病积，时善惊；太阳濇则病积，善时巅疾；少阳濇则病积，时筋急目痛。
 【 注　濇者多血少气，微有寒。血病谓之积，盖血多而凝泣，故成积也。】 

　　灵枢经

　　　邪气脏腑病形篇

心脉微缓为伏梁，在心下，上下行，时唾血。
 【 注　伏梁，乃心下有余之积，故微。主邪薄于心下，心主血，热则上溢，故时唾血。】 
脾脉微大，为腹裹大脓血，在肠胃之外。
 【 注　大乃太过。腹裹大脓血，有余之积聚也。】 
肝脉微急为肥气，在胁下。若覆杯，微缓为水瘕痹。
 【 注　肝苦急，故微急为肥气。在胁下若覆杯，皆有余之气也。水瘕痹者，亦食饮之所积也。】 
肺脉滑盛，为息贲上气。
 【 注　滑主阳气盛，故为息贲上气。】 

　　　五变篇

黄帝曰：人之善病肠中积聚者，何以候之？少俞答曰：皮肤薄而不泽，肉不坚而淖泽，如此则肠胃恶，恶则邪气留止积聚，乃伤脾胃之间，寒温不次，邪气稍至，禾?畜积留止，大聚乃起。
 【 注　津液血气，肠胃之所生也。肠胃恶则邪气留止而成积聚，乃伤脾胃之间。若再饮食之寒温不节，邪气稍至即蓄积，而大聚乃起。】 

　　　本脏篇

肝高则上支贲，切胁悗为息贲。
 【 注　肝脉贯膈上注肺，故上支贲切胁悗为息贲。】 

　　　水胀篇

黄帝曰：肠覃何如？岐伯曰：寒气客于肠外，与卫气相搏，气不得营，因有所系，癖而内着，恶气乃起，瘜肉乃生。其始生也，大如鸡卵，稍以益大，至其成如怀子之状，久者离脏，按之则坚，推之则移，月事以时下，此其候也。
 【 注　寒气客于肠外，与卫气相搏，则卫气不得营行矣。因有所系，癖而内著者，此无形之气，相搏于肠外空郭之中，而着于有形之膏膜也。是以血肉之恶气乃起，瘜肉乃生，而成此覃。久则离于脏腑之脂膜，如怀子之虚悬，按之则坚，推之则移，不涉于脏腑，故月事以时下，此其候也。】 
黄帝曰：石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子，月事不以时下，皆生于女子，可导而下。
 【 注　寒气客于子门则子门闭，而胞中之血当泻不泻，留积而成衃块，日以益大，状如怀子。血留胞中，故月事不以时下。覃瘕皆生于女子，治之者可导而下之。】 

　　　百病始生篇

黄帝问于岐伯曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下，三部之气所伤异类，愿闻其会。岐伯曰：三部之气各不同，或起于阴，或起于阳，请言其方！喜怒不节则伤脏，脏伤则病起于阴也。清湿袭虚则病起于下，风雨袭虚则病起于上，是谓三部。至于其淫泆，不可胜数。
 【 注　此言百病始生，无非外感内伤，止此上中下三部之分，至其浸淫流泆，则变不可胜数也。】 
黄帝曰：余固不能数，故问先师，愿卒闻其道！岐伯曰：风雨寒热，不得虚邪，不能独伤人。卒然逢疾风暴雨而不病者，盖无虚。故邪不能独伤人。此必因虚邪之风，与其身形，两虚相得，乃客其形。两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名，上下中外，分为三员。
 【 注　虚风者，春时之风从西方来，夏时之风从北方来，此五行不正之气，故伤人之形。若人气不虚，虽遇虚风，不能伤人，故必以身之虚，逢天之虚，两虚相搏，乃客于形，非比众人之肉坚也。三员如下文虚邪中人，病因表也；积聚之已成，病因内也；情欲之伤脏，病在阴也。即内外三部之谓。】 
是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。留而不去，则传舍于络脉。在络之时，痛于肌肉，其痛之时息，大经乃代。留而不去，传舍于经。在经之时，洒淅喜惊。留而不去，传舍于输。在输之时，六经不通，四肢则肢节痛，腰脊乃强。留而不去，传舍于伏冲之脉。在伏冲之时，体重身痛。留而不去，传舍于肠胃。在肠胃之时，贲响腹胀，多寒则肠鸣飧泄食不化，多热则溏出糜。留而不去，传舍于肠胃之外，募原之间，留着于脉，稽留而不去，息而成积。或着孙脉，或着络脉，或着经脉，或着输脉，或着于伏冲之脉，或着于膂筋，或着于肠胃之募原，上连于缓筋，邪气淫泆，不可胜论。
【 注　邪之中人，必由表入里。始于皮肤，人之形虚，则皮肤缓，邪得乘之，毛发立而淅然，血气凝滞而皮肤痛也。察在何经，或深或浅，治之于外。若留而不去，其入渐深，则传舍于络脉，故痛于肌肉之间。若肌肉之痛，时渐止息，是邪将出络而深入，大经代受之，邪气自络入经，犹为在表，故洒淅恶寒。然经气连脏，故又喜惊也。输者皆经气聚会之处，其所留止，必在关节溪谷之间，故邪留于输，则六经不通，而肢节腰脊，乃痛乃强也。伏冲者，伏行腹内之冲脉也。邪留于内，则血气不能充溢于形身，故体重身痛也。留而不去，传舍于肠胃，而为贲响腹胀，多寒则肠鸣飧泄，多热则溏出糜。肠胃之外，募原之间，谓皮里膜外也。稽留其间而不去，则止于此而成积，如疟痞之属也。孙脉络脉者，募原中之小络；经脉者，胃腑之大经也。输脉者，脏腑之大络，转输水谷之血气者也。伏冲者，伏行于腹之冲脉。募原者，如手太阴中府为募、太渊为原之类。膂筋者，附于脊膂之筋；缓筋者，循于腹内之筋也。此数者，在于肠胃之前后左右。邪随着而为积，故淫泆不可胜数也。】 
黄帝曰：愿尽闻其所由然！岐伯曰：其着孙络之脉而成积者，其积往来上下。臂，手孙络之居也，浮而缓，不能句积而止之。故往来移行肠胃之间，水凑渗注灌，濯濯有音，有寒则(月真)满雷引，故时切痛。其着于阳明之经，则挟脐而居，饱食则益大，饥则益小。其着于缓筋也，似阳明之积，饱食则痛，饥则安。其着于肠胃之募原也，痛而外连于缓筋，饱食则安，饥则痛。其着于伏冲之脉者，揣之应手而动，发手则热，气下于两股，如汤沃之状。其着于膂筋在肠后者，饥则积见，饱则积不见，按之不得。其着于输之脉者，闭塞不通，津液不下，孔窍干壅。此邪气之从外入内从上下也。
【 注　着于内而成积者，其积能往来上下。盖积在大肠小肠之络，皆属于经，其络浮而缓，不能拘束其积而止之，故移行于肠胃之间。若有水则渗注于外，濯濯有声。若有寒则为胀满及雷鸣，相引时为切痛。阳明之经，乃胃之大络，故其为积，挟脐而居，饱则水谷之津注于外，故大饥则津血少，故小也。缓筋在肌肉之间，故似阳明之积。饱则胀故痛，饥则气退而安也。肠胃膜原，痛连缓筋，饱则津液渗润于外，故安；饥则干燥，故痛也。伏冲之脉，挟于脐间，故揣之应手而动。发手则热者，冲脉之血气充于外也。如汤沃之状者，因积而成热也。膂筋者，附于脊膂之内，在肠之后，故饥则肠空积见，饱则不见而按之不得也。输脉者，所以通血气，若闭塞不通，则津液不下，而皮毛之孔窍干塞也。】 
黄帝曰：积之始生至其已成，奈何？岐伯曰：积之始生，得寒乃生，厥乃成积也。黄帝曰：其成积奈何？岐伯曰：厥气生足悗，悗生胫寒，胫寒则血脉凝濇，血脉凝濇，则寒气上入于肠胃，入于肠胃则(月真)胀，(月真)胀则肠外之汁沫迫聚不得散，日以成积。卒然多食饮则肠满，起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血。肠胃之络伤则血溢于肠外，肠外有寒汁沫，与血相搏，则并合凝聚，不得散而积成矣。卒然外中于寒，若内伤于忧怒则气上逆，气上逆则六输不通，湿气不行，凝血蕴裹而不散，津液溜渗，着而不去，而积皆成矣。
【 注　寒逆于下，故生足悗，谓肢节痛滞不便利也。由胫寒而血气凝濇，则寒气上入肠胃，肠胃寒则阳气不化而为(月真)胀，胀则肠外之汁沫，迫聚不散，日久成积矣。若卒然多食饮，则肠运化不及，汁溢膜外，与血相搏，乃成食积，如婴童痞疾之类是也。又或起居不节，用力过度，则络脉伤。上行之阳络伤则血外溢于上而为衄，下行之阴络伤则血内溢而为后血。肠胃之络伤则血溢于肠外，肠外有寒汁沫与血相搏，则并合凝聚而积成矣。或卒然外中寒邪，若兼之内伤忧怒，则气上逆，气上逆则六经之输不通，温肤热肉之气不行，血凝蕴裹而不散，津液濇于络中，渗于络外，着而不去而积成矣。】 
黄帝曰：其生于阴者奈何？岐伯曰：忧思伤心；重寒伤肺；忿怒伤肝；醉以入房，汗出当风伤脾；用力过度，若入房汗出则伤肾。此内外三部之所生病者也。
 【 注　伤心者病在阳，伤肺者病在气，伤肝者病在血，伤脾者病在荣卫，伤肾者病在真阴。凡伤脏者，皆病生于阴也。】 
黄帝曰：善。治之奈何？岐伯答曰：察其所痛，以知其应，有余不足，当补则补，当泻则泻，毋逆天时，是谓至治。
 【 注　察其所痛，知其所应者，积于五脏，察其左右上下，则外应于五脏之经俞，审其有余不足，以施补泻，毋逆天时，是谓至治。】 

　　扁鹊难经

　　　五脏攸分

病有积有聚，何以别之？然积者阴气也，聚者阳气也，故阴沉而伏，阳浮而动。气之所积名曰积，气之所聚名曰聚。故积者五脏所生，聚者六腑所成也。积者阴气也，其始发有常处，其痛不离其部，上下有所终始左右有所穷处。聚者阳气也，其始发无根本，上下无所留止，其痛无常处，谓之聚。故以是别知积聚也。
肝之积名曰肥气，在左胁下如覆杯，有头足。久不愈，令人发欬痎疟，连岁不已。
心之积名曰伏梁，起脐上大如臂，上至心下。久不愈，令人病烦心。
脾之积，名曰痞气在胃脘覆大如盘。久不愈，令人四肢不收，发黄疸，饮食不为肌肤。
肺之积名曰息贲，在右胁下覆大如杯。久不已，令人洒淅寒热喘欬，发肺痈。
肾之积名曰贲豚，发于少腹，上至心下若豚状，或上或下，无时。久不已，令人喘逆骨痿少气。

　　金匮要略 【 汉?张机】 

　　　病脉证治

问曰：病有积，有聚，有(殸禾)气，何谓也？师曰：积者脏病也，终不移；聚者腑病也，发作有时，展转痛移为可治。(殸禾)气者，胁下痛按之则愈，复发为(殸禾)气。诸积大法，脉来细而附骨者，乃积也。寸口，积在胷中；微出寸口，积在喉中；关上，积在脐旁；上关上，积在心下；微下关，积在少腹；尺中，积在气冲。脉出左，积在左；脉出右，积在右；脉两出，积在中央。各以其部处之。

　　中藏经 【 汉?华佗】 

　　　积聚症瘕杂虫

积聚症瘕杂虫者，皆五脏六腑真气失而邪气并，遂乃生焉。久之不除也，或聚或积，或症或瘕，或变或蛊，其状各异。有能害人者，有不能害人者。有为病缓者，有为病速者。有疼者，有痒者。有生头足者，有如杯块者，势类不同。盖因内外相感，真邪相犯，气血熏搏，交合而成。或积者系于脏，聚者系于腑，症者系于气，而瘕者系于血，虫者血气食物相感而化之。积有五，聚有六，症有十二，瘕有八，虫有九，其名不等。积者，心、肝、脾、肺、肾之五名；聚者，大肠、小肠、胆、胃、膀胱、三焦之六名；症有劳、气、冷、热、虚、实、风、湿、食、药、思、忧之十二名，瘕有青、黄、燥、血、脂、狐、蛇、鳖之八名，虫有伏、蛔、白、肉、肺、胃、赤、弱、蛲之九名也。

　　千金方 【 唐?孙思邈】 

　　　证分阴阳

病有积有聚，何以别之？答曰：积者阴气也，聚者阳气也，故阴沉而伏，阳浮而动。气之所积名曰积，气之所聚名曰聚，故积者五脏之所生，聚者六腑之所成。故积者阴气也，其始发有常处，其痛不离其部，上下有所终始，左右有所穷处也。聚者阳气也，其始发无根本，上下无所留止，其痛无常处，谓之聚也。故以是别知积聚也。

　　济生方 【 宋?严用和】 

　　　总论

夫积有五积，聚有六聚。积者，生于五脏之阴气也；聚者，成于六腑之阳气也。此由阴阳不和，脏腑虚弱，风邪搏之，所以为积为聚也。有如忧恩喜怒之气，人之所不能无者，过则伤乎五脏，逆于四时，传克不行，乃留结而为五积，故在肝曰肥气，在心曰伏梁，在脾曰痞气，在肺曰息贲，在肾曰奔豚。其名不同，其证亦异。肥气之状，在左胁下，覆大如杯，肥大而似有头足，是为肝积；诊其脉弦而细，其色青，其病两胁下痛，牵引小腹，足寒转筋，男子为积疝，女子为瘕聚。伏梁之状，起于脐下，其大如臂，上至心下，犹梁之横架于胷膈者，是为心积；诊其脉沉而芤，其色赤，其病腹热面赤，咽干心烦，甚则吐血，令人食少肌瘦。痞气之状，留在胃脘，覆大如杯，痞塞不通，是为脾积；诊其脉，浮大而长，其色黄，其病饥则减，饱则见，腹满呕泄，足肿肉削，久不愈，令人四肢不收。息贲之状，在右胁下，覆大如杯，喘息奔溢，是为肺积；诊其脉浮而毛，其色白，其病气逆，背痛少气，喜忘目瞑，肤寒，皮中时痛，或如虱缘，或如针刺。奔豚之状，发于小腹，上至心下，上下无时，有若豚走之状，是为肾积；诊其脉沉而急，其色黑，其病饥则见，饱则减，小腹里急，腰痛口干，目昏骨冷，久不愈，令人骨痿少气。又如六聚之成于六腑，则异是矣。何者？六腑属于三阳，太阳利清气，阳明泄浊气，少阳化精气，有如都会之府，主转输以为常也。夫苟六腑失常，则邪气聚而不散，始发既无根本，上下无所留止，其痛亦无常处，故在上则格，在下则胀，旁攻两胁，如有杯块，易于转动，故非五积之比也。凡诊其脉，驶而紧者积聚也，脉浮而牢者积聚也，脉横者胁下有积聚也，脉来小沉实者胃中有积聚也。大抵病各有证，治各有方。如诊心腹积聚，其脉牢强急者生，虚弱急者死。又诸脉实强者生，沉小者死。此又不可不察也。

　　河间六书 【 金?刘完素】 

　　　总论证治

症，腹中坚硬，按之应手，谓之症也。《圣惠方》谓：症犹征也，然水体柔顺而今反坚硬如地，亢则害，承乃制也。故病湿过极则为痓，反兼风化制之也。风病过极则反燥，筋脉劲急，反兼金化制之也。病燥过极则烦渴，反兼火化制之也。病热过极而反出五液，或为战栗恶寒，反兼水化制之也。其为治者，但当泻其过甚之气以为病本，不可反误治其兼化也。然而兼化者，乃天机造化抑高之道，虽在渺冥恍惚之间，而有自然之理，亦非显形而有气也。病虽为邪，而造化之道在其中矣。夫五行之理，甚而无以制之，则造化息矣。如风木旺而多风，风大则反凉，是反兼金化制其木也。大凉之下，天气反温，乃火化承于金也。夏火热极而体反出液，是反兼水化制其火也。因而湿蒸云雨，乃土化承于水也。雨湿过极而兼烈风，乃木化制其土也。飘骤之下，秋风反凉，乃金化承于木也。凉极而万物反燥，乃火化制其金也。因而以为冬寒，乃水化承于火也。寒极则水凝如地，乃土化制其水也。凝冻极而起东风，乃木化承土而岁周也。凡不明病之标本者，由未知此变化之道也。
瘕，腹中虽硬，而忽聚忽散，无有常准。故《圣惠方》云：瘕犹假也，以其病瘕未成症也。经注曰：血不流而寒薄，故血内留而成瘕也。一云腹内结病也。经曰：小肠移热于大肠为虙瘕，为沉。注曰：小肠热已移入大肠，两热相搏，则血溢而为伏瘕也。血濇不利，则月事沉滞而不行，故云虙瘕为沉。虙与伏同。瘕一为疝，传写误也。然则经言瘕病亦有热者也。或阳气郁结，怫热壅滞，而坚硬不消者，非寒症瘕也，宜以脉证别之。
大阳小肠移热名处瘕，津液耗散不能滑利菀结，而大肠闷濇，槟榔圆主之。
病胁下满，逆气不已，气聚胁下，息而不消，积而不散，气元在胃，妨饮食，不可针灸，宜导引服药尔，白朮丸主之。水得燥则消散，而得湿则不消，乃为积饮也。
传其所胜者死，传不胜者可治。假令肺病传肝，肝病传脾，脾病传肾，肾病传心，心病传肺，皆传所胜。五脏之气虚，而内外诸邪所侵，故稽留不行，遂成积聚，其脉沉细而微者是也。

　　儒门事亲 【 元?张从政】 

　　　治同郁断

先贤说五积六聚甚明，惟治法独隐。其言五积曰：肝之积名曰肥气，在左胁下如覆杯，有头足，久不已，令人发欬逆痎疟，连岁不已者是也。心之积名曰伏梁，起于脐，大如臂，上至心下，久不已，令人病烦心。脾之积名曰痞气，在胃脘覆大如盘，久不已，令人四肢不收，发黄疸，饮食不为肌肤，俗呼为食劳黄也。肺之积名曰息贲，在左胁下覆大如杯，久不愈，令人洒淅寒热喘嗽，发肺痈。肾之积名曰贲豚，发于少腹，上至心下，若豚状，或上或下，无时，久不已，令人喘逆骨痿少气。此五积之状，前贤言之，岂不分明？遍访医门，人人能道，及问治法，不过三棱、广朮、干漆、硇砂、陈皮、蒙石、巴豆之类。复有不明标本者，又从而补之。岂有病积之人，大邪不出，而可以补之乎？至于世之磨积取积之药，余初学医时，若曾用之，知其不效，遂为改辙。因考《内经》，骤然大悟。《内经》曰：木郁达之，火郁发之，土郁夺之，金郁泄之，水郁折之。王太仆曰：达谓吐，发谓汗，夺谓下，泄谓利小便，折谓折其冲逆。此五者，五运为司天所制，故立此五法，与五积若不相似然。盖五积者，因受胜己之邪，而传于己之所胜，适当旺时，拒而不受，复还于胜己者。胜己者不肯受，因留结为积。故肝之积得于季夏戊己日，心之积得于秋庚辛日，脾之积得于冬壬癸日，肺之积得于春甲乙日，肾之积得于夏丙丁日，此皆抑郁不伸而受其邪也。岂待司天克运，然后为之郁哉？且积之成也，或因暴怒喜悲思恐之气，或伤酸苦甘辛咸之食，或停温凉热寒之饮，或受风暑燥寒火湿之邪，其初甚微，可呼吸按导方寸，散而去之。不幸而遇庸医，强补而留之，留而不去，遂成五积。夫肥气者，不独气有余也，其中亦有血矣，盖肝藏血故也。伏梁者，火之郁也，以热药散之则益甚，以火灸之则弥聚。况伏梁证有二，名同而实异，不可不详焉。其一，伏梁上下左右皆有根，在肠胃之外，有大脓血，此伏梁义同肚痈；其一，伏梁身体髀股胻皆肿，环脐而痛，是为风根，不可动，动则为水溺濇之病。此二者《内经》虽言不可动，止谓不可大下，非谓全不可下，恐病去而有害。痞气者，举世皆言寒则痞，《内经》以为湿则痞，虽因饮冷而得，其阳气为湿所畜，以热攻之则不散，以寒攻之则湿去而寒退矣。息贲者，喘息贲而上行也，此旧说也。余以谓贲者，贲门也，手太阴之筋，结胷里而贯膈，入贲门，下抵季胁，其病支转筋痛，甚则成息贲。手心主结于臂，其病胷痛息贲。又云：肺下则居贲迫肝，善胁下痛。肝高则上支贲，两胁悗为息贲。若是言之，是积气于贲而不散。此《灵枢》说五脏处言此息贲者多，故予发之。贲豚者，贲与奔同，《铜人》言或因读书得之，未必皆然也。肾主骨，此积最深难疗。大忌吐涌。以在其下，止宜下之。故予尝以独圣散吐肥气，揃以木架，必燠室中，吐兼汗也。肝之积，便言风也，吐出数升后，必有血一二滴，勿疑，病当然也，续以磨积之药调之，尝治伏梁，先以茶调散吐之，兼汗，以禹功导水夺之，继之以降火之药调之。又尝治痞气，万举万全。先以瓜蒂散吐其酸苦黄胶腥腐之物三二升，次以导水禹功下二三十行，末以五苓淡剂等药调之。又尝治息贲，用瓜蒂散，不计四时，置之燠室中，更以火一炉，以助其汗，吐汗下三法齐行。此病不可逗遛，久则伤人。又尝治贲豚，以导水通经，三日一下之，一月十下，前后百行；次用活血化气磨积之药调之，此积虽不伤人，亦与人偕老。若六聚之物，在腑属阳而无形，亦无定法，仿此而行之，何难之有？或言：余之治积太峻。予曰：不然。积之在脏，如陈茎之在江河，且积之在脏，中间多着脂膜曲折之处，区臼之中。陈茎之在江河，不在中流，多在汀湾洄薄之地，遇江河之溢，一漂而去。积之在脏，理亦如之。故予先以丸药驱逐新受之食，使无梗塞，其碎着之积，已离而未下；次以散药满胃而下，横江之筏，一壅而尽。设未尽者，以药调之。惟坚积不可用此法，宜以渐除。《内经》曰：坚者削之。今人言块癖是也。
食积，酸心腹满，大黄、牵牛之类，甚者蒙石、巴豆。酒积，目黄口干，葛根、麦糵之类，甚者甘遂、牵牛。气积，噫气痞塞，木香、槟榔之类，甚者枳壳、牵牛。涎积，咽如拽锯，朱砂、腻粉之类，甚者瓜蒂、甘遂。痰积，唾涕稠粘，半夏、南星之类，甚者瓜蒂、藜芦。癖积，两胁刺痛，三棱、广朮之类，甚者甘遂、蝎梢。水积，足胫胀满，(木郁)李、商陆之类，甚者甘遂、芫花。血积，打扑肭瘀，产后不月，桃仁、地榆之类，甚者蝱虫、水蛭。肉积，赘瘤核疬，腻粉、白丁香，砭刺出血；甚者硇砂、信石。
九积皆以气为主，各据所属之状而对治之。今人总此诸药，并为一方，曰可治诸积，大谬也。无此病焉用此药？无彼病，焉用彼药？十羊九牧，何所适从？非徒无益，而又害之。
夫诸积不化，可服无忧散，每月泻三五次；可用桂苓白朮散、妙功丸。大忌生硬粘滑动风发热等物。

　　活法机要 【 元?张洁古】 

　　　养正邪自除

壮人无积，虚人则有之。脾胃怯弱，气血两衰，四时有感，皆能成积。若遽以磨坚破结之药治之，疾虽去而人已衰矣。干漆、硇砂、三棱、大黄、牵牛之类，用时则暂快，药过则依然。气愈消，疾愈大，竟何益哉！故治积者，当先养正则积自除。譬如满坐皆君子，纵有一小人，自无容地而去。但令其真气实，胃气强，积自消矣。实中有积，大毒之剂治之，尚不可过，况虚而有积者乎？此治积之一端也。邪正盛衰，固宜详审。

　　丹溪心法 【 元?朱震亨】 

　　　证治

痞块在中为痰饮，在右为食积，在左为血块。
气不能作块成聚，块乃有形之物也，痰与食积死血而成也。用酢煮海石、酢煮三棱、蓬朮、桃仁、红花、五灵脂、香附之类为丸，石碱白朮汤吞下。
治块当降火消食积，食积即痰也。行死血块，块去须大补。
凡积病不可用下药，徒损真气，病亦不去，当用消积药使之融化，则根除矣。
凡妇人有块多是血块。
五脏之积日五积，六腑之积曰六聚。积有定形，聚无定处，不问何经，并宜服十味大七气汤，吞下尊贵红丸子。

　　卫生宝鉴 【 元?罗天益】 

　　　论治

《黄帝针经》水胀篇云：肠覃何如？岐伯曰：寒气客于肠外，与卫相搏，卫气不得荣，因有所系，癖而内着，恶气乃起，瘜肉乃生。其始生大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。夫肠者大肠也，覃者延也，大肠以传导为事，乃肺之腑也。肺主卫，卫为气，得热则泄，得冷则凝。今寒客于大肠，故卫气不荣，有所系止而结瘕在内贴着，其延，久不已，是名肠覃也。气散则清，气聚则浊，结为瘕聚，所以恶气发起，瘜肉乃生，小渐益大，大至甚而鼓其腹，则如怀子之状也。此气病而血末病，故月事不断，应时而下，本非胎娠，可以此为辨矣。又云：石瘕何如？岐伯曰：石瘕生于胞中，寒气客于子门，子门闭塞，使气不通，恶血当泻而不泄，衃以留止，日久益大，状如怀子，月事不以时下，皆生于女子，可导而下之。夫膀胱为津液之府，气化则能出焉。今寒客于子门，则气必塞而不通，血壅而不流，衃以留止，结硬如石，是名石瘕也。此病先气病而后血病，故月事不来，则可倡导而下出者也。《难经》云：任之为病，其内苦结，男子生七疝，女子为瘕聚。此之谓也。非大辛之剂不能已也，可服见晛丸。

　　　食物所成

凡人脾胃虚弱，或饮食过常，或生冷过度，不能克化，致成积聚结块，心腹胀满，噫气吞酸，面青肌瘦。一曰食积，二曰酒积，三曰面积，四曰肉积，五曰鱼蟹积，六曰果菜积，七曰茶积，八曰水积，九曰血积，十曰虫积。食不消化，成积痞闷，宜用平胃散加缩砂、香附、神曲、麦芽、生姜。酒伤成积者，面黄黑，腹账时呕痰水，宜用对金饮子加葛根、赤茯苓、缩砂、神曲。食面过多成积，莱菔子汤下阿魏圆。食肉过多成积，宜用阿魏圆。食鱼蟹过伤成积，香苏散多加生姜、木香煎服。多食果菜成积，宜用桂香丸。喜吃茶成积成癖及吃干茶者，宜用星朮丸，或石膏、黄芩、升麻为末，砂糖水调下。多饮水浆成积，胷胁引痛，漉漉有声，宜十枣汤。瘀血成积，或因打扑，或因堕落，以致畜于胷腹，面黄粪黑，宜用抵当汤。饮食积聚，变化成虫，宜用妙应丸。

　　证治要诀 【 明?戴思恭】 

　　　论证治

有饮癖结成块，在腹胁之间，病类积聚，用破块药多不效，此当行其饮，宜导痰汤。何以知为饮？其人先曾病痰，口吐涎沫积水，或素来多痰者是也。又多饮人结成酒癖，肚腹积块，胀急疼痛，或全身肿满，肌黄少食，宜十味大七气汤，用红酒煎服。
肝积在左胁下，状如覆杯，或如鳖，或呕逆，或痛在两胁，牵引小腹，足寒转筋，久则如疟，名曰肥气，宜大七气汤，煎熟待冷，却以铁器烧通红，以药淋之，乘热服。肺积在右胁下大如覆杯，气逆背痛，或少气喜忘，目瞑肤寒，皮中时痛，如虱缘针刺，久则欬喘，名曰息贲，宜大七气汤加桑白皮、半夏、杏仁各半钱。
心积起脐下，直至心，大如臂，腹热咽干心烦，甚则吐血，名曰伏梁，宜大七气汤加石菖蒲、半夏各半钱。
脾积在胃脘，大如覆杯，痞塞不通，背痛心疼，饥减饱见，腹满吐泄，足肿肉消，久则四肢不收，名曰痞气，宜大七气汤下红圆子。
肾积发于小腹，奔上至心，上下无时，如奔豚走，饥见饱减，小腹急，腰痛口干，目昏骨冷，久则骨痿，名曰奔豚，宜大七气汤倍桂加茴香、炒楝子肉各半钱。
若腹中似若癖瘕，随气上下，未有定处，宜散聚汤。
若气作痛，游走心腹间，攻刺上下，隐若雷鸣，或已成积，或未成聚，以全蝎一个，劈破煎汤，调苏合香丸。
有正当积聚处，内热如火，渐渐及四肢，一日数发，如此二三日又愈，此不当攻其热。
又有元得热病，热留结不散，遂成症癖，此却当兼用去热之剂。

古今图书集成医部全录卷三百十七

　积聚门

　　医学入门 【 明?李梴】 

　　　积聚皆属于脾

经曰：积聚症瘕痞满，皆太阴湿土之气，始因外感内伤气郁，医误补而留之以成积。积者，阴气五脏所主，脉沉伏，或左或右，发有根，痛有常处。肝积左胁下曰肥气，言风气有余而血随气不行也，令人胁痛痎疟。心积脐上曰伏梁，言如梁之横架心下，令人烦心，乃火之郁也，忌热药与灸。又肠痈与此相似，但身股背肿，环脐而痛为痈。脾积胃脘稍右曰痞气，言阳气为湿所畜也，令人黄疸倦怠，饮食不为肌肤，仍忌热药。肺积右胁下曰息贲，言喘息奔而上行也，令人欬嗽肺痈。肾积发于小腹，或凑心下曰奔豚，言若豚之奔冲，上下无时也，令人喘逆骨痿，最为难治。诸积勿轻吐下，徒损真气，积亦不去。奔豚尤不可吐。五积古有五方，今增损五积丸更妙。聚者，阳气六腑所成，脉沉结，或隐或见，发无根，痛无常处，散聚汤、七气汤、大阿魏丸、香棱丸、大安丸加参。
积初为寒，宜辛温消导，大七气汤乌白丸之类。久则为热，宜辛寒推荡，木香槟榔丸、通元二八丹之类。有虫者，妙应丸。外治三圣膏、三棱煎、神效阿魏散之类。又阳虚有积易治，惟阴虚难以峻补。痞积又忌滞药，止宜早服滋补药中加鳖甲、龟板、秋石、丹，午服枳朮丸、大安丸，或酢鳖丸，善消融化为妙。若痞积冷滞贯脐，误为沉寒痼冷，投以姜附热药，初服甚与病积相宜，久则痞积益甚，真气伤而阴血烁矣。但硫、附固不可服，如知、蘗、门冬寒凉伤脾滞气，亦所不宜。古云：衰其大半而止。又云：养正积自除。皆为虚损有积而言也。平补之外，更能断厚味，节色欲，戒暴怒，正思虑，庶乎万全。

　　　痞块

气痞能作块成聚，块乃痰与食积死血有形之物而成，积聚症瘕一也。有积聚成块不移动者曰症，言坚硬贞固也。或有或无、或上或下、或左或右者曰瘕，言假血而成蠢动之形，且有活性。治左，破血为主，海石丸或当归龙荟丸料五钱，加桃仁、姜黄各一两，蜜丸。治右，调气，青皮汤、木香分气丸。有积者，消积正元散、红丸子、小阿魏丸，或当归龙荟丸、保和丸，俱加鹁鸽屎。水谷出入之路，饮食七情，郁积成痰，石碱丸、白芥丸。凡痞块在皮里膜外，俱宜二陈汤，加补气行气药。

　　医宗必读 【 明?李中梓】 

　　　总论证治

按积之成也，正气不足而后邪气踞之，如小人在朝，由君子之衰也。正气与邪气，势不两立，若低昂然，一胜则一负。邪气日昌，正气日削，不攻去之，丧亡从之矣。然攻之太急，正气转伤，初中末之三法，不可不讲也。初者，病邪初起，正气尚强，邪气尚浅，则任受攻。中者，受病渐久，邪气较深，正气较弱，任受且攻且补。末者，病魔经久，邪气侵凌，正气消残，则任受补。盖积之为义，日积月累，匪朝伊夕，所以去之，亦当有渐。太亟则伤正气，正伤则不能运化而邪反固矣。余尝制阴阳二积之剂，药品稍峻，用之有度，补中数日，然后攻伐，不问其积去多少，又与补中，待其神壮则复攻之，屡攻屡补，以平为期，此余独得之诀，百发百中者也。经曰：大积大聚，其可犯也，衰其半而已。故去积及半，纯与甘温调养，使脾土健运，则破残之余积，不攻自走。必欲攻之无余，其不遗人夭殃者鲜矣。经曰：壮者气行即愈，怯者着而为病。洁古云：壮盛人无积，虚人则有之，故当养正则邪自除。譬如满座皆君子，一二小人自无容身之地。虽然，此为轻浅者言耳。若大积大聚，不搜而逐之，日进补汤无益也。审知何经受病，何物成积，见之既确，发直入之兵以讨之，何患其不愈？兵法云：善攻者，敌不知其所守，是亦医中之良将也夫！
脉候坚强者生，虚弱者死。细沉附骨者，积脉也。沉而有力为积。脉沉紧者有寒积。脉浮而牢，积聚也。
酒积轻者，葛根、神曲、黄连、白豆蔻，甚者用甘遂、牵牛。
气积轻者，木香、枳壳、厚朴、橘红，甚者枳实、牵牛。
血积轻者，干漆、桃仁、牡丹、归尾、赤芍药、红花，甚者大黄、蝱虫、水蛭、穿山甲、花蕊石。
痰积轻者，半夏、(艹舌)蒌，甚者滚痰丸。老痰，海石、瓦楞子。痰在皮里膜外，白芥子。
水积轻者，五苓散，甚者商陆、甘遂、芫花。
茶积轻者，姜黄、芝麻，甚者茱萸、椒姜。
癖积轻者，三棱、蓬朮，甚者巴霜、大黄。
谷积轻者，麦芽、谷芽、神曲、砂仁，甚者鸡内金。
肉积轻者，山楂、阿魏，甚者硇砂、硝石。
蛋积，白豆蔻、橘红、豆豉、姜汁。
菜积，丁香、肉桂、麝香。
面积，萝卜子、姜酒煎。
鱼鳖积，紫苏、橘皮、木香、姜汁。治鳖积，白马尿。
狗肉积，杏仁、山楂。
虫积，雄黄、锡灰、槟榔、雷丸、芜荑、榧子、史君子。
疟积，鳖甲、草果。

　　景岳全书 【 明?张介宾】 

　　　论证

积聚之病，凡饮食血气风寒之属，皆能致之。但曰积曰聚，当详辨也。盖积者积累之谓，由渐而成者也。聚者聚散之谓，作止不常者也。由此言之，是坚硬不移者，本有形也。故有形者曰积；或聚或散者，本无形也，故无形者曰聚。诸有形者，或以饮食之滞，或以脓血之留，凡汁沫凝聚，旋成症块者，皆积之类，其病多在血分，血有形而静也。诸无形者，或胀或不胀，或痛或不痛，凡随触随发，时来时往者，皆聚之类，其病多在气分，气无形而动也。故《难经》以积为阴气，聚为阳气，其义即此。凡无形之聚，其散易；有形之积，其破难。临此证者，但当辨其有形无形，在气在血，而治积治聚，自可得其梗概矣。
饮食之积，凡暂积者，不过以饮食偶伤，必在肠胃之内，故可行可逐，治无难也。惟饮食无节，以渐留滞者多，或痞积于左胁膈膜之外，盖以胃之大络，名曰虚里，出于左乳下，其动应衣，此阳明宗气所出之道也。若饥饱无伦，饮食迭进，以致阳明胃气，一有所逆，则阴寒之气得以乘之，而脾不及化，故余滞未消，乃并肠外汁沫，搏聚不散，渐成症积矣。然其初起甚微，人多不觉，及其既久，则根深蒂固，而药饵难及。今西北小儿多有此疾，而尤于食面之乡为最；正以面性多滞，而留疾于皮里膜外，所以不易治也。即如妇人血症气痞，或上或下者，亦多在肠胃之外，募原之间，故当以渐渐消磨求法治之。慎无孟浪欲速，妄行攻击，徒致胃气受伤，而积仍未去，反以速其危也。
风寒外感之邪，亦能成积。如经曰：虚邪之中人也，留而不去，传舍于肠胃之外，募原之间，留着于脉，息而成积。又曰：病名伏梁，此风根也。由此观之，凡今人以疟后成痞者，是即风寒之属，类可推矣。但疟由风寒，固易知也，而诸积于风若不相涉。不知饮食之滞，非寒未必成积，而风寒之邪，非食未必成形，故必以食遇寒，以寒遇食，或表邪未清，过于饮食，邪食相搏而积斯成矣。经曰：虚邪之风，与其身形，两虚相得，乃客其形。信乎致积之由，多由于此。即血症气痞之由，亦无出于此。然积以寒留，留久则寒多为热；风以致积，积成而证已非风。故治此者，但当治其所留，不可发散以再伤其真气也。惟慎疾者，能知所由，而虑之于始，则可为保脾之良策。
症痞之积，凡或上或下，或左或右，本无定所。大都血积多在下，而气积食积，则上自胃脘，下自小腹，凡有留滞，无处不可停畜。余尝治一食症结痛者，乃在小腹下右角尖处，自后屡见此证，方知食道之行，必由小腹下右以入广肠，此实人所不知也。别有食停治按，在心腹痛门可考。故凡治积聚者，必当详审所因，庶得其确。尝见丹溪之论曰：痞块在中为痰饮，在右为食积，在左为血块，其不能作块，或聚或散者气也。块乃有形之物，痰与食积死血而成也。愚谓可聚可散者，此气聚无疑也。若以左为血积，右为食积，中为痰饮，则凿矣。即如小儿多有患痞者，必在左肋之下，此无非纵食所致，岂因其在左即为血积而可攻其血乎？若谓左血右食，则右岂无血而左岂无食乎？不可以为法也。

　　　论治

经曰：坚者削之，留者攻之，结者散之，客者除之，上之下之，摩之浴之，薄之刧之，开之发之，适事为故。凡治积聚之法，如经所云者，亦既尽矣。然欲总其要，不过四法，曰攻曰消曰散曰补，四者而已，详列如左：
凡积坚气实者，非攻不能去，如秘方化滞丸、化铁丹、遇仙丹，感应丸、大硝石丸、三花神佑丸、赤金豆、百顺丸之类，皆攻剂之峻者也。又如三棱丸、胜红丸、阿魏丸、助气丸、红丸子、温白丸之类，皆攻剂之次者也。
凡不堪攻击，止宜消导渐磨者，如和中丸、草豆蔻丸、保和丸、大小和中饮之类是也。若积聚下之不退而元气未亏者，但当以行气开滞等剂，融化而潜消之。无形气聚，宜散而愈者，如排气饮、神香散、指迷七气汤、十香丸、四磨饮之属是也。
凡积痞势缓，而攻补俱有未便者，当专以调理脾胃为主，如洁古之枳朮丸，乃其宜也。余复因其方而推广之，近制芍药枳朮丸，兼肝脾以消膨胀，除积聚，止腹痛，进饮食，用缓收功，其效殊胜于彼。再如大健脾丸、木香人参生姜枳朮丸，皆调补脾胃之妙剂，所当择用者也。
凡脾肾不足，及虚弱失调之人，多有积聚之病。盖脾虚则中焦不运，肾虚则下焦不化，正气不行，则邪滞得以居之。若此辈者，无论其有形无形，但当察其缓急，皆以正气为主。凡虚在脾胃者，宜五味异功散，或养中煎、温胃饮、归脾汤之类主之。虚在肝肾者，宜理阴煎、肾气丸、暖肝煎之类，酌而用之，此所谓养正积自除也。其或虚中有滞者，则不妨少加佐使。
治积之要，在知攻补之宜，而攻补之宜，当于孰缓孰急中辨之。凡积聚未久而元气未损者，治不宜缓，盖缓之则养成其势，反以难制，此其所急，在速攻可也。若积聚渐久，元气日虚，此而攻之，则积气本远，攻不易及，胃气切近，先受其伤，愈攻愈虚，则不死于积而死于攻矣。此其所重在命，不在乎病，所当察也。故凡治虚邪者，当从缓治，只宜专培脾胃以固其本，或灸或膏以疏其经，但使主气日强，经气日通，则积痞自消。缓急之机，即万全之策也。不独治积，诸病亦然。

凡坚痞之积，必在肠胃之外，募原之间，原非药力所能猝至，宜用阿魏膏、琥珀膏或水红花膏、三圣膏之类以攻其外，再用长桑君针法以攻其内，然此坚顽之积，非用火攻，终难消散，故莫妙于灸。余在燕都尝治愈痞块在左胁者数人，皆以灸法收功。
积久成疳，乃其经络壅滞，致动肝脾阳明之火，故为颊肿口糜牙龈臭烂之证，此其在外当用膏药艾火以破坚顽，在内当用芦荟等丸以清疳热。

　　石室秘箓 【 清?陈士铎】 

　　　痞块治法

病有坚劲而不肯轻易散者，当用软治。如人生块于胷中，积痞于腹内，法用药以软之，心中生块，此气血坚凝之故，法当用补血补气之中，少加软坚之味，则气血活而坚块自消。倘徒攻其块，而不知温补之药，则坚终不得消。方用人参、当归、青盐、五味、柴胡、半夏各一钱，白芍、麦冬各三钱，熟地五钱，山茱萸二钱，附子一片，水煎服。此方妙在纯用补药，止加青盐一味以软坚，若无意于治坚者，久之而坚自软，此柔能制刚之妙法也。痞块之坚，又一法以治之。盖坚在于腹中，若徒攻其坚，必致腹中不和，而损伤胃气，法当用和解之中软以治之，则坚之性可缓，而坚之形可化，坚之气可溃，坚之血可消。否则有形之物，盘踞于中，无形之气，必耗于外，日除坚而坚终不得去也。方用白朮五两，神曲二两，地栗粉八两，鳖甲一斤酢炙白芍、茯苓各三两，半夏、甘草、白芥子各一两，萝卜子、厚朴、人参各五钱，肉桂三钱，附子一钱各为末，蜜为丸，每日临睡送下五钱，即以美物压之，一料未有不全愈者。此方有神功，妙在用鳖甲为君，则无坚不入，尤妙用地栗粉佐鳖甲以攻邪，又不耗散真气；其余各品，俱是健脾理正之药，则脾健而物自化。尤妙用肉桂、附子冲锋，突围而进，则鳖甲大军相继而入，勇不可当。又是仁者之师，贼虽强横，自不敢抵敌，望风披靡散走。又有诸军在后，斩杀无遗，剿抚并用，有不三月告捷者哉？此更软治之妙。倘不补正气，惟大黄、巴豆两头尖、阿魏之类，直前攻坚，虽亦有得胜之时，然中州扫荡，田野萧然，终必仓空箱罄，人民匮乏之形，有数年不能培植者也。
有人成痞块之证，一时发作，而腹痛不可手按者，可用下堕之法，盖乘其邪动而堕之也。方用枳实一两，白朮二两，马粪炒焦五钱，酒煎服。盖马粪最能安痛，又不伤气，且又能逐邪而化物，故药笼中最宜预备之，盖仓猝间不可即得。此物愈久愈妙，不必多用至五钱，即一二钱用之，无不奇妙。今用五钱又与枳实同用，则积块自消。然而徒消其积，未免恐伤脾阴，又佐以白朮二两，大健其脾气，则马粪与枳实，可以施其祛荡之功，此妙法也。

　　方

化块丸 【 丹溪】 　治痞块及血块。
海粉酒煮　三棱　蓬朮俱酢煮　红花　桃仁　五灵脂　香附子各一两　石碱五钱
右为末，酢糊和丸梧子大，白朮汤下三五十丸。

连萝丸 【 《入门》】 　治食积死血，痰饮成块，两胁作痛，雷鸣嘈杂眩运。
黄连一半，以吴萸五钱同炒，一半以益智五钱同炒，去吴萸、益智　白芥子炒　萝卜子炒，各一两半　栀子　川芎　三棱　蓬朮　桃仁　香附子　山楂肉　神曲各一两　青皮五钱
右为末，蒸饼和丸梧子大，白汤吞下五六十丸。一名白芥丸，今名消积丸。

消块丸 【 《入门》】 　治痞块症瘕。
大黄四两　硝石三两　人参　甘草各一两五钱
右为末，陈酢三升，置磁器内，先纳大黄煎，不住手搅，使沸，微尽一升，下余药末，熬至可丸，则丸梧子大，米饮下三十丸，当利如鸡肝恶物。一名硝石丸。

加味柴平汤 【 《回春》】 　治积块有热。
柴胡　黄芩　半夏　苍朮　厚朴　陈皮　青皮　山楂肉　枳壳炒　神曲炒　三棱　蓬朮各七分　甘草五分
右剉，作一贴，入姜三片，枣二枚，水煎服。

消积保中丸 【 《医鉴》，下同】 　散痞除块。
白朮土炒，三两　橘红二两　半夏　白茯苓　香附酢炒　萝卜子炒　白芥子炒　神曲炒　黄连姜汁炒　栀子姜汁炒，各一两　槟榔七钱　蓬朮酢炒　三棱酢炒，各八钱　麦芽炒，六钱　干漆炒，五钱　青皮香油炒　缩砂仁各四钱　木香　阿魏各三钱
右为末，以姜汁酒糊和丸梧子大，白汤下八十丸。

开怀散　治心下积块痞闷，或发热。
柴胡　草豆蔻各一钱　三棱酢炒　蓬朮酢炒　青皮　陈皮　半夏　白茯苓　香附子　槟榔　枳实　红花　甘草各七分
右剉，作一贴，姜三片，煎服。

保和丸　治一切饮食所伤及积聚痞块，久服自消。
白朮五两　陈皮　半夏　茯苓　神曲炒　山楂肉各三两　连翘　香附子酒炒　厚朴　萝卜子炒，各二两　枳实　麦芽　黄连酒炒　黄芩酒炒，各一两
右为末，姜汁糊和丸梧子大，茶清下五七十丸。

紫香散　治心腹有气一块略通，或膨胀寒热。
枳实　地骨皮　三棱　蓬朮各一钱　柴胡　黄芩各七分　赤芍药　厚朴　香薷　黄连　延胡索各五分　甘草三分
右剉，作一贴，水煎服。

化痞丹 【 《回春》】 　消积块专攻之剂。
大黄四两，酢浸七日，日晒夜露七日　红花二钱　穿山甲炒，二两　青黛五分　木鳖子去油　桃仁　香附子便浸炒，各一两
右为末，将大黄和好酢煮为糊，和丸菉豆大，茅根葛根煎汤，下五七十丸。

增损五积丸　通治五积。
黄连肝积五钱，脾肾积七钱，心肺积一两五钱　厚朴肝心肺积五钱，脾肾积八钱　川乌头肝肺积一钱，心肾脾积五分　干姜肝心积五分，肺脾肾积一钱五分　人参肝心脾肺积二钱，肾积五分　茯苓一钱五分　巴豆霜五分
右为末，蜜丸梧子大，初服二丸，渐加，以微溏为度。治积块不拘脐上下左右通用。如肝积，加柴胡一两，川椒四钱，蓬朮三钱，皂角、昆布各二钱五分。心积，加黄芩三钱，肉桂、茯神、丹参各一钱，菖蒲五分。肺积，加桔梗三棱，天门冬、青皮、陈皮、白豆蔻各一钱，紫菀、川椒各一钱五分。脾积，加吴茱萸、黄芩、缩砂各二钱，泽泻、茵陈各一钱，川椒五分。肾积，加延胡索三钱，苦楝肉、全蝎、附子、独活各一钱，泽泻、菖蒲各二钱，肉桂三分，丁香五分。

消积正元散　治痰饮，气血郁结，食积，气不升降，积聚胀痛。
白朮一钱五分　神曲　香附　枳实　延胡索　海粉各一钱　赤茯苓　陈皮　青皮　缩砂　麦芽炒　山楂肉　甘草各七分
右剉，作一贴，姜三片，水煎服。

伏梁丸 【 《正传》，下同】 　治心积。
黄连一两五钱　厚朴　人参各二钱　黄芩　桂皮　茯神　丹参各一钱　干姜　石菖蒲　巴豆霜　川乌　红豆蔻各五分
右为末，蜜丸梧子大，黄连汤下。初服二丸，日加一丸，三日加二丸，至大便溏，便渐减服，周而复始。块减半勿服。

痞气丸　治脾积。
黄连八钱　厚朴四钱　吴萸三钱　黄芩二钱　缩砂　茵陈　干姜各一钱半　白茯苓　人参　泽泻各一钱　川乌　川椒各五分　桂皮　巴豆霜各四分　白朮二分
右为末，蜜丸梧子大，甘草汤下，服如上法。

三棱煎丸　治心腹坚胀，胁下满硬，胷中痞塞，喘满短气，常服顺气，消积滞，除膨胀。
三棱生半斤，捣为末，以酒三升，于银石器内熬膏　杏仁去皮尖炒　干漆炒烟尽　麦糵炒，各三两　青皮　萝卜子炒　神曲炒，各二两　硇砂飞，一两
右为细末，以三棱膏和丸如桐子大，每服二十丸，食后温米饮送下。

晞露丸 【 《宝鉴》，下同】 　治寒伤于内，气凝不流，结于肠外，久为症瘕，时作疼痛，腰不得伸。
三棱　莪朮各一两，并酒浸入巴豆三十粒，切碎同炒深黄，去巴豆　川乌炮　干漆炒烟尽，各五钱　茴香盐炒　青皮　穿山甲炒　雄黄研，各三钱　硇砂研，四钱　轻粉研，一钱　麝香另研，五分
右为细末，研匀，姜汁煮面糊，和丸梧子大，每服二十丸至三十丸，姜汤送下，温酒亦得，空心食前。

木香通气散　治寒气结瘕，腹大坚满，痛不可忍。
木香　戎盐炒　荆三棱炮，各五钱　枳实麸炒　炙甘草各三钱　厚朴姜炙，一两　干姜炮　蓬朮炮，各二钱
右为末，每服三钱，淡生姜汤食前调下。

见晛丸　治寒客下焦，血气闭塞而成瘕聚，坚大久不消者。
附子炮去皮脐，四钱　鬼箭羽　紫石英各三钱　泽泻　肉桂　延胡索　木香　大黄用酒同三棱浸一宿，焙，各二钱　三棱五钱　槟榔二钱五分　水蛭一钱，炒烟尽　桃仁三十粒，去皮尖，麸炒研　血竭另研，一钱五分
右十三味，除血竭、桃仁外同为末，入另研二味和匀，用元浸药酒打糊，丸如桐子大，每服三十丸，淡酢汤送下，食前温酒亦得。

肥气丸 【 东垣，下同】 　治肝之积，在左胁下如覆杯，有头足，久不愈，令人欬逆痎疟，连年不已，其脉弦而细。
柴胡二两　黄连七钱　厚朴五钱　炙草三钱　椒炒去汗去目及闭口者，四钱　广朮炮　昆布　人参　皂角去皮弦子煨，各二钱五分　干姜　巴豆去油，各五分　川乌炮去皮脐，一钱二分　白茯苓一钱五分
右，除茯苓、皂角、巴豆外，为极细末，再另研茯苓、皂角为细末和匀，方旋入巴豆霜和匀，炼蜜丸如桐子大，初服二九，一日加一丸，二日加二丸，渐加至大便微溏；再从两丸加服，周而复始。积减大半，勿服。秋冬加厚朴一半，连前重一两，减黄连一钱半。若治风癎，于一料中加人参、茯苓、菖蒲各三钱，黄连只依春夏用七钱，虽秋冬不减。淡酢汤送下，空心温服。

加减肥气丸　春夏合此，治同前。
柴胡　厚朴　人参　干姜各五钱　川乌　巴豆霜各三钱　肉桂二钱　黄连一两　川椒　甘草各五分
右，除巴豆霜外，同为细末，旋入巴豆研匀，炼蜜丸如梧子大，初服二丸，一日加一丸，二日加二丸，渐加至大便微溏，再从二丸加服，淡酢汤下，空心服。秋冬去干姜半钱，加厚朴一倍，减黄连一半。

肥气丸 【 《三因》】 
当归头　莪朮各一两半　青皮一两，炒　三棱　铁孕粉与三棱莪朮同入酢煮一复时，各三两　蛇含石火煅酢淬，七钱五分
右为末，酢煮米糊丸如菉豆大，每服四十丸，用当归浸酒下，食远服。

鳖甲丸　治肥气，体瘦无力，少思饮食。
鳖甲一枚，重四两者，净洗，以酢和黄泥固济，背上可厚三分，令干　大黄炒，二两　荆三棱炮剉　枳壳麸炒微黄，各三两　木香不见火　桃仁汤浸去皮尖双仁者，麸炒微黄细研如膏，各一两五钱
右除鳖甲外，捣为细末后，泥一风炉子，上开口，可安鳖甲，取前药末，并桃仁膏内鳖甲中，用好米酢二升，时时旋取入鳖甲内，以慢火熬令稠，取出药，却将鳖甲净洗，去泥焙干，捣为细末，与前药同和捣为丸如梧桐子大，每服二十九，空心温酒送下，晚食前再服。

息贲丸 【 东垣，下同】 　治肺之积，在右胁下覆大如杯，久不已，令人洒淅寒热，喘嗽，发肺痈，其脉浮而毛。
厚朴姜制，八钱　黄连炒，一两三钱　干姜炮　川椒炒去汗　白茯苓另末　紫菀各一钱半　人参二钱　桂枝　桔梗　荆三棱炮　天门冬　陈皮　川乌炮裂，去皮脐　白豆蔻各一钱　青皮五分　巴豆霜四分
右除茯苓巴豆霜，旋即入外余药，共为细末，炼蜜丸如桐子大，每服二丸。一日加一丸，两日加二丸，加至大便微溏，再从二丸加服。淡姜汤送下，食远服。周而复始。积减大半，勿服。秋冬加厚朴五钱，连前一两三钱；黄连减七钱，用六钱。

加减息贲丸　仲夏合此，其积为病，寒热喘欬，气上奔，脉濇，失精亡血，气滞则短气，血凝泣则寒热相参，气分寒，血分热。治法宜益元气，泄阴火，破气削其坚也。
川乌　干姜　白豆蔻　桔梗各一钱　紫菀　厚朴　川椒炒去汗　天门冬去心　荆三棱　白茯苓各一钱五分　人参　桂枝各二钱　陈皮八钱　黄连一两三钱　巴豆霜四分　红花少许　青皮七分
右为末，汤泡蒸饼为丸如桐子大，初服二丸，一日加一丸，二日加二丸，加至大便微溏为度，再从二丸加服，煎生姜汤送下，食前。忌酒湿面腥辣生冷之物。

息贲汤 【 《三因》，下同】 
半夏汤泡　桂心　人参　葶苈　吴茱萸汤泡　桑白皮炙　炙甘草各一钱五分
右作一服，水二钟，生姜五片，红枣二枚，煎至一钟，食前服。

半夏汤　治肺积息贲欬嗽。
细辛去叶苗　半夏制　桔梗炒　桑根白皮炙　前胡各一两五钱　贝母去心　诃黎勒煨去核　柴胡　炙甘草各一两　人参　白朮
右(口父)咀，每服三钱，水一盏，生姜三片，枣三枚劈破，同煎至七分，去滓温服，食后临卧各一服。

枳实散　治息贲气，腹胁胀硬，欬嗽见血，痰粘不利。
枳实麸炒　木香　槟榔　赤茯苓　五味子　甜葶苈隔纸炒紫　诃黎勒　甘草微炙，各半两　杏仁一两，汤洗去皮尖双仁，麸炒黄
右(口父)咀，每服三钱，水一钟，生姜半分，煎至六分，去滓，不拘时温服。

伏梁丸 【 《三因》，下同】 　治心之积，起脐上，大如臂，上至心下，久不愈，令人烦心，其脉沉而芤。
茯苓　人参　厚朴姜汁制　枳壳炒　三棱煨　半夏汤泡七次　白朮各等分
右为末，面糊丸梧子大，每服五十丸，用米饮汤下。

干漆丸　治伏梁气，横在心下，坚牢不散，胷中连背多疼。
干漆炒烟尽　芫花酢炒　鳖甲去裙襕酢炙　硇砂研，各一两　木香　桃仁去皮炒　川乌头去皮脐盐炒，各半两　雄黄细研　麝香研，各二钱半
右为细末，入别研药令均，酢煮面糊为丸如菉豆大，每服十丸，食前温酒送下。

半夏散　治伏梁积，心下硬急，满闷不能食，胷背疼痛。
半夏制　鳖甲酢炙，各一两半　桂心　大黄炒　诃黎勒皮　前胡　当归焙　青橘皮　槟榔　木香　荆三棱炮，各一两
右为末，每服三钱，水一钟，生姜半分，煎至六分，去滓，不拘时稍热服。

痞气丸 【 东垣，下同】 　治脾之积在胃脘，覆大如盘，久不愈，令人四肢不收，发黄疸，饮食不为肌肤，其脉大而长。
厚朴姜制，半两　黄连八钱　吴茱萸洗，三钱　黄芩　白朮各二钱　茵陈酒炙炒　缩砂仁　干姜炮，各一钱五分　白茯苓另为末　人参　泽泻各一钱　川乌炮去皮脐　川椒各五分　巴豆霜另研　桂各四分
右除茯苓、巴豆霜，另研为末，旋入外余药，同为细末，炼蜜丸桐子大，初服二丸，一日加一丸，二日加二丸，渐加至大便微溏，再从二丸加服，淡甘草汤下，食远服。周而复始。积减大半，勿服。

加减痞气丸　孟秋合此。
厚朴　黄芩酒制　黄连酒制　益智仁　归尾　橘皮去白　附子各三分　半夏五分　吴茱萸　青皮　泽泻　茯苓　神曲炒　广朮　昆布　熟地　人参　炙甘草　巴豆霜　葛根各二分　红花半分
右为细末，蒸饼为丸如桐子大，依前服法。
又方
赤石脂煅酢淬　川椒炒去汗　干姜炮，各二两　桂心　附子炮，各半两　乌头炮去皮脐，二钱半
右为细末，炼蜜和丸如梧子大，以朱砂为衣，每服五十丸，食远米汤下。

蒜红丸 【 《三因》，下同】 　治脾积腹胀如鼓，青筋浮起，坐卧不得者。
丁香　木香　沉香　缩砂仁　青皮　槟榔　橘红　蓬莪朮　草果去皮　牵牛各一两　粉霜　肉豆蔻面裹煨，各一钱　白茯苓　人参各半两　蒜二百瓣，半用生，半火煨熟
右为细末，以生熟蒜研膏，生绢绞取汁，和药为丸如梧子大，每服五七丸，加至十五丸，食后淡盐汤送下，忌咸酸鱼鲊茶酱腌藏鸡鸭生冷马牛杂肉之类，只可食淡白粥百日。

鳖甲丸　治痞气当胃脘，结聚如杯，积久不散，腹胁疼痛，体瘦成劳，不能饮食。
附子炮去皮脐　荆三棱炮　干漆捣碎炒烟尽　木香各一两　川大黄二两，剉碎酢拌炒令干　吴茱萸半两，汤泡微炒　鳖甲三两，去裙襕以米酢一小盏化硇砂一两，用涂鳖甲炙以酢尽为度
右为细末，酢煮面糊丸如桐子大，每服二十丸，空心温酒送下。

匀气汤　治脾积痞气，胃脘不安，肌瘦减食。
神曲炒　麦糵炒　桂心　白朮　厚朴姜汁炙　(木郁)李仁半生半炒　牵牛各一两，半生半炒　良姜炮，半两　甘草炙，二两　大腹子二枚，连皮
右(口父)咀，每服三钱，水一盏，生姜三片，枣一枚劈破，同煎至七分，去滓，食远稍热服，日三。

沉香饮子　治痞气，升降阴阳。
沉香　木香　羌活　桑皮微炒　人参　独活　白茯苓　紫苏叶各等分
右(口父)咀，每服三钱，水一盏半，生姜五片，大枣二枚，煎至七分，去滓，食前温服。二滓又作一服。

奔豚丸 【 东垣】 　治肾之积，发于小腹，上至心下，若豚状，或上或下，无时，久不已，令人喘逆，骨痿少气，及治男子内结七疝，女子瘕聚带下，其脉沉而滑。
厚朴姜制，七钱　黄连炒，五钱　楝子酒煮，三钱　白茯苓另末　泽泻　菖蒲各二钱　附子去皮　全蝎　独活各一钱　延胡索一钱半　川乌炮　丁香各五分　巴豆霜四分　肉桂二分
右除巴豆霜茯苓另为末，旋入外余药为细末，炼蜜丸如梧子大，初服二丸，一日加一丸，二日加二丸，渐加至大便微溏，再从二丸加服，淡盐汤下，食远服。周而复始，积减大半，勿服。秋冬加厚朴半两，连前一两二钱。如积势坚大，先服前药，不减，于一料中加存性牡蛎三钱，疝带下勿加。如积满腹或半腹，先治其所起是何积，当先服本脏积药，诸积疾自愈，是治其本也。余积皆然。如觉热加黄连，气短减厚朴，闷乱减桂。

奔豚汤 【 《三因》，下同】 
甘李根皮焙　干葛　川芎　当归　白芍药　黄芩　甘草炙，各一钱半　半夏汤泡七次，二钱
右作一服，水二钟，姜五片，煎至一钟，食前服。

沉香石斛汤　治肾脏积冷，奔豚气攻，少腹疼痛，上冲胷胁。
沉香　石斛　神曲炒，各一两　赤茯苓　人参　巴戟　桂心　五味炒　白朮　芎藭各七钱半　木香　肉豆蔻各五钱
右(口父)咀，每服三钱，水一盏，生姜三片，枣三枚劈破，煎至六分，去滓，食前热服。

木香槟榔散　治积气不散，结伏奔豚，发即上冲心胷，令人喘逆，骨痿少力。
木香　槟榔煨　磁石火煅酢淬　诃黎勒去核　牡蛎煅　桂心　蘹香子炒　芎藭　沉香　白芷炒，各半两　陈橘皮七钱五分
右为细末，每服二钱，炒生姜盐汤下。

万病紫菀丸 【 《元戎》】 　治脐腹久患痃癖如碗。
紫菀　菖蒲九节者　吴茱萸汤洗七次焙干　柴胡　厚朴姜制，各一两　桂枝　桔梗　茯苓　皂角去皮弦炙　干姜炮　黄连各八钱　人参　蜀椒微炒出汗　防风　巴豆去皮膜研出油　羌活　独活各五钱　川乌炮去皮脐，八钱
右为细末，入巴豆研匀，炼蜜丸如桐子大，每服三丸，渐加至五丸七丸，生姜汤送下，食后临卧服。有孕者不宜服。

温白丸 【 《和剂》】 　治心腹积聚，久症癖块，大如杯碗，黄疸宿食，朝起呕吐，支满上气，时时腹胀，心下坚结，上来抢心，旁攻两胁，十种水气，八种痞塞，翻胃吐逆，饮食噎塞，五种淋疾，九种心痛，积年食不消化，或疟疾连年不瘥，即前万病紫菀丸方，减羌活、独活、防风。肺息贲加人参、紫菀，心伏梁加菖蒲、黄连、桃仁，脾痞气加吴茱萸、干姜，肝肥气加柴胡、川芎，肾奔豚加丁香、茯苓、远志。

万病感应丸
即前温白丸内，加羌活、三棱、甘遂、杏仁、防风各一两五钱，威灵仙一两，减蜀椒。

千金硝石丸　止可磨块，不令困人，须量虚实。
硝石六两　大黄八两　人参　甘草各三两
右为细末，以三年苦酒三升置器中，以竹片作刻记，每人一升作一刻，先入大黄，不住手搅，使微沸，尽一刻，乃下余药，又尽一刻微火熬，便可丸如鸡子黄大，每服一丸。如不用大丸，作梧子大，每服三十丸。服后下如鸡肝米泔赤黑色等物。下后，忌风冷，宜软粥将息。

酢煮三棱丸 【 《宝鉴》，下同】 　治一切积聚，不拘年深日久，治之神效。
荆三棱四两，酢煮竹刀切晒　川芎二两，酢煮切　大黄半两，酢浸湿纸裹煨过切
右为末，酢糊丸如桐子大，每服三十丸，温水下，无时。病甚者一月效，小者半月效。

圣散子　治远年积块，及妇人干血气。
硇砂　大黄各八钱　麦糵炒取净面，六两　干漆炒烟尽，三两　萹蓄　茴香炒　槟榔各一两
妇人干血气加穿山甲二两炮。右为细末，每服五钱，临卧温酒调下，仰卧，此药只在心头，至天明大便如烂鱼肠，小便赤为验。药并无毒，有神效。小儿用一钱，十五以上三钱，空心服之更效。此按古本校定，今《纲目》刻本，硇砂乃六两，大黄乃八两，岂不悞人！

鸡爪三棱丸　治五脏痃癖气块。
鸡爪三棱　石三棱　荆三棱　木香　青皮　陈皮去白，各半两　硇砂三钱　槟榔一两　肉豆蔻一两
右为细末，生姜汁打面糊为丸桐子大，每服二十丸，姜汤下，空心临卧各一服。忌一切生冷硬粘物。

硇砂煎丸　消磨积块痃癖，一切凝滞。
黑附子二枚，各重五饯以上，正坐妥者，炮裂去皮脐剜作瓮子　硇砂　木香各三钱　川荜茇　破故纸隔纸微炒，各一两
右将硇砂末，用一盏水续续化开，纳在瓮内，火上熬干为末，安在附子瓮内，却用剜出附子末填盖，口用和成白面裹，约半指厚，慢灰火内烧匀，黄色，去面，同木香等为细末，却用元裹附子熟黄面为末，酢调煮糊为丸如桐子，每服十五丸至三十丸，生姜汤下。

削坚丸　治五积六聚，气结成块，食积癖瘕，心腹胀满，瘦瘁少食。
鳖甲酢浸两宿，去裙襕，再蘸酢炙黄，取末称　干漆捣碎，炒令烟出，取末称　荆三棱剉如半枣大，好酢浸两宿焙，取末称，各二两半　肉桂去粗皮　细松烟墨烧去胶　沉香　干姜炮　没药另研　萝卜子　干蝎去毒炒　胡椒　槟榔　木香　硇砂通明者为末，另研飞，各五钱　乳香另研　粉霜另研　轻粉各二钱五分
右为细末研匀，好酢煮薄面糊为丸如小菉豆大，每服二十丸，淡酢煎生姜汤送下，日进二服，夜间服。如未利，渐加丸数服，微利即减。

一肾散　消积块，进饮食。
橘红一斤　甘草四两　盐五钱
右用水十碗，从早煮至夜，以烂为度，水干则添水，晒干为末，淡姜汤调下。有块者，加姜黄半两，同前药煮。气滞，加香附二两，同前药煮。气虚者，加沉香半两，另入。噤口痢，加莲肉二两，去心另入。

阿魏丸　去诸积。
山楂　南星皂角水浸　半夏同南星浸　麦芽　神曲炒　黄连　萝卜子各一两　连翘　贝母　阿魏酢浸　(艹舌)蒌各半两　风化硝　石碱　黄连　白芥子各二钱五分
右为末，姜汁浸炊饼丸。

阿魏丸　去肉积。
阿魏　山楂肉各一两　连翘五钱　黄连六钱
右三味为末，以阿魏酢煮为糊，丸如桐子大，每服五六十丸，食前用白汤送下。脾胃虚者，用白朮三钱，陈皮、茯苓各一钱，煎汤送下。

散聚汤 【 《三因》】 　治九气积聚，状如症瘕，随气上下发作，心腹绞痛，攻刺腰胁，小腹(月真)胀，大小便不利。
半夏汤浸七次　当归　槟榔各七钱五分　杏仁去皮尖麸炒　陈皮去白　炙甘草　桂心　茯苓各二两　枳壳麸炒　附子炮去皮脐　川芎　厚朴姜制　吴茱萸汤浸，各一两
右每服四钱，水一盏，姜三片，煎七分，食前温服。大便不利加大黄。

新制阴阳攻积丸 【 《医宗必读》】 　治五积六聚，七症八瘕，痃癖，虫血，痰食，不问阴阳皆效。
吴萸炮　干姜炒　官桂去皮　川乌炮，各一两　黄连炒　半夏洗　橘红　茯苓　槟榔　沉香　厚朴炒　枳实炒　菖蒲忌铁　延胡索炒　人参　琥珀另研　桔梗各八钱　巴霜另研，五钱
右为细末，皂角六两，煎汁泛为丸如菉豆大，每服八分，渐加一钱五分，生姜汤送下。

古今图书集成医部全录卷三百十八

　积聚门

　　方

三棱汤 【 河间，下同】 　治症瘕痃癖，积聚不散，坚满痞膈，食不下，腹胀。
荆三棱二两　白朮一两　蓬朮　当归各半两　槟榔　木香各七钱五分
右为末，每服三钱，沸汤调下。

阿魏膏　治一切痞块，更服胡黄连丸。
羌活　独活　元参　官桂　赤芍药　穿山甲　生地黄　两头尖　大黄　白芷　天麻各五钱　槐枝　柳枝　桃枝各三钱　木鳖子仁二十枚　乱发如鸡子大一团　红花四钱
右用香油二斤四两，煎黑去渣，入发煎，发化仍去渣。徐下黄丹煎，软硬得中。入芒硝、阿魏、苏合油、乳香、没药各五钱，麝香三钱，调匀即成膏矣，摊贴患处。内服丸药，黄丹须用真正者效。凡贴膏药先用(石卜)硝，随患处铺半指厚，以纸盖，用热熨斗熨良久，如硝耗再加熨之，二时许，方贴膏药。若是肝积，加芦荟末同熨。

化气汤 【 《三因》】 　治息积。
砂仁　桂心　木香各二钱半　甘草炙　陈皮　茴香微炒　丁香皮　青皮去瓤炒　干姜　蓬朮炮，各半两　胡椒　沉香各一钱
右为细末，每服二钱，姜苏盐汤调下，妇人酢调下。

百劳丸河间　治一切劳瘵积滞疾，不经药，坏证者，宜服。
当归炒　乳香研　没药研各一钱　人参二钱　蝱虫去翅足　水蛭炒　桃仁各十四个，去皮尖　大黄四钱
右为细末，炼蜜和丸桐子大，都作一服可百丸，五更用百劳水下，取恶物为度，服白粥十日。百劳水，杓扬百遍，乃仲景甘烂水也。

通元二八丹 【 《入门》，下同】 　治积聚。
黄连八两　芍药　当归　生地　乌梅各五钱
右为末，雄猪肚一具，入药于内，以线缝之，铺韮菜二斤于锅内，蒸之一日，以药熟为度，取出捣丸梧子大，空心姜汤下七十丸，或泻一二次，以粥补住。

香棱丸　治五积六聚气块。
三棱　槟榔各三两　山楂二两　香附　枳壳　萝卜子　枳实　蓬朮　陈皮　青皮各一两　黄连　神曲　麦芽　鳖甲　干漆　桃仁　硇砂　缩砂　当归尾　木香　甘草各五钱
右为末，酢糊和丸梧子大，白汤下三五十丸。

大七气汤　治五积六聚，心腹痛胀，二便不利。
三棱　蓬朮　青皮　陈皮　桔梗　藿香　益智仁　香附子　肉桂　甘草各一钱
右剉，作一贴，姜三片，枣二枚，水煎服。一方加大黄、槟榔各一钱，治诸痞积面色萎黄，四肢无力，皆缘内有虫积，或好食生米，或壁土，或茶炭咸辣等物，只此一服除根。用水煎露一宿，空心温服，不得些少饮食，不然，则药力减而虫积不行矣。服后，心腹痛，当下恶物，如鱼冻虫鳖，至日午下积尽，方用温粥止之。

溃坚汤 【 《回春》，下同】 　治五积六聚，诸般痞块。
当归　白朮　半夏　陈皮　枳实　山楂肉　香附　厚朴　缩砂各一钱　木香五分，磨汁
右剉，作一贴，水煎调木香汁服之。一方，加海粉、瓦垄子、鳖甲炙为未，将阿魏酢煮化，入姜汁糊和丸梧子大，酒下五七十丸。名溃坚丸。

真人化铁汤　治五积六聚，痃癖症瘕。
三棱　蓬朮　青皮　陈皮　山楂肉　神曲　枳实　厚朴　黄连　当归　香附子　川芎　桃仁　槟榔各五分　红花　木香　甘草各三分
右剉，作一贴，姜三片，枣一枚，煎服。

石英散 【 《三因》】 　治石瘕。
紫石英酢淬，一两　当归尾　马鞭草　红花炒　乌梅肉各五钱　蓬朮酢炒　三棱酢炒　苏木节各三钱　没药　琥珀　甘草各一钱
右为末，以浓煎苏木酒调下二钱。不饮酒，姜汤调下。

红丸子 【 《得效》】 　治食积、酒积、脾积，血气诸般症块。
三棱　蓬朮　青皮　陈皮各五两　胡椒　干姜各一两
右为末，酢煮面糊和丸梧子大，矾红为衣，姜汤吞下五七十丸。

佐脾丸 【 丹溪】 　治食积。
山楂肉三两　连翘　陈皮　萝卜子炒，各五钱　赤茯苓　半夏各一钱
右为末，粥丸菉豆大，温水吞下五七十丸。

妙应丹 【 《得效》】 　治饮食中虫毒，或食水陆果瓜子卵，入腹而成虫蛇鱼鳖，或宿食留饮，结为症瘕。
附子四个，七钱重者，生去皮脐剜作瓮，入硇砂共一两七钱重，面裹煨熟去面不用　荜茇　木香　青皮　破故纸各三两五钱
右为末，面糊和丸梧子大，生姜橘皮汤下三十丸。

桂香丸 【 《入门》】 　治多食杂瓜果子成积，腹胀气急。
桂心一两　麝香一钱
右为末，饭丸菉豆大，白汤吞下十五丸。

胜红丸 【 丹溪】 　治血积酒积，及妇人脾血积气。
三棱　蓬朮并酢炒　青皮　陈皮　干姜炮　良姜炒，各一两　香附子酢炒，二两
右为末，酢糊和丸梧子大，姜汤下三五十丸。

增味四物汤 【 东垣】 　治血积。
熟地　当归　川芎　白芍　三棱　蓬朮　干漆炒　肉桂各等分
右，水煎服。

三棱煎 【 《入门》】 　治食症酒癖血瘕气块。
三棱　蓬朮各四两　芫花一两，同入磁器中，米酢五盏浸之，封口炭火煨令干，取出棱、朮、将芫花以余酢炒令微焦，共焙干
右为末，酢糊和丸菉豆大，姜汤下十五丸。

千金化气丸　治男子腹中气块痞结。
厚朴　腹皮　白芍药　川芎　白芷　音皮　陈皮　枳壳　香附　砂仁　白蔻　三棱　莪朮　延胡各一两　藿香　半夏　草果　槟榔各一两半　小茴香　干姜　木香各五钱　甘草三钱　丁香二钱
右剉，生姜三片，水煎，空心温服。

金露丸 【 《局方》】 　治腹内一切积聚症块作痛。
草乌炮　黄连各一两　生地黄　贝母　桔梗　巴豆霜　柴胡　紫菀　吴茱萸　菖蒲　干姜　白茯苓　桂心　芎藭　人参　甘草　防风　厚朴　枳壳　鳖甲　川椒　甘遂各五钱
右为末，面糊和丸梧子大，姜汤下三丸或五丸。

荆蓬煎丸 【 《得效》】 　消症块冷热积聚，破痰癖，消化宿食。
三棱　蓬朮并酒浸三日，夏一日取出，同巴豆肉三十八粒同炒黄色，去巴豆，却用汤浸，去白，各二两　木香　枳壳　青皮　茴香炒　槟榔各一两
右为末，面糊和丸菉豆大，姜汤下三五十丸。

秘方化滞丸 【 丹溪】 　理一切气，化一切积，久坚沉痼，磨之自消，暴积乍留，导之立去。夺造化，有通塞之功；调阴阳，有补泻之妙。
三棱　蓬朮并煨，各四钱八分　半夏曲　木香　丁香　青皮　陈皮并去白　黄连各二钱五分　巴豆肉酢浸一宿熬干，六钱　乌梅肉焙末，五钱
右为末，以乌梅末入白面少许煮作糊，和丸黍米大，每服五七丸至十丸。欲通利则以热汤下，欲磨积则以陈皮汤下，欲止泄则饮冷水。

三棱化积丸 【 《医鉴》】 　治诸般积聚。
三棱酒煮，六两　山楂肉四两　大黄酒蒸　槟榔各三两　蓬朮酢煮　木香　青皮　陈皮　香附子酢炒　枳实　厚朴　缩砂　神曲炒　麦芽炒　南星姜汤炮　半夏姜制　萝卜子炒　黄连炒　桃仁　干漆炒　甘草各一两
右为末，酢糊和丸梧子大，白汤下四五十丸。

宽中丸 【 《类聚》，下同】 　治七症八瘕，五积六聚，痃癖气块，胷腹胀痛，面黄肌瘦，一切沉滞之疾。
苍朮炒　乌药　香附各二两　青皮　干姜炮　三棱　蓬朮并酢煮　陈皮　良姜炮　茴香炒　神曲　麦芽炒，各一两
右为末，酢糊和丸梧子大，姜汤下五十丸。

万应丸　破一切积，散一切气，气蛊血块，症瘕积聚，食积，肉积，酒积，鼓胀浮肿痰饮等证。
硇砂水飞　阿魏酢研　大黄　吴萸　青蒙石　焰硝同蒙石煅　肉桂　木香　青皮　延胡　当归　五灵脂　蛤粉炒　乳香　没药　菖蒲　皂角　茴香炒　干漆炒　槟榔　陈皮　枳壳　三棱　蓬朮并酢煨　丁香　穿山甲　良姜炒　甘遂　芫花　大戟　雄黄各二钱半　巴豆霜一钱半
右为未，酢糊和丸梧子大，姜汤下三五十丸。

延年护命丹　治三十六般积，二十四般气，及血积虫积。
大黄十两，半生，半酢浸，切片焙干　乳香　没药　轻粉各一钱　芫花　鳖甲酢炙，各五钱　蓬朮　三棱并炮　黑丑头末一两　陈皮二钱五分，与芫花同酢浸一宿，焙干
右为末，蜜和捣千杵，每一两分作四丸，细嚼一丸，温水送下，临卧时，明早取下恶物为效。三日只吃白粥将息。忌生冷油腻。

桃溪气宝丸　治积聚症瘕，腹胁如抱一瓮，瘦瘠露骨，一切气积食积，大便秘濇，寒热往来。
黑丑头末二两　大黄一两半　羌活　茴香炒　川芎　木香　当归　陈皮各五钱　槟榔　青皮各一两
右为末，熬皂角膏和丸，姜汤下五七十丸。

琥珀膏 【 丹溪】 　贴积块。
大黄　(石卜)硝各一两
右为末，大蒜捣为膏，和匀作片贴之。《入门》加麝香五分，名硝黄膏。

五仙膏 【 《回春》】 　治一切痞块积聚癖疾。
大黄　皂角　生姜　生葱　大蒜各半斤
右共捣烂，水煎取汁，去滓再熬成膏，黑色为度，摊绢帛上，先以针刺患处，后贴膏药。

贴痞膏 【 《入门》】 
水红花子二钱　生大黄　(石卜)硝　山栀仁　石灰各一钱　酒酵一块，如鸡子大
右共捣成膏，用布摊开，贴痞块上，再用汤瓶熨手帕勒之，三日后揭起，肉黑如墨，是其效也。

保安丸　治症积，心腹内结如拳，渐上不止，抢心疼痛，及绕脐腹痛不可忍者。
大黄三两，蒸熟切片焙　大附子五钱，去脐皮　干姜一两，炮　鳖甲一两半，酢煮一复时，炙黄炒
右为末，取三年米酢一大升，先煮四五合，然后和药丸如桐子大，每服十丸至二十丸，空心酢或酒米饮下后取积如鱼肠脓血烂肉汁清泥，当下。

小七香丸 【 《和剂》，下同】 　温中快膈，化积和气。治中酒呕逆，气膈食噎，茶酒食积。
甘松八两　益智仁六两　香附子炒　丁香皮　甘草炙，各十二两　蓬朮煨　缩砂各二两
右为末，蒸饼为丸菉豆大，每服二十丸。温酒姜汤热水任下。

取虫丸　治虫积。
胡黄连　芜荑　雷丸　鹤虱　大黄　史君子　锡灰　三棱　蓬朮　木香　槟榔　青皮
右为细末，丸服。

神保丸　治宿食不消。
木香　胡椒各二钱五分　巴豆十粒，去皮心研　干蝎七枚
右为末，汤浸蒸饼，丸麻子大，朱砂三钱为衣，每服五丸，用柿蒂汤或姜酢茶蜜茴香等汤，随宜送下。

三棱散　治积聚症瘕痃癖不散，坚满痞闷，食不下。
三棱　白朮炒，各二两　蓬朮　当归各五钱　木香　槟榔各三钱
右为末，每服三钱，沸汤调下。

桃仁煎 【 《良方》，下同】 　治血瘕。
桃仁　大黄炒　(石卜)硝各一两　蝱虫半两，炒黑
右为末，以醇酢一中盏，煮三分，下前三味，不住手搅，煎至可丸，乃下(石卜)硝，丸如桐子大，不吃晚食五更初温酒下五丸，日午下秽物。如未见，再服。仍以调气血药补之。

穿山甲散　治症瘕瘀血，心腹作痛。
穿山甲炙　鳖甲酢炙　大黄炒　干漆炒烟尽　桂各一两　川芎　芫花酢炒　归尾各五钱　麝香一钱
右为末，每服一钱，酒调下。

遇仙丹　追虫逐积，消澼利痰，万病可除。
黑丑头末　槟榔各一斤　大黄半斤　三棱　莪朮酢炙，各四两　木香二两
右为末，用大皂角去子打碎，煎浓汤，去滓，煮面糊为丸桐子大，每服四五十丸，以强弱加减，五更茶清下。如未通，再饮温茶助之。下虫积恶物尽了，白粥补之。

感应丸　治宿食积滞，腹痛胷膈痞闷疼痛，吐泻。
木香　肉豆蔻　丁香各一两半　干姜炮，一两　巴豆七十粒，取霜　杏仁一百四十粒，去皮尖研　百草霜二两
右先将前四味为末，后入三味同研匀，外用好黄蜡六两溶化，以绢滤净，更用好酒一升，于银石器内，煮黄蜡数沸，待倾出其蜡自浮，听用。凡春夏修合。先用香油一两，铫内熬令香油熟，次下酒蜡四两，同化成汁，就铫内乘热，拌和前药成剂，分作小锭，油纸裹放，旋丸服之。若秋冬须用香油一两五钱，每服三十丸，空心姜汤下。

陈米三棱丸　消积聚，去米面五谷等积。
陈仓米一两，用新巴豆五枚去壳，同米慢火炒巴豆焦色，去豆不用　陈皮　三棱煨　砂仁　麦芽各二钱　南木香一钱
右为末，酢糊和丸菉豆大，每服十五丸至二十丸，食远姜汤送下。

积块丸　治症瘕积聚癖块，一应难消难化，腹中饱胀，或虫积疼痛，皆能取效如神，不伤元气。
沉香八分　三棱　莪朮并酢煨　自然铜　蛇含石二味并烧红酢淬七次，各二钱　木香一钱半　雄黄　全蜈蚣焙，各一钱二分　辰砂八分　铁华粉糯米酢炒，一钱　冰片五分　芦荟　天竺黄　阿魏　全蝎洗焙干，各四钱
右为极细末，用雄猪胆汁为丸，黑狗胆汁尤妙，丸如梧桐子大，每服七八分，重者一钱，五更酒送下，块消即止，不必尽剂。

消痞核桃
莪朮酒洗　当归酒洗　白芥子四两　皮硝　海粉各八两　急性子四两，捣　大核桃一百枚
右先以羣药入砂锅内，宽水煮三四沸，入核桃重五钱者百枚，同煮一日夜，以重一两为度，取起晾干，先用好膏药一个掺阿魏一钱，麝香半分，量痞大小贴住，以热手磨擦，每空心服前桃一个，三日后二个以至三个，服完，用四物汤之类数贴即愈。

神化丹秘方　消癖积，破血气，及下诸癖积血气块。
硇砂　干漆炒　血竭各三钱　乳香一钱五分　红娘子二十个，去翅　螌蝥二十个，去翅足
右为末，枣肉为丸如豌豆大，每服一丸至三五丸，临卧，或枣汤或姜汤或红花苏木汤送下。

雷丸丸 【 《外台》】 
雷丸　陈皮　桃仁去皮尖麸炒，各一两二钱半　贯仲　芜荑　青葙子　干漆炒烟出，各一两　乱发鸡子大，烧存性　狼牙一两半
右为细末，炼蜜丸如小豆大，空心温酒送下二十丸，日三服。

化虫丸
鹤虱去土　槟榔　苦楝根　胡粉炒，各一两　枯白矾二钱五分
右为末，米糊丸如桐子大，一岁服五丸，量人大小加减丸数。温浆水入生麻油三四点，打匀送下，清米汤亦可，不拘时。其虫细小者，皆化为水，大者自下。

黄连消痞丸　治心下痞满，壅滞不散，喘促不安。
黄连一两　黄芩二两，炒　枳实七钱，麸炒　半夏九钱　陈皮　猪苓各五钱　茯苓　白朮　甘草炙，各三钱　泽泻一钱　姜黄二钱
右为末，蒸饼为丸如梧桐子大，每服五七十丸，白滚汤任下。

木香硇砂煎丸
木香　硇砂　官桂　附子炮　干漆炒去烟　牙皂角　细墨　乳香研　荆三棱炮　广朮炮　大黄炒另末　没药研　干姜炮　青皮各一两　巴豆霜五钱
右，除研药外，同为末，以好酢一升，化开硇砂，去粗渣，银石器中慢火熬，次下巴豆霜、大黄末熬成膏，将前药末入膏内，和丸如桐子大，每服三五十丸，食后温酒送下。

青盐丸
青盐　硇砂各一钱　曲末三钱　盐豉四十个　大椒　巴豆各三十个，去皮心膜出油
右，枣肉三十个，同研匀，酢糊丸桐子大，每服三十丸，温姜汤下。积在上，食后；积在下，食前服。

干柿丸
猪牙皂角去皮弦子　干漆炒烟尽　没药研　三棱炮　青蒙石　干姜炮　水银结沙子，各一钱　轻粉二钱　巴豆三十枚，去皮膜酢煮十沸
右件各研匀，软饭和丸菉豆大，朱砂一钱为衣，柿蒂汤冷下三五丸，加减用之。妇人有胎勿用。

大和中饮　治饮食留滞积聚等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱五分
右，水一钟半，煎七分，食远温服。

芍药枳朮丸　治食积痞满，脾胃不和等证。
白朮面炒　赤芍药各二两，酒炒　陈皮留白　枳实各一两，面炒
右荷叶汤煮黄老米粥，为丸桐子大，米饮或滚白汤任下百余丸。

赤金豆　治诸积不行。凡血凝气滞，疼痛肿胀，虫积结聚症坚，宜此主之。此丸去病捷速，较之硝、黄、棱、莪之类过伤脏气者，大为胜之。
巴豆霜去皮膜，略去油，一钱五分　轻粉一钱　生附子略炒燥切　皂角炒微焦，各二钱　丁香　木香　天竺黄各三钱　朱砂二钱
右为末，酢浸蒸饼，为丸萝卜子大，朱砂为衣。欲渐去者，每服五七丸；欲骤行者，每服一二十丸。滚水或煎药，或姜酢茶蜜茴香史君子煎汤为引送下。若利多不止，可饮冷水一二口即止。盖此药得热则行，得冷则止也。

百顺丸　治一切阳邪积滞，凡气积血积，虫积食积，伤寒实热秘结等证，但为汤引，随宜送下，无往不利。
川大黄锦纹者，一斤　牙皂角炒微黄，一两六钱
右为末，用汤浸蒸饼，捣丸菉豆大，每服五分或一钱，或二三钱，酌宜用引送下。或用蜜为丸亦可。一名八仙丹。

理阴煎　治肝肾不足，积聚等证。
熟地黄三五七钱或一二两　炙甘草一二钱　当归二三钱或五七钱　干姜炒黄色，二三钱　或加肉桂一二钱
右，水二钟，煎七八分，热服。

养中煎　治脾胃不足，积聚等证。
人参一二三钱　白扁豆二三钱，炒　山药炒　茯苓各二钱　干姜炒黄，一二钱　炙甘草一钱
右，水二钟，煎七分，食远温服。

温胃饮　治前证。
人参一二三钱或一两　白朮炒，一二钱或一两　扁豆炒，二钱　陈皮或不用　炙甘草各一钱　干姜炒焦，一二三钱　当归一二钱，滑泄者勿用
右，水二钟，煎七分，食远温服。

暖肝煎　治同理阴煎。
当归二三钱　枸杞子三钱　白茯苓　乌药　小茴香各二钱　肉桂一二钱　沉香一钱，木香亦可
右，水一钟半，加生姜三五片，煎七分，食远温服。

小和中饮　治气虚不堪攻击者。
扁豆　山楂各二钱　甘草五分　白茯苓　陈皮　厚朴各一钱五分
右，水一钟半，加生姜三五片，煎服。

神香散　治气聚
丁香　白豆蔻或砂仁亦可
右二味等分为末，清汤调下五七分，甚者一钱，日数服不拘。

　　单方

奔豚气痛：枳实蒸为末，饮下方寸匕，日三夜一。 【 《外台》】 

奔豚气痛，上冲心腹：鳖甲酢炙三两，京三棱煨二两，桃仁去皮尖四两，汤浸研汁三升，煎二升，入末煎，良久下酢一升，煎如饧，每空心酒服半匙。 【 《圣济总录》】 

腹中鳖症：胡粉、黍米淋汁温服大效。 【 《易简方》】 

心腹宿症，及卒得症：朱砂研细搜饭，以雄鸡二只，饿二日，以饭饲之，收粪曝燥为末，温酒服方寸匕，日三服。服尽更作，愈乃止。 【 《外台》】 

腹胁痞块：雄黄、白矾各一两为末，面糊调膏，摊贴即效。未效再贴。待大便数百斤之状乃愈，秘方也。

症瘕积聚：雄黄二两为末，水飞去皮，入新竹筒内，以蒸饼一块塞口，蒸七度，用粉脂一两，和丸菉豆大，每服七丸，酒下，日三服。 【 《千金方》】 

腹胁积块：风化石灰半斤，瓦器炒极热，入大黄末一两，炒红取起，入桂末半两，略炒，入米酢和成膏，摊绢上贴之，内服消块药，甚效。 【 丹溪】 

食鱼鲙多，胀满成瘕，痛闷，日渐羸弱：取水中小白石数十枚，烧赤，投五升水中七遍，热饮，如此三五度，当利出瘕也。

腹中痞块：皮硝一两，独蒜一个，大黄末八分，捣饼贴患处，以消为度。 【 《经验方》】 

积年气块，脐腹疼痛：硇砂酢煮二两，木瓜三枚，切去瓤，入硇砂在内，碗盛，于日中晒至瓜烂，研匀，以米酢五升，煎如稀饧，密收。用时，旋以附子末和丸梧子大，热酒化下。 【 《圣惠》，下同】 

治痃癖症块，暖水脏，杀三虫，妇人血气子宫冷：腊月收桑条灰，淋去苦汁，日干。每硇砂一两，用水三两，以水化硇拌灰，干湿得所，以瓶盛灰半寸，入硇于内，以灰填盖固济，文武火煅赤，冷定取出，以箕铺纸三重，安药于上，以热水淋之，直待硇味尽即止。以钵盛汁，于热灰中养之，常令鱼眼沸，待汁干，入瓶再煅，一食顷取出重研，以粟饭和丸菉豆大，每空心酒下五丸，病去即止。名硇砂丸。

嗜酒任气，血凝于气，则为气鳖；嗜酒痼冷，败血入酒，则为酒鳖。摇头掉尾，大者如鳖，小者如钱，上侵人喉，下蚀人肛，或附胁背，或隐肠腹：用生硫黄末，老酒调下，常服之。 【 《直指方》】 

膜外气痛及气块：延胡索不限多少为末，猪胰一具，切作块子，炙熟蘸末频食之。 【 《胜金方》】 

症瘕鼓胀：三棱煎。用三棱根切一石，水五石，煮三石，去滓更煎，取三斗汁，入锅中重汤煎，如稠糖，密器收之。每旦酒服一匕，日二服。 【 《千金翼》】 

痃癖气块：草三棱、荆三棱、石三棱、青橘皮、陈橘皮、木香各半两，肉豆蔻、槟榔各一两，硇砂二钱为末，糊丸梧子大，每姜汤服三十丸。 【 《奇效良方》】 

痃癖不瘥，胁下硬如石：京三棱一两炮，川大黄一两为末，酢熬成膏，每日空心生姜橘皮汤下一匙，以利下为度。 【 《圣惠》】 

痞气胷满口干，肌瘦食减，或时壮热：石三棱、京三棱、鸡爪三棱并炮，蓬莪朮三枚，槟榔一枚，青橘皮五十片酢浸去白，陈仓米一合酢浸淘过，巴豆五十个去皮，同青皮仓米炒干，去豆为末，糊丸菉豆大，每米饮下三丸，日一服。 【 《圣济总录》】 

老少痃癖，往来疼痛：香附，南星等分为末，姜汁糊丸梧子大，每姜汤下二三十丸。 【 《圣惠》】 

腹中痞块：芪叶、独蒜、穿山甲末、食盐，同以好酢捣成饼，量痞大小贴之，两炷香为度。其痞化为脓血，从大便出。 【 保寿堂】 

卒暴症疾，腹中有如石刺，昼夜啼呼：牛膝二斤，以酒一斗渍之，密封于灰火中，温令味出，每服五合至一升，随量饮。 【 《肘后方》】 

凡食鱼脍及生肉，在胷膈不化，成症瘕：马鞭草捣汁饮一升，即愈。 【 《千金》】 

卒暴症块坚如石，作痛欲死：取蒴藿根一小束，洗净细擘，以酒二升，渍三宿，温服五合至一升，日三服。若欲速用，于热灰火中温出药味服之。此方无毒，已愈十六人矣。 【 《录验》】 

鳖瘕坚硬，肿起如盆，眠卧不得：蒴藿根白皮一握，捣汁，和水服。 【 《千金》】 

癖痞鼓胀，及坚硬如杯盌者：用水红花子一升另研，独颗蒜三十个去皮，新狗脑一个，皮硝四两，石臼捣烂，摊在患处，上用油纸，以长帛束之。酉时贴之，次日辰时取之。未效，再贴二三次。倘有脓溃勿怪，仍看虚实，日逐间服钱氏白饼子、紫霜丸、塌气丸、消积丸，利之磨之，服至半月，甚者一月，无不瘥矣。以喘满者为实，不喘者为虚。 【 《经验方》】 

腹中痞积：水红花或子一盌，以水三盌，用桑柴文武火煎成膏，量痞大小摊贴，仍以酒调膏服。忌腥荤油腻之物。 【 保寿堂】 

腹中暴症硬如石，刺痛，不治，百日内死：取虎杖根勿令影临水上，可得石余，洗干捣末；秫米五斗，炊饭纳入搅之；好酒五斗渍之，封。候药消饭浮，可饮一升半。勿食鲑鱼及盐。但取一斗干者，薄酒渍饮。从少起，日三服亦佳。症当下也，此方大胜诸药。 【 《外台》，下同】 

万病积聚：七八月收蒺藜子水煮熟，曝干，蜜丸梧子大，每酒服七丸，以止为度。其汁煎如饴服之。

腹中痞块：大黄十两为散，酢三升，蜜两匙和煎，丸梧子大，每服三十丸，生姜汤下，以利为度。

腹胁积块，大黄二两，(石卜)硝一两为末，以大蒜同捣膏贴之，或加阿魏一两尤妙。 【 丹溪】 

久患积聚，二便不利，上抢心腹，胀满害食：大黄、白芍各二两为末，水丸梧子大，每汤下四十丸，日三，以止为度。 【 《千金》】 

脾癖疳积，不拘大人小儿：锦纹大黄三两为末，酢一盏，沙锅内文武火熬成膏，倾瓦上，日晒夜露三日，再研，用舶上硫黄形如琥珀者，宫粉各一两，同研匀。十岁以下小儿半钱，大人一钱半，米饮下。忌一切生冷鱼肉，只食白粥半月。如一服不愈，半月之后再服。若不忌口，不如勿服。 【 《圣济总录》】 

腹中暴症，有物如石，刺痛啼呼，不治，百日死：多取商陆根捣汁，或蒸之，以布藉腹上，安药勿覆，冷即易，昼夜勿息。 【 《千金》】 

痃癖如石，在胁下坚硬：生商陆根汁一升，杏仁一两，浸去皮捣如泥，以商陆汁绞杏泥火煎如饧，每服枣许，空腹热酒下，以利下恶物为度。

中焦热痞，善忘不禁：(艹闾)茹三分，甘草炙二两，消石半两，为末，每服一钱，鸡鸣时温酒下，以知为度。 【 《圣惠》】 

心下伏瘕，大如杯，不得食者：泽漆四两，大黄、葶苈熬三两捣筛，蜜丸梧子大，每服二丸，日三服。 【 《肘后方》】 

痞证发热盗汗，胷背疼痛：甘遂面包浆水煮十沸，去面以细糠火炒黄为末，大人三钱，小儿一钱，冷蜜水，临时服。忌油腻鱼肉。 【 《普济方》】 

涎积症块：续随子三十枚，腻粉二钱，青黛炒一钱，研匀，糯米饭丸芡子大，每服一丸，打破，以大枣一枚，烧热去皮核，同嚼，冷茶送下。半夜后，取下积聚恶物为效。 【 《圣济总录》，下同】 

积冷成痃癖，不思饮食，羸困者：莨菪子三分，水淘去浮者，大枣四十九个，水三升煮干，只取枣去皮核，每空心食一个，米饮下，觉热即止。

胷中结聚如核：巴豆半两，去皮心炒捣如泥，藜芦炙研一两，蜜和丸麻子大，每吞一二丸。 【 《肘后方》，下同】 

腹中症结，妨害饮食，羸瘦：射罔三两，椒三百粒，捣末，鸡子白和丸麻子大，每服一九，渐至三丸，以愈为度。

风气所攻，脏腑积滞：用牵牛子以童尿浸一宿，长流水内洗半日，生绢袋盛，挂风处令干，每日盐汤下三十粒。极能搜风，亦消虚肿。久服，令人体清瘦。 【 《斗门方》】 

一切积气宿食不消：黑牵牛头末四两，用萝卜剜空，安末盖定，纸封，蒸熟取出，入白豆蔻末一钱，捣丸梧子大，每服一二十丸白汤下。名顺气丸。

男妇五般积气成聚：用黑牵牛一斤，生捣末八两，余滓以新瓦炒香，再捣取四两，炼蜜丸梧子大，至重者三十五丸，陈橘皮生姜煎汤，卧时服，半夜未动，再服三十丸，富下积聚之物。寻常行气每服十丸。 【 《博济方》】 

胷膈食积：牵牛末一两，巴豆霜三个，研末，水丸梧子大，每服二三十九，食后，随所伤汤下。 【 子和】 

追虫取积：用黑牵牛半两，槟榔二钱半为末，每服一钱，紫苏汤下。 【 《普济方》】 

男妇气痛，不拘久近：威灵仙五两，生韭根二钱半，乌药五分，好酒一盏，鸡子一个，灰火煨一宿，五更视鸡子壳软为度，去滓温服，以干物压之，侧睡向块边。滓再煎，次日服。觉块刺痛，是其验也。 【 《摘元》】 

病发症者，欲得饮油，用油一升，入香泽煎之，盛置病人头边，令气入口鼻，勿与饮之，疲极眠睡，病当从口出，急以石灰粉手捉取抽尽，即是发也。

胷喉间觉有症虫上下，常闻葱豉食香，此乃发症虫也：二日不食，开口而卧，以油煎葱豉令香，置口边，虫当出，以物引去之必愈。

腹中癖气：生萸子一斤压破，酒五斤，渍二七日，空腹每饮一升，神良。 【 《独行方》】 

腹内鳖症：陈酱茄儿烧存性，入麝香轻粉少许，脂调贴之。 【 《寿域方》】 

心腹积结气：杏仁、桂枝、橘皮、诃黎勒皮等分为丸，每服三十九，白汤下，无忌。 【 《食疗》】 

虚寒积癖，在背膜之外，流于两胁，气逆喘急，久则营卫凝滞，溃为痈疽，多致不救：用胡椒一百五十粒，全蝎去毒十个，木香不见火二钱半为末，粟米饭丸菉豆大，每服十五丸，橘皮汤下。名磨积丸。 【 《济生方》】 

腹中症块：茱萸三升捣，和酒煮熟，布裹熨症上，冷更炒热，更番熨之，症移走，逐熨之，消乃止。 【 《集验方》】 

脾积结块：鸡子五个，阿魏五分，黄蜡一两，同煎化，分作十服，每空心细嚼，温水送下。诸物不忌，腹痛无妨。十日后，大便下血，乃积化也。 【 保寿堂】 

痞块有积：阿魏、五灵脂炒烟尽各五钱为末，以黄雄狗胆汁，和丸黍米大，空心唾津送下三十丸。忌羊肉酢面。 【 《扶寿精方》】 

腹中痞积：观音柳煎汤露一夜，五更空心饮数次，痞自消。 【 《易简方》】 

腹满癖坚如石，积年不损者：用白杨木东枝，去粗皮细剉五升，熬黄，以酒五升淋讫，用绢袋盛滓，还纳酒中，密封再宿，每服一合，日三服。 【 《外台》】 

腹中鳖瘕：用芜荑炒煎服之，兼用暖胃益血理中之类，乃可杀之。若徒事雷丸、锡灰之类无益也。 【 《直指方》】 

卒心腹症瘕，坚满痃癖：橉木灰淋汁八升，酿米一斗，待酒熟，每温饮半合，渐增至一二盏，即愈。

血瘕症癖：用鳖甲、琥珀、大黄等分作散，酒服二钱，少时恶血即下。若妇人小肠中血下尽，即休服也。 【 甄权，下同】 

痃癖症积：用鳖甲酢炙黄研末，牛乳一合，每调一匙，朝朝服之。

痃癖气块：用大鳖一枚，以蚕沙一斗，桑柴灰一斗，淋汁五度，同煮如泥，去骨再煮成膏，捣丸梧子大，每服十丸，日三。 【 《圣惠》】 

食发成瘕，心腹作痛，咽间如有虫上下，嗜食与油者是也：用猪脂二升，酒三升，煮三沸服，日三次。

脾积痞块：猪脾七个，俱用新针刺烂，以皮硝一钱擦之，瓷器盛七日，铁器焙末；又用水红花子七钱，同捣为末，以无灰酒空心调下。一年以下者，一服可愈；五年以下者，二服；十年以下者，三服。 【 保寿堂】 

膜内气块：猪(月臣)一具，炙，蘸延胡索末食之。 【 《易简方》】 

腹中冷癖，水谷凝结，心下停痰，两胁痞满，按之鸣转，逆害饮食：大蟾蜍一枚，去皮肠支解之，芒硝壮人一升、中人七合、弱人五合，水七升，煮四升顿服，得下为度。 【 《肘后方》】 

诸果成积，伤脾作胀气急：用麝香一钱，生桂末一两，饭和丸菉豆大，大人十五丸，小儿七丸，白汤下。盖果得麝则落，木得桂即枯故也。 【 《济生》】 

抑结不散：用龟下甲酒炙五两，侧柏叶炒一两半，香附童便浸炒二两为末，酢糊丸梧子大，每空心温酒服一百丸。

心下鳖瘕，黑猫头一枚，烧灰，酒服方寸匕，日三。 【 《寿域方》】 

鱼肉成症，并治诸毒：用狗屎五升烧末，绵裹于五升酒中，浸二宿取清，日三服，症即便出也。 【 《外台》】 

症积满腹，诸药不瘥者：人溺一服一升，下血片块二十日即出也。 【 苏恭】 

血块：血竭、没药各一两，滑石、牡丹皮同煮过一两为末，酢糊丸梧子大，服之。 【 《摘元方》】 

蛇症：白马尾切细，酒服，初服五分一匕，次服三分一匕，更服二分一匕。不可顿服，杀人。 【 《千金翼》】 

肉症思肉：白马尿三升饮之，当吐肉出，不出则死。

发瘕，咽中如有虫上下是也。白马尿饮之佳。 【 《千金》】 

伏梁心积：铜器承白马尿一升，旦旦服之，妙。 【 《小品方》】 

痞块心痛：殭蚕末二钱，白马尿调服，并敷块上。 【 《摘元方》】 

误食菜中蛇精，成蛇瘕，或食蛇肉成瘕，腹内常饥，食物即吐：以赤足蜈蚣一条，炙研末，酒服。 【 《易简方》】 

山野人好囓虱，在腹生长为虱症：用败梳、败篦各一枚，各破作二分，以一分烧研，以一分用水五升，煮取一升，调服即下出。 【 《千金》】 

血积成块：壁虎一枚，白面和鸭子皮包裹，研烂作饼，烙熟食之，当下血块，不过三五次即愈，甚验。 【 《青囊方》】 

心腹鳖瘕，及宿症，并卒得症：以饭饲白雄鸡取粪，同小便于瓦器中熬黄为末，每服方寸匕，温酒服之，日四五服，或杂饭饲之，以消为度，亦佳。 【 《集验》】 

食米成瘕，好食生米，口中出清水：以鸡矢同白米各半合炒为末，以水一钟调服，良久吐出如米形，即瘥。昔慎恭道病此，肌瘦如劳，蜀僧道广处此方而愈。 【 《医说》】 

腹中癖积：黄牛肉一斤，恒山三钱，同煮熟，食肉饮汁，癖必自消，甚效。 【 《笔峯杂兴》】 

脾积痞气牛脑丸，治男妇脾积痞病，大有神效。黄(沙牛)牛脑子一个去皮筋擂烂，皮硝末一斤，蒸饼六个，晒研和匀，糊丸梧子大，每服二十丸，空心好酒下，日三服，百日有验。 【 《圣济总录》】 

气积成块牛脑散：用牛脑子一个，去筋，雄鸡肫一个连黄，并以好酒浸一宿，捣烂，入木香、沉香、砂仁各三两，皮硝一碗，杵千下，入生铜锅内，文武火焙干为末，入轻粉三钱，合匀。每服二钱，空心烧酒服，日三服。

　　针灸

《甲乙经》曰：息贲时唾血，巨阙主之。
腹中积上下行，悬枢主之。
暴心腹痛，疝横发，上冲心，云门主之。
心下大坚，肓俞、期门及中脘主之。
奔豚上腹(月真)坚，痛引阴中，不得小便，两丸骞，阴交主之。
脐下疝绕脐痛，石门主之。
奔豚气上，腹(月真)痛强，不能言，茎肿先引腰，后引小腹，腰臗坚痛，下引阴中，不得小便，两丸骞，石门主之。
奔豚寒气入小腹，时欲呕，伤中溺血，小便数，背脐痛引阴，腹中窘急欲凑，后泄不止，关元主之。
奔豚上抢心，甚则不得息，忽忽少气尸厥，心烦痛，饥不能食，善寒中，腹胀，引(月真)而痛，小腹与脊相控暴痛，时窘之后，中极主之。
腹中积聚，时切病，商曲主之。
脐下积疝瘕，胞中有血，四满主之。
脐疝绕脐而痛，时上冲心，天枢主之。
气疝哕呕，面肿奔豚，天枢主之。
奔豚卵上入，痛引茎，归来主之。
奔豚上下，期门主之。
疝瘕，髀中急痛，循胁上下，抢心腹痛，积聚，府舍主之。
奔豚腹胀肿，章门主之。
少腹积聚，劳宫主之。
中脘主腹胀不通，疰，大便坚，忧思损伤，气积聚腹中甚痛，作脓肿，往来上下。
凡腹中热，喜渴涎出，是蛔也，以手聚而按之，坚持勿令得移，以大针刺中脘，久持之，中不动，乃出针。
《得效方》曰：奔豚上气，心痛欲绝，急以温汤浸手足，数数易之，仍灸气海、关元、期门、章门各百壮，中极五十壮。症瘕，灸足踝后宛宛中，随年壮；又灸气海百壮，中脘二百壮。
《医学纲目》曰：症瘕积块，先于块上针之，甚者又于块首一针，块尾一针，立应；针讫灸之。又灸三里。
积聚，取中脘、悬枢、脾俞、商曲，补；尺泽、太溪。
积块，取章门、中脘、气海、天枢、上脘、通谷。
《医学入门》曰：痞块，用稻秆心量患人足大指齐，量至足后跟中住，将此秆从尾骨尖量至秆尽处，两旁各开一韭叶许，在左灸右，在右灸左，针三分，灸七壮，神效。
又法：于足第二指岐叉处，灸五七壮，左患灸右，右患灸左。灸后一晚夕，觉腹中向动，是验也。
《玉机微义》曰：凡灸痞者，须灸痞根，无有不效。其法在脊背十三椎下，当脊中，点墨记之。此非灸穴，却于墨两旁，各开三寸半，以指揣摸，觉微有动脉，即点穴灸之。大约穴与脐平，多灸左边，或左右俱灸。此即痞根也。或患左灸右，患右灸左，亦效。
灸穴法：中脘、期门、章门、脾俞、三焦俞、通谷，此诸痞所宜灸者。
积痞在上者，宜灸上脘、中脘、期门、章门之类。积块在下者，宜灸天枢、章门、肾俞、气海、关元、中极、水道之类。凡灸之法，宜先上而后下，脐腹之壮，用宜稍大，皆先灸七壮或十四壮，以后渐次增加，愈多愈妙。以上诸穴，皆能治痞，宜择而用之。然犹有不可按穴者，如痞之最坚处，或头或尾，或突或动处，但察其脉络所由者，皆当按其处而灸之。火力所到，则其坚聚之气，自然以渐解散，有神化之妙也。但灸痞之法，非一次便效，务须或彼或此，择其要，至再至三，连次陆续灸之，无有不愈者。
环脐痛，阴骞两丸缩坚痛不得卧，太冲主之。
寒疝下至腹腠膝腰，痛如清水，大腹 【 一作小腹】 诸疝，按之至膝上，伏兔主之。
寒疝痛，腹胀满，痿厥少气，阴市主之。
大疝腹坚，丘墟主之。
胞中有大疝瘕积聚，与阴相引而痛苦，涌泄上下出，补尺泽、太溪、手阳明寸口皆补之。
《千金方》曰：气海，主小腹疝气，游行五脏，腹中切痛。
膈俞、阴谷，主腹胀胃脘暴痛，及腹积聚，肌肉痛。
高曲，主腹中积聚，时切痛。 【 一名商曲。】 
四满，主腹僻切痛。
腹结，主绕脐痛抢心。
冲门，主寒气满腹中，积疼淫泺。
中极，主小腹积聚，坚如石，小腹满。
通谷，主结聚留饮，癖囊，胷满，饮食不消。
膀胱俞，主坚结积聚。
上脘，主心下坚，积聚冷胀。
胃脘、三膲俞，主小腹积聚，坚大如盘，胃胀，食饮不消。
悬钟，主腹中积，上下行。
太阴郄，主腹积聚。
衡门，主寒气腹满，腹中积聚疼痛。

　　导引

《保生秘要》曰：痞块导引法，以左手向前上伸，以右手向后下伸，闭气一口，抽身转项，左右换转各七十回，俟后内微觉响声，身热，乃止，兼行后功。
运功注脐，发运患处撤散，或想刀劈破气块，推之四旁，又灌火烧之，或用梭法。
血积时，以神火下顾胷膈积虫痛处念圈，自内小圈而至大圈，久而觉内中烧热，虫不能容，用意分两边拨散背后，下大肠去，再用脚底之水，自脚肋至脚肚，而上至于腰背处洗之。复并送大肠，从大便而出，其虫自消。
郁积血肿疼处，想火烧之，水洗之，复想疼处一孔，郁气从此出。

　　医案

《史记》仓公传曰：齐中尉潘满如病少腹痛，臣意诊其脉，曰：遗积瘕也。臣即谓齐太仆臣饶内史臣繇曰：中尉不复自止于内，则三十日死。后二十余日溲血死，病得之酒且内。所以知潘满如病者，臣意切其脉，深小弱，其卒然合合也，是脾气也。右脉口气至紧小，见瘕气也。以次相乘，故三十日死。三阴俱搏者如法。不俱搏者，决在急期，一搏一代者近也。故其三阴搏，溲血如前止。

临菑泛里女子薄吾病甚，众医皆以为寒热笃，当死不治。臣意诊其脉曰：蛲瘕。蛲瘕为病腹大，上肤黄粗，循之戚戚然。臣意饮以芫花一撮，即出蛲可数升，病已。三十日如故。病蛲得之于寒湿，寒湿气宛笃不发，化为虫。臣意所以知寒薄吾病者，切其脉，循其尺，其尺索刺粗，而毛美奉发，是虫气也。其色泽者，中藏无邪气及重病。

《搜神记》曰：昔有一人与奴同时得腹瘕病，治不能愈。奴既死，乃剖腹视之，得一白鳖，赤眼甚鲜明，乃试以诸毒药浇灌之，并内药于鳖口，悉无损动，乃系鳖于床脚。忽有一客来看之，乘一白马，既而马溺溅鳖，鳖乃惶骇，欲疾走避溺，因系之不得去，乃缩脏头颈足焉。病者察之，谓其子曰：吾病可以救矣。乃试取白马溺，以灌鳖上，须臾便消，成数升水。病者乃顿服升余白马溺，病豁然愈。

太尉郗鉴字道徽，镇丹徒，曾出猎，时二月中，蕨始生，有一甲士折食一茎，即觉心中淡淡欲吐，因归乃成心腹疼痛，经半年许，忽大吐，吐出一赤蛇，长尺余，尚活动摇，乃挂着屋檐前，汁稍稍出，蛇渐焦小，经一宿视之，乃是一茎蕨，犹昔之所食。病遂除，瘥。

桓宣武时，有一督将因时行病后虚热，更能饮复茗，必一斛二斗乃饱，才减升合，便以为不足，非复一日。家贫，后有客造之，正遇其饮复茗。亦先闻世有此病，仍令更进五升，乃大吐，有一物出如升大，有口，形质缩绉，状如牛肚。客乃令置之于盆中，以一斛二斗复茗浇之，此物噏之都尽，而止觉小胀；又加五升，便悉混然从口中涌出。既吐此物，其病遂瘥。或问之。此何病？答云：此名斛二瘕。

《异苑》曰：元嘉中，章安有人噉鸭肉，乃成瘕病，胷满面赤，不得饮食。医令服秫米渖，须臾烦闷，吐一鸭雏，身喙翅皆已成就，惟左脚故缀昔所食肉，病遂获瘥。

有人误吞发，便得病，但欲咽猪脂，张口时，见喉中有一头出，受膏，乃取小钩为饵，而引得一物，长三尺余，其形似蛇而悉是猪脂，悬于屋间，旬日融尽，惟发在焉。

《儒门事亲》曰：显庆寺僧应公有沉积数年，惟不卧床枕，每于四更后，心头闷硬，不能安卧，须起行寺中，习以为常，人莫知为何病，以药请于戴人。戴人令涌出胶涎一二升，如黑矾水，继出黄绿水，又下脓血数升，自尔胷中如失巨山，饮饵无算，安眠至晓。

息城司候闻父死于贼，乃大悲，哭之罢，便觉心痛，日增不已，月余成块，状若覆杯，大痛不住，药皆无功。议用燔针炷艾，病人恶之，乃求于戴人。戴人至，适巫者在其旁，乃学巫者杂以狂言，以谵病者，至是大笑不忍，回面向壁。一二日，心下结块皆散。戴人曰：《内经》言：忧则气结，喜则百脉舒和。又云：喜胜悲。《内经》自有此法，治者不知，何用针灸适足增其痛哉？

果菌刘子平妻，腹中有块如瓢，十八年矣，经水断绝，诸法无措。戴人令一月之内涌四次，下六次，所去痰约一二桶，其中不化之物，有如葵菜烂鱼肠之状者，涌时以木如意揃之，觉病积如刮，渐渐而平，及积之既尽，块痕反洼如臼，略无少损。至是而面有童色，经水既行，若当年少，可以有子。

阳夏张主簿之妻，病肥气，初如酒杯大，发寒热。十五年余，后因性急悲感，病益甚，惟心下三指许无病，满腹如石片，不能坐卧，针灸匝矣，徒劳力耳，乃敬邀戴人而问之。既至，断之曰：此肥气也。得之季夏戊己日在左胁下如覆杯，久不愈，令人发痎疟。痎疟者寒热也。以瓜蒂散吐出鱼腥黄涎约一二缶；至夜，继用舟车丸、通经散投之，五更黄涎脓水相半五六行，凡有积处皆觉痛；后用白朮散、当归散和血流经之药。如斯涌泄，凡三四次而方愈。

寄西华县庠山东颜先生有积二十年，目视物不真，细字不覩，当心如顽石，每发痛不可忍，食减肉消，黑(黑干)满面，腰不能直。戴人令涌寒痰一大缶如片粉，夜以舟车丸、通经散，下烂鱼肠葵菜汁七八行，病十去三四，以热浆粥投之，复去痰一盆。次日，又以舟车丸、通经散。前后约百余行，略无少困。不五六日，面红(黑干)去，食进目明，心中空旷，遂失顽石所在。

修弓杜匠，其子妇年三十，有孕已岁半矣，每发痛，则召侍媪待之，以为将产也。一二日复故。凡数次。乃问戴人，戴人诊其脉濇而小，断之曰：块病也，非孕也。《脉诀》所谓濇脉如刀刮竹形，主丈夫伤精，女人败血。治法有病当泻之。先以舟车丸百余粒，后以调胃承气汤加当归、桃仁，用河水煎，乘热投之；三两日，又以舟车丸、桃仁承气汤，泻青黄脓血杂然而下。每更衣，以手向下推之揉之则出；后二三日，又用舟车丸，以猪肾散佐之；一二日，又以舟车丸、通经如前数服，病十去九；俟晴明当未食时，以针泻三阴交穴。不再旬，块已没矣。此与隔腹视五脏者，复何异哉！

汴梁曹大使女，年既笄，病血瘕数年，医以破血药治之不愈。戴人曰：小肠遗热于大肠为伏瘕，故结硬如块，面黄不月。乃用涌泄法，数年之疾，不再旬而瘳。

王亭村一童子入门，状如鞠恭而行，戴人曰：痃气也。令解衣揣之，二道如臂，求疗于戴人。先刺其左，如刺重纸，剥然有声而断，令按摩之，立软。其右亦然。观者咸嗟异之。或问，曰石关穴也。

一缁侣好茶成癖，积在左胁。戴人曰：此与肥气颇同，然痎疟不作，便非肥气。虽病十年，不劳一日。况两手脉沉细，有积故然。吾治无针灸之苦，但小恼一饷，可享寿尽期。先以茶调散吐宿茶水数升；再以水如意揃之，又涌数升，皆作茶色；次以三花神佑丸九十余粒，泻二十余行，脓水相兼，燥粪瘀血，杂然而下。明日，以除湿之剂，服十余日，诸苦悉蠲，神清色莹。

《卫生宝鉴》曰：真定王君用年十九岁，病积，脐左连胁如覆杯，腹胀如鼓，多青络脉，喘不能卧。时值暑雨，加之自利完谷，日晡潮热，夜有盗汗，以危急来求。予往视之，脉得浮数，按之无力。曰：凡治积非有毒之剂攻之则不可。今脉虚弱如此，岂敢以常法治之？遂投分渗益胃之剂，数服而清便自调；杂以升降阴阳、进食和气而腹大减，胃气稍平；间以削剂，不月余良愈。洁古云：养正积自除。譬之满座皆君子，纵有一小人，自无容地而出。今令真气实，胃气强，积自消矣。洁古之言，岂欺我哉！经云：大积大聚，衰其大半而止。满实中有积气，大毒之剂，尚不可过，况虚中有积者乎？此亦治积之一端也。邪正虚实，宜精审焉。

《医宗必读》曰：襄阳郡守于鉴如在白下时，每酒后腹痛，渐至坚硬，得食辄痛。余诊之曰：脉浮大而长，脾有大积矣。然两尺按之软，不可峻攻。令服四君子汤七日，投以自制攻积丸三钱，但微下，更以四钱服之，下积十余次，皆黑而韧者。察其形不倦，又进四钱，于是腹大痛，而所下甚多。服四君子汤十日，又进丸药四钱，去积三次；又进二钱而积下遂至六七碗许。脉大而虚，按至关部豁如矣。乃以补中益气调补一月全愈。

亲家工部王汉梁郁怒成痞，形坚而痛甚，攻下太多，遂泄泻不止，一昼夜计下二百余次。一月之间，肌体骨立，神气昏乱，舌不能言，已治终事，待毙而已。余诊之曰：在证虽无活理，在脉犹有生机，以真脏脉不见也。举家喜曰：诸医皆曰必死，何法之治而可再起耶？余曰：大虚之候，法当大温大补。一面用枯矾、龙骨、粟壳、樗根之类，以固其肠；一面用人参二两、熟附五钱，以救其气。三日之间，服参半斤，进附二两，泻遂减半，舌转能言。更以补中益气，加生附子、干姜，并五贴为一剂，一日饮尽。如是者一百日，精旺食进，泻减十九。然每日夜犹下四五行，两足痿废，用仙茅、巴戟、丁、附等为丸，参附汤并进，计一百四十日，而步履如常，痞泻悉愈。向使委信不专，有一人参以他说，有词组畏多参、附，安得有再生之日哉？详书之，以为信医不专者之药石。

社友姚元长之内，久患痞积，两年之间，凡攻击之剂，无遗用矣，而积未尽除，形体尫羸。余闻之而告其友，曰：积消其半，不可伐已，但用补汤，元气一复，病祟全祛耳。元长信之，遂作补丸，服毕而痞果全消。

《寓意草》曰：顾鸣仲有腹疾，近三十年，朝宽暮急，每一大发，腹胀十余日方减。食湿面及房劳，其应如响，腹左隐隐微高鼓，呼吸触之，汨汨有声。以痞块法治之，内攻外贴，究莫能疗。余为悬内照之鉴，先与明之，后乃治之。人身五积六聚之证，心肝脾肺肾之邪，结于腹之上下左右，及当脐之中者，皆高如覆盂者也。胆胃大小肠膀胱命门之邪，各结于其本位，不甚形见者也。此证乃肾脏之阴气，聚于膀胱之阳经，有似于痞块耳。何以知之？肾有两窍，左肾之窍从前通膀胱，右肾之窍从后通命门，邪结于腹之左畔，即左肾与膀胱为之主也。六腑惟胆无输泻，其五腑受五脏浊气传入，不能久留，即为输泻者也。今肾邪传于膀胱，膀胱溺其输泻之职，旧邪未行，新邪踵至，势必以渐透入膜原，如革囊裹物者然。经曰：膀胱者，州都之官，津液藏焉，气化则能出矣。然则肾气久聚不出，岂非膀胱之失其运化乎？夫人一围之腹，大小肠膀胱俱居其中，而胞又居膀胱之中，惟其不久留输泻，是以宽乎若有余地。今肾之气不自收摄，悉输膀胱，膀胱之气畜而不泻，有同胆腑之清净无为，其能理乎？宜其胀也，有与生俱焉者矣。经曰：肾病者善胀，尻以代踵，脊以代头。傥膀胱能司其输泻，何致若此之极耶？又曰：巨阳引精者三日。太阳膀胱经吸引精气者，其胀止于三日，此之为胀。且数十年之久，其吸引之权安在哉？治法：补肾水而致充足，则精气深藏，而膀胱之胀自消；补膀胱而令气旺，则肾邪不畜，而输化之机自裕。所以然者，以肾不补不能藏，膀胱不补不能泻。然补肾易，而补膀胱则难，以本草诸药多泻少补也。经于膀胱之予不足者，断以死期。后人莫解其故，吾试揣之，岂非以膀胱愈不足则愈胀，胀极势必逆传于肾；肾胀极，势必逆传于小肠；小肠胀极，势必逆传于脾。乃至通身之气，散漫而无统也。医者于未传之先，早见而预图之，能事殚矣。

袁聚东年二十岁，生痞块，卧床数月，无医不延，日进化坚削痞之药，渐至毛瘁肉脱，面黧发卷，殆无生理。买舟载往郡中就医，因虑不能生还而止，然尚医巫日费。余至则家计已罄，姑请一诊，以决生死远近耳，无他望也。余诊时，先视其块自少腹至脐旁，分为三岐，皆坚硬如石，以手拊之，痛不可忍。其脉止两尺洪盛，余俱微细。谓曰：是病繇见块医块，不究其源而误治也。初起时，块必不坚，以峻猛之药攻，至真气内乱，转护邪气为害，如人厮打，纽结一团，旁无解散，故迸紧不放，其实全是空气聚成，非如女子冲任血海之地，其月经凝而不行，即或血块之比。观两尺脉洪盛，明明是少阴肾经之气传于膀胱，膀胱之气本可传于前后二便而出，误以破血之药，兼破其气，其气遂不能转运，而结为石块，以手摩触则愈痛，情状大露。若是血块，得手则何痛之有？此病本一剂可瘳，但数月误治，从上而下，无病之地，亦先受伤。姑用补中药一剂以通中下之气，然后用大剂药，内收肾气，外散膀胱之气，以解其相厮相结，约计三剂，可痊愈也。于是先以理中汤少加附子五分，服一剂，块已减十之三；再用桂、附药一大剂，腹中气响甚喧，顷之，三块一时顿没。戚友共骇为神。再服一剂，果然全愈。调摄月余，肌肉复生，面转明润，堆云之发，才剩数茎而已，每遇天气阴寒，必用重裀厚被盖覆，不敢起身。余谓病根尚在，盖以肾气之收藏未固，膀胱之气化未旺，兼之年少新婚，傥犯房室，其块复作，仍为后日之累。更用补肾药加入桂、附，而多用河车为丸，取其以胞补胞而助膀胱之化源也。服之，竟不畏寒，腰围亦大，而体加充盛，年余，又得子。感前恩而思建祠肖像以报，以连值岁凶，姑尸祝于家庭焉，亦厚之道矣。
古今图书集成医部全录卷三百十九

　惊悸怔忡健忘门

　　黄帝素问

　　　生气通天论

阳气者，精则养神，柔则养筋，开阖不得，寒气从之，乃生大偻。陷脉为瘘，留连肉腠，俞气化薄，传为善畏，及为惊骇。
【 注　背为阳，阳虚则寒邪痹闭于背，而形体为之俯偻，《金匮》所谓痹侠背行是也。如阳虚不能为荣血之卫，邪陷于脉中而为瘘，留连于肉腠之间，《金匮》所谓马刀侠瘿是也。如经俞之气化虚薄，则传入于内而干及脏神矣。心主脉，神伤则恐惧自失。肝主血，故其病发惊骇也。】 

　　　金匮真言论

东方青色，入通于肝，开窍于目，藏精于肝。其病发惊骇。
 【 注　春时阳气上升，故病如气之发而为惊骇也。】 

　　　诊要经终论

春刺秋分，筋挛逆气环为欬嗽，病不愈，令人时惊又且哭。
 【 注　东方肝木，其病发惊骇。肝藏魂，魂魄不安，故使人邪哭也。】 
秋刺春分，病不已，令人惕然欲有所为，起而忘之。
 【 注　秋主下降，刺春分，是反导其血气上行，故令人惕然欲有所为。刺逆论曰：秋刺经脉，血气上逆，令人善忘。】 
阳明终者，口目动作，善惊妄言，色黄，其上下经盛不仁则终矣。
 【 注　手足阳明之脉，皆侠口承目，故口目动作而牵引歪邪。闻木音则惕然而惊，是阳明之善惊也。骂詈不避亲疏，是阳明之妄言也。色黄，阳明之土气外脱也。上下经盛，胃气绝而无柔和之象也。肌肤不仁者，荣卫之气绝也。】 

　　　经脉别论

有所惊恐，喘出于肺，淫气伤心。
 【 注　惊则气乱，故喘出于肺。肺为心盖，故淫气伤心。】 
惊而夺精，汗出于心。
 【 注　血乃心之精，汗乃血之液。惊伤心气，汗出于心，故曰夺精。】 

　　　评热病论

诸水病者，故不得卧，卧则惊，惊则欬甚也。
 【 注　肾邪乘胃，故不得卧。阴阳相薄，故惊恐。心气上乘于肺，金畏火热，故欬甚也。】 

　　　举痛论

惊则心无所倚，神无所归，虑无所定，故气乱矣。
 【 注　惊则心气散而无所倚，神志越而无所归，思虑惑而无所定，故气乱。】 

　　　痹论

肝痹者，夜卧则惊。
 【 注　肝藏魂，卧则神魂不安，故发惊骇。】 

　　　厥论

少阳厥逆发肠痈，不可治，惊者死。
 【 注　少阳相火主气，火逆于内，故发为肠痈。不可治者，谓病在气分，而痈肿在内，非针刺之可能治也。若发惊者，其毒气干脏故死。】 
阳明厥逆，喘欬身热，善惊，衄呕血。
 【 注　阳明气厥则喘，上逆则欬也。阳明之气主肌肉，故身热。经云：二阳发病主惊骇。衄血呕血者，阳明乃悍热之气，厥逆则迫血妄行。】 

　　　阴阳类论

三阳一阴，太阴脉胜，一阴不能止，内乱五脏，外为惊骇。
 【 注　三阳主开，一阴主阖，二气类聚而太阴脉胜，是一阴不能止其开，则内乱五脏，外为惊骇。】 

　　　脉解篇

阳明所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。
 【 注　此阳明经脉病也。】 

　　　五常政大论

委和之纪，其发惊骇。
 【 注　邪伤肝也。】 
伏明之纪，其病昏惑悲忘，从水化也。
 【 注　昏惑悲忘，心神不足也。】 
太阳司天，寒气下临，心气上从，热气妄行，善忘。
 【 注　寒气下临，脏气上从，而热气妄行，故神伤善忘。】 

　　　大奇论

肝雍两胠满，卧则惊，不得小便。
 【 注　肝经病，故两胠满而不得小便。脏气雍满，卧则神魂不安，故发惊也。】 
肝脉骛暴，有所惊骇。
 【 注　肝脉之来，疾而暴乱者，必有惊骇。】 
二阳急为惊。
 【 注　二阳，阳明土也。土气虚寒，则阳明脉病，故惊。】 
脉至如数，使人暴惊，三四日，自已。
 【 注　无形之气上逆则脉至数疾。邪薄心下，故发惊。】 
肾肝并小弦欲惊。
 【 注　小者血气皆少，弦则为减为寒。肝脏之气生于肾，脉并小弦，是二脏之气皆虚而欲发惊也。】 

　　　至真要大论

太阳之复，甚则入心，善忘善悲。神门绝，死不治
 【 注　善忘善悲者，从胃而上及于心也。】 
少阳之胜，热客于胃，善惊谵妄，复则惊瘈欬衄。
 【 注　热客于胃，则善惊谵妄，热乘心肺，则惊瘈欬衄。】 
阳明之复，甚则入肝，惊骇筋挛。
 【 注　如病入肝则干脏矣。干脏者，半死半生。】 
诸病惊骇，皆属于火。
 【 注　火者，少阳包络之相火也。相火甚则心神不安，故惊骇。】 

　　　玉机真脏论

春脉太过，则令人善忘，忽忽眩冒而巅疾。
 【 注　春脉太过，则气并于上。经曰：气并于上，乱而喜忘。气上盛而与督脉会于巅，故眩冒而巅疾也。】 

　　　四时刺逆从论

秋刺经脉，血气上逆，令人善忘。
 【 注　秋主降收而反令其生长，故血气上逆而善忘。】 
冬刺肌肉，阳气竭绝，令人善忘。
 【 注　冬主闭脏，刺肌肉，是取所藏之气于肌腠之外，使阳气竭绝于内，令人善忘也。】 
阳明濇则病积，时善惊。
 【 注　濇者多血少气，微有寒也。善惊者，病在血也。】 

　　　疏五过论

凡未诊病者，必间常贵后贱。虽不中邪，病从内生，名曰脱营。常富后贫，名曰失精。五气留连，病有所并，医工诊之，不在脏腑，不变躯形，诊之而疑，不知病名。身体日减，气虚无精，病深无气，洒洒然时惊。病深者，以其外耗于卫，内夺于营，良工所失，不知病情，此治之一过也。
 
【 注　常贵后贱，常富后贫，则伤其志意，故虽不中邪，而病从内生。夫脾藏营，营舍意，肾藏精，精舍志，是以志意失而精营脱也。五气留连，谓五脏之神气，留郁于内，而不得疏达。并者，谓并病于五脏也。五脏之气，外合于皮肉筋骨，是以身体日减。气虚无精，病深无气，言气生于精，精生于气，精气之并伤也。如久常之富贵，不意失之，故时惊也。此病不在脏腑，不在躯形，精气日虚，营卫日耗，即有良工，不知因名，此治之一过也。】 

　　　五脏生成篇

白脉之至也，喘而浮，上虚下实，惊。
 【 注　呼吸急则脉亦急。肺主气，虚故脉浮。病气而不病血，病上而不病下，故脉上虚而下实也。阳气虚则善为惊骇。】 

　　　调经论

血并于阴，气并于阳，故为惊狂。
 【 注　血并居于阴，则阴盛而血实。心主血脉，故阴盛则惊。气并于阳，则阳盛而气实，阳盛则发狂也。】 
血并于下，气并于上，乱而善忘。
【 注　血并于下，则血畜于下而善忘。气并于上，则气逆于上而为悗乱。】 

　　　奇病论

帝曰：有病庞然如有水状，切其脉大紧，身无痛者，形不瘦不能食，食少，名为何病？岐伯曰：病生在肾，名为肾风。肾风而不能食善惊。惊已，心气痿者死。
 【 注　足少阴寒水主气，脉大则为风，紧则为寒。夫病风水者，外证骨节疼痛，此病在肾。非外受之风邪，故身无痛。水气上乘，故形不瘦。风木水邪，乘侮土气，故不能食，即食亦不能多也。善惊者，水气乘心也。惊已而心气痿者，心受邪伤也。】 

　　　阳明脉解篇

黄帝问曰：足阳明之脉，病恶人与火，闻木音则惕然而惊，钟鼓不为动，闻木音而惊，何也？愿闻其故！岐伯对曰：阳明者，胃脉也。胃者土也。故闻木音而惊者，土恶木也。
 【 注　阳明之脉，乃胃之悍气，别走阳明，悍热气盛，则胃腑气虚也。】 

　　　气厥论

脾移热于肝，则为惊衄。
 【 注　东方肝木。其病发惊骇，肝主血，故热甚则衄。】 

　　　六元正纪大论

少阳之政，寅申之纪也。其病掉眩，支胁惊骇。
 【 注　诸风眩掉，皆属于肝。东方肝木，其病发惊骇。】 
少阴所至为惊惑，少阳所至为惊躁。
 【 注　此夏病之常也。】 

　　　血气形志篇

形数惊恐，经络不通，病生于不仁，治之以按摩醪药。
 【 注　惊则气乱，恐则气下，盖血随气行，气数乱逆，则经络不通，荣卫不行，是以病生于不仁，宜按摩醪药，以行其荣卫血气焉。】 

　　灵枢经

　　　百病始生篇

虚邪之中人也，在经之时，洒淅喜惊。
 【 注　足阳明之脉病，故惕然而喜惊也。】 

　　　经脉篇

心主手厥阴心包络之脉，是动甚则胷胁支满，心中憺憺大动。
 【 注　甚则胷胁支满，心中憺憺大动，盖甚则有余于内也。】 

　　　本神篇

肾盛怒而不止则伤志，志伤则喜忘其前言，腰脊不可以俛仰屈伸，毛悴色夭，死于季夏。
【 注　喜忘者，神志皆伤也。腰者肾之腑，故腰脊不可以俛仰屈伸。】 

　　　大惑论

黄帝曰：人之善忘者，何气使然？岐伯曰：上气不足，下气有余，肠胃实而心肺虚，虚则荣卫留于下，久之不以时上，故善忘也。
 【 注　上气不足，下气有余，则肠胃实而心肺虚，虚则荣卫留于下，久之不以时上，故善忘也。】 

　　金匮要略 【 汉?张机】 

　　　惊悸证治

病有奔豚，有吐脓，有惊怖，有火邪，此四部病，皆从惊发得之。师曰：奔豚病从少腹起，上冲咽喉，发作欲死，复还止，皆从惊恐得之。
病人语声寂寂然，喜惊呼者，骨节间病。
男子面色薄者，主渴及亡血，卒喘悸。脉浮者，里虚也，虚劳里急，悸衄，腹中痛，梦失精，四肢酸疼，手足烦热，咽干口燥，小建中汤主之。
水在肾，心下悸。
病人饮水多，必暴喘满。凡食少饮多，水停心下，甚者则悸，微者短气。脉双弦者，寒也，皆大下后里虚。脉偏弦者，饮也。
卒呕吐，心下痞，膈间有水，眩悸者，半夏加茯苓汤主之。
寸口脉动而弱，动即为惊，弱则为悸。
心下悸者，半夏麻黄圆主之。
发汗后，脐下悸者，欲作奔豚，茯苓桂枝甘草大枣汤主之。

　　脉诀 【 晋?王叔和】 

　　　惊病之脉

心脏歌曰：实梦忧惊怪，虚翻烟火明。
心脉歌曰：实大相兼并有滑，舌强心惊语话难。
虚脉歌曰：恍惚心中多悸惊，三关定息脉难成。

　　千金方 【 唐?孙思邈】 

　　　惊悸

右手寸口气口以前脉阴阳俱实者，手太阴与阳明经俱实也。病苦头痛目眩，惊狂，喉痹痛，手臂卷，唇吻不收，名曰肺与大肠俱实也。

左手关上脉阴阳俱虚者，足厥阴与少阳经俱虚也。病苦恍惚，尸厥不知人，妄见，少气不能言，时时自惊，名曰肝胆俱虚也。
右手关上脉阴阳俱实者，足太阴与阳明经俱实也。病苦脾胀腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣，多惊，身热汗不出，喉痹精少，名曰脾胃俱实也。
右手寸口气口以前脉阳虚者，手阳明经也。病苦胷中喘，肠鸣，虚渴，唇干目急，善惊泄白，名曰大肠虚冷也。
左手寸口人迎以前脉阴虚者，手少阴经也。病苦悸恐不乐，心腹痛，难以言，心如寒，恍惚，名曰心虚寒也。
夫病人卒饮水多，必暴喘满。凡食少饮多，水停心下，甚者则悸。
诊得心积沉而芤，时上下无常处，病胷满悸，腹中热，面赤咽干，心烦，掌中热，甚则唾血，身瘈瘲，主血厥，夏瘥冬剧，色赤也。
征音人者，主心声也。心声笑，其音竽，其志喜，其经手少阴。厥逆太阳则荣卫不通，阴阳反错，阳气外击，阴气内伤，伤则寒，寒则虚，虚则惊掣心悸，定心汤主之。

　　　健忘

趺阳[趺阳：原作「太阳」，据《千金》卷十七肺脏脉论改。]脉浮缓，少阳脉微紧，微为血虚，紧为微寒，此为鼠乳。诊得肺积，脉浮而手按之辟易，胁下时时痛逆，背相引痛，少气善忘，目瞑结痈，皮肤寒，秋愈夏剧，主皮中时痛如虱缘之状，甚者如针刺之状，时痒色白也。
羽音人，呻而好恚，恚而善忘，恍惚有所思，此为土克水。阳击阴，阴气伏而阳气起，起则热，热则实，实则怒，怒则忘，耳听无闻，四肢满急，小便赤黄，言音口动而不出，笑而看人，此为邪热伤肾，甚则不可治。若面黑黄，耳不应，亦可治。
左手尺中神门以后脉阴实者，足少阴经也。病苦舌燥咽肿心烦嗌干，胷胁时痛，喘欬汗出，小腹胀满，腰背强急，体重骨热，小便赤黄，好怒好忘，足下热痛，四肢黑，耳聋，名曰肾实热也。

　　济生方 【 宋?严用和】 

　　　论治

夫惊悸者，心虚胆怯之所致也。且心者君主之官，神明出焉；胆者中正之官，决断出焉。心气安逸，胆气不怯，决断思虑，得其所矣。或因事有所大惊，或闻虚响，或见异相，登高涉险，惊忤心神，气与涎郁，遂使惊悸。惊悸不已，变生诸证，或短气悸乏，体倦自汗，四肢浮肿，饮食无味，心虚烦闷，坐卧不安，皆心虚胆怯之候也。治之之法，宁其心以壮胆气，无不瘥者矣。
夫怔忡者，此心血不足也。盖心主于血，血乃心之主，心乃形之君，血富则心君自安矣。多因汲汲富贵，戚戚贫贱，又思所爱，触事不意，真血虚耗，心帝失辅，渐戍怔忡。怔忡不已，变生诸症，舌强恍惚，善忧悲，少颜色，皆心病之候。《难经》云：损其心者益其荣。法当专补真血。真血若富，心帝有辅，无不愈者矣。又有冒风寒暑湿，闭塞诸经，令人怔忡；五饮停畜，堙塞中脘，亦令人怔忡。当随其证，施以治法。
夫健忘者，常常喜忘是也。盖脾主意与思，心亦主思，思虑过度，意舍不清，神宫不职，使人健忘。洽之之法，当理心脾，使神意宁静，思则得之矣。

　　河间六书 【 金?刘完素】 

　　　惊病之因

惊，心卒动而不宁也。火主于动，故心火热甚也。虽尔，止为热极于里，乃火极似水则喜惊。反兼肾水之恐者，亢则害，承乃制故也。所谓恐则喜惊者，恐则伤肾而水衰，心火自甚，故喜惊也。
一阳一阴病发惊骇背痛噫欠，名风厥。盖胃土肝木，为木克上。风胜湿不制肾水，故令上逆。

　　明理论 【 金?成无己】 

　　　心悸

伤寒悸者，何以明之？悸者，心忪是也。筑筑惕惕然动，怔怔忪忪不能自安者是矣。心悸之由，不越二种：一者气虚也，二者停饮也。伤寒二三日，心中悸而烦者，小建中汤主之。少阴病四逆，其人或悸者，四逆散加桂五分。是气虚而悸者也。饮水多，必心下悸，是停饮而悸者也。其气虚者，由阳气内弱，心下空虚，正气内动而为悸也。其停饮者，由水停心下，心为火而恶水，水既内停，心不自安则为悸也。又有汗下之后，正气内虚，邪气交击而令悸者，与气虚而悸者，则又甚焉。太阳病，发汗过多，其人叉手自冒心，心下悸。太阳病若下之，身重心下悸者，不可发汗。少阳病不可吐下，吐下则悸而惊。少阳病不可发汗，发汗则谵语，此属胃，胃和则愈，胃不和则烦而悸。是数者，皆汗后协邪者，与其气虚而悸者，有以异也。或镇固，或化散之，皆须定其气浮也。又饮水过多，水饮不为宣布而留心下，甚者则悸。《金匮要略》曰：食少饮多，水停心下，甚者则悸。饮之为悸，甚于他邪，虽有余邪，必先治悸。何者？以水停心下，若水气散则无所不之，浸于肺则为喘为欬，传于胃则为哕为噎，溢于皮肤则为肿，渍于肠间则为利下，不可缓之也。经曰：厥而心下悸，宜先治水，与茯苓甘草汤，后治其厥。不尔，水渍于胃，必作利也。厥为邪之深者，犹先治水，况其邪气浅者乎？

　　丹溪心法 【 元?朱震亨】 

　　　总论证治

惊悸者血虚，惊悸有时，以朱砂安神丸。
痰迷心膈者，痰药皆可，定志丸加琥珀、郁金。
怔忡者血虚。怔忡无时，血少者多。
有思虑便动，属虚。时作时止者，痰因火动。
瘦人多因是血少，肥人属痰。寻常者多是痰。
真觉心跳者是血少，四物、朱砂安神之类。
假如病因惊而得，惊则神出其舍，舍空则痰生也。
人之所主者心，心之所养者血。心血一虚，神气不守，此惊悸之所肇端也。曰惊曰悸，其可无辨乎？惊者恐怖之谓，悸者怔忡之谓。心虚而郁痰，则耳闻大声，目击异物，遇险临危，触事丧志，心为之忤，使人有惕惕之状，是则为惊。心虚而停水，则胷中渗漉，虚气流动，水既上乘，心火恶之，心不自安，使人有怏怏之状，是则为悸。惊者，与之豁痰定惊之剂；悸者，与之逐水消饮之剂。所谓扶虚，不过调养心血、和平心气而已。
健忘由精神短少者多，亦有痰者。此证皆由思忧过度，损其心胞，以致神舍不清，遇事多忘，乃思虑过度，病在心脾。又云：思伤脾亦令遗忘，治之以归脾汤，须兼理心脾，神宁意定，其证自除也。

　　医学正传 【 明?虞搏】 

　　　惊悸怔忡

《内经》曰：心者君主之官，神明出焉。夫怔忡惊悸之候，或因怒气伤肝，或因惊气入胆，母能令子虚，因而心血为之不足。又或遇事繁冗，思想无穷，则心君亦为之不宁，故神明不安，而怔忡惊悸之证作矣。夫所谓怔忡者，心中惕惕然动摇而不得安静，无时而作者是也。惊悸者，蓦然而跳跃，惊动而有欲厥之状，有时而作者是也。若夫二证之因亦有清痰积饮，留结于心胞胃口而为之者，又不可固执以为心虚，而治宜以脉证参究其的而药之，毋认非以为是也。

　　证治要诀 【 明?戴思恭】 

　　　总论证治

惊悸者，因事有所大惊，触忤心神，气与涎郁，遂生惊悸，此乃心虚胆怯所致，宜温胆汤。呕则以人参代竹茹。若眠多异梦，随即惊觉者，宜温胆汤加酸枣仁、莲肉各一钱，以金银煎下十四友丸，或镇心丹、远志丸，酒调妙香散。
怔忡久思所爱，触事不忘，虚耗真血，心血不足，遂成怔忡，俗谓心忡脉乱是也，宜益荣汤。
怔忡，即忪悸也。忪悸与惊悸若相类而实不同。惊悸者，因事有所惊而悸；忪悸者本无所惊，常心忪而自悸。焉得无辨？
感风寒暑湿闭塞诸经而忪忡，各见本门。
因痰饮怔忡者，导痰汤加炒酸枣仁，下寿星丸。
失志者，由所求不遂，或过误自咎，懊恨嗟叹不已，独语书空，若有所失，宜温胆汤去竹茹，加人参、柏手仁各一钱，下定志丸，仍佐以酒调辰砂妙香散。
有痞塞不饮食，心中常有所怯，爱处暗室，或倚门后，见人则惊避，似失志状，此名为卑惵之卑，以血不足故也。谷神嘉禾散加当归半钱、黄芪半钱。
健忘者，所过之事，转盼遗忘，此乃思虑过度，病在心脾，宜归脾汤。
健忘者，为事有始无终，言谈不知首尾，此乃病之故，非比生成之愚顽不知人事者。

　　医学入门 【 明?李梴】 

　　　总论证治

思虑过度，及因大惊大恐，以致心虚停痰，或耳闻大声，目见异物，临危触事，便觉惊悸，甚则心跳欲厥，脉弦濡者，虚也。血虚，四物汤、茯神汤、妙香散、朱砂安神丸。气血俱虚，人参养荣汤、养心汤。时作时止者痰也，二陈汤加白朮、黄连、远志、竹沥、姜汁。
怔忡因惊悸久而成，痰在下火在上故也。温胆汤加黄连、山栀、当归、贝母。气郁者，四七汤加茯神、远志、竹沥、姜汁，或十味温胆汤、金箔镇心丸。停饮，胷中漉漉有声，怏怏不安者，二陈汤加茯神、槟榔、麦门冬、沉香，或朱雀丸。惊悸二证，通用归脾汤、仁熟散、梦授天王补心丹、寿星丸、参枣丸。
悸，动也，心膈间客邪乘之，筑筑然触动，如人将捕，即怔忡意也。有水停心下，头眩身摇，厥而悸者，渗其水而悸厥自定。有神气素虚，心中空耗，不能自持者，有汗下后内虚而悸者，比之素虚者尤甚，须先定其气而后治其悸。大约先烦后悸者为虚，小建中汤、真武汤。脉代者，炙甘草汤入酒少许。汗后眩冒者，桂枝甘草汤。先悸后烦者为热，小柴胡汤。喜呕谵语，大便难者，小柴胡汤加大黄或加芒硝少许。谵语小便不利者，柴胡龙骨牡蛎汤。小便赤者，五苓散。
怔忡久则健忘，皆心脾血少，神亏清气不足，证属浊气上攻，引神归舍丹主之。亦有所禀，阴魄不足，善忘者，当大补气血及定志丸。如老年神衰者，加减固本丸，通用归脾汤、仁熟散、梦授天王补心丹、寿星丸、参枣丸。

　　医宗必读 【 明?李中梓】 

　　　总论证治

按外有危险触之而惊，心胆强者不能为害，心胆怯者触而易惊，气郁生涎，涎与气搏，变生诸证，或短气，或自汗，并温胆汤。呕则以人参代竹茹。眠多异梦，随即惊觉，温胆汤加枣仁、莲子，以金银煎下，或镇心丹、远志丸、妙香散、琥珀养心丹、定志丸。卧多惊魇，口中有声，真珠母丸、独活汤。外物卒惊，宜行重镇，密陀僧细末茶调一钱，或黄连安神丸。或热郁生痰，寒水石散。或气郁生痰，加味四七汤。丹溪曰：惊则神出于舍，舍空得液，痰涎永系于胞络之间，控涎丹加辰砂、远志。
经曰：心痹者脉不通。烦则心下鼓，盖闭而不通，病热郁而为涎，涎成则烦，心下鼓动。鼓者，跳动如击鼓也。五痹汤加茯神、远志、半夏。按经文及《原病式》云：水衰火旺，心胷躁动，天王补心丹主之。《伤寒论》曰：心为火而恶水，水停心下，筑筑然跳动，不能自安，半夏麻黄丸、茯苓饮子主之。亦有汗吐下后，正气虚而悸不得卧者，宜温胆汤。丹溪责之虚与痰，宜辰砂远志丸。有饮者控涎丹。然证状不齐，总不外于心伤而火动、火郁而生涎也。若夫虚实之分，气血之辨，痰与饮，寒与热，外伤天邪，内伤情志，是在临证者详之。
伤寒悸，乃心中筑筑然动，怔忡不安也。脉结代心悸，炙甘草汤。伤寒三四日心悸而烦，小建中汤。发汗过多，心悸喜按，桂枝甘草汤。心神不宁，怔忡不卧，安神丸。少阴病厥逆，心下悸，四逆散加桂。饮水多而悸，虽有他邪，亦先治水，茯苓甘草汤。寒热心悸，小便不利，心烦喜呕，小柴胡汤。少阳发汗，谵语悸动，小柴胡汤。寸口脉动为惊，凡惊者其脉止而复来，其人目睛不转，不能呼气。
按《内经》健忘之原，俱责之心肾不交，心不下交于肾，浊火乱其神明，肾不上交于心，精气因而不用，火居上则因而为痰，水居下则因而生躁，扰扰纭纭，昏而不宁，故补肾而使之时上，养心而使之善下，则神气清明，志意常治，而何健忘之有？思虑过度，归脾汤。精神衰倦，人参养荣汤、宁志膏。痰迷心窍，导痰汤送寿星丸。心肾不交，朱雀丸。

　　证治准绳 【 明?王肯堂】 

　　　总论证治

或问惊悸怔忡恐怖之别，曰：悸即怔忡也。怔忡者，本无所惊，自心动而不宁。惊者，因外有所触而卒动。张子和云：惊者为自不知故也；恐者为自知也。盖惊者闻响即惊，恐者自知，如人将捕之状，及不能独自坐卧，必须人为伴侣，方不恐惧，或夜必用灯照，无灯烛亦恐惧者是也。
《内经》无有称惊怖者，始于《金匮要略》奔豚条云：有惊怖继之；云：惊恐由是而见。惊怖即惊恐怖惧也，恐亦惧也，于义且同。凡连称其名以为提纲者，多是一阴一阳对待而言。如喜怒并称者，喜出于心，心居于阳，怒出于肝，肝居于阴。志意并称者，志是静而不移，意是动而不定。静则阴也，动则阳也。惊恐并称者，惊因触于外事，内动其心，心动则神摇；恐因惑于外事，内慊其志，志慊则精却。是故《内经》谓：惊则心无所依，神无所归，虑无所定，故气乱矣。恐则精却，却则上焦闭，闭则无气还，无气还则下焦胀，故气不行矣。又谓：尝贵后贱，尝富后贫，悲忧内结，至于脱营失精，病深无气，则洒然而惊。此类皆是病从外事而动内之心神者也。若夫在身之阴阳衰盛，而致惊恐者，惊是火热烁动其心，心动则神乱，神用无方，故惊之变态，亦不一状，随其所之，与五神相应而动。肝藏魂，魂不安则为惊骇，为惊妄。肺藏魄，魄不安则惊躁。脾藏意，意不专则惊惑。肾藏志，志慊则惊恐，心惕惕然。胃虽无神，然为五脏之海，诸热归之，则发惊狂，若闻木音，则惕然心欲动也。恐者，则是热伤其肾，肾伤则精虚，精虚则志不足，志本一定而不移，故恐亦无他状。《内经》于惊之病邪，有火热二淫，司天在泉胜复之气，有各经热病所致，有三阳积并，有气并于阳，皆为诸惊等病。故病机统而言曰：诸病惊骇，皆属于火也。于恐病之邪者，有精气并于肾则恐，有血不足则恐，有阴少阳入阴阳相搏则恐，有胃气热肾气微弱则恐，肾是动病则恐。然于肝之惊恐互相作者，以其脏气属阳居阴，纳血藏魂，魂不安则神动，神动则惊；血不足则志慊，志慊则恐。故二者肝脏兼而有之。似此之类，于火热二淫，属外感之邪。余者之惊恐，皆因人气之阴阳所动而内生者也。虽然，亦非独火热二淫而已。于阳明脉急，则亦为惊矣。曰：惊恐二病，与内外所因，其治法同乎异乎？曰：惊则安其神，恐则定其志，治当分阴阳之别，何得而同也？夫易之为卦，乾坤交，坎离列，坎离交而后为既济，而人以五脏应之。心为离火，内阴而外阳；肾为坎水，内阳而外阴。内者是主，外者是用。又主内者五神，外用者五气。是故心以神为主，阳为用；肾以志为主，阴为用。阳则气也，火也；阴则精也，水也。及乎水火既济，全在阴精上奉以养其神，阳气下藏以定其志。不然，则神摇不安于内，阳气散于外，志感于中，阴精走于下，既有二脏水火之分，治法安得无少异？所以惊者，必先安其神，然后散乱之气可敛，气敛则阳道行矣。恐者必先定其志，然后走失之精可固，精固则阴气用矣。于药而有二脏君臣佐使之殊用，内外所感者亦少异焉。为外事惊者，虽子和氏谓惊者平之，平常也，使病者时时闻之习熟，自然不惊，固是良法，不若使其平心易气以先之，而后药之也。吾谓内气动其神者，则不可用张氏之法，唯当以药平其阴阳之盛衰，而后神可安志可定矣。《伤寒明理论》释悸字云：悸，心忪也，筑筑惕惕然动，怔怔忪忪不能自安也。则悸即怔忡。而今人分为两条，谬矣。心悸之由，不越二种，一者虚也，二者饮也。气虚者，由阳气内虚，心下空虚，火气内动而为悸也。血虚者亦然。其停饮者，由水停心下，心为火而恶水，水既内停，心不自安，故为悸也。有汗吐下后，正气内虚而悸者；有邪气交击而悸者；有荣卫涸流脉结代者，则又甚焉。必生津液益血以实其虚，此从伤寒而论者。若杂病，则考诸《内经》云：心痹者，脉不通，烦则心下鼓。胆病者，口苦呕宿汁，心下憺憺恐，如人将捕之状。足阳明是动，闻木音则惕然而惊；心包络是动，病心中憺憺大动；肾是动，病善恐，心惕然然如人将捕之。《原病式》云：因水衰火旺，其心胷躁动，谓之怔忡。然后知悸之为病，是心脏之气不得其正，动而为火邪者也。盖心为君火，包络为相火。火为阳，阳主动。君火之下，阴精承之；相火之下，水气承之。夫如是而动，则得其正，而清净光明，为生之气也。若乏所承，则君火过而不正，变为烦热，相火妄动，既热且动，岂不见心悸之证哉？况心者神明居之，经曰两精相搏谓之神，又曰血气者人之神，则是阴阳气血，在心脏未始相离也。今失其阴，偏倾于阳，阳亦以失所承而散乱，故精神怔怔忡忡不能自安矣。如是者，当自心脏中补其不足之心血，以安其神气；不已，则求其属以衰之，壮水之主以制阳光也。又包络之火，非惟辅心，而且游行于五脏，故五脏之气妄动者，皆火也。是以各脏有疾，皆能与包络之火，合动而作悸。如是者，当自各脏补泻其火起之由，而后从包络调之平之，随其攸利而治。若各脏移热于心，而致包络之火动者，治亦如之。若心气不足，肾水陵之，逆上而停心者，必折其逆气，泻其水，补其阳。若左肾之真水不足，而右肾之火上逆，与包络合动者，必峻补左肾之阴以制之。若内外诸邪，郁其二火，不得发越，隔绝荣卫，不得充养其正气者，则皆以治邪解郁为主。若痰饮停于中焦，碍其经络，不得舒通，而郁火与痰相击于心下，以为怔忡者，必导去其痰，经脉行则病自已。
人生气禀不同，得气之清则心之知觉者明，得气之浊则心之知觉者昏。心之明者，无有限量，虽千百世已往之事，一过目则终身记而不忘，岂得忘其目前者乎？心之昏者，精神既短，则目前不待于伤心，而不能追忆其事矣。刘河间谓水清明而火昏浊，故上善若水，下愚若火，此禀质使之然也。设禀质浊混者，则不耐于事物之扰，扰则失其灵而健忘也。盖气与血，人之神也。经曰：静则神藏，躁则消亡。静乃水之体，躁乃火之用。故性静则心存乎中，情动则心忘于外，动不已则忘亦不已，忘不已则存乎中者几希，存乎中者几希则语后便忘，不俟终日已。所以世人多忘者，役役扰扰，纷纭交错，当事于一生，其气血之阴者将竭，必禀质在中人以上，清明有所守，不为事物所乱者，百难一人也。由是言之，药固有安心养血之功，不若平其心，易其气，养其在己而已。若夫痰之健忘，乃一时之病，然病忘之邪，非独痰也。凡其心有所寄，与诸火热伤乱其心者，皆得健忘，如《灵枢》谓：盛怒伤志，志伤善忘。《内经》谓：血并于下，气并于上，乱而善忘。夫如是，岂可不各从所由而为治耶？

　　景岳全书 【 明?张介宾】 

　　　论证

怔忡之病，心胷筑筑振动，惶惶惕惕，无时得宁者是也？然古无是名，在《内经》则曰，胃之大络名曰虚里，出于左乳下，其动应衣，宗气泄也。在越人、仲景则有动气在上下左右之辨，云诸动气皆不可汗下也。凡此者，即皆怔忡之类。此证惟阴虚劳损之人乃有之。盖阴虚于下，则宗气无根，而气不归源，所以在上则浮撼于胷臆，在下则振动于脐旁。虚微者动亦微，虚甚者动亦甚。凡患此者，速宜节欲节劳，切戒酒色。凡治此者，速宜养气养精，滋培根本。若或误认为痰火而妄施清利，则速其危矣。
惊有二证：有因病而惊者，有因惊而病者。如东方色青，入通于肝，其病发惊骇；及伤寒阳明证，闻木音则惕然而惊之类。此则或因岁火之盛，或因岁木之衰，或因风热之相搏，或因金木之相制，是当察客邪以兼治其标。若因惊而病者，如惊则气乱而心无所倚，神无所归，虑无所定之类，此必于闻见夺气而得之，是宜赡养心神，滋培肝胆，当以专抉元气为主。治此固有二者之辨，然总之主气强者不易惊，而易惊者必肝胆之不足者也。故虽有客邪，亦当知先本后标之义。
又如惊则气乱，恐则气下。惊恐虽若同类，而不知恐之伤人，尤甚于惊。何也？盖惊出于暂，而暂者即可复；恐积于渐，而渐者不可解。甚至心怯而神伤，精却则阴痿，日消月缩，不亡不已。此非大勇大断者，必不能拔去其病根，徒资药力，不易及也。予尝治暴惊者十愈其八九，治恐惧者十不得其一二。

　　　论治

凡治怔忡惊恐者，虽有心脾肝肾之分，然阳统乎阴，心本乎肾，所以上不宁者未有不由乎下，心气虚者未有不因乎精，此心肝脾肾之气，名虽有异，而治有不可离者，亦以精气互根之宜然，而君相相资之全力也。然或宜先气而后精，或宜先精而后气，或兼热者之宜清，或兼寒者之宜暖，此又当因其病情而酌用之。故用方者，宜圆不宜凿也。
心脾血气本虚，而或为怔忡，或为惊恐，或偶以大惊猝恐，而致神志昏乱者，俱宜七福饮，甚者大补元煎。若命门水亏，真阴不足，而怔忡不已者，左归饮。若命门火亏，真阳不足而怔忡者，右归饮。若三阴精血亏损，阴中之阳不足，而为怔忡惊恐者，大营煎或理阴煎。若水亏火盛，烦躁热渴而怔忡惊悸不宁者，二阴煎，或加减一阴煎。若思郁过度，耗伤心血，而为怔忡惊悸者，逍遥饮或益营汤。若寒痰停畜心下而怔忡者，姜朮汤。
心虚血少，神志不宁而惊悸者，养心汤或宁志丸或十四友丸。若因惊失志而心神不宁者，宁志膏或远志丸。心血不足，肝火不清，血热多惊者，朱砂安神丸，心神虚怯，微兼痰火而惊悸者，八物定志丸。心气郁滞，多痰而惊者，加味四七汤。痰迷心窍惊悸者，温胆汤或茯苓饮子；甚者朱砂消痰饮。风热生痰，上乘心膈而惊悸者，简要济众方。
若大恐大惧以致伤损心脾肾气，而神消精却，饮食日减者，必用七福饮、理阴煎或大营煎或大补元煎之类，酌宜治之。然必洗心涤虑，尽释病根，则庶可保全也。

　　石室秘箓 【 清?陈士铎】 

　　　论治法

心惊非心病也，乃肝血虚而不能养心也。方用白芍、当归、麦冬、熟地各五钱，生枣仁一两，茯神三钱，北五味、远志各一钱，人参二钱，水煎服。此方之妙，全不去治心，治肝正所以治心，治肺正所以益心也。
肾，水脏也；心，火脏也。是心肾二经为雠敌，似乎不宜牵连而一治之。不知心肾虽相克，其实相须。无心之火则成死灰，无肾之水则成冰炭。心必得肾水以滋养，肾必得心火而温暖。如人惊惕不安，岂非心肾不交乎？人以为惊惕不安，心之病，我以为肾之病，非颠倒之也，实至当不易之理。方用白朮、芡实、橘红、熟地各五两，人参、枣仁、炒山药、柏子仁去油、茯神、山茱萸、麦冬各三两，北五味、远志、菖蒲各一两，砂仁三钱，各为末，蜜为丸，白滚水送下五钱。此丸之妙，乃治肾之药，少于治心，盖心君宁静，肾气自安，肾气既安，何至心动？此治心正所以治肾，而治肾正所以治心也。
心经之病，怔忡不寐等证，乃心血少也。方用人参、麦冬、茯神、当归各三钱，丹参二钱，生枣仁、熟枣仁各五钱，菖蒲、甘草、五味子各一钱，水煎服。此方之妙，妙在生熟枣仁各五钱，而以诸补心之药为佐使。盖枣仁乃安心治不寐之圣药，生用使其日间不卧，熟用使其夜间不醒也。日夜既安，则怔忡自定，又何必用虎睛、琥珀、丹砂之多事哉？
怔忡之证，扰扰不宁，心神恍惚，惊悸不已，此肝肾之虚而心气之弱也。若作痰治，往往杀人。盖肾虚以致心气不交，心虚以致肝气益耗，不治虚而反攻痰，安得不速死乎？一方名宁静汤，生枣仁、麦冬、白朮各五钱，人参、白芍、熟地、元参各一两，白芥子三钱，水煎服。此方一派补心肝肾之药，三经同治，则阴阳之气自交，上下相资，怔忡自定，而惊悸恍惚之证亦尽除矣。怔忡治之不得法，多致危亡。此证乃因泄精之时，又得气恼，更不慎色而成者也。似乎宜治肾为主，不知愈补肾而心气愈加怔忡者，何故？因肝得气恼，肝气大旺，补肾则肝气更旺，反去增心之火，故愈加怔忡也。然则心不可补乎？心不补则火不能息，补心而又加去火之药则得生矣。方用化忡丹，人参、生枣仁各二钱，麦冬、白芍、元参、茯神各五钱，黄连、白芥子各一钱，甘草五分，水煎服。此方妙在不去定心，反去泻火；尤妙在不去泻肝，反去补肝；尤妙在不去补肾，反去补肺。盖泻心火，即所以定心气也，补肝气则肝平，肝平则心亦平，补肺气则肺旺，能制肝经之旺矣。制服相宜，自然心气得养，而怔忡有不全愈者乎？
健忘，上病也。方用人参、芡实、麦冬、生枣仁、当归、山茱萸各三两，五味子、远志、菖蒲、柏子仁去油各一两，熟地五两，莲须二两，山药四两，各为末，蜜为丸，每日早晚，各用白滚水送下各五钱，半料而痊。

古今图书集成医部全录卷三百二十

　惊悸怔忡健忘门

　　方

防风丸 【 《千金方》，下同】 　补虚调中。治脉虚惊跳不定，乍来乍去，小肠腑寒。
防风　桂心　通草　茯神　远志　麦门冬　甘草　人参　白石英各三两
右九味为末，白蜜和丸如梧子大，酒服三十丸，日再，加至四十丸

远志汤　补心。治心气虚，惊悸，喜忘，不进食。
大枣十二枚　远志　干姜　白朮　桂心　黄芪　紫石各三两　防风　当归　人参　茯苓　甘草　芎藭　茯神　羌活各二两　麦门冬　半夏各四两　五味子二合
右十八味(口父)咀，以水一斗三升，煮取三升半，分五服，日三夜二。

补心汤　治心气不足。其病苦惊悸，汗出，心中烦闷，短气，喜怒悲忧，悉不自知，常苦咽喉痛，口唇黑，呕吐血，舌本强，不通水浆。
紫石英　茯苓　人参　远志　当归　茯神　甘草　紫菀各二两　麦冬一升　赤小豆三合　大枣三十枚
右十一味(口父)咀，以水一斗二升，煮取三升，分三服。按深师无茯神，有桂。

大补心汤　治虚损不足，心气弱悸，或时妄语，四肢损变气力，颜色不荣。
黄芩　附子各一两　甘草　干地黄　麦门冬　茯苓　桂心　阿胶各三两　生姜六两　半夏　远志　石膏各四两　饴糖一斤　大枣二十枚
右十四味，取十三味(口父)咀，以水一斗五升，煮取五升，汤成下糖，分四服。
又方　治心气不足，心痛惊恐。
远志　蒲黄一本作菖蒲　人参　茯苓各四两
右四味(口父)咀，以水一斗，煮取三升半，分三服。

小定心汤　治虚羸，心气惊弱，多魇。
茯苓四两　桂心三两　甘草　芍药　干姜　远志　人参各二两　大枣十五枚
右八味(口父)咀，以水八升，煮取三升，分四服，日三夜一。

大定心汤　治心气虚悸，恍惚多忘，或梦寐惊魇，志少不足。
人参　茯苓　茯神　远志　石脂　龙骨　干姜　当归　甘草　白朮　芍药　桂心　紫菀　防风各二两　大枣二十枚
右十五味(口父)咀，以水一斗二升，煮取三升半，分五服，日三夜二。

荆沥汤　治心虚，惊悸不定，羸瘦病。
荆沥二升　茯神　白藓皮各三两　人参二两　白银十两，以水一斗，煮取二升
右五味，三味(口父)咀，以荆沥内银汁中，煮取一升四合，分三服，相去如人行十里久，进一服。

大镇心散　治心虚惊悸，梦寐恐畏。
紫石英　茯苓　防风　人参　甘草　泽泻各八分　黄芪　秦艽　白朮　薯蓣　白蔹各六分　麦冬　当归各五分　大豆卷　桔梗　柏子仁　桂　远志　大黄　石膏各四分　蜀椒　芍药　干姜　细辛各三分
右二十四味治下筛，酒服二方寸匕，日三。一方，无紫石、茯苓、泽泻、干姜，有大枣四分，蜜丸如梧子，酒下十五丸。

小镇心散　治心气不足，虚悸恐畏，悲思恍惚，心神不定，惕惕然惊者。
人参　远志　白朮　附子　干地黄　桂心　黄芪　细辛　干姜　赤小豆　龙齿　防风　菖蒲各二两　茯苓四两
右十四味，治下筛，酒服二方寸匕，日三。

镇心丸　治男子妇人，虚损梦寐惊悸，或失精神，妇人赤白注泻，或月水不利，风邪鬼疰，寒热、往来，腹中积聚，忧恚结气诸病。
紫石英　茯苓　菖蒲　苁蓉　麦门冬　远志　干地黄十二分　大黄　当归　细辛　大豆卷　卷柏　干姜各五分防风　人参　泽泻　秦艽　丹参各六分　石膏　芍药　柏子仁各三分　乌头　桂心　桔梗　甘草　薯蓣各十分　白蔹　铁精　银屑　前胡　牛黄各二分　白朮　半夏各四两　(上庶下虫)虫十一枚　大枣五十枚
右三十五味为末，蜜枣和捣五千杵，丸如梧子大，酒服五丸，日三，加至二十丸。一本无大豆卷、大枣。

大镇心丸　所治与前方大同，凡是心病，悉皆主之。
干地黄八分　牛黄五分　羌活　桂心　秦艽　芎藭　人参　远志　麦门冬　丹砂　紫石英　阿胶　甘草　大黄　银屑　白蔹　当归　干姜　防风各八分　桑螵蛸十一枚　杏仁　蜀椒各三分　柏子仁　泽泻　大豆卷　茯苓　薯蓣　茯神　前胡　黄芪　铁精各五分　大枣四十枚
右三十二味为末，白蜜枣和丸，酒服七丸，日三，加至二十丸。

小镇心丸　治心气少弱，惊虚振悸，胷中逆气，魇梦参错，谬忘恍惚。
紫石英　朱砂　茯神　银屑　雄黄　菖蒲　人参　桔梗　干姜　远志　甘草　当归　桂心各二分　防风　细辛　铁精　防己各一两
右十七味为末，蜜丸如大豆状，饮服十丸，日三，加至二十丸。一方用茯苓二分，为十八味。

温胆汤 【 《三因方》】 　治心胆虚怯，触事易惊，或梦寐不祥，遂致心惊胆摄，气郁生涎，涎与气搏，变生诸证，或短气悸乏。
半夏汤洗　枳实　竹茹各一两　甘草炙四钱　橘皮一钱半　茯苓七钱
每服四钱，水一盏半，生姜七片，枣一枚煎七分，食前热服。一本有生姜四钱，无茯苓。一本有远志。

十四友丸　补诸虚不足，益血，收敛心气。治怔忡不宁，精神昏愦，睡卧不安。
龙齿二两　柏子仁研　远志酒蒸晒　当归　枣仁炒　紫石英　熟地黄　白茯苓　茯神　人参　黄芪蜜炙　阿胶蛤粉炒　肉桂各一两　辰砂另研，二钱五分
右为末，炼蜜丸如梧子大，每服三四十丸，食后，枣汤送下。

平补镇心丹 【 《局方》】 　治心血不足，时或怔忡，夜多异梦，如堕崖谷。常服，安心肾，益荣卫。
酸枣仁炒，二钱半　车前子　白茯苓　麦门冬　五味子　茯神　桂心不见火，各一两二钱半　龙齿　熟地黄酒蒸　天门冬　远志甘草水煮　山药姜汁制，各一两半　人参　朱砂飞，各半两
右为末，炼蜜丸如桐子大，以前朱砂为衣，每服三十丸，空心米汤温酒任下。

平补镇心丸　治前证。
熟地黄　生地黄　山药　天门冬　麦门冬　柏子仁　茯神各四两，一本七两　辰砂另研为衣　桔梗各三两　远志甘草制，七两　当归四两　石菖蒲节密者，十六两　龙骨一两
右为细末，炼蜜为丸如梧子大，每服二十丸，空心米饮吞下，温酒亦得。渐加至五十丸。宜常服。

远志丸　治因事有所大惊，梦寐不祥，登高涉险，神魂不安，心志恐怯。
远志姜汁制　石菖蒲各五钱　茯苓　茯神　人参　龙齿各一两
右为末，炼蜜和丸如桐子大，辰砂为衣，每服七十丸，食后临卧热水下。

琥珀养心丹　治心血虚，惊悸，夜卧不宁，或怔忡心跳者。
琥珀另研，二钱　龙齿煅另研，一两　石菖蒲　远志　黑豆　甘草同煮去骨　茯神　酸枣仁炒　人参各五钱　当归　生地黄各七钱　朱砂飞　黄连各三钱　柏子仁五钱　牛黄另研，一钱
右为细末，将牛黄、朱砂、琥珀、龙齿研极细，以猪心血丸如黍米大，金箔为衣，每服五十丸，灯心汤送下。

定志丸　治心气不足，惊悸恐怯。
菖蒲炒　远志各二两　茯神　人参各三两
右为末，炼蜜为丸如桐子大，朱砂为衣，每服五十丸，米汤下。一方去茯神，名开心散，服二钱匕，无时。

宁志丸　治心虚，血少多惊。
人参　茯神　白茯苓　柏子仁　远志酒浸焙　枣仁酒浸微炒　当归　琥珀各半两　石菖蒲　朱砂另研　乳香各二钱半
右为细末，炼蜜为丸如梧子大，每服三十九，食后，枣汤送下。

人参远志丸　治心气不安，惊悸恍惚。
人参　远志　酸枣仁炒　黄芪各半两　桔梗　官桂　丹砂各二钱半　天门冬　白茯苓　石菖蒲各七钱半
右为细末，炼蜜丸如梧桐子大，每服三十丸，食远，米汤下。

养心汤 【 《得效方》，下同】 　治心虚血少，惊惕不宁。
甘草炙，五分　黄芪炙　茯神　茯苓　半夏曲　当归　川芎各七分半　远志姜汁焙　柏子仁　枣仁隔纸炒香　辣桂　五味子　人参各一钱
水二钟，生姜五片，红枣二枚，煎一钟，食后温服。加槟榔、赤茯苓，治停水怔悸。一本，有生地黄。

铁精丸　治惊风恍惚，寝寐不安。
铁精另研　龙齿研　犀角屑　麦门冬　人参　茯神　防风各一两　石菖蒲　远志各七钱半　生地黄一两半
右为细末，炼蜜和捣二三百下，丸如梧桐子大，每服二十丸，不拘时，粥饮送下。

菖蒲丸　治前证。
石菖蒲　远志　铁粉研　朱砂飞，各一两　金箔五十片　羚羊角屑，七钱半　防风七钱　白茯苓　人参各一两半
右为细末，入研药令匀，炼蜜和丸如梧子大，每服二十丸，粥汤下，不拘时候。

茯神丸　治心脏风虚，惊悸心忪，常多健忘。
茯神　人参　麦冬　黄芩　熟地黄　柏子仁　薏苡　犀角各一两　龙齿研　铁粉各一两半　防风　黄芪各七钱半
右为细末，入研药令匀，炼蜜和捣二三百下，丸如梧子大，每服二十丸，温粥饮下，无时。

人参丸　治心脏风虚，惊悸心忪，或因忧虑之后，时有恍惚，心神不安。
人参　熟地黄　龙齿各一两研　茯神一两半　白朮　甘草炙　麦门冬各半两　防风七钱半　金箔　银箔各五十片
右为细末，入研药令匀，炼蜜和捣二三百下，丸如梧子大，每服十五丸，不拘时，粥饮送下。

茯苓甘草汤 【 仲景】 　治心下停水忪悸。
茯苓　桂枝各三钱　生姜半两　甘草二钱
水二盏，煎至一盏，不拘时服。

茯苓饮子 【 《济生方》，下同】 　治痰饮畜于心胃，怔忡不已。
赤茯苓　半夏　茯神　麦冬　橘红各一钱半　槟榔　沉香不见火　甘草炙，各一钱
水二钟，姜三片，煎八分，食远服。一本无槟榔。

姜朮汤　治停饮怔忡。
白姜生　白朮　茯苓　半夏曲各一钱　辣桂　甘草各五分
水一钟，姜三片，红枣一枚，煎六分，不拘时服。

炙甘草汤　一名复脉汤，治脉结代，心动悸。
甘草一两二钱一字　人参　阿胶各六钱二字　麻子仁　桂枝　麦门冬各一两　生地黄一两半
水酒各五升，生姜一两，大枣十二枚，清酒二升三合，水二升七合，煮取二升，去渣，内阿胶烊尽，分三服。

益荣汤　治思虑过多，耗伤心血，心血既伤，神无所守，是以怔忡恍惚，善悲忧，少颜色，夜多不寐，小便或浊。
白芍药　黄芪　人参　小草　茯神　枣仁炒　柏子仁炒　木香不见火　麦门冬　当归酒浸　紫石英煅研　甘草炙，各一钱
右作一服，水二盏，姜三片，红枣一枚，煎一钟，不拘时服。一本无麦冬。

秘传酸枣仁汤　治心肾水火不交，精血虚耗，痰饮内畜，怔忡恍惚，夜卧不安。
枣仁炒　远志制　黄芪　白茯苓　当归酒浸　莲肉　人参　茯神各一两　陈皮　炙草各半两
右(口父)咀　每服四钱，水一盏半，生姜三片，枣一枚，以瓦器煎七分，日二服，临卧一服。

叶氏镇心爽神汤　治心肾不交，上盛下虚，心神恍惚，睡多惊悸，小便频数，遗泄白浊。
石菖蒲半两　甘草炙四钱　人参　酸枣仁炒　赤茯苓　当归酒浸焙，各三钱　南星泡　陈皮　山药　细辛　紫菀　半夏制　川芎　覆盆子　通草　麦冬　五味　柏子仁炒　枸杞各二钱半
右(口父)咀，每服四钱，水一盏，蜜一匙，煎五分，去滓，入麝香少许，再煮一二沸，温服，不拘时。

俞居士选奇方　治心常忪悸，忘前失后。
白檀香　白茯苓　桂心各十二分　石菖蒲　天竺黄　熟地黄　苏合香　犀角各四分　天门冬　远志　人参各六分　甘草十分
右为细末，炼蜜丸如樱桃大，每服一丸，食后噙化，或米饮咽下。

参乳丸　治心气不足，怔忡自汗。
人参一两　乳香三钱另研　当归二两
右为细末研匀，山药煮糊，丸如梧桐子大，每服三十丸，食后，枣汤送下。

龙齿丹　治心血虚寒，怔仲不已，痰多恍惚。
当归酒浸　龙齿　远志甘草水煮　枣仁炒研　官桂　琥珀　附子炮去皮脐，切作八片，姜汁浸　南星剉碎，姜汁浸一宿，各一两　木香　沉香　紫石英煅酢淬　熟地黄酒蒸焙，各半两
右为细末，炼蜜和丸如梧桐子大，朱砂为衣，每服五十丸，不拘时，用枣汤送下。

灵砂宁志丸　治男妇大病后，损伤荣卫失血过多，精血虚损，心神恍惚，不得眠睡，饮食全减，肌体瘦弱。
辰砂二两，不夹石者，夹绢袋盛，悬于银石器内，用椒红三两，取井华水调椒入于器内，可八分，别用锅子注水，置朱砂器在内，重汤煮令鱼眼沸，三昼夜为度，取出辰砂水飞细　茯神　鹿茸燎去毛酥炙黄　黄芪蜜炙　白朮　人参各三两　石菖蒲二两
右为末，入辰砂研匀，枣肉和杵一二千下，丸如梧桐子大，每服三十丸，空心，温酒米饮任下。

枣肉灵砂　专治虚人夜不得睡，梦中惊魇，自汗忪悸。
灵砂二钱，研　人参半钱　酸枣仁肉一钱
右为末，枣肉丸如菉豆大，临卧枣汤吞五七粒

辰砂远志丸　安神镇心，消风化痰。
石菖蒲　远志　人参　茯神　辰砂各半两　川芎　山药　铁粉　半夏曲　麦门冬　细辛　天麻　南星炒黄　白附子生，各一两
右为末，用生姜五两，取汁，入水煎糊，丸如菉豆大，别以朱砂为衣，每服三十粒，临卧姜汤下。

心丹　治男妇心气不足，神志不宁，一切心疾并治之。
朱砂五十两　远志甘草煮　人参　木鳖仁炒　熟地黄酒蒸焙　石菖蒲　当归酒焙　麦门冬　黄芪　石莲肉炒　茯神柏子仁　茯苓　益智仁各三两　白朮五两
右加人参等十四味，各如法修制，剉碎拌匀，次将朱砂滚和，以夹生绢袋盛贮，用麻线紧扎袋口，却用瓦锅一口，盛七分重，全银罐一个于锅内，入白蜜二十斤，将药袋悬之中心，不令着底，使蜜浸过药袋，以桑柴火烧令滚沸，勿使火歇，煮三日，蜜焦黑，再换蜜煮，候七日足，住火取出，淘去众药，洗净朱砂，令干，入牛心内，仍用银锅于重汤内蒸。如汤干，复以热水从锅弦下添，候牛心蒸烂，取砂再换牛心，如前法蒸，凡七次，其砂已熟，即用沸水淘净焙干，入乳钵，玉杵研至十分细，米粽为丸如豌豆大，阴干，每服二十丸，食后，参汤、枣汤、麦门冬汤任下。

补心神效丸 【 《百一选方》】 　治前证。
黄芪蜜炙　茯神　人参　远志各四两　枣仁　柏子仁另研　五味子各二两　朱砂一两，另研　熟地黄三两
右为末，炼蜜为丸如梧桐子大，每服五十丸，米饮温酒任下。

八物定志丸　补益心神，安定魂魄，治痰，去胷中邪热。
朱砂一钱　人参一两半　菖蒲　远志　茯苓　茯神各一两　白朮　麦门冬各半两
右为细末，炼蜜丸如梧桐子大，米饮下三十丸，不拘时。

天王补心丹　宁心保神，益血固精，壮力强志，令人不忘，除怔忡，定惊悸，清三焦，化痰涎，祛烦热，疗咽干，育养心神。
人参五钱　麦冬　天冬　当归酒浸　柏子仁　五味子　枣仁各一两　白茯苓　元参　丹参　桔梗　远志各五钱　生地四两　黄连酒炒，二两
右为末，炼蜜丸如梧桐子大，朱砂为衣，每服二三十丸，临卧灯草竹叶煎汤下。一方有石菖蒲、熟地黄、杜仲、百部、茯神、甘草六味。

补心丹 【 《元珠》】 　治血气不足，惊悸健忘，又能赡养心神，兼治五脏，无偏胜之弊，可以久服。
麦门冬二两半　远志甘草汤煮　石菖蒲　香附童便浸，各二两　天门冬　(艹舌)蒌根　白朮　贝母　熟地黄　茯神　地骨皮各一两半　人参　当归　牛膝　黄芪各一两　木通八钱
右为细末，大枣肉为丸如梧桐子大，或用酒或圆眼汤，吞下五十丸。

天地丸　治心血燥少，口干咽燥，心烦喜冷，怔忡恍惚，小便黄赤，或生疮疡。
天门冬二两　熟地黄九蒸九晒，一两
右为细末，炼蜜为丸如梧桐子大，每服百丸，不拘时，用人参煎汤下。

小半夏加茯苓汤 【 仲景】 　治膈间有水，眩悸者。
半夏一升　生姜半斤　茯苓三两，一本四两
右三味，以水七升，煮取一升五合，分温再服。

乐令黄芪汤 【 《千金方》，下同】 　治虚劳少气，智心淡冷，时惊惕，心中悸动，手脚逆冷，体常自汗，五脏六腑虚损，肠鸣风湿，荣卫不调，百病，补诸不足。
黄芪　人参　橘皮　当归　桂心　细辛　前胡　芍药　甘草　麦门冬　茯苓各一两　生姜五两　半夏二两半　大枣二十枚
右十四味(口父)咀，以水二斗，煮取四升，每服五合，日三夜一。深师无橘皮、细辛、前胡、甘草、麦门冬，有乌头三两、蜀椒一两、远志二两。《胡洽》：崔氏有蜀椒一两、乌头五枚，崔氏名乐令大黄芪汤。

内补散　治心伤善惊，妄怒无常。
干地黄　菟丝子　山茱萸　地麦各五两　远志　巴戟天各半两　麦门冬　五味子　甘草　人参　苁蓉　石斛　桂心　茯苓　附子各一两
右十五味，治下筛，酒服方寸匕，日三，加至三匕，无所禁。

琥珀散　治虚劳，惊悸不安，五脏虚劳，上气满闷。
琥珀研一两　通草十四分　芜菁子　胡麻子　车前子　蛇床子　菟丝子　枸杞子　庵(艹闾)子　麦门冬各一升　松子　柏子　荏子各三升　橘皮　肉苁蓉　松脂　牡蛎各四两　桂心　石苇　石斛　滑石　茯苓　芎藭　人参　杜蘅　续断　远志　当归　牛膝　丹皮各三两
右三十味，各治下筛，合捣二千杵，盛以韦囊。先食服方寸匕，日三夜一，用牛羊乳汁煎令熟。长服，令人强性，轻体益气，消谷能食，耐寒暑，百病除，虽御十女，不劳损，令精实如膏。服后七十日，可得行房。久服老而更少，发白返黑，齿落重生。

竹沥汤　治心实热，惊梦喜笑，恐畏悸惧不安。
淡竹沥　生地黄汁各一升　石膏八两　芍药　白朮　人参　栀子仁各三两　赤石脂　紫菀　知母　茯神各二两
右十一味(口父)咀，以水九升，煮十味，取二升七合，去滓，下竹沥，更煎取三升。若须利，入芒硝二两，去芍药。分三服。

安心散　治心热满，烦闷惊恐。
白芍药　远志　宿姜二两　茯苓　赤石脂　麦门冬　知母　紫菀　石膏各四十铢　桂心　麻黄　条黄芩各三十铢　萎蕤三十六铢　甘草十二铢　人参二十四铢
右十五味，治下筛为粗散，先以水五升，淡竹叶一升，煮取三升，去滓，煮散一方寸匕半，以绢裹，煮时动之，煎取八合为一服，日再。

枣仁汤　治大虚劳，梦泄精，茎核微弱，血气枯竭，或醉饱伤于房室，惊惕忪悸，小腹里急。
枣仁二合　泽泻　人参　芍药　桂心各一两　黄芪　甘草　茯苓　白龙骨　牡蛎各二两　生姜三片　半夏一合
右十二味(口父)咀，以水九升，煮取四升，一服七合，日三。若不能食，小腹急，加桂心六两。

小建中汤　治心中虚悸，咽干唇燥，面体少色；或饮食无味，阴阳废弱，悲忧惨戚，多卧少起，久者积年，轻者百日，渐致瘦削，五脏气竭，则难可复振。
甘草二两　桂心　生姜各三两　芍药六两　胶饴一升　大枣十二枚
右六味，(口父)咀，以水九升，煮取三升，去滓，内胶饴，每服一升，日三，间三日复作一剂，后可与诸丸散。

茯神汤，治五邪气入人体中，见鬼妄语，有所见闻，心悸跳动，恍惚不定。
茯神去木　人参　石菖蒲　白茯苓各三两　赤小豆四十枚
右五味(口父)咀，以水一斗，煮取二升半，分三服。

归脾汤　治思虑过多，劳心伤脾，健忘怔忡，烦躁不寐，短气自汗，坐卧不安。
木香四分　人参　茯神　黄芪　远志　白朮　当归身各一钱　龙眼肉十个　炙甘草五分　枣仁八分，研
右，水二钟，姜三片，枣二枚，煎八分，不拘时服。

朱雀丸　惊悸怔忡，此方主之。
白茯苓二两　沉香五钱
二味为丸。

加减二陈汤　心若时跳时止，是痰因火动。
陈皮　半夏　茯苓　甘草　枳实　麦门冬　竹茹　炒黄连　炒山栀　人参　白朮　当归　辰砂　乌梅　竹沥
右，姜三片，枣一枚，水煎，调辰砂末服。

养血宁心汤
当归一钱二分　白芍药酒炒　栀子七分　黄芩　黄连各八分　枣仁　生地各一钱　远志　麦冬各二钱
姜枣煎服。

寿星丸 【 《济生方》，下同】 　治因病惊忧，涎留心胞，精神不守，谵言妄语，不得安卧。
生天南星一斤　琥珀一两，别研　朱砂飞二两
右为细末和匀，用生姜自然汁，打面糊为丸如菉豆大，每服四十丸，不拘时候，用人参石菖蒲煎汤送下淡姜汤亦得。若心气狂甚，入铁艳粉一两。

远志饮子　治心劳虚寒，惊悸恍惚，多忘不安，梦寐惊魇。
远志甘草煮　茯苓　桂心　人参　枣仁炒　黄芪　当归酒浸，各一两　甘草炙，半两
右(口父)咀，每服四钱，水一盏半，姜五片，煎至七分，去滓温服，不拘时候。

茯神汤　治脉虚极，欬则心痛，喉中介介如梗状，甚则咽肿，惊悸不安。
茯神　人参　远志　甘草煮　通草　麦门冬　黄芪　桔梗剉炒　甘草炙，各等分
右(口父)咀，每服四钱，水一盏半，姜五片，煎至七分，去滓温服，不拘时候。

大建中汤　治诸虚不足，小腹急痛，胁肋(月真)胀，骨肉酸痛，短气喘逆，痰多欬嗽，潮热多汗，心下惊悸，腰背强痛，多卧少起。
黄芪蜜炙　附子炮去皮脐　鹿茸酒蒸　续断　地骨皮　白芍药　石斛　人参　当归酒浸　川芎　小草各一两　甘草炙，半两
右(口父)咀，每服四钱，水一盏半，生姜五片，煎至七分，去滓温服，不拘时候。

心肾丸　治心肾不足，精少血燥，心下烦热，怔忡不安，或口干生疮，目赤头运，小便赤浊，五心烦热，多渴引饮。但是精虚血少，不受峻补者，悉宜服之。
菟丝子淘酒蒸擂　麦门冬各二两
右为细末，炼蜜为丸如梧桐子大，每服七十丸，空心食前，用盐汤送下，熟水亦得。

茸朱丹　治心虚血少，神志不宁，惊惕恍惚，夜多异梦，睡卧不安。
鹿茸去毛酒蒸，一两　朱砂半两，水飞，蜜炒尤佳
右为细末，煮枣肉为丸如梧桐子大，每服四十丸，炒酸枣仁煎汤送下，午前临卧服之。

茸附汤　治精血俱虚，荣卫耗损，潮热自汗，怔忡惊悸，肢体倦乏，但是一切虚弱之证，皆宜服之。
鹿茸去毛酒蒸　附子炮去皮脐，各一两
右(口父)咀，分作四服，水二盏，生姜十片，煎至八分，去滓，食前温服。

二白丸 【 《元戎》】 　治痰涎为病患，以致癫癎狂妄惊悸等证。
白矾一两　轻粉一字或半钱，量虚实加减
右用生蒸饼剂裹，蒸熟去皮，可丸，入轻粉，丸如梧桐子大，每服二三十丸，生姜汤下。小儿服如黍米大。

朱砂安神丸　治心神烦乱，怔忡不安，兀兀欲吐，胷中气乱而有热，若懊憹之状，皆膈上血中伏火，蒸蒸而不安，宜从权衡法，以镇阴火之浮行，以养上焦之元气。
朱砂另研，水飞阴干　黄连各一钱　生地三分　当归　炙甘草各半钱
右为末，酒浸蒸饼丸如黍米大，朱砂为衣，每服十五丸，津唾送下，食后。此缓治之理也。

黄连安神丸　外物卒惊，宜此以镇之。
朱砂细研水飞　生地黄　当归头各一钱　黄连酒炒，一钱五分　甘草炙，五分
右为极细末，蒸饼丸黄豆大，每服十丸，津下。

控涎丹　治惊则神出于舍，舍空涎入。
甘遂去心　紫大戟去皮　白芥子各等分
右为末，煮糊丸桐子大，临卧，淡姜汤下七丸。

羌活胜湿汤　治卧而多惊，邪在少阳厥阴。
羌活　独活　藁本　防风各一钱　川芎二分　蔓荆子三钱　甘草炙，五分
水二钟，煎一钟，食后服。

半夏麻黄丸　治心下悸。
半夏　麻黄各等分
右二味为末，炼蜜丸小豆大，饮服三丸，日三服。

茯苓丸　治惊悸怔忡。
石菖蒲　辰砂　人参　远志　茯苓　真铁粉　茯神　南星牛胆制　半夏曲各等分
右为细末，生姜四两，取汁和水煮糊丸如桐子大，别用细末为衣干之，每服十粒，加至二十粒，夜卧生姜汤下。

桂枝蜀漆牡蛎龙骨救逆汤 【 仲景，下同】 　治伤寒火刧亡阳，惊狂起卧不安者。
桂枝　生姜切　蜀漆各三两　甘草炙，二两　牡蛎炒，五两　龙骨四两　大枣十二枚
右(口父)咀，每服五钱，水一盏半，煎至八分，去渣温服。

桂枝甘草汤　洽发汗后，叉手冒心，心下悸欲得按者。
桂枝四钱　甘草二钱
右二味，以水一盏半，煎八分，去渣温服。

茯苓桂枝甘草大枣汤　治发汗后，脐下悸，欲作奔豚。
茯苓八钱　甘草炙，二钱　桂枝四钱　大枣二枚
右作二服，以甘烂水二钟，先煮茯苓，减二分，纳诸药，煮取一盏，去滓温服，日三。作甘烂水法：取水一斗许，置大盆中，以杓扬之，水上有珠子五六千颗相逐，取用之。

镇心丹 【 《千金方》，下同】 　治惊悸。
辰砂用黄松节酒浸　龙齿用远志苗酢煮
右，只取辰砂、龙齿各等分为末，猪心血为丸如芡实大，每服一丸，以麦门冬叶、菉豆、灯心、白蜜水煎，豆熟为度，临卧咽下。小儿磨化半丸，量岁数与之。

犀角汤　治伤寒后伏热在心，怔忪惊悸，不得眠睡。
犀角屑　山栀各半两　茵陈蒿七钱半　茯苓　芍药　生地焙，各二两　麦门冬两半
右(口父)咀，每服五钱，水一盏半，姜二片，竹叶三七片，同煎，食后服。

安神补心汤 【 《医鉴》，下同】 　治心虚惊悸怔忡。
当归　生地黄　茯神　黄芩各一钱二分　川芎七分　白芍炒　白朮各一钱　枣仁炒　远志甘草水泡，各八分　麦冬二钱　元参五分　甘草三分
一方去远志、麦冬、黄芩、元参，加陈皮、柏子仁、酒炒黄连剉，一剂，水煎服。

参归腰子　治心气怔忡而自汗者，不过一二服即愈。
人参　当归各五钱　猪腰子一个
右，先将腰子用水二碗，煎至一碗半，细切，入二味药，同煎至八分，吃腰子，以药汁送下。有吃不尽腰子，同上二味药渣，焙干为细末，山药糊为丸梧子大，每服三五十丸，米汤下。

镇心汤　治心慌立应。
当归一钱二分　川芎　栀子仁炒，各七分　生地黄　片芩　白芍各八分　黄连六分　酸枣仁炒　远志制　麦门冬去心，各一钱
右，生姜煎服。

四物安神汤　治心中无血养，故作怔忡，兼服辰砂安神丸。
当归酒洗　白芍酒炒　生地黄酒洗　熟地黄　人参　白朮　茯神　酸枣仁炒　黄连姜炒　栀子炒　麦门冬　竹茹　辰砂研末，临服调入
右，乌梅一枚，枣二枚，炒米一撮，水煎，食远服。

养血清火汤　治心慌神乱，烦躁不宁。
当归　川芎各七分　白芍酒炒　生地黄酒洗　黄连酒炒　酸枣仁炒　麦门冬各一钱　片芩　栀子炒，各八分　远志　辰砂各五分　甘草三分
右，生姜三片，水煎，入辰砂，温服。

养血安神汤　治血虚火动惊悸者。
当归酒洗　川芎　白芍炒　陈皮　柏子仁炒　黄连酒炒，各五分　生地黄酒洗　茯神各一钱　白朮　酸枣仁炒，各七分　甘草炙，三分
右，水煎服。

安神镇惊丸　治血虚心神不安，惊悸怔忡，不寐等证。
当归酒洗　白芍煨　贝母　麦门冬　陈皮　朱砂水飞，各一两　川芎　茯苓　远志各七钱　酸枣仁炒　黄连姜汁炒，各五钱　甘草二钱　生地酒洗，一两五钱
右为细末，炼蜜丸如菉豆大，每服五十丸，食远，枣汤送下。

温胆汤　治痰火惊惕不眠。
人参　白朮　茯神　当归酒洗　生地黄酒洗　酸枣仁炒　麦门冬　枳实麸炒　半夏姜汁炒　黄连酒炒　竹茹　山栀炒，各等分　甘草三分
右，姜一片，枣一枚，乌梅一个，竹沥调辰砂末五分服。

金箔镇心丸　治一切惊悸。
朱砂　琥珀　天竺黄各五钱　胆星一两　牛黄　雄黄　珍珠各二钱　麝香
右为细末，炼蜜为丸如皂角子大，金箔为衣，每服一丸，用薄荷汤送下。心经有热，加炒黄连、当归、生地黄、人参各一两，炙甘草五钱，去雄黄、胆星、麝香。

聪明汤 【 《体仁汇编》】 　治不善记而多忘者。
白茯神　远志肉甘草水煮　石菖蒲一寸，九节者
右各三两，制后共为极细末，每日用三五钱煎服，空心食后。服一日食八九次，或十余次。久久服着，能日诵千言。

孔圣枕中方　治健忘。
龟甲　龙骨　远志　菖蒲
右四味等分，治下筛，酒服方寸匕，日三。常服，令人大聪。一本食后水服。

茯神丸　治多忘，令人不忘。
石菖蒲二分　茯苓　茯神　人参各五分　远志七分
右五味，治下筛，酒服方寸匕，日二夜一。五日后知，神良。
又方　治前证。
苁蓉　续断各二分　远志　菖蒲　茯苓各三分
右五味，治下筛，酒服方寸匕，日三，至老不忘。

八味散　治前证。
天冬六分　桂心　茯苓各一两　干地黄四分　五味子　菖蒲　远志　石苇各三分
右八味，治下筛，后食，或酒或水服方寸匕。三十日力倍，六十日气力强，志意足。

茯苓补心汤　治心气不足，善悲愁恚怒，衄血面黄，烦闷，五心热，或独语不觉，咽喉痛，舌本强，冷涎出一作汗出，善忘，恐走不定，妇人崩中，面色赤。
茯苓四两　桂心　甘草各二两　紫石英　人参各一两　大枣二十枚　麦门冬三两　赤小豆二十四枚
右八味(口父)咀，以水七升，煮取二升，分三服。

读书丸　治健忘，能除百病，日记万言。
石菖蒲　菟丝子酒煮　远志　地骨皮　生地　五味子　川芎各一两
右为末，薄糊丸如梧桐子大，每服七八十丸，临卧白汤下。一本有人参、枣仁、当归。

二丹丸　治健忘，养神定志，和血安神，外华腠理。
天门冬　熟地黄　丹参各一两半　白茯神　麦门冬　甘草各一两　远志　人参各半两
右为细末，炼蜜和丸如梧桐子大，以朱砂半两研极细为衣，每服五十丸，加至百丸，空心，煎愈风汤送下。一方有菖蒲五钱。

菖蒲益智丸　治善忘恍惚，破积聚，止痛，安神定志，聪明耳目。
菖蒲炒　远志姜汁淹炒　牛膝酒浸　桔梗炒　人参各三两七钱半　白茯苓一两七钱半　附子一两，炮去皮脐　桂心三钱
右为细末，炼蜜丸如梧桐子大，每服三十丸，食前用温酒或米汤送下。

健忘丸　久服令人不忘，耳目聪明，身体轻健。
天门冬　远志　白茯苓　熟地黄各等分
右为细末，炼蜜和丸如梧桐子大，每服四五十丸，空心米饮送下，日进二服。

大益智散　治心志不宁，语言健忘。
熟地黄　人参　白茯苓　苁蓉酒浸，各二两　菟丝子酒浸　远志各七钱半　蛇床子二钱半
右为细末，每服一钱，食后米饮调下，日进二服。忌食猪肉。

不忘散
石菖蒲　白茯苓　茯神　人参各一两二钱半　远志一两七钱半
右为细末，每服一钱，食后温酒调下。《千金》名定志丸，菖蒲、远志各二两，茯苓、人参各三两，蜜丸桐子大，每服七丸，日三。

开心散　治好忘。
石菖蒲一两　茯苓二两　远志　人参各二钱半
右为细末，每服一钱，食后米饮调下。

苁蓉散　久服至老不忘。
肉苁蓉酒浸　续断各二钱半　远志　石菖蒲　白茯苓各七钱半
右为细末，每服二钱，食后温酒调下。春依方服，夏加地黄五分、黄芩三分、麦门冬四分。冷则去此，加干姜、桂心、蜀椒各三分。若不热不寒，亦不须增损，直尔服之。三剂以上，即觉庶事悉佳。慎酢蒜鲙陈臭大冷醉吐，自外百无所慎。稍加至三十丸，不得增，常以此为度。

人参养荣汤　治脾胃俱虚，精神衰倦健忘。
白芍药一钱五分　人参　陈皮　黄芪蜜炙　桂心　当归　白朮土炒　甘草炙，各一钱　熟地黄　五味炒　茯苓各八分远志肉五分
水二钟，姜三片，枣二枚，煎服。

导痰汤　治痰涎壅盛，健忘。
半夏汤洗七次，四两　南星炮　橘红　赤茯苓　枳实麸炒，各一两　甘草炙，半两
每服四钱，水一盏，姜十片，煎八分，食后服。

蘂珠丸 【 《良方》，下同】 　治心恙。
猪心一个，取血　靛花一匙　朱砂一两，为衣
右先将青靛花暴干，次入猪心血同研烂，次入朱砂末为丸如梧桐子大，每服二十丸，不拘时，茶酒任下。

加味定志丸　治肥人痰迷心膈，寻常怔忡。
远志　人参　琥珀　天花粉　郁金各一两　茯苓三两　菖蒲二两　贝母　(艹舌)蒌
右为末，姜汁竹沥丸菉豆大，每服二钱，朱砂为衣。火盛者，加炒黄连一两。

朱砂消痰饮 【 《医统》，下同】 　治心气痰迷心窍惊悸。
牛胆南星半两　朱砂减半，另研　麝香二分，另研
右为末，临卧姜汁汤调服一钱。

宁志膏　治因惊失志。
人参　酸枣仁泡去皮，隔纸炒　辰砂各半两　滴乳香一钱，研细
右为末，炼蜜丸弹子大，每服一丸，薄荷汤下。

平惊通圣散　治一切惊悸怔忡健忘等证。
当归　人参　黄连　茯神　远志甘草水制　甘草炙，各三钱　石菖蒲　朱砂另研，各二钱
右为细末，竹叶煎汤调二钱，食后，临卧服。

酸枣仁汤 【 《图经》】 　治震悸不眠。
枣仁二升　茯苓　白朮　人参　甘草各二两　生姜六两
水八升，煮三升，分服。

预知子丸 【 《局方》】 　治心气不足，精神恍惚，语言错妄，忪悸烦郁，忧愁惨戚，喜怒多恐，健忘少睡，夜多异梦，寐即惊魇，或发狂眩，暴不知人，并宜服此。
预知子去皮　白茯苓　枸杞子　石菖蒲　茯神　柏子仁　人参　地骨皮　远志　山药　黄精蒸熟　朱砂水飞，各等分
右为末，炼蜜丸芡子大，每嚼一丸，人参汤下。

开心不忘方 【 《圣惠方》，下同】 　补心虚，治健忘，令人耳目聪明，用戊子日服。
菖蒲　远志各一分
右捣为细末，服方寸匕。食后令人耳目聪明，从外见里，及千里外事；令人长生，去三百病毒，不能为害。

状元丸　治健忘，开心通窍，定智宁神，多记。
石菖蒲去毛，一寸，九节者佳　地骨皮　白茯神　远志甘草水泡，各一两　人参三钱　巴戟天五钱
右为末，用白茯苓末二两，粘米二两，共打粉，外用石菖蒲三钱，打碎煎浓汤，去渣，煮糊为丸，每日食后、午时卧时服三十五丸。
又方　治好忘。久服，聪明益智。
龙骨　虎骨　远志各等分
右三味，治下筛，食后服方寸匕，日二。

人参远志丸　治神思困乏，健忘惊悸。
人参　远志　白茯苓　天门冬　黄芪　枣仁　石菖蒲　桔梗各一两　丹砂五钱　官桂二钱
右为末，炼蜜丸菉豆大，每服二十丸至三十丸，米汤下。

大归神丹　治健忘，镇心安神。
龙齿　琥珀各半两　人参　当归　酸枣仁　茯苓　远志姜汁炒各一两　金银箔各二十片
右为细末，酒煮稀糊丸如小豆大，每服二十丸，日用麦冬汤下，夜以酸枣仁汤下。

巴戟天丸　治健忘，服此令人聪明善记。
巴戟天半两　石菖蒲　地骨皮　远志制　白茯神各一两　人参三钱
右为末，粘米粉同白茯苓末一两作糊，以菖蒲汤调为丸桐子大，每服三十丸，酒白汤任下，日三。

丹参饮子　治健忘。辛苦勤读之士，宜服此。
石菖蒲一钱　丹参　当归酒洗　白朮炒　天冬　麦冬各一钱半　贝母　陈皮　知母　甘草各七分　黄连姜汁炒，五分　五味子九粒
右，水半盏，姜一片，煎八分，不拘时，温服。

七福饮 【 《景岳全书》，下同】 　凡怔忡系五脏气血亏损者，此能兼治之，足称王道之最。
人参　熟地各随宜　当归二三钱　枣仁二钱　白朮炒，一钱半　炙甘草一钱　远志制三五分
水二钟，煎七分，食远温服。或加生姜三五片。

大补元煎　治气血大坏，精神失守，怔忡等证。
人参少则用一二钱，多则一二两　山药炒　杜仲各二钱　熟地少则用二三钱，多则二三两　当归　枸杞各二三钱　山茱萸一钱，畏酸吞酸者去之　炙甘草一二钱
水二钟，煎七分，食远温服。
右归饮　凡惊悸怔忡，系命门之阳衰阴盛者，宜此方加减主之。

熟地二三钱或一二两　山药炒　枸杞子　杜仲姜制，各二钱　山茱萸一钱　甘草炙　肉桂各一二钱　制附子一二三钱
水二钟，煎七分，食远温服。

左归饮　凡惊悸怔忡，系命门之阴衰阳胜者，宜此方加减主之。
熟地二三钱或至一二两　山药　枸杞各二钱　炙甘草一钱　茯苓一钱半　山茱萸一二钱水二钟，煎七分，食远服。

二阴煎　此治心经有热，水不制火之病，故曰二阴。凡惊狂失志，多言多笑，或疡疹烦热失血等证，宜用此。
生地　麦冬各二三钱　枣仁二钱　元参　茯苓　木通各一钱半　黄连　生甘草各一钱
水二钟，灯草二十根，或竹叶亦可，煎七分，食远温服。

逍遥饮　治妇人思郁过度，致伤心脾冲任之源，血气日枯，渐至经脉不调，或成惊悸怔忡等证。
当归二三钱　白芍药　茯神各一钱五分　熟地三五钱　枣仁二钱，炒　远志制，三五分　陈皮八分　炙甘草一钱
水二钟，煎七分，食远温服。

大营煎　治真阴精血亏损，惊悸怔忡等证。
当归二三钱或五钱　熟地三五七钱　枸杞　杜仲炒去丝，各二钱　牛膝一钱半　炙甘草　肉桂各一二钱
水二钟，煎七分，食远温服。

加减一阴煎　凡肾水真阴虚损，而脉证多阳，虚火发热，惊悸怔忡，宜此
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

理阴煎　凡脾肾中虚，惊悸怔忡等证，宜温润者当用。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱
水二钟，煎七八分热服。或加肉桂一二钱。

　　单方

九窍出血，因暴惊而得，其脉虚者：灵砂三十粒，人参汤下，三服愈。此证不可错认作血得气则流，妄用凉药误事。 【 《直指方》】 

急惊昏迷，不省人事：石绿四两，轻粉一钱为末，薄荷汁入酒，调一字服，取吐。

怔忡自汗，心气不足也：用獖猪腰子二个，以水二盌，煮至一盌半，细切，人参、当归各半两，同煎至八分，空心吃腰子，以汁送下。其渣焙干为末，以山药末作糊，丸如菉豆大，每服五十丸，食远枣汤下，不过两服即愈。此昆山神济大师方也。一加乳香二钱。 【 《百一》】 

惊悸遗精：木馒头炒、白牵牛等分为末，每服二钱，用米饮调下。 【 《乾坤秘韫》】 

心虚惊悸不定：荆沥二升，缓火煎取一升六合，分温每服四合，日三夜一。 【 《千金》】 

蜜陀僧一物煎汤，每服匙许。惊气入心，瘖不能语者，此方主之。或为末，茶调服一匕。 【 《身经图考》】 

自然铜，止惊悸，以酒摩服。 【 《大明》】 

惊悸善忘，心脏不安，上膈风热，化痰安神：白石英、朱砂各一两为散，每服半钱，食后，煎金银汤下。 【 《济众方》】 

虚劳惊悸，补虚止惊，令人能食：紫石英五两，打如豆大，水淘一遍，以水一斗，煮取三升，细细服，或煮粥食，水尽可再煎之。 【 张文仲方】 

安魂定魄：真珠末豆大一粒，蜜一蚬壳，和服，日三。尤宜小儿。 【 《肘后方》】 

因惊忧怖迫，或激愤惆怅，致志气错越，心行违僻者：白雄鸡一只，治如食法，真珠四两，薤白四两，水三升，煮二升，尽食之，饮汁令尽。 【 《肘后方》】 

人魄，镇心安神魄，定惊怖癫狂，磨水服之。 【 时珍】 

伤寒心悸脉结代者：甘草二两，水三升，煮一半，服七合，日一服。 【 《类要》，下同】 

惊怖卒死：温酒灌之，即醒。

伤寒发狂，惊怖恍惚：用撒法郎二分，水一盏，浸一夕服之。天方国人所传。 【 《医林集要》】 

心孔惛塞，多忘善误：丁酉日自至市，买远志裹着衣中角头，还为末服之，勿令人知，不复忘。 【 《千金》】 

健忘，久服聪明益智慧：用白龙骨、远志等分为末，食后酒服方寸匕，日三。《永类钤方》用生姜汤下。 【 《千金》】 

痰迷心窍，心胆被惊，神不守舍，恍惚健忘，妄言妄见：天南星一斤，先掘土坑一尺，以炭火三十斤烧赤，入酒五升渗干，乃安南星在内，盆覆定，以灰塞之，勿令走气。次日取出为末，琥珀一两，朱砂二两为末，生姜汁打面糊，丸梧子大，每服三十丸至五十丸，煎人参石菖蒲汤，一日三服。 【 《局方》】 

治好忘，久服聪明：七月七日，取菖蒲，酒服三方寸匕，饮不至醉。 【 《千金》，下同】 
又方：常以甲子日取石上菖蒲一寸九节者，阴干百日，治合下筛，服方寸匕，日三，耳目聪明不忘。

治人心昏塞，多忘喜误：七月七日，取蜘蛛网着衣领中，勿令人知，不忘。
又方：七月七日收麻勃一升，人参二两为末，蒸令气遍，每临卧服一刀圭，能尽知四方之事。此乃治健忘，服之能记四方事也。陶云：逆知未来事，过言矣。

心虚健忘，令耳目聪明：用戊子日取东引桃枝二七枚，缚着卧枕中，枕之不忘。
又方：常以五月五日日未出时，取东向桃枝刻作三寸木人，着衣带中，令人不忘。

心孔昏塞，多忘喜误：取牛马猪鸡羊犬心，干之为末，向日酒服方寸匕，日三服闻一知十。 【 《外台》】 

人心惛塞，多忘喜误：取商陆花阴干百日，捣末，日暮水服方寸匕。卧思念所欲事，即于眼中自觉。 【 《本草》】 

心虚风邪，精神恍惚，健忘：以久使铁铧四斤烧赤，投酢中七次，打成块，水二斗，浸二七日，每食后，服一小盏。 【 时珍】 

开心益智：人参末一两，炼成獖猪肥肪十两，以淳酒和匀，每服一杯，日再服。服至百日，耳目聪明，骨髓充盈，肌肤润泽，日记千言，兼去风热痰病。 【 《千金》】 

胆寒睡卧不安，心多惊悸：酸枣仁炒香一两为细末，每服二钱，不拘时，竹叶煎汤调服。 【 《良方》】 

健忘：以远志、石菖蒲煎汤，常当茶吃。

又方：用益智、远志等分为末，食后酒调服。

益精神，强志意，聪明耳目：以鸡头实为粉，用粳米煮粥，空心食之，良。

治健忘，补中，益心志，聪明耳目：以远志泡去心皮为粉，先以粳米二合，煮粥候冷，入莲子粉搅匀，再煮二三沸食之。

治健忘，久服聪明益智，龙骨、远志等分为末，食后酒调方寸匕，目三服。兼治白浊。
又方：用吉祥草为末，酒调服方寸匕，补心不忘。书房中栽养，使人明目强记。人家堂屋中有之，辟忘。

　　针灸

《素问》曰：肺疟者，令人心寒，寒甚热，热间善惊，如有所见者，刺手太阴阳明。
肝热病者，小便先黄，腹痛多卧，身热，热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴少阳。其逆则头痛员员，脉引冲头也。
无刺大惊人。
人有所堕坠，恶血留内，腹中胀满，不得前后，先饮利药，此上伤厥阴之脉，下伤少阴之络，刺足内踝之下然谷之前血脉出血，刺足跗上动脉；不已，刺三毛上各一痏，见血立已。左刺右，右刺左。善悲惊不乐，刺如右方。
《灵枢经》曰：热病，嗌干多饮，善惊，卧不能起，取之肤肉，以第六针，五十九。目眦青，索肉于脾，不得索之木，木者肝也。
热病数惊，瘈瘲而狂，取之脉，以第四针，急泻有余者。癫疾毛发去，索血于心，不得索之水，水者肾也。
厥头痛，意善忘，按之不得，取头面左右动脉，后取足太阴。《甲乙经》曰：心痛，善悲，厥逆，悬心如饥之状，心憺憺而惊，大陵及间使主之。
心憺憺而善惊恐，心悲，内关主之。
善惊悲不乐，厥胫足下热，面尽热渴，行间主之。
惊，善悲不乐，如堕坠，汗不出，面尘黑，病饮不欲食，照海主之。
胆眩寒厥，手臂痛，善惊忘言，面赤泣出，腋门主之。
狐疝惊悸，少气，巨阙主之。
少腹疝，卧善惊，气海主之。
热病汗不出，鼽衄眩，时仆，面浮肿，足胫寒，不得卧，振寒，恶人与木音，喉痹，龋齿，恶风，鼻不利多善惊，厉兑主之。
惊不得眠，善断水气上下五脏游气也，三阴交主之。
《千金方》曰：阳谷，主风眩惊，手卷泄风，汗出，腰项急。
列缺，主热癎，惊而有所见。
曲骨、阴谷、行间，主惊癎狂走，癫疾。
间使，主善悲惊狂，面赤目黄，瘖不能言。
阳溪、天井，主惊瘈。
悬厘、束骨，主癫疾互引，善惊羊鸣。
天冲，主头痛癫疾互引，数惊悸。
支正、鱼际、合谷、少海、曲池、腕骨，主狂言惊恐。
阴蹻，主卧惊，视如见鬼。
曲泽、太陵，主心下憺憺，喜惊。
阴交、气海、大巨，主惊不得卧。
大钟、郄门，主惊恐畏人，神气不足。
解溪，主瘈瘲而惊。
少冲，主太息烦满，少气悲惊。
行间，主心痛数惊，心悲不乐。
三间、合谷、厉兑，主吐舌戾颈喜惊。
通里，主心下悸。
手少阴阴郄，主惊气心痛。
后溪，主泣出而惊。
腕骨，主烦满惊。
通里，主卒痛烦心，心中懊憹，数欠频呻，心下悸悲恐。
巨阙、间使，主胷中憺憺。
阳陵泉，主呕宿汁，心下憺憺。
蠡沟，主数噫恐悸，气不足，腹中悒悒。
彧中、云门，主欬逆上气，涎出多唾，呼吸喘悸，坐不安席。
少府，主数噫恐悸，气不足。
天府、曲地、列缺、百会，主恶风邪气，泣出喜忘。
左手关上阳绝者，无胆脉也，苦膝疼，口中苦，眯目善畏，如见鬼，多惊少力，刺足厥阴治阴，在足大指间，或刺三毛中。
《医学纲目》曰：心烁烁跳动，少冲泻之，灸立效。
健忘，取列缺、心俞、神门、中脘、三里，灸少海。

　　医案

《本事方》曰：绍兴癸丑，予待次四明，有董生者，患神气不宁，每卧则魂飞扬，觉身在床而神魂离体，惊悸多魇，通夕无寐。更医不效，予为诊视。询之曰：医作何病治？董曰：众皆以为心病。予曰：以脉言之，肝经受邪，非心病也。肝气因虚邪气袭之，肝藏魂者也，游魂为变。平人肝不受邪，卧则魂归于肝，神静而得寐。今肝有邪，魂不得归，是以卧则魂飞扬若离体也。肝主怒，故小怒则剧。董欣然曰：前此未之闻，虽未服药，已觉沉疴去体矣。愿求治之！予曰：公且持此说，与众医议治之方而徐质之。阅旬日，复至。云医遍议古今方，无与病相对者。故余处以真珠母丸、独活汤二方以赠服，一月而病悉除。此方用真珠母为君，龙齿佐之。真珠母人肝经为第一，龙齿与肝同类也。龙齿、虎睛，今人例以为镇心药，殊不知龙齿安魂，虎睛定魄，各言其类也。盖东方苍龙，木也，属肝而藏魂。西方白虎，金也，属肺而藏魄。龙能变化，故魂游而不定；虎能专静，故魄止而有守。予谓治魄不宁者，宜以虎睛；治魂飞扬者，宜以龙齿。万物有成理而不失，在夫人达之而已矣。

《儒门事亲》曰：卫德新之妻，旅中宿于楼上，夜值盗刧人烧舍，惊堕床下。自后每闻有响，则惊倒不知人，家人辈蹑足而行，莫敢冒触有声，岁余不痊，诸医作心病治之。人参、珍珠及定志丸皆无效。戴人见而断之曰：惊者为阳，从外入也；恐者为阴，从内出也。惊者为自不知，恐者自知也。足少阳胆经属肝木，胆者敢也，惊怕则胆伤矣。乃命二侍女执其两手，按高椅之上，当面前下置一小几。戴人曰：娘子当视此。一木猛击之，其妇大惊。戴人曰：我以木击几，何以惊乎？伺少定，击之，惊乃缓。又斯须连击三五次，又以杖击门，又暗遣入画背后之牕，徐徐惊定而笑曰：是何治法？戴人曰：《内经》云：惊者平之，平者常也。平常见之，必无惊。是夜使人击其门牕，自夕达曙。夫惊者神上越也，从下击几，使之下视，所以收神也。一二日虽闻雷亦不惊。德新素不喜戴人，至是终身敬服，如有人言戴人不知医者，执戈以逐之。

新寨马叟年五十九，因秋欠税，官杖六十，得惊气，成风搐已三年矣。病大发则手足颤掉，不能持物，食则令人代哺，口目张腅，唇舌嚼烂，抖擞之状，如线引傀儡，每发，市人皆聚观。夜卧发热，衣被尽去，遍身燥痒，中热而反外寒，久欲自尽，手不能绳，倾产求医，至破其家而病益坚。叟之子，邑中旧小吏也，以父病讯戴人。戴人曰：此病甚易治。若隆暑时不过一涌，再涌夺则愈矣。今已秋寒，可三之。如未愈，更刺腧穴必愈。先以通圣散汗之，继服涌剂则吐痰一二升，至晚又下五七行，其疾小愈。待五日，再一涌出痰三四升，如鸡蛋黄成块状，如汤热。叟以手颤不能自探，妻与代探，咽嗌肿伤，昏愦如醉，约一二时许，稍稍省，又下数行，立觉势轻颤减，热亦不作，足亦能步，手能巾栉，自持匙箸，未至三涌，病去如濯。病后但觉极寒，戴人曰：当以食补之，久则自退。盖大疾之去，卫气未复，故宜以散风导气之药。切不可以热剂温之，反成他病。

上渠卜家一男子，年二十八岁，病身弱，四肢无力，面色苍黄，左胁下身侧上下如臂状，每发则痛无时，食不减，大便如常，小便微黄，已二三载矣。诸医计穷，求戴人治之。视其部分，乃足厥阴肝经，兼足少阳胆经也。张曰：甲胆乙肝，故青，其黄者脾也。诊胆脉小，此因惊也。惊则胆受邪，腹中当有惊涎绿水。病人曰：昔曾屯军被火，自是而疾。戴人夜以舟车百五十丸，浚川散四五钱加生姜自然汁，平旦果下绿水四五行。或问：大加生姜何也？答曰：辛能伐木也。下后觉微痛，令再下之，比前药减三之一。又下绿水三四行，痛止思食，反有力。戴人谓卜曰：汝妻亦当病。卜曰：太医未见吾妻，何以知之？曰：尔感此惊几年矣？卜省曰：当被火时，我正在草堂中熟睡，人惊唤，我睡中惊不能言，火已塞门，我父拽出我火中，今五年矣。张曰：汝胆伏大惊，甲乙乘脾土，是少阳相火乘脾，脾中有热，故能食而杀谷，热虽能化谷，其精气不完，汝必无子。盖败精反损妇人，汝妻必手足热，四肢无力，经血不时。卜曰：吾妻实如此，亦已五年矣。他日，门人因观《内经》言先泻所不胜次泻所胜之论，其法何如以问张。张曰，且如胆木乘胃土，此土不胜木也。不胜之气，寻救于子，己土能生庚金，庚为大肠，味辛者为金，故大加生姜使伐木。然先不开脾土，无由行也。遂用舟车丸先通其闭塞之路，是先泻其所不胜，后用姜汁调浚川散大下之，次泻其所胜也。大抵阳干克阳干，腑克腑，脏克脏。

《丹溪心法》曰：宪幕之子傅兄年十七八，时暑月因劳而渴，恣饮梅浆，又连得大惊三四次，妄言妄见，病似邪鬼。诊其脉，两手皆虚弦而带沉数。余曰：数为有热，虚弦是大惊，又梅酸之浆郁于中脘，补虚清热，导去痰滞，病乃可安。遂与人参、白朮、陈皮、茯苓、芩、连等浓煎汤，入竹沥、姜汁，与旬日未效。众皆尤药之不审。余脉之，知其虚之未完与痰之未导也。仍与前方，入荆沥，又旬日而安。

《医学纲目》曰：林学士本南人，历内地为官，有一子甚端严而聪敏，父母爱之，居常喜食海蛤，饮食之顷，未尝不设，至十八年，忽面色顿青，形体瘦削，夜多惊悸，皆谓劳瘵之疾，百疗不瘳，遂召杜脉之。杜曰：非病。何以知之，盖虽病削面青，精神不减，问秀才好食甚物？曰：多食南海中味。杜曰：但多服生津液药，病当自愈。如是经两月，面色渐有红润意，夜亦无惊悸。林问曰：医师之验，久闻世名，愿闻此病所以。杜曰：王冰注《素问》曰：盐发渴，乃胜血之证。海味皆咸物，既多食海味，使心血渐衰，则夜惊悸。今既去咸，用生津液之药，人且少壮，血液易生，面色渐有红润，此疾去乃安矣。众医以为劳瘵，非其治也。

《薛己医案》曰：下堡顾仁成年六十有一，痢后入房，精滑自遗，二日方止。又房劳感寒怒气，遂发寒热，右胁痛连心胷，腹痞，自汗盗汗如雨，四肢厥冷，睡中惊悸，或觉上升如浮，或觉下陷如堕，遂致废寝。或用补药二剂益甚。脉浮大洪数，按之微细，此属无火虚热，急与十全大补加山药、山茱、丹皮、附子一剂，诸证顿愈而痊。此等元气百无一二。

古今图书集成医部全录卷三百二十一

　情志门

　　黄帝素问

　　　阴阳应象大论

心在声为笑，在变动为忧，在志为喜。喜伤心，恐胜喜。
【 注　心志喜，故发声为笑。心独无俞，故变动在志，心气并于肺则忧。在志为喜，此心中和乐也。过于喜则心志自伤。恐胜喜者，恐为肾志，水胜火也。】 
肝在声为呼，在变动为握，在志为怒，怒伤肝，悲胜怒。
 【 注　肝者将军之官，故在志为怒，而发声为叫呼也。怒伤肝者，用志太过，则反伤其体矣。悲胜怒者，悲为肺志，以情胜情也。】 
脾在声为歌，在变动为哕，在志为思。思伤脾，怒胜思。
 【 注　脾主运用，故其志在思，发声为歌也。思伤脾者，用志则伤气，气伤则脏伤也。怒为肝志，故能胜思。】 
肺在声为哭，在变动为欬，在志为忧。忧伤肺，喜胜忧。
 【 注　肺志在悲，故发声为哭。脏气变动，则及于喉而为欬也。若精气并于肺则忧。忧伤肺者，过则损也。喜则气散，故能胜忧。】 
肾在声为呻，在变动为栗，在志为恐。恐伤肾，思胜恐。
 【 注　肾气在下，故声欲太息而呻出之。肾藏志而为作强之官，故虑事而时怀恐怖也。恐伤肾者，恐惧而不解则伤精也。思虑深则处事详，故胜恐。】 

　　　灵兰秘典论

膻中者，臣使之官，喜乐出焉。
 【 注　膻中者，心主之宫城。心主包络，位居膻中，而代君行令，故为臣使之官。心志喜，心主代君宣布，故喜乐出焉。】 

　　　玉机真脏论

因而喜大虚则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变。及其传化，传乘之名也。
 【 注　因而喜大则心气虚而肾气乘于心矣，怒则肝气伤而肺气乘于肝，思则脾气伤而肝气乘于脾，恐则肾气伤而脾气乘于肾，忧则肺气伤而心气乘于肺矣。如一脏虚而受乘，即传之五脏，五脏有五变，则五五二十五变矣。如喜大而肾气乘心，心即传肺，肺传肝，肝传脾，脾传肾，是五脏传化，亦各乘其所胜。故曰，传者乘之名也。】 

　　　举痛论

百病生于气也，怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。怒则气逆，甚则呕血及飱泄，故气上矣。喜则气和志达，荣卫通利，故气缓矣。悲则心系急，肺布叶举而上焦不通，荣卫不散，热气在中故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，荣卫通，汗大泄，故气泄矣。惊则心无所倚神无所归，虑无所定，故气乱矣。劳则喘息汗出，外内皆越，故气耗矣。思则心有所存，神有所归，正气留而不行，故气结矣。
 
【 注　怒为肝志，肝主藏血，怒则肝气上逆，故甚则呕血；木气乘脾，故为飱泄。脾位中州，肝脏居下，故呕血飱泄，皆为气上也。喜则志意和达，荣卫疏通，其气舒徐而和缓矣。心气并于肺则悲，心悲气并，则心系急，而上焦之气不通，荣卫不能行散矣。气郁于中则热，中气不运行，故潜消也。恐伤肾，是以精气退却而不能上升。膻中为气之海，上出于肺，以司呼吸，然其原出于下焦，故精气却则上焦闭，闭则生升之气还归于下而下焦胀矣。上下之气不相交通，故气不行矣。寒气客于腠理，则腠理闭而气不通，故气收于内矣。炅则腠理开，汗大泄，则阳气从而外泄矣。惊则心气散而无所倚，神志越而无所归，思虑惑而无所定，故气乱矣。劳则肾气伤而喘息于内，阳气张而汗出于外，外内皆越，故气耗散矣。思则心神内存，正气留中而不行，故气结矣。】 

　　　调经论

神有余则笑不休，神不足则悲。
 【 注　心在志为喜，在声为笑，故有余则笑不休，不足则金气反胜而为悲。】 
血有余则怒，不足则恐。
 【 注　肝志怒，故血有余则肝气盛而主怒。肾志恐，故血不足则母气衰而并于脾，故恐。】 
血并于上，气并于下，心烦惋，善怒。
 【 注　血并上则脉气实而心烦惋，气并于下则不舒气而多怒也。】 

　　　大奇论

脉至如华者，令人善恐，不欲坐卧行立，常听，是小肠气予不足也，季秋而死。
 【 注　脉至如华者，如华之轻微也。小肠为心之腑而属丙火，其脉当来盛，反如华者，气予不足也。腑气不足则脏气亦虚，神虚则恐惧自失，神志不宁，故坐卧不安也。小肠之脉入耳中，属听宫，常有所听者，如耳作蝉鸣，或如钟磬声，皆虚证也。遇金水生旺之时而死。】 

　　　脉解篇

阳明所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。
【 注　阳明气厥，则阳明之脉病，乃恶人与火，闻木音则惕然而惊也。】 
少阳所谓少气善怒者，阳气不治，阳气不治则阳气不得出，肝气当治而未得，故善怒。善怒者，名曰煎厥。
 【 注　少阳主气，秋时阳气下降，而不治于外，则少阳之气亦不得出，故少气也。厥阴肝气与少阳标本相合，少阳之气不得出，则肝气当治而亦未得矣。肝气内郁，故善怒。煎厥者，焦烦颠倒也。】 
所谓恐如人将捕之者，秋气万物未有毕去，阴气少，阳气入，阴阳相薄故恐也。
 【 注　秋时阳气虽入，而阴气尚少，故万物虽衰而未尽去。阴气虽少，当正出之时，而与阳气之入相薄，则少阳厥阴之气皆伤，肝气虚则恐。胆病者心下澹澹，如人将捕之。】 

　　　四时刺逆从论

夏刺肌肉，血气内却，令人善恐。
 【 注　夏气在孙络，而使之溢于肌中，则血气虚却于内矣。阳明脉虚则恐，如人将捕之。】 
夏刺筋骨，血气上逆，令人善怒。
 【 注　夏气浮长于上，而反逆之使下，则气郁不疏而使人善怒也。】 

　　　经脉别论

有所堕恐，喘出于肝，淫气害脾。有所惊恐，喘出于肺，淫气伤心。
 【 注　堕则伤筋，肝主筋，故喘出于肝。木胜土，故淫气害脾。惊则气乱，故喘出于肺。肺者心之盖，故淫气伤心。】 
疾走恐惧，汗出于肝。
 【 注　疲劳伤筋，故汗出于肝。】 

　　　宣明五气论

胃为气逆，为哕，为恐。胆为怒。
 【 注　胃受肺之寒气所逆，而欲复出于胃，故为哕。胃之逆气，下并于肾则为恐。盖肾于胃戊癸相合也。胆为中正之官，性秉刚决，病则气郁而为怒。】 
五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。
 【 注　心为阳脏，阴精并之故喜。肺虚而肝气并于肺则悲，肝虚而脾气并于肝则忧，脾虚而肾气并于脾则畏。阴气少，阳气入阴，阴阳相薄故恐也。】 
阳入之阴则静，阴出之阳则怒。
 【 注　阳分之邪入阴，则病者静，盖阴盛则静也。阴分之邪出阳，则病者多怒，盖阳盛则怒也。】 
五邪所见：春得秋脉，夏得冬脉，长夏得春脉，秋得夏脉，冬得长夏脉，名曰阴出之阳，病善怒不治，是为五邪皆同，命死不治。
 【 注　春弦夏钩，秋毛冬石，五脏阴阳之正气也。反得所胜之脉者，邪贼盛而见于脉也。在内所伤之脏气，而外见于脉，故名之曰阴出之阳。邪出于脉则血有余，经曰血有余则怒，此正气为邪气所胜，故为不治。所谓不治者，谓五脉皆为邪胜也。如五脏之气为邪所胜，见四时相克之脉，皆为死不治矣。】 

　　　风论

心风之状，多汗恶风，焦绝，善怒吓，赤色，病甚则言不可快。诊在口，其色赤。
 【 注　心为火脏，风淫则火盛，故唇舌焦而津液绝。风化木，木火交炽，故善怒吓。心主舌，病甚则舌本强而言不可快。】 
肝风之状，多汗恶风，善悲，色微苍，嗌干善怒，时憎女子。诊在目下，其色青。
 【 注　肝开窍于目而主泣，故善悲。风木合邪，则火热盛而嗌干，肝气病，故善怒。】 

　　　病能论

帝曰：有病怒狂者，此病安生？
 【 注　肝虽顺传于心，而不得相生之正气，反受肝之寒邪，寒凌心火，故为怒狂。】 
岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。
 【 注　肝气上逆则阳气暴折而不得出，阳气难于流行则肝气亦未得而治，故善怒也。】 

　　　脏气法时论

肝病者，两胁下痛引小腹，令人善怒，虚则目(目巟)(目巟)无所见，耳无所闻，善恐，如人将捕之。
 【 注　虚者，精气夺也。少阳经脉入耳中，故无所闻。肝病者，心下澹澹，如人将捕之。】 

　　　痹论

淫气忧思，痹聚在心。
 【 注　淫气忧思，则心气不藏，而痹聚在心矣。】 

　　　诊要经终论

春刺秋分，筋挛，逆气环为欬嗽，病不愈，令人时惊，又且哭。
 【 注　病在肝而反伤其肺，是以筋挛。血气环逆，故欬嗽。魂魄不安，故哭也。】 
夏刺冬分，病不愈，令人少气，时欲怒。
 【 注　夏月阳气外张，而反逆藏于冬分，故不惟病不愈，而更令人少气善怒也。】 

　　　气交变大论

岁土太过，雨湿流行，肾水受邪，民病意不乐。
 【 注　肾藏志，志不舒，故意不乐。】 
岁木太过，甚则忽忽善怒。
 【 注　善怒，肝志之病也。】 
岁土不及，民病善怒。
 【 注　风木之病。】 

　　　五常政大论

发生之纪，其病怒。
 【 注　怒，肝气盛也。】 
伏明之纪，其病昏惑悲忘，从水化也。
 【 注　心神不足也。】 
太阳司天，火气高明，喜悲。
 【 注　火热铄金也。】 

　　　至真要大论

太阳司天，民病善悲。
【 注　阳热中盛之证。】 
太阳之复，善悲，甚则入心，善忘善悲。
 【 注　木火之气衰也。】 

　　　解精微论

悲哀则泣下，泣下水所由生。水宗者，积水也。积水者，至阴也。至阴者，肾之精也。宗精之水所以不出者，是精持之也。辅之裹之，故水不行也。
 【 注　悲哀则动其心志，故泣下，而水所由生。水宗者，宗脉之所聚，上液之道也。肾脏之精水，由宗脉而上通于心外，注于目，故曰目者宗脉之所聚也。如志不悲，则精持于下，辅之裹之，水精不出于宗脉，故水不行于上也。】 
夫水之精为志，火之精为神，水火相感，神志俱悲，是以目之水生也。故谚言曰，心悲名曰志悲，志与心精共凑于目也。
 【 注　心之所之谓之志，心志之合一也。心者五脏之专精，故水精与心精，共凑于目而为泣。】 
是以俱悲则神气传于心，精不上传于志而志独悲，故泣出也。
 【 注　精不上传于志而志独悲于上，故泣出也。】 
泣涕者，脑也。脑者，阴阴：《太素》卷二十九水论作「阳」。也。髓者，骨之充也。故脑渗为涕。志者，骨之主也，是以水流而涕从之者，其行类也。
 【 注　骨之精髓充于骨髓，从骨空而上通于脑，故脑渗之为涕也。夫志者骨之主也，是以水流而涕从之者，其行与志悲而肾精出于目之为泣者，相同类也。】 
夫涕之与泣者，譬如人之兄弟，急则俱死，生则俱生，其志以早悲，是以涕泣俱出而横行行：《素问》解精微论王冰注：「行恐当为流」。也。夫人涕泣俱出而相从者，所属之类也。
 【 注　涕泣俱出而相从者，缘肾脏所属之同类也。】 
夫泣不出者，哭不悲也。不泣者，神不慈也。神不慈则志不悲，阴阳相持，泣安能独来？夫志悲者，惋惋则冲阴，冲阴则志去目，志去则神不守精，精神去目，涕泣出也。
 【 注　阴阳相持，谓水火之神志，主持于内，则精不出也。冲阴，谓志上冲于脑也。夫目系上属于脑，故志上冲阴则志去走于目，志去则神不独守其精，精神并去，出于目而涕泣皆出也。】 

　　　六元正纪大论

少阴所至为语笑。
 【 注　此冬病之常也。】 

　　　疏五过论

暴怒伤阴，暴喜伤阳。
 【 注　暴怒则血并于阴，故伤阴。暴喜则气并于阳，故伤阳矣。】 

　　灵枢经

　　　邪气脏腑病形篇

心脉缓甚为狂笑。
 【 注　缓甚则心气有余，心藏神，神有余则笑不休。】 

　　　本神篇

是故怵惕思虑则伤神，神伤则恐惧流淫而不止，因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。
 【 注　思虑志意，皆心之所生，是以伤心脏之神气。】 
心怵惕思虑则伤神，神伤则恐惧自失，破(月囷)脱肉，毛悴色夭，死于冬。
 【 注　思虑，脾之情。如怵惕思虑则伤心脏之神，神伤则不能主持而恐惧自失。】 
脾忧愁而不解则伤意，意伤则悗乱，四肢不举，毛悴色夭，死于春。
 【 注　忧愁，肺之情。如忧愁不解则伤脾脏之意，意伤则悗乱而四肢不举。】 
肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。
 【 注　悲哀，肺之情。如悲哀动中则伤肝脏所藏之魂，魂伤则狂忘不精。】 
肺喜乐无极则伤魄，魄伤则狂，狂者意不存人，皮革焦，毛悴色夭，死于夏。
 【 注　喜乐，心之情。如喜乐无极则伤肺脏之魄，魄伤则狂，狂则神亦惮散而意不存。】 
肾盛怒而不止则伤志，志伤则喜忘其前言，腰脊不可以俛仰屈伸，毛悴色夭，死于季夏。
 【 注　怒者，肝之情。如盛怒不止则伤肾脏之志，志伤则喜忘其前言。喜忘者，神志皆伤也。】 
恐惧而不解则伤精，精伤则骨酸痿厥，精时自下。是五脏主藏精者也，不可伤，伤则失守而阴虚，阴虚则无气，无气则死矣。
 【 注　恐伤肾，故恐惧不解则伤肾脏之精。肾主骨，故骨酸痿厥。精时自下者，脏气伤而不能藏也。】 
肝藏血，血舍魂。肝气虚则恐，实则怒。
 【 注　肝者将军之官，故气虚则恐，气实则怒。】 
心藏脉，脉舍神。心气虚则悲，实则笑不休。
 【 注　心气虚则悲盛，实则笑不休。】 

　　　经脉篇

心主手厥阴心包络之脉，是动甚则胷胁支满，心中澹澹大动，面赤目黄，喜笑不休。
 【 注　胷胁支满，心中澹澹大动，面赤目黄，喜笑不休者，有余于内也。】 
肾足少阴之脉，气不足则善恐，心惕惕如人将捕之。
 【 注　此少阴肾脏之生气，厥逆于下而为病也。】 

　　　邪淫发梦篇

肝气盛则梦怒。
 【 注　此邪干五形脏而形之于梦也。】 

　　　行针篇

多阳者多喜，多阴者多怒。
 【 注　心为阳中之太阳，肝为阴中之少阳，心主喜，肝主怒也。】 

　　　百病始生篇

喜怒不节则伤脏，脏伤则病起于阴也。
 【 注　此形气外内之相应也。】 

　　　邪客篇

天有风雨，人有喜怒。

　　　厥论

风痹淫泺，病不可已者，足如履冰，时如入汤中，股胫淫泺，烦心头痛，时呕时闷，眩已汗出，久则目眩，悲以喜恐，短气不乐，不出三年死也。
 【 注　风邪淫泺于上下，故病不可已。盖寒之则伤心主之火，热之则伤肾脏之阴，病不可治，故不可已也。悲以喜恐者，心肾之神志伤而悲泣也。短气者，伤其肾气也。不乐者，伤其心气也。】 

　　　本脏篇

五脏皆小者，少病，苦焦心，大愁忧。五脏皆大者缓于事，难使以忧。
 【 注　五脏所以藏精神血气魂魄志意者也，故小则血气收藏而少病。小则神志畏怯，故苦焦心，大忧愁也。大则神志充足，故缓于事，难使以忧。】 

　　　五癃津液别篇

五脏六腑之津液，尽上渗于目，心悲气并则心系急，心系急则肺举，肺举则液上溢。夫心系与肺不能尽举，乍上乍下，故欬而泣出矣。
 【 注　心悲则脏腑之气，皆上并于心，听令于君主也。气并于心则心系急，心系急则肺举，肺乃心之盖也。肺举则液上溢，肺主气而水随气行也。心系与肺不能尽举，乍上乍下，下则为欬，上则泣出矣。】 

　　扁鹊难经

　　　五积具五志

假令得肝脉，其外证善洁，面青，善怒；其内证脐左有动气，按之牢若痛；其病四肢满闭，淋溲便难，转筋。有是者肝也，无是者非也。
假令得心脉，其外证面赤，口干，喜笑；其内证脐上有动气，按之牢若痛；其病烦心心痛，掌中热而啘。有是者心也，无是者非也。
假令得脾脉，其外证面黄，善噫，善思，善味；其内证当脐有动气，按之牢若痛；其病腹胀满，食不消，体重节痛，怠堕嗜卧，四肢不收。有是者脾也，无是者非也。
假令得肺脉，其外证面白善嚏，悲愁不乐，欲哭；其内证脐右有动气，按之牢若痛；其病喘欬，洒淅寒热。有是者肺也，无是者非也。
假令得肾脉，其外证面黑，善恐欠；其内证脐下有动气，按之牢若痛。其病逆气小腹急痛，泄如下重，足胫寒而逆。有是者肾也，无是者非也。

　　伤寒论 【 汉?张机】 

　　　恐怖之脉

问曰：人病恐怖者，其脉何状？
师曰：脉行如循丝累累然，其面白脱色也。

　　中藏经 【 汉?华佗】 

　　　情欲成气痹

气痹者，愁思喜怒，过则气结于上，久而不消则伤肺，伤肺则生气渐衰而邪气愈胜，留于上则胷腹痹而不能食，注于下则腰脚重而不能行，攻于左则左不遂，冲于右则右不仁，贯于舌则不能言，遗于肠则不能溺，壅而不散则痛，流而不聚则麻。真经既损，难以医治。邪气不胜，易为痊愈。其脉右手寸口沉而迟濇者是也。宜节忧思以养气，慎怒以全真，最为良矣。

　　　恐怖死证

肝绝汗出如水，恐惧不安，伏卧，目直面青者，八日死，又曰实时死。
筋绝魂惊虚恐，手足爪甲青，呼骂不休者，八九日死。

　　脉诀 【 晋?王叔和】 

　　　脉法

肝脏歌曰：逆时生恚怒，顺候脉弦长。泣下为之液，声呼是本乡。
三部俱弦肝有余，目中疼痛苦痃虚。怒气满胷常欲叫，翳蒙瞳子泪如珠。

　　千金方 【 唐?孙思邈】 

　　　邪热伤肾

羽音人呻而好恚，恚而喜忘，恍惚有所思，此为土克水，阳击阴，阴气伏而阳气起，起则热，热则实，实则怒，怒则忘，耳听无闻，四肢满急，小便赤黄，语音口动而不出，笑而看人，此为邪热伤肾，甚则不可治。若面黑黄耳不应，亦可治。

　　河间六书 【 金?刘完素】 

　　　笑病之原

笑，蕃茂鲜淑，舒荣彰显，火之化也，故喜为心火之志。喜极而笑者，犹燔烁火。喜而鸣，笑之象也。故病笑者火之甚。或心本不喜，因侮戏而笑者，俗谓之冷笑。由是违己心则喜笑涉人，非道而伐之，便惭然失志。或以轻手扰人颈腋腹胁股腘足趺，令人痒而笑者，由动乱扰挠火之用，静顺清谧水之化，皮肤彰显之分属火，嫩薄隐藏之分属水，以火用扰其水分，使人渐然失志而痒，则水衰火旺而为笑。以手自扰而不笑者，不羞不痒故也。然羞惭而痒者，心火之化。人失信志则羞惭者，水衰火实故也。志与信者，肾水之化。但痒而不羞，羞而不痒，皆不能为笑者，化微不能变动故也。

　　　悲病之原

悲，金肺之志，金木能令燥者火也。心火主于热，喜痛，故悲痛苦恼者，心神烦热躁乱而非清净，所以悲哭。而五液俱出者，火热亢极，而反兼水化制之故也。夫五脏者肝心脾肺肾，五脏之志者怒喜悲 【 一作忧】 　思恐。若志过度则劳伤本脏。凡五志所伤皆热。六欲者，眼耳鼻舌身意；七情者，喜怒哀乐爱恶欲 【 一作好爱恶。】 肝之所伤，则皆属火热。所谓阳动阴静，故形神劳则躁不宁，静则清平。是故上善若水，下愚如火。先圣曰：六欲七情，为道之患，属火故也。如中风偏枯者，由心火暴甚，而水衰不能制之，则火能克金，金不能克木则肝木自甚，而兼于火热，则卒暴僵仆，多因五志七情过度而卒病也。又如酒醉而热，则五志七情竞起，故经曰：战栗惊惑、悲笑谵妄、歌唱骂詈、癫狂皆为热。故热甚癫狂者，皆此证也。

　　儒门事亲 【 元?张从政】 

　　　九气感疾更相为治衍

天以气而焘，地以气而持。万物盈乎天地之间，咸以气而生。及其病也，莫不以气而得。且风之气，和平而璺启；热之气，暄而舒荣；火之气，炎暑而出行；湿之气，埃溽而负盈；燥之气，清劲而凄怆；寒之气，寒气而归藏。此六气时化司化之常也。及其变，风之气飘怒而反大凉，热之气大暄而反寒，火之气飘风燔燎而反霜凝，湿之气雷霆骤注而反烈风，燥之气散落而反湿，寒之气寒雪霜雹而反白埃，此六气之变也。故天久寒则治之以暑，天久凉则治之以暄，天久晦则治之以明，天久晴则治之以雨。夫天地之气，常则安，变则病。而况人禀天地之气，五运迭侵于其外，七情交战于其中，是以圣人啬气如持至宝，庸人役物而反伤太和。此轩岐所以论诸痛皆因于气，百病皆生于气，遂有九气不同之说。气本一也，因所触而为九。所谓九者，怒喜悲恐寒暑惊思劳也。其言曰：怒则气逆，甚则呕血及飱泄，故气逆上矣。王太仆曰：怒则阳气逆上而肝木乘脾，故甚则呕血及飱泄也。喜则气和志达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。王太仆云：恐则伤精却上而不下流，下焦阴气，亦迥环而不散，故聚而胀也。然上焦固禁，下焦气还，故气不行也。　《新校正》云：不行当作下行。寒则腠理闭，气下行，故气收矣。王太仆云：身凉则卫气沉，故皮肤之理，及渗泄之处，皆闭密而气不流行，卫气收敛于中而不散也。炅则腠理开，荣卫通，汗大出，故气泄矣。王太仆云：人在阳则舒，在阴则惨，故热则肤腠开发，荣卫大通，津液而汗大出也。惊则心无所依，神无所归，虑无所定，故气乱矣。劳则喘息汗出，内外皆越，故气耗矣。王太仆云：疲劳役则气奔速，故喘息；气奔速则阳外发，故汗出；内外皆踰越于常纪，故气耗损也。思则心有所存，神有所归，正气留而不行，故气结矣。王太仆云：系心不散，故气亦停留。此《素问》之论九气，其变甚详，其理甚明。然论九气所感之疾则略，惟论呕血及飱泄，余皆不言。惟《灵枢》论思虑悲哀喜乐愁忧盛怒恐惧而言其病。其言曰：智者之养生也，必顺四时而适寒暑，和喜怒而安居处，节阴阳而和刚柔，如是则邪辟不至而长生久视。是故怵惕思虑则伤神，神伤则恐惧，流淫而不止。因悲哀动中者，竭绝而失生。喜乐者，神荡散而不藏。愁虑者，气闭塞而不行。盛怒者，神迷惑而不治。恐惧者，神荡惮而不收。怵惕思虑则伤神，神伤则恐惧自失，破(月囷)脱肉，毛瘁色夭，死于冬。脾忧愁而不解则伤意，意伤则悗乱，四肢不举，毛瘁色夭，死于春。肝悲哀动中则伤魂，魂伤则狂忘不精，不精则不正，当人阴缩而挛筋，两胁不举，毛瘁色夭，死于秋。肺喜乐无极则伤魄，魄伤则狂，狂者意不存人，皮革焦，毛瘁色夭，死于夏。肾盛怒而不止则伤志，志伤则喜忘其前言，腰脊不可俛仰屈伸，毛瘁色夭，死于季夏。恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，虚则无气，无气则死矣。《灵枢》论神意魂魄志精所主之病，然无寒暑惊劳四证，余以是推而广之。怒气所至，为呕血，为飱泄，为煎厥，为薄厥，为阳厥，为胷满胁痛、食则气逆而不下，为喘渴烦心，为消瘅，为肥气，为目暴盲、耳暴闭、筋解发于外，为痈疽。喜气所至，为笑不休，为毛发焦，为内病，为阳气不收，甚则为狂。悲气所至，为阴缩，为筋挛，为肌痹，为脉痿，男为数溲血，女为血崩，为酸鼻辛頞，为目昏，为少气不足以息，为泣则臂麻。恐气所至，为破(月囷)脱肉，为骨酸痿厥，为暴下绿水，为面热肤急，为阴痿，为惧而脱颐。惊气所至，为潮涎，为目瞏，为口呿，为痴癎，为不省人，为僵仆，久则为痛痹。劳气所至，为咽噎病，为喘促，为嗽血，为腰痛骨痿，为肺鸣，为高骨坏，为阴痿，为唾血，为冥视，为耳闭，男为少精，女为不月，衰甚则溃溃乎若坏都，汨汨乎不可止。思气所至，为不眠，为嗜卧，为昏瞀，为中痞、三焦闭塞，为咽嗌不利，为胆瘅呕苦，为筋痿，为白淫，为得后与气则快然如衰，为不嗜食，寒气所至为上下所出水液澄彻清冷，下利清白，吐利腥秽，食已不饥，坚痞腹满急痛，症瘕(疒颓)疝，屈伸不便，厥逆禁固。炅气所至，为喘呕吐酸，暴注下迫，转筋，小便浑浊，腹胀大而鼓之有声如鼓，疮疽疡疹，瘤气结核，吐下霍乱，瞀郁肿胀，鼻窒鼽衄，血溢血泄，淋闭，身热恶寒，甚则瞀瘈，目昧不明，耳鸣或聋，躁扰狂越，骂詈惊骇禁栗，如丧神守，气逆冲上，唾腥涌溢，食不下，胕肿疼酸，暴瘖暴注，暴病暴死。凡此九者，《内经》有治法，但以五行相胜之理治之。夫怒伤肝，肝属木，怒则气并于肝而脾土受邪，木太过则肝亦自病。喜伤心，心属火，喜则气并于心而肺金受邪，火太过则心亦自病。悲伤肺，肺属金，悲则气并于肺而肝木受邪，金太过则肺亦自病。恐伤肾，肾属水，恐则气并于肾而心火受邪，水太过，则肾亦自病。思伤脾，脾属土，思则气并于脾而肾水受邪，土太过，则脾亦自病。寒伤形，形属阴。寒胜热则阳受病，寒太过则阴亦自病。炅伤气，气属阳。热胜寒则阴受病，热太过则阳亦自病。凡此七者，更相为治。故悲可以治怒，以怆恻苦楚之言感之；喜可以治悲，以谑浪戏狎之言娱之；恐可以治喜，以迫遽死亡之言怖之；怒可以治思，以污辱欺罔之言触之；思可以治恐，以虑彼志此之言夺之。凡此五者，必诡诈谲怪，无所不至，然后可以动人耳目，易人视听。若胷中无材器之人，亦不能用此五法也。炅可以治寒。寒在外者，以焠针(火矣)熨烙灸，汤而汗之；寒在内者，以热食温剂平之。寒可以治炅。炅在外者，以清房凉榻薄衣，以清剂汗之；炅在内者，以寒饮寒剂平之。惟逸可以治劳，经曰劳者温之，温谓温存而养之。今之医者，以温为温暖之药，差之远矣。岐伯曰：以平为期，亦谓休息之也。惟习可以治惊，经曰惊者平之，平谓平常也。夫惊以其忽然而遇之也，使习见习闻则不惊矣。此九者，《内经》，自有是理，庸工废而不行，今代刘河间治五志，独得言外之意，谓：五志所发，皆从心造，故凡见喜怒悲恐思之证，皆以平心火为主。至于劳者伤于动，动便属阳；惊者骇于心，心便属火。二者亦以平心为主。今之医者不达此旨，遂有寒凉之谤，羣聚而噪之，士大夫又从而惑之，公议何时而定耶？

　　医学入门 【 明?李梴】 

　　　情病治法

怒伤肝，气上逆，过则呕吐，枳梗二陈汤、绀珠正气天香汤，热者柴陈汤。忧伤肺，其气聚，过则喘促，苏子降气汤、分气紫苏饮。噎膈者，暂用五膈宽中饮。悲伤心胞及肺系，其气急，过则为狂者，枳壳煮散、升阳顺气汤。思伤脾，其气结，过则痞满，退热清气汤、温胆汤、木香化滞汤、木香枳朮丸。此四者，皆令邪气郁结，多见有余之证。又逸则气滞，亦令气结，轻者行动即愈，重者橘皮一物汤。

　　医宗必读 【 明?李中梓】 

　　　恐属四脏

经曰：在脏为肾，在志为恐。又云：精气并于肾则恐。盖恐者肾之情志，下章之言他脏者，亦莫不由于肾也。肝藏血，血不足则恐，肝者肾之子也，水强则胆壮，水薄则血虚而为恐矣。胃为恐，胃属土，肾属水，土邪伤水则为恐也。心怵惕思虑则伤神，神伤则恐惧自失。夫心藏神，神伤则心怯，所以恐惧自失，火伤畏水之故。按经文论恐有肾肝心胃四脏之分，而肝胆于肾，乙癸同源者也；胃之于肾，侮所不胜者也；心之于肾，畏其所胜者也。故恐之一证，属肾之本志，而旁及于他脏，治法则有别焉。治肾伤者，宜味厚，枸杞、远志、地黄、山茱萸、茯苓、牛膝、杜仲之属。治肝胆者，宜养阴，枣仁、山茱萸、牡丹皮、白芍药、甘草、龙齿之属。治阳明者，壮其气，四君子汤倍加茯苓。治心君者，镇其神，朱砂、琥珀、金银箔、犀角、龙齿之属。

　　医门法律 【 清?喻昌】 

　　　心为脏腑之主

本神篇曰：心怵惕思虑则伤神，神伤则恐惧自失。邪气脏腑病形篇曰: 忧愁恐惧则伤心。口问篇曰：悲哀忧愁则心动，心动则五脏六腑皆摇。可见心为五脏六腑之大主，而总统魂魄，兼该志意。故忧动于心则肺应，思动于心则脾应，怒动于心则肝应，恐动于心则肾应，此所以五志惟心所使也。设能善养此心，而居处安静，无为惧惧，无为欣欣，婉然从物而不争，与时变化而无我，则志意和，精神定，悔怒不起，魂魄不散，五脏俱宁，邪亦安从奈我何哉？

　　石室秘箓 【 清?陈士铎】 

　　　怒伤肝治法

凡人有郁郁不乐，忽然气塞而不能言，苟治之不得法则死矣。夫郁证未有不伤肝者也，伤肝又可伐肝乎？伐肝是愈助其郁，郁且不能解，又何以救死于顷刻哉？方用救肝开郁汤，白芍二两，柴胡、甘草各一钱，白芥子三钱，白朮、茯苓、当归各五钱，陈皮二钱，水煎服。一剂而声出，再剂而神安，三剂而郁气尽解。此方妙在用白芍之多至二两，则直入肝经，以益其匮乏之气，自然血生而火熄；又用白朮、当归健土以生血，柴胡以解郁，甘草以和中，白芥子以消膈膜之痰；又妙在多用茯苓，使郁气与痰涎，尽入于膀胱之中，而消弭于无形也。倘人有郁气不解，奄奄黄瘦，亦急以此方治之，何至变生不测哉！

　　　胆怯治法

凡人胆怯不敢见人者，少阳胆经虚也。而所以致少阳胆经之虚者，肝木之衰也。而肝木之衰，又因肾水之不足，法当补肾以生肝木。方用熟地一两，山茱萸四钱，芍药、当归、茯神各五钱，柴胡、白芥子、枣仁、肉桂各一钱，水煎服。此方之妙，补肾之中用补肝之品。尤妙再去补心，使心不取给于肝胆之血，则胆之汁有余而怯形可去。又妙用肉桂以入肝，如人得勇往之人，自然顷刻胆壮矣。此治腑实有妙理，人知之乎？

　　方

补心丸 【 《千金方》，下同】 
当归　防风　芎藭　附子　芍药　甘草　蜀椒　干姜　细辛　桂心　半夏　厚朴　大黄　猪苓各一两　茯苓一方用茯神　远志各二两
右十六味为末，蜜丸如梧子大，酒服五丸，日三。不知，加至十丸。冷极，加热药。

茯苓补心汤　治心气不足，善悲愁恚怒，衄血面黄，烦闷五心热，或独语不觉，咽喉痛，舌本强，冷涎出一作汗出，善忘恐走不定，妇人崩中，面色赤。
茯苓四两　桂心　甘草各二两　紫石英　人参各一两　大枣二十枚　麦门冬三两　赤小豆二十四枚
右八味(口父)咀，以水七升，煮取二升，分三服。

半夏补心汤　治心虚寒，心中胀满悲忧，或梦山丘平泽。
半夏六两　宿姜五两　茯苓　桂心　枳实　橘皮各三两　白朮四两　防风　远志各二两
右九味(口父)咀，以水一斗，煮取三升，分三服。

十黄散　治五脏六腑血气少，亡魂失魄，五脏觉不安，忽忽喜悲，心中善恐怖如有鬼物，此皆发于大惊，及当风从高堕下落水所致，悉主之。
雄黄　人参各五分　黄芩　大黄　黄蘗　黄芪　细辛　桂心各三分　黄连　黄香　蒲黄　麻黄各二分　黄环　泽泻　山萸各二分
右十五味，治下筛，未食，温酒服方寸匕，日三。不知，加至三匕。羸劣者，更加人参五分，合十分。一方有生黄二分。按崔氏有蜀椒五分，干姜四分。

定志小丸　治心气不定，五脏不足，甚者忧愁悲伤不乐，忽忽喜忘，朝差暮剧，暮差朝发，狂眩者。
菖蒲　远志各二两　茯苓　人参各三两
右四味为末，蜜丸如梧子大，饮服七丸，日三。加茯神为茯神丸。散服之亦佳。

镇心汤　治风虚劳冷，心气不足，喜忘恐怖，神志不定。
防风　当归　大黄　麦门冬各五分　泽泻　大豆卷　白蔹各四分　菖蒲　人参　桔梗　桂心　远志　薯蓣　石膏各二分　秦艽六分　紫菀　干姜　茯苓　茯神　附子各一两　白朮　甘草各十分　粳米五合　大枣五两
右二十四味(口父)咀，以水一斗二升，先煮粳米令熟，去滓内药，煮取四升，分服八合，日三夜一。按《千金翼》不用粳米，蜜丸梧子大，酒服十丸，加至二十丸。
又方　治肾热，好怒好忘，耳听无闻，四肢满急，腰背动转强直。
柴胡　茯神　黄芩　泽泻　升麻　杏仁　大青　芒硝各三两　淡竹叶　地黄各切，一升　磁石四两　羚羊角一两
右十二味(口父)咀，以水一斗，煮取三升，去滓，下芒硝，分三服。《外台》茯苓作茯神。

煮散方　治肾劳热妄怒，腰脊不可俛仰屈伸。
丹参　牛膝　葛根　杜仲　干地黄　甘草　猪苓各二两半　五加皮　石膏各三两　茯苓　远志　黄芩各一两十八铢　羚羊角　生姜　橘皮各二两　淡竹叶鸭子大
右十六味，治下筛为粗散，以水三升，煮两方寸匕，帛裹之时用，动取八合为一服，日二服。

竹沥汤　治心实热，惊梦喜笑，恐畏悸惧不安。
淡竹沥　生地黄汁各一升　石膏八两　芍药　白朮　人参　栀子仁各三两　赤石脂　紫菀　知母　茯神各二两
右十一味(口父)咀，以水九升，煮十味，取二升七合，去滓，下竹沥，更煎取三升。若须利，入芒硝二两，去芍药，分三服。

大镇心散　治心虚惊悸，梦寤恐畏。
麦门冬　当归各五分　紫石英　茯苓　防风　人参　甘草　泽泻各八分　黄芪　秦艽　白朮　薯蓣　白蔹各六分　桔梗　大豆卷　柏子仁　桂心　远志　大黄　石膏各四分　蜀椒　芍药　干姜　细辛各三分
右二十四味，治下筛，酒服二方寸匕，日三。一方无紫石、茯苓、泽泻、干姜，有大枣四分，蜜丸如梧子，酒下十五丸。

小镇心散　治心气不足，虚悸恐畏，悲思恍惚，心神不定，惕惕然惊。
人参　远志　白朮　附子　干地黄　桂心　黄芪　细辛　干姜　赤小豆　龙齿　防风　菖蒲各二两　茯苓四两
右十四味，治下筛，酒服二方寸匕，日三。
又方　治男子五劳七伤，八风十二痹，无有冬夏，悲忧憔悴，凡是病皆须服之。
厚朴　五味子　女萎　细辛　牡荆子　芍药　巴戟天　石斛　白蔹　桂心　茯苓　石龙芮　山茱萸　干漆　矾石　龙胆　芎藭　苁蓉　蜀椒　白朮　菊花　续断　远志　人参　黄芪　泽泻　草薢　黄芩各三两　干姜　附子　防风　菖蒲　牛膝各二两半　薯蓣　秦艽各二两　桔梗一两半　羊肾一具，阴干
右三十七味，治下筛，酒服方寸匕，日三。忌房室。

石苇圆　黄帝问五劳于高阳负。高阳负曰：一曰志劳，二曰思劳，三曰心劳，四曰忧劳，五曰疲劳，此谓五劳。黄帝曰：何以治之？高阳负曰：石苇丸主之。
石苇　细辛　礜石　远志　茯苓　泽泻　菖蒲　杜仲　蛇床子　肉苁蓉　桔梗　天雄　牛膝　山茱萸　柏子仁　续断　薯蓣各二两　防风　赤石脂各三两
右十九味为末，取枣膏加蜜，和丸如梧子大，酒服三十丸，日三。七日愈，二十日百病除。长服良。

内补散　治男子五劳六绝。其心伤者，令人善惊，妄怒无常；其脾伤者，令人腹满喜噫，食竟欲卧，面目痿黄。六绝令人心下愦愦不欲语，憎闻人声。
干地黄　菟丝子　山茱萸　地麦各五两　远志　巴戟天各半两　麦门冬　五味子　甘草　人参　苁蓉　石斛　桂心　茯苓　附子各一两
右十五味，治下筛，酒服方寸匕，日三，加至三匕。

镇心丸　治男子妇人虚损，梦寐惊悸，或失精神；妇人赤白注漏，或月水不利，风邪鬼疰，寒热往来，腹中积聚，忧恚结气诸病。
干地黄十二分　紫石英　茯苓　菖蒲　苁蓉　麦门冬　远志　大黄　当归　大豆卷　卷柏　干姜各五分防风　人参　泽泻　秦艽　丹参各六分　(上庶下虫)虫十一枚　石膏　芍药　柏子仁各三分　乌头　桂心　桔梗　甘草　薯蓣各十分　白蔹　铁精　银屑　前胡　牛黄各二分　白朮　半夏各四分　大枣五十枚
右三十五味为末，蜜枣和捣五千杵，丸如梧子大，酒服五丸，日三，加至二十丸。一本无大豆卷、大枣。

大镇心丸　所治与前方大同。凡是心病，悉皆主之。
干地黄八两　牛黄五分，一用牛膝　羌活　桂心　秦艽　芎藭　人参　远志　麦门冬　丹砂　阿胶　甘草　大黄　紫石英　银屑　白蔹　当归　干姜　防风各八两　桑螵蛸十一枚　杏仁　蜀椒各三分　大枣四十枚　泽泻　黄芪　大豆卷　茯苓　薯蓣　茯神　前胡　柏子仁　铁精各五分
右三十二味为末，白蜜枣和丸，酒服七丸，日三，加至二十丸。

加味七气汤　治喜怒忧思悲恐惊七气为病，发则心腹刺痛不可忍，时发时止，发则欲死；及外感风寒湿气作痛，亦宜服之。
半夏汤泡七次，三两　人参　甘草炙，各半两　桂心　延胡索炒去皮，各一两　乳香三钱
右(口父)咀，每服四钱，水一盏半，生姜七片，枣一枚，煎至七分，去滓，食前温服。妇人血痛加当归煎。

除湿补气汤　一名清神补气汤。治两腿麻木，沉重无力，多汗喜笑，口中涎下，身重如山，语声不出，寸脉洪大。
苍朮四钱　酒黄蘗　柴胡　黄芪各三钱　酒知母　藁本　生甘草　当归各二钱　五味　陈皮各一钱五分　升麻六钱
右剉如麻豆大，每服五钱，水二盏，煎至一盏，去渣，空心服之，待少时，以早饭下之。

甘麦大枣汤　治妇人脏燥，喜悲伤欲哭，象如神灵所作，数欠伸。
甘草三两　小麦一升　大枣十枚
右三味，水六升，煮三升，温分三服。亦补脾气。

预知子丸 【 《局方》】 　治心气不足，精神恍惚，语言错妄，忪悸烦郁，忧愁惨戚，喜怒多恐，健忘少睡，夜多异梦，寤即惊魇，或发狂眩，暴不知人，并宜服此。
预知子去皮　白茯苓　枸杞子　山药　茯神　柏子仁　人参　地骨皮　远志　石菖蒲　黄精蒸熟　朱砂水飞，等分
共为末，炼蜜丸芡子大，每嚼一丸，人参汤下。

香附甘草散 【 丹溪】 　治怒气。
香附米六两　甘草一两
右为细末，每服二钱，白汤调下，立消。

人参散　治胆虚，常多畏恐，不能独卧，如人捕之状，头目不利。
人参　枳壳　五味子　桂心　干菊花　茯神　山萸　枸杞各七钱半　柏子仁　熟地各一两
右为细末，每服二钱，温酒调下。

茯神散　治胆虚冷，目眩头痛，心神恐畏，不能独处，胷中满闷。
茯苓一两　远志　防风　细辛　白朮　前胡　人参　桂心　熟地　菊花各七钱半　枳壳半两
右为末，每服三钱，水一盏，姜三片，煎至六分，温服。

补胆防风汤　治胆虚目暗，喉痛数唾，眼目眩冒，五色所障，梦见与人斗讼，恐惧面色变者
防风一钱　人参七分　细辛　芎藭　甘草　茯苓　独活　前胡各八分
右为粗末，每服四大钱，水一盏半，枣子二枚，煎至八分，食前服。

　　单方

忧郁不伸，胷膈不宽：贝母去心，姜汁炒研，姜汁面糊丸，每服七十丸，征士锁甲煎汤下。 【 《集效方》】 

病笑不休：沧盐煅赤研，入河水煎沸啜之，探吐热痰数升即愈。 【 子和】 

番红花，主治心忧郁积，气闷不散，活血，久服令人心喜，又治惊悸。 【 时珍】 

治因惊忧怖迫，或激愤惆怅，致志气错越，心行违僻者：白雄鸡一头，治如食法，真珠、薤白各四两，水三升，煮二升尽食之，饮汁令尽。 【 《肘后方》】 

驴肉主风狂，忧愁不乐，能安心气，同五味煮食，或以汁作粥食。 【 孟诜】 

　　针灸

《素问》曰：肝虚则目(目巟)(目巟)无所见，耳无所闻，善恐，如人将捕之，取其经厥阴与少阳。
肾虚则胷中痛，大腹小腹痛，清厥，意不乐，取其经少阴太阳血者。
阳明令人腰痛不可以顾，顾如有见者，善悲，刺阳明于胻前三痏，上下和之，出血，秋无见血。
解脉令人腰痛如引带，常如折腰状，善恐，刺解脉在郄中，结络如黍米，刺之血射以黑，见赤血而已。
飞扬之脉令人腰痛，痛上怫怫然，甚则悲以恐，刺飞扬之脉，在内踝上五寸，少阴之前，与阴维之会。
人有所堕坠，恶血留内，腹中胀满，不得前后，先饮利药，此上伤厥阴之脉，下伤少阴之络，刺足内踝之下然谷之前血脉出血，刺足跗上动脉；不已，刺三毛上各一痏，见血立已。左刺右，右刺左。善悲惊不乐，刺如右方。
邪客于足少阴之络，令人嗌痛，不可内食，无故善怒，气上走贲上，刺足下中央之脉各三痏，凡六刺立已。左刺右，右刺左。
《灵枢经》曰：胆病者，善太息，口苦呕宿汁，心下澹澹，恐人将捕之，嗌中吤吤然，数唾，在足少阳之本末，亦视其脉之陷下者灸之；其寒热者，取阳陵泉。
善怒而不欲食，言益小，取足太阴；怒而多言，刺足少阳。
厥阴为阖，阖折即气绝而喜悲，悲者取之厥阴，视有余不足。
邪在心则病心痛喜悲，时眩仆，视有余不足而调之其输也。
厥头痛，头脉痛，心悲喜泣，视头动脉反盛者，刺尽去血，后调足厥阴。
黄帝曰：人之哀而泣涕者，何气使然？岐伯曰：心者，五脏六腑之主也。目者，宗脉之所聚也，上液之道也。口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者所以灌精濡空窍者也，故上液之道开则泣，泣不止则液竭，液竭则精不灌，精不灌则目无所见矣。故命曰夺精，补天柱经挟颈。
《甲乙经》曰：短气心痹，悲怒逆气，怒狂易，鱼际主之。
心痛善悲，厥逆，悬心如饥之状，心憺憺而惊，大陵及间使主之。
心憺憺而善惊恐心悲，内关主之。
惊善悲不乐，如堕坠，汗不出，面尘黑，病饮不欲食，照海主之。
《千金方》曰：列缺，主四肢厥，喜笑。
内庭，主喜频，数欠伸，恶闻人音。
章门，主四肢懈惰喜怒。
左手关前寸口阴实者，心实也。若心下有水气，忧恚发之，刺手心主治阴。
通里，主卒痛烦心，心中懊憹，数欠频伸，心下悸，悲恐。
漏谷，主肠鸣强欠，心悲气逆，腹(月真)满急。
天井、神道、心腧，主悲愁恍惚，悲伤不乐。
间使，主善悲惊狂，面赤目黄，瘖不能言。
少冲，主太息烦满，少气悲惊。
行间，主心痛数惊，心悲不乐。
商丘，主心下有寒痛；又主脾虚，令人病不乐，好太息。
太冲，主羸瘦恐惧，气不足，腹中悒悒。
支正、鱼际、合谷、少海、曲池、腕骨，主狂言惊恐。
然谷、阳陵泉，主心中怵惕，恐如人将捕之状。
少府，主数噫恐悸，气不足。
左手关上阳绝者，无胆脉也。苦膝疼，口中苦，眯目善畏，如见鬼，多惊少力，刺足厥阴治阴，在足大指间，或刺三毛中。

　　医案

《儒门事亲》曰：戴人之次子自出妻后，体日瘦，语如瓮中出，此病在中也。常捻第三指失笑，此心火也。约半载，日饮冰雪，更服凉剂。戴人曰：恶雪则愈矣。其妻惧太寒，戴人曰：吾用药如鼓之应桴，汝亲也，尚恶凉药，宜乎世之谤我也。至七月，厌冰不饮，病日解矣。

一人因喜乐之极而病者，庄先生切其脉，为之失声，佯日：吾取药去。数日更不来，病者悲泣，辞其亲友曰：吾不久矣。庄知其将愈慰之。诘其故，庄引《素问》曰：惧胜喜。

戴人路经古亳，逢一妇，病喜笑不止，已半年矣。众医皆无术矣。戴人曰：此易治也。以沧盐成块者二两，用火烧令通赤，放冷研细，以河水一大碗，同煎至三五沸，放温，分三次啜之，以钗探于咽中，吐出热痰五升；次服大剂黄连解毒汤，不数日而笑定矣。《内经》曰：神有余则笑不休。此所谓神者，心火是也。火得风而成焰，故笑之象也。五行之中，惟火有笑矣。

一富家妇人，伤思虑过甚，二年不寐，无药可疗，其夫求戴人治之。戴人曰：两手脉俱缓，此脾受病，脾主思故也。乃与其夫议，以怒而激之，多取其财，饮酒数日，不处一法而去。其人大怒，汗出，是夜困眠，如此者八九日不寤，自是而进食，脉得其平。

洛阳孙伯英因诬狱，妻子被系，逃于故人家，是夜，觉胃胁痛，托故人求药。故人曰：有名医张戴人适在焉，当与公同往。时戴人宿酒未醒，强呼之。故人曰：吾有一亲人病欲求诊。戴人隔牕望见伯英曰：此公伏大惊恐。故人曰：何以知之？戴人曰：面青脱色，胆受怖也。后会赦乃出，方告戴人。

霍秀才之子年十二岁，睾丸一旁肿膇，戴人见之曰：此因惊恐得之。惊之为病，上行则为呕血，下则肾伤而为水肿。以琥珀通经散一泻而消散。

《丹溪心法》曰：一妇十九岁，气实多怒，一日，忽大叫而欲厥，盖痰闭于上，火起于下而上冲。始用香附五钱，生甘草三钱，川芎七钱，童便姜汁煎服；又用青黛人中白香附末为丸，稍愈不除；后用大吐乃安。吐后，用导痰汤加姜炒黄连、香附、生姜，煎下龙荟丸而愈。

一女许婚后，夫经商二年不归，因不食，困卧如痴，无他病，竟日向壁而卧。其父迎丹溪翁治之，告以故。翁脉毕，谓其父曰：此思则气结也。药难独治，得喜可解。不然，令其怒。于是掌其面，诬以外情，果大怒而号泣者三时。令解之，即求食矣。所以然者，悲则气消，怒则胜思故也。翁谓其父曰：病虽瘥，得喜方已。乃谕以夫回。既而果然，疾亦不举。

一妇病不知，稍苏即号叫数四而复昏，丹溪翁诊之，肝脉弦数而且滑，曰：此怒心所为，盖得之怒而强酒也。诘之，则不得于夫，每遇夜自酌解其怀。翁治以消痰降火之剂，而加香附以散肝分之郁，立愈。

东阳吴子方年五十，形肥味厚，且多忧怒，脉常沉濇，自春来得痰气病，医认为虚寒，率与燥热香窜之剂，至四月间，两足弱，气上冲，饮食减。予曰：此热郁而脾虚，痿厥之证作矣。形肥而脉沉，未是死证，但热邪太盛，当此火旺，实难求生。且与竹沥下白朮膏，尽二斤，气降食进，一月后大汗而死。

一女子年踰笄，性躁味厚，暑月因大怒而呃作，每作则举身跳动，神昏不知人，问之，乃知暴病，视其形气俱实，遂以人参芦煎汤，饮一碗，大吐顽痰数碗，大汗昏睡一日而安。人参入手太阴，补阳中之阴者也，芦则反尔大泻太阴之阳。女子暴怒气上，肝主怒，肝主气，经曰怒则气逆，气因怒逆，肝木乘火侮肺，故呃大作而神昏。参芦喜吐，痰尽气降而火衰，金气复位，胃气得和而解。麻黄发汗，节能止汗。谷属金，糠之性热；麦属阳，麸之性凉。先儒谓物物具太极，学者其可不触类而长，引而伸之乎？

周本心年六十岁，形气俱实，因大恐，正月间染病，心不自安，如人将捕之状，夜卧亦不安，两耳后亦觉火光炎上，食饮虽进而不知味，口干而不欲食，以人参、白朮、当归身为君，陈皮为佐，加盐炒黄蘗、炙元参各少许，煎服自愈，月余而安。

《医学纲目》曰：乡里有一妇人，数次无故悲泣不止，或谓有祟，祈禳请祷备至，终不应。予忽忆《金匮》有一证云：妇人脏燥悲伤欲哭，象如神灵，数欠伸者，宜甘麦大枣汤。予急令治药，尽剂而愈。古人识病制方，种种绝妙如此。

《薛己医案》曰：一妇人元气素弱，痰气时作，或咽间不利，或胷痞等证，余以为郁结伤脾，用加味归脾汤治之而愈。后遇恚怒，前证仍作，惑于众言，以为痰饮，妄用祛痰之剂，吐泻数次，变诸异证，口禁不醒。余以为脾胃复伤，日用六君子一剂，米饮浓煎，常服匙许，至四日渐进粥食，乃服前药，间以归脾汤，喜其善调养，两月余，诸证悉愈。

一妇人因怒患痰厥而苏，左手臂不能伸，手指麻木，口喎眼斜，痰气上攻，两腿骨热，或骨中酸痛，服乌药顺气散之类，诸证益甚，不时昏愦，更加内热晡热。余以为肝经血虚，内热生风，前药复耗肝血，虚火炽盛而益甚也。先以柴胡栀子散，调养肝经气血，数日后，用八珍汤加钓藤钩散，诸证稍愈。又用加减八味丸料，少加酒炒黄蘗、知母黑色者，数剂诸证顿退。乃服八珍汤、柴胡栀子散，半载而痊。后劳役即有复作之意，服柴胡栀子散随安。

《医方考》曰：按《闻见录》云：州监军病悲思，其子迎赫允治之，允告其子曰：法当甚悸即愈。时通守李宋卿御史严甚，监军内所畏也。允与其子请于宋卿一造，问责其过失。监军惶怖汗出，疾乃愈。盖思则气结，惊怖则气浮，浮则气不结矣。此亦以情相胜也。

赵知则，太原人，因喜成疾，巢氏医脉之，为之惊异，出取药，竟不与之。数日，赵悲哭辞家人曰：处世不久矣。巢知其将愈，使人慰之。诘其故，引《素问》恐胜喜以对，可谓得玄关者也。

韩丞相疾，天方不雨，更十医罔效，左友信最后至，脉已，则以指计甲子曰：某日当雨。竟出。韩疑曰：岂为吾疾不可为耶？何言雨而不及药我也？既而其夕果雨，韩喜，起而行乎庭，达旦，疾若脱去。乃召左至而问之。对曰：公相之疾，以忧得之，私计公相忠且仁，方今久旱，必为民忧，以旱为忧，必以雨而瘳，理固宜然，何待药而愈耶？此亦《素问》喜胜忧也。

一县差拿犯人，以铁索项所犯至县，行至中途，其犯投河而死，犯家告差人索骗威逼至死，即能脱罪，未免破财，忧愤成病，如醉如痴，谬言妄语，无复知识。其主延戴念仁视之，戴云：此以费财而病，必以得财而愈。乃命作三锡锭如银状，预置于泥沟之中，候其至时，诈以锁钥误堕其中，命探之，乃出三锡锭。主曰：银也，吾不用此弗义之财，悉以与汝。其差握视不置，病遂日愈。此亦喜胜忧也。

一女子母甚是相爱，既嫁而母死，遂思念不已，精神短少，厌厌嗜卧，诸药不应。其夫延韩世良治之。韩曰：此病得之于思，药不易愈，当以术治之。乃贿一巫妇，授以秘语。一日，夫谓妻曰：汝之念母如此，不识彼在地下，亦念汝否？吾当他往，汝盍求巫妇卜之。妻欣诺，遂召巫至，焚香礼拜而母灵降矣。一言一默，宛然其母之生前也。女遂大泣。母叱之曰：勿泣！汝之生命克我，我遂早死，我之死，皆汝之故。今在阴司欲报汝雠，汝病厌厌，实我所为，我生则与尔母子，死则与尔寇雠矣。言讫，女改容大怒，诟之曰：我因母病，母反我害，我何乐而思之？自是而病愈矣。此亦以情疗之也。

谭植素谨言，为韶州佐，一日，会堂属官，筵中有萝卜颇大，众羡之。谭曰：尚有大如人者。众皆笑以为无。谭悔恨自咎曰：人不见如是大者，而吾以是语之，宜其以吾言为妄且笑也。因而忧愤，连日不能食。其子煌读书达事，思父素不轻言，因愧赧成疾，必实所言，始可疗病。遂遣人至家，取萝卜如人大者，至官所，复会堂属，强父扶疾而陪。酒至数巡，以车载至席前。众皆惊讶，其父大喜，厥旦疾愈，此亦《素问》喜胜忧也。

《寓意草》曰：吴添官生母，时多暴怒，以致经行复止，入秋以来，渐觉气逆上厥，如畏舟船之状，动辄运去，久卧于床。时若天翻地覆，不能强起，百般医治不效，因用人参三五分，略宁片刻，最后增至五钱一剂，日费数金，意图旦夕苟安，以视稚子究竟。家产尽废，病转凶危，大热引饮，脑间有如刀劈，食少泻多，已治木，无他望矣。闻余返娄延诊过，许以可救，因委命以听焉。余以怒甚则血菀于上，而气不返于下者，名曰厥巅疾。厥者逆也，巅者高也。气与血俱逆于高巅，故动辄眩运也。又以上盛下虚者，过在少阳。少阳者，足少阳胆也。胆之穴皆络于脑，郁怒之火，上攻于脑，得补而炽，其痛如劈，同为厥巅之疾也。风火相煽，故振摇而热；木土相凌，故艰食而多泻也。于是会《内经》铁落镇坠之意，以代赭石、龙胆草、芦荟、黄连之属，降其上逆之气；以蜀漆、丹皮、赤芍之属，行其上脘之血；以牡蛎、龙骨、五味之属，敛其浮游之神。最要在每剂药中，加入生猪胆汁二枚，盖以少阳热炽，胆汁必干，亟以同类之物济之，资其持危扶颠之用。病者药一入口，便若神返其舍，忘其苦口，连进十数剂，服猪胆二十余枚，热退身凉，饮食有加，便泻自止，始能起床，行动数步。然尚觉身轻如叶，不能久支。仆恐药味太苦，不宜多服，减去猪胆及芦龙等药，加入当归一钱人参三分，姜枣为引，平调数日而全愈。

古今图书集成医部全录卷三百二十二

　烦躁门

　　黄帝素问

　　　至真要大论

少阳司天，火淫所胜，民病烦心，胷中热。
【 注　烦心，火热盛也。】 
少阴之胜，心下热，善饥，脐下反动，呕逆躁烦。
 【 注　外淫之火交于内也。】 
少阳之胜，热客于胃，烦心心痛。
 【 注　少阳之气，合于三焦，故热客于胃。三焦与心主包络相合，故烦心心痛。】 
少阴之复，燠热内作，烦躁。
 【 注　烦躁，火烦而阴躁也。】 
少阳之复，大热将至，心热烦躁。
 【 注　心热烦躁，皆热乘心肺也。】 
少阴司天，主胜则心热烦躁。
 【 注　君相二火之气胜也。】 
诸躁狂越，皆属于火。
 【 注　火者，少阳包络之相火。】 

　　　气交变大论

岁木太过，风气流行，脾土受邪，民病体重烦寃。
 【 注　水气上乘于心，故病烦寃。】 
岁土太过，雨湿流行，肾水受邪，民病体重烦寃。
 【 注　水不能济火，故烦寃也。】 
岁金太过，燥气流行，肝木受邪，民病体重烦寃。
 【 注　肾虚脾虚肝虚，皆令人体重烦寃。】 
岁水太过，寒气流行，邪害心火，民病身热烦心躁悸
 【 注　烦心悸者，水上凌心也。躁者，火不交于阴也。】 
岁水不及，湿乃大行，民病烦寃。
 【 注　寒气上凌，故病烦寃。】 

　　　五常政大论

太阳司天，心热烦。
 【 注　心热烦者，火炎于上也。】 

　　　五脏生成篇

心烦头痛，病在膈中，过在手巨阳少阴。
【 注　君火之气，外受于邪，则心烦于内。太阳之气受邪，则头痛于上。病在膈中，是过在手太阳少阴之经矣。】 

　　　调经论

血并于上，气并于下，心烦惋善怒。血并于下，气并于上，悗乱而喜忘。
 【 注　血并于上，则脉气实而心烦惋。气并于下，则气不舒而多怒。血并于下，则血畜于下而喜忘。气并于上，则于上而为悗乱。】 

　　　刺热篇

脾热病者，先头重，颊痛，烦心，颜青，欲呕，身热。
 【 注　脾络注心中，故心烦而颜青。热邪干胃，故欲呕。脾主肌肉，故身热。】 

　　　诊要经终论

厥阴终者，中热嗌干，善溺心烦。
 【 注　心烦者，包络之气上炎也。】 

　　　玉机真脏论

夏脉不及，则令人烦心，上为欬唾，下为气泄。
 【 注　不及则反逆于内而烦心，上熏肺而欬唾，下走腹而气泄矣。】 

　　灵枢经

　　　经脉篇

肾足少阴之脉，是主肾所生病者，烦心心痛。
【 注　水不济火也。】 
心主手厥阴心包络之脉，是主脉所生病者，烦心心痛掌中热。
 【 注　烦心心痛掌中热，自内而外也。】 

　　　五乱篇

清气在阴，浊气在阳。荣气顺脉，卫气逆行。清浊相干，乱于胷中，是谓大悗。故气乱于心，则烦心密嘿，俛首静伏。
 【 注　清浊相干者，循脉之营卫与行阴行阳之营卫相干，是以乱于胷、乱于心也。】 

　　金匮要略 【 汉?张机】 

　　　烦躁病脉证治

上气篇曰：肺胀，欬而上气，烦躁而喘，脉浮者心下有水，小青龙加石膏汤主之。
水气篇曰：心水者，其身重而少气不得卧，烦而躁，其人阴肿。
太阳病，脉浮而紧，身肿而冷，状如周痹，胷中窒不能食，反聚痛，暮躁不得眠，此为黄汗。然病此者，渴而下利，小便数者，不可发汗。
虚劳篇曰：虚劳，虚烦不得眠，酸枣汤主之。
病人如热状烦满，口干燥而渴，其脉反无热，此为阴伏，是瘀血也，当下之。
下利篇曰：下利后更烦，按之心下濡者，为虚烦也，栀子豉汤主之。
肺痿篇曰：上气喘而躁者，属肺胀，欲作风水，发汗则愈。
腹满篇曰：病者痿黄，躁而不渴，胷中寒实而利不止者死。
黄疸篇曰：阳明病脉迟者，食难用饱，饱则发烦头眩，小便必难，此欲作谷疸。虽下之，腹满如故。所以然者，脉迟故也。
腹满舌 【 当作身】 痿黄，躁不得睡，属黄家。

　　脉诀 【 晋?王叔和】 

　　　脉法

心脉歌曰：溢关骨痛心烦躁，更兼头面赤骍骍。
杂病生死歌曰：内外俱虚身体寒，汗出如珠微呕烦。忽然手足脉厥逆，体不安宁必死拚。
虚脉歌曰：恍惚心中多悸惊，三关定息脉难成。血虚脏腑生烦热，补益三焦便得宁。

　　千金方 【 唐?孙思邈】 

　　　论证治

阴脉不濇，身体反冷，其内反烦，多唾唇燥，小便反难，此为肺痿。欬而上气，肺胀。其脉浮，心下有水气，胁下痛引缺盆。设若有实者必躁，其人常倚伏，小青龙加石膏汤主之。
留饮，形不发作，无热，脉微烦满，不能食，脉沉滑者，留饮病。
骨实者，苦烦热。
凡人病脉已解，而反暮微烦者，人见病者瘥安，而强与谷，脾胃气尚弱，不能消谷，故令微烦。损谷则愈。
诊得心积沉而芤，时上下无常处，病胷满悸，腹中热，面赤咽干，心烦掌中热，甚则吐血，身瘈瘲，主血厥，夏瘥冬剧，色赤也。
心病烦满，少气大热，热上汤心，呕欬，吐逆，狂语，汗出如珠，身体厥冷，其脉当浮，今反沉濡而滑，其色当赤而反黑者，此是水克火，为大逆，十死不治。
伤寒病无热，但狂言烦躁不安，精彩言语，不与人相主当者，勿以火迫之，但以猪苓散一方寸匕服之，当逼与新汲水一升，若二升，强饮之，令以指刺喉中吐之，病随手愈。若不能吐者，勿强与水，水停则结心下也，当更以余药吐之。
诸虚烦热者，与伤寒相似，然不恶寒，身不疼痛，故知非伤寒也，不可发汗。头不痛，脉不紧数，故知非里实，不可下也。如此内外皆不可攻，而强攻之，必遂损竭多死，难全也。此虚烦但当与竹叶汤。若呕者，与橘皮汤一剂；不愈，为可重与也。此法数用，甚有效验。伤寒后虚烦，亦宜服此汤。
吐下不止，发热心烦，欲饮水，可少饮米粉水为佳。若不吐，与葛根荠苨饮服之。

　　济生方 【 宋?严用和】 

　　　总论

夫虚烦者，心虚烦闷是也。且人之有血气，分为荣卫，别乎阴阳。荣卫通适，然后阴平阳秘，精神乃治。摄养乖方，荣卫不调，使阴阳二气有偏胜之患，或阴虚而阳胜，或阴胜而阳虚。素问云：阳虚则外寒，阴虚则内热。阳胜则外热，阴胜则内寒。今虚烦之病，阴虚生内热所致也。但虚烦有数证，不可不辨。伤寒大病之后，霍乱吐泻之后，及妇人产后，皆使人心虚烦闷。又有虚劳之人，心火内蒸，亦致心烦。治疗之法，不可不详审也。

　　活人书 【 宋?朱肱】 

　　　伤寒烦躁证

伤寒烦躁，太阳与少阴经为多。阳明经或因不大便，中有燥屎，故烦躁耳。大抵阴气少，阳气胜则热而烦。故太阳经伤风多烦而躁。阳虚阴胜亦发烦躁，阳气弱为阴所乘而躁，故少阴病亦烦躁，当以外证与脉别之。然有汗之而烦者，有下之而烦者，又有病已解而反微烦者，此由病新瘥，不胜谷，损谷则愈。

　　河间六书 【 金?刘完素】 

　　　躁扰

躁扰躁动，烦热扰乱而不宁，火之体也。热甚于外则肢体躁扰，热甚于内则神志躁动，反复癫狂 【 一作颠倒，】 懊憹烦心，不得眠也。或心呕哕而谓胃冷心烦疼者，非也。故烦心心痛，腹空热生而发，得食热退而减也。或逆气动躁者，俗谓咽喉，由水衰火旺而犹火之动也。故心胷躁动谓之怔忡，俗云心忪，皆为热也。

　　　烦

懊憹烦心，反复颠倒不得眠者，烦热怫郁于内，而气不能宣通也。或胷满结痛，或头微汗出虚烦者，栀子汤主之。或气少者，加甘草一钱；或呕者及初误以丸药下者，加生姜半两。凡懊憹虚烦者，皆用凉膈散甚佳，及宜汤濯手足，使心胷结热宣散而已。心烦腹满，坐卧不安，栀子厚朴汤主之。或阳明病下之后，躁热而懊憹者。三一承气汤。汗后躁烦不得眠，五苓散或凉膈散。口燥呻吟，错语不得眠，五苓散、黄连解毒汤。烦心者，凉膈散。少阳证胷中烦而不呕者，小柴胡去半夏人参加(艹舌)蒌实主之。

　　东垣十书 【 元?李杲】 

　　　总论

《黄帝针经》五乱篇云：气乱于心，则烦心密默，俛首静伏。又云：气在于心者，取少阴心主之俞。又云：欬喘烦寃者，是肾气之逆也。又云：烦寃者取足少阴。又云：烦寃者取足太阴。仲景分之为二，烦也，躁也。盖火入于肺则烦，入于肾则躁。俱在于肾者，以道路通于肺母也。大抵烦躁者皆心火为病。心者君火也，火旺则金烁水亏，惟火独存，故肺肾合而为烦躁。又脾经络于心中，心经起于脾中，二经相搏，湿热生烦。夫烦者扰扰心乱，兀兀欲吐，怔忡不安；躁者无时而热，冷汗自出，少时则止。经云：阴躁者是也。仲景以栀子色赤而味苦，入心而治烦；盐豉色黑而味咸，入肾而治躁，名栀子豉汤，乃神药也。若有宿食而烦者，栀子大黄汤主之。
阴躁之极，欲坐井中，阳已先亡，医犹不悟，复指为热，重以寒药投之，其死也何疑焉？况寒凉之剂，入腹，周身之火得水则升走矣。
火入于肺，烦也；火入于肾，躁也。烦躁俱在上者，肾子通于肺母也。发润如油，喘而不休，总言肺绝。鼻者肺之外候，肺气通于鼻，鼻中气出粗大，是肺也。发者血之余，肾气主之，发润如油，火迫肾水至高之分，是水将绝也。仲景以发润喘大为肺绝，兼其肾而言之。发在高巅之上，虽属肾，肺为五脏之至高，故言肺绝兼肾也。大抵肺肾相通，肺既已绝则肾不言而知其绝矣。或曰：烦者心为之烦，躁者心为之躁，何烦为肺、躁为肾也？夫心者君火也，与邪热相接，上下通热，金以之而烁，水以之而亏，独存者火尔。故肺肾与心合而为烦躁焉。此烦虽肺、躁虽肾，其实心火为之也。若有宿食而烦躁者，栀子大黄汤主之。
中热证，如修善常斋之人，胃气久虚，而因劳役得之者，皆与阳明中热白虎汤证相似，必肌体扪摸之壮热，必躁热闷乱，大恶热，渴而饮水，以劳役过甚之故，亦身疼痛。始受病之时，特与中热外得有余之证相似，若误与白虎汤，旬日必死。此证脾胃大虚，元气不足，口鼻中气皆短促而上喘，至日转以后，是阳明得时之际，病必少减。若是外中热之病，必到日晡之际，大作讝语，其热增加，大渴饮水，烦闷不止。其劳役不足者，皆无此证，尤易为分解。若有难决疑似之证，必当待一二日求医治疗，必不至错误矣。

　　　论栀子豉汤

烦者气也，躁者血也。气主肺，血主肾。故用栀子以治肺烦，用香豉以治肾躁。烦躁者，懊憹不得眠也。少气虚满者，加甘草。如若呕哕者，加生姜、橘皮。下后腹满而烦者，栀子厚朴枳实汤。下后身热微烦者，栀子甘草干姜汤。

　　丹溪心法 【 元?朱震亨】 

　　　论证治

胷中烦热，须用栀子仁；有实热而烦躁者，亦用栀子仁。有虚热而烦躁者，宜参、芪、麦门冬、白茯苓、竹茹、白芍药。若脉实数有实热者，神芎丸。

　　证治要诀 【 明?戴思恭】 

　　　总论证治

汗下霍乱吐泻后，因渗泄而津液去多，五内枯燥者，皆能虚烦，以阴血不足以济阳，阳气偏胜，故虚热而烦，宜参苏饮去苏倍参，加麦门冬半钱。烦而渴者，独味人参汤。加以小便不利者，春泽汤。加以心经热而躁者，辰砂五苓散。烦而呕，不喜食者，橘皮汤。烦而睡不宁者，温胆汤。大烦身热甚者，竹叶石膏汤。血虚生烦见前诸证者，茯苓补心汤。外有一得病时节即恶寒，身不疼头不痛，但烦热者，亦名虚烦，内外俱不可攻，攻之必损竭，宜参苏饮去苏倍参，或更加石章半钱；不愈者，竹叶石膏汤。兼有上项证候者，于前药选用。其人虚甚，不宜专用凉剂者，茯苓补心汤。

　　医学入门 【 明?李梴】 

　　　总论证治

虚烦者，七情六欲，以致肾水虚而心火烦躁，或杂病后余热未凈而烦，或劳役气衰火旺而烦，或阴虚相火动而烦，有类伤寒初证，外亦发热，但头身不痛，脉不紧数为异，虽阴虚亦恶寒而不甚，脉亦能数而无力。大概病后虚羸少气，烦躁欲呕者，竹叶石膏汤；轻者小柴胡汤。痰逆恶心者，橘皮竹茹汤。阴证内寒外热，肢节痛，口不燥而虚者，阴旦汤。服凉药后，脉愈大而无力，热愈甚而躁渴者，单人参汤，或人参黄芪煎汤，下五苓散。劳役气虚者，补中益气汤。阴虚者，四物汤加知母、黄蘗。脾胃弱者，三白汤。惊悸痰盛者，温胆汤。心神不安者，朱砂安神丸。妇人新产挟血虚烦者，四物汤加人参、淡竹叶、麦门冬、甘草。表虚忌汗，里虚忌下，但宜和平之剂调理。《千金》云：虚烦不可大攻，热去则寒起。若用伤寒汗下重剂而治虚烦，重则津竭而死，轻则内消盗汗，变为痨瘵。伤寒有未经汗吐下而烦者，胷满膈实，烦热；有已经汗吐下而烦者，胷满烦躁懊憹，见各条。
心烦作渴，欲呕身热，睡卧不宁与发热，均属表热。但烦热无休歇，时发热，时发时止。凡烦热未经汗吐下，邪热传里而作。如未膈实，心中欲吐不吐，郁闷之状为虚，但当和解或微汗而已。经云：病人烦热，汗出则解是也。若心中骤满而烦者为实，则有吐下之异。赋云：微烦为阳之相胜，言当分表里而治之也。又云：烦极则反发厥者，乃阴所致，言热极则反，与阴盛发躁一同，必以四逆理中汤治之，宜与动悸条参看。

　　医学纲目 【 明?楼英】 

　　　论虚烦

烦热怔忡，知热在心肺也，故用竹叶、石膏、辰砂镇坠其热，使下行也。烦而下利，知热在上也，故用栀豉汤吐之。烦而汗出不解，知表里有邪也，故用表里饮汤。脉沉口渴手心热，知热不在表也，故用妙香丸下之。温胆、酸枣，治不得眠。
凡心虚则烦心，肝肾脾虚亦烦心。经云：夏脉者心也，其不及者，令人烦心。又云：肝虚肾虚脾虚，皆令人体重烦寃者，是知烦多生于虚也。
《活人》云：虚烦似伤寒，非伤寒也。成无己云：伤寒有虚烦，有心中烦，有胷中烦。二说不同。考之于书，成无己之言实出仲景，《活人》无据。然往往有非因伤寒而虚烦者，今故两存之。
虚烦身不觉热，头目昏疼，口干咽燥不渴，清清不寐，皆虚烦也。
起卧不安，睡不稳，谓之烦，宜栀豉汤、竹叶石膏汤。

　　伤寒六书 【 明?陶华】 

　　　论伤寒证

邪热传里，不经发汗吐下，则为烦热，与发热似同而异。经曰：病人发热，汗出则解。如未作膈热，但当和解微热而已。若心下满而烦，则有吐下之异，宜别其证之虚实而为剂之轻重也。先烦而悸者为实，先悸而烦者为虚。虚烦而心中欲呕吐郁闷之状。
诸虚烦热，与伤寒相似，但不恶寒，头不疼，身不痛为异耳。表既虚不可汗，里不实不可下。叔和云：虚烦有热不可攻。
肾伤寒，表里无热，但烦，惯不欲见光明，有时腹痛，其脉沉细，四逆汤。
烦为扰乱，而躁为愤怒，躁为先烦而渐至躁也。伤寒烦躁，则有阴阳虚实之别。心热则烦，阳实阴虚；肾热则躁，阴实阳虚。烦则热之轻，躁则热之甚也。有邪在里而烦躁者，有不烦便作躁闷者，此为阳盛隔阴，欲于泥水中卧，饮水不得入口也。
其或结胷证具而烦躁吐利，四逆汤。烦躁下利，发热厥逆，烦躁不得眠，恶寒躁挛，脉不出而躁者，皆为不可治矣。
阴极发躁，或阴毒火邪，投热药反剧者，不可用凉药。躁甚，仍与热剂，用四逆汤辈。

　　证治准绳 【 明?王肯堂】 

　　　辨证

先贤治烦躁，俱作有属热者，有属寒者。治独烦不躁者，多属热，唯悸而烦者为虚寒；治独躁不烦者，多属寒，唯火邪者为热。盖烦者，心中烦，胷中烦，为内热也；躁者，身体手足躁扰，或裸体不欲近衣，或欲在并中，为外热也。内热者，有本之热，故多属热；外热者，多是无根之火，故属寒也。
内外俱虚，身体冷而汗出，微呕而烦扰，手足厥逆，体不得安静者，死。
热病七八日，其脉微细，小便不利，加暴口燥，脉代，舌焦干黑者，死。

　　医门法律 【 清?喻昌】 

　　　论伤寒证

凡伤寒家服药后，身热烦躁发渴，冒瞀，脉两手忽伏而不见，恶寒战栗，此皆阴阳氤氲正邪相争作汗之征也。姑宜静以待之，不可因而仓皇，反至错误。
少阴病利不止，厥逆无脉，干呕烦者，有曰通加猪胆汁一法，服汤脉暴出者死，微续者生。盖少阴不利，其人肾脏虚寒邪盛也。脉微者，与白通汤驱寒助阳，斯利止脉健矣。服之利不止，转至无脉，呕烦有加，此因以热药治寒，寒甚而格药不入，徒增其逆乱之势也。加猪胆汁为向导，斯药入而寒不为拒，阳可回，脉可出矣。然脉必微续乃生，暴出反死。甚哉，虚阳之易出难回也！
少阴病四逆恶寒而身蜷，脉不至，不烦而躁者，死。盖脉不至，阳已先绝；不烦而躁，孤阴顷刻自尽矣。
发汗若下之，病仍不解，烦躁者，用茯苓四逆汤为救法。误汗则亡阳而表虚，误下则亡阴而里虚。阴阳俱虚，邪独不解，故生烦躁，用此汤以救之。此一证表里两虚，制方之妙，又非表里一言可尽。盖烦为心烦，躁为肾躁，故用干姜、附子入肾以解躁，茯苓、人参入心以解烦也。
下之后，复发汗，脉沉微，身无大热者，用干姜附子汤为救法。盖以其证昼日烦躁不得眠，夜而安静，不呕不渴，无表证，脉沉微，身无大热。此证前一条云，下之后复发汗，必振寒，脉微细，所以然者，以内外俱虚故也。误汗亡阳，误下亡阴，故云内外俱虚。然不出方，以用附子回阳、人参益阴，已有成法，不必赘也。此复教人以深微之蕴，见亡阳一证，较亡阴倍多，然阳用事于昼者也，热烦躁扰不得眠，见于昼者若此；阴用事于夜者也，安静不吐不渴，见于夜者若彼。岂附子、人参阴阳两平之可施乎？必干姜、附子偏于辛热，乃足回其阳以协于偏胜之阴也。

　　石室秘箓 【 清?陈士铎】 

　　　伤寒证治法

伤寒六七日，脉微，手足厥冷，烦躁，灸厥阴，厥不还者死。此仲景原文也。夫伤寒阴证发厥，灸其厥阴之经，亦不得已之法，原不及汤药之神也。灸厥阴不还，听其死者，亦仅对贫寒之子而说，以其不能备参药也。傥以参附汤救之，未有不生者。今传一方名还厥汤，用白朮四两，附子、干姜各三钱，水煎服一剂而生。凡见有厥逆等证，即以此方投之，无不神效如向。盖白朮最利腰脐，阴寒之初入，原从脐始，吾利其腰脐，则肾宫已有生气，况佐之附子、干姜，则无微不达，而邪又安留乎？况白朮健脾开胃，中州安奠，四肢边旁，有不回阳顷刻者乎？
伤寒发热下利，又加厥逆，中心烦躁而不得卧者，死证也。身热未退，邪又在中，今既发厥，身虽热而邪将散矣，宜下利之自止，乃不止而心中转添烦躁，不得卧，此血干而心无以养，阳气将外散也，不死何待？又将何法以生之？亦惟有补元阳之气而已矣。方用参朮汤，人参、白朮各三两，炒枣仁一两，麦冬三钱，水煎服。此方参朮补气，气足而血自生，血生而烦躁可定；况又佐之枣仁以安魂，麦冬以益肺，有不奏功如神者乎？纵不能尽人可救，亦必救十之七八矣！

　　方

温胆汤 【 《千金方》，下同】 　治大病后，虚烦不得眠，此胆寒故也，宜服之。
半夏　竹茹　枳实各二两　陈皮去白，三两　生姜四两　甘草一两
右六味(口父)咀，以水八升，煮取二升，分三服。一方无生姜，有茯苓一两。

千里流水汤　治虚烦不得眠。
麦门冬　半夏各三两　茯苓四两　枣仁三升　甘草　桂心　黄芩　远志　萆薢　人参　生姜各二两　秫米一斗
右十二味(口父)咀，以千里流水一斛，煮米令蟹目，沸扬万遍，澄清取一斗，煮取二升半，分三服。

酸枣汤　治虚劳烦扰，奔气在胷中，不得眠。
酸枣仁五升　人参　桂心　生姜各二两　石膏四两　茯苓　知母各三两　甘草一两半
右八味(口父)咀，以水一斗，先煮酸枣仁，取七升，去滓下药，煮取三升，分三服，日三。

栀子汤栀子汤：《伤寒论》作「栀子豉汤」。　治大下后，虚烦不得眠，剧者颠倒懊憹欲死。
大栀子十四枚　豉七合
右二味，以水四升，先煮栀子取二升半，内豉更煮三沸，去滓，每服一升。安者勿更服。若上气呕逆，加橘皮二两，亦可加生姜二两。
又方　治烦闷不得眠。
枸杞根白皮　生地黄各五两　麦门冬　甘草　前胡各三两　茯苓　知母各四两　人参二两　粟米　豉各五合
右十味(口父)咀，以水八升，煮取三升七合，分四服。

茯神散　治心实热，口干烦渴，眠卧不安。
知母一两　茯神　麦门冬各三十六铢　通草　升麻各三十铢　赤石脂四十二铢　紫菀　桂心各十八铢　大枣二十枚　竹茹鸡子大一枚
右十味，治下筛为粗散，以帛裹方寸匕，井华水二升半，煮取七合，时动裹子为一服，日再。

人参竹叶汤 【 《三因方》，下同】 　治汗下后，表里虚烦不可攻者。
人参　炙甘草各二两　制半夏二两半　石膏　麦门冬各五两　淡竹叶一握
右(口父)咀，每服四钱，水一盏半，生姜五片，粳米一撮，煎熟去滓，空心服。《济生方》除石膏加茯苓、小麦。

陈皮汤　治动气在下，不可发汗，发之反无汗，心中大烦，骨节疼痛，目眩恶寒，食反呕逆，谷不得入。
橘皮去白一两半　人参二钱五分　甘草炙　竹茹各五钱
右剉如麻豆大，每服五钱，生姜三片，水一盏，枣一枚，煎七分，食后服。

远志汤　治心虚烦热，夜卧不宁，及病后虚烦。
远志　黑豆　甘草同煎　黄芪　当归酒洗　麦冬　枣仁炒　石斛各一钱半　人参　茯神各七分　甘草五分
水二钟，煎八分，食远服。烦甚者，加竹叶、知母。

小草汤 【 《济生方》】 　治虚劳忧思过度，遗精白浊，虚烦不安。
小草　黄芪　当归酒浸　麦门冬　酸枣仁炒　石斛　人参各一两　甘草炙，半两
右剉散，每服三钱，水一盏，生姜五片，煎服，不拘时。

地仙散　治大病后，烦热不安，一切虚烦热。
地骨皮二两　防风一两　甘草炙，半两
右剉散，煎同上。

分气饮　治脾胃虚弱，血气不和，烦热躁扰，胷膈不利，或痰气喘嗽，饮食少思。
陈皮　茯苓　半夏姜汁炒黄色　桔梗炒　大腹皮　紫苏梗　枳壳麸炒　白朮土炒　山栀炒，各一钱　甘草炙，五分
右，姜枣水煎服。

竹叶汤　治伤寒大病后，及霍乱吐泻后，心虚烦闷，内热不解。
竹叶　麦门冬去心　人参　茯苓　小麦炒　半夏汤泡七次，各一两　甘草炙，半两
右(口父)咀，每服四钱，水一盏半，姜五片，煎至八分，去滓温服，不拘时候。

竹皮大丸　治证同上。
生竹茹　石膏各五钱　甘草一两七钱半　白薇　桂枝各二钱半
右五味末之，枣肉和丸如弹子大，以饮服一丸，日三夜二。有热者倍白薇，烦喘者加柏实二钱半。

人参当归散　治证同上。
生地黄　人参　当归　肉桂　麦门冬各一两　白芍药二两
右(口父)咀，每服四钱，水一盏，先以粳米一合，淡竹叶十片煎，去米叶入药并枣三枚煎，温服。血热甚者加生地黄。

霹雳煎　治阴盛格阳，身冷脉沉，烦躁不饮水。
附子一枚，炮
右取出用冷灰培之，以半两入真腊茶一大钱，同研匀，更分二服，每用水一盏，煎至六分，临熟入蜜半匙，候温冷服。须烦躁止，得睡汗出瘥。若为末，蜜水调服，名霹雳煎。

小青龙加石膏汤 【 仲景，下同】 　治肺胀欬而上气，烦躁而喘，脉浮者。
石膏二两　麻黄　芍药　桂枝　细辛　甘草　干姜各三两　五味子　半夏各半升
右九味，以水一斗，先煮麻黄，去上沫，内诸药，煮取三升，强人服一升，羸者减之，日三服。小儿四合。

桂枝加黄芪汤　治黄汗，剧者不能食，身体重，烦躁，小便不利。
桂枝去皮　生姜　白芍药各三两　甘草　黄芪各二两　大枣十二枚
右六味，以水八升，煮取三升，温服一升，须臾饮热稀粥一升余，以助药力，温覆取微汗。若不汗，更服。

酸枣汤　治虚烦不得眠。
酸枣仁二升　知母　茯苓　芎藭各二两　甘草一两
右五味，以水八升煮酸枣仁，得六升，内诸药，煮取三升，分温三服。按本方《深师》有生姜二两。

乌梅丸　治病者静而复时烦，此属蛔厥。
乌梅三百个　细辛　附子炮　桂枝　人参　黄蘗各六两　干姜十两　黄连一斤　当归　川椒去汗，各四两
右十味，异捣筛，合治之。以苦酒浸乌梅一宿，去核，蒸之五斗[五斗：原作「五升」，据《伤寒论》辨厥阴病脉证并治改。]米下，饭熟捣成泥，和药令相得，内臼中与蜜杵二千下，丸如梧子大，先食饮服十丸，日三服，稍加至二十丸。禁生冷滑臭等食。

三物黄芩汤　治烦躁。
黄芩一两　苦参二两　干地黄四两
右以水八升，煮取二升，温服一升，多吐下虫。

桂枝汤　治伤风烦躁，手足不冷者。
桂枝　芍药各三钱　甘草二两，炙
右剉如麻豆大，每服抄五钱匕，水一盏半，入生姜五片，枣子二枚，煎至一盏，去滓温服，须臾歠热稀粥一盏，以助药力，温覆令一时许，遍身漐漐微似有汗者佳。

四逆汤　治少阴病欲吐不吐，心烦，但欲寐，小便色白者。
甘草二两，炙　附子一枚，生用　干姜一两半，炮
右剉如麻豆大，每服四钱，水一盏半，煎至七分，去滓温服。强人加附子半个，干姜加一两半。

人参散 【 河间，下同】 　治身热黄瘦烦渴。
石膏　甘草各一两　滑石四两　寒水石二两　人参半两
右为末，每服二钱，汤水调下。早兼服栀子金花丸，一名既济解毒丸。

白朮黄芪散　治五心烦躁，自汗，四肢痿劣，饮食减少，肌瘦昏昧。
白朮　黄芪　当归　黄芩去皮　芍药各半两　石膏　甘草各二两　茯苓　寒水石各一两　官桂一分　人参　川芎各三分
右为末，每服三钱，水一盏，煎至六分，去滓温服，食前，一日三服。

新添三黄丸　治五劳七伤，流湿润燥，消渴烦热甚者。
大黄　黄芩　黄连各等分
右为末，炼蜜为丸如桐子大，每服二三十丸，加至五十丸，生姜汤下，不计时候，日三服妙。

栀子厚朴汤　治伤寒下后，心烦腹满，坐卧不安者。
大栀子七个　枳实二钱　厚朴半两
右剉如麻豆大，以水一盏半，煮，绞汁半盏，温服。

天水散　治烦热不得眠。
滑石六两　甘草一两
加牛黄另为细末，每用五钱，冷水调服。

火郁汤　治五心烦热，是火结于地中。四肢者，脾土也。心火下陷于脾土之中，郁而不得伸，故经云：火郁则发之。
升麻　葛根　柴胡　白芍药各一两　防风　甘草各五钱
右(口父)咀，每服五钱，水二大盏，入连根葱白三寸，煎至一盏，去渣稍热，不拘时候。

三黄泻心汤 【 《活人》，下同】 　治伤寒阳证，烦躁发热，胷中烦。
大黄　黄连各二两　黄芩一两
右剉，每服一两，百沸汤二大盏，热渍之，停一时久，绞去滓，分二服。

人参三白汤　治伤寒阴证烦躁。
白朮　芍药　茯苓　竹茹各一两　人参二两
右剉每服五钱，水二盏，生姜三片，煎八分，去渣温服。

妙香丸 【 《纲目》】 　丹溪云：疏决肠胃，制伏木火药也。故治痰水作烦，神效。
巴豆三百十五粒，去膜炒研　辰砂飞研　五两　牛黄　龙脑　腻粉　麝香各一两　金箔九十片
右研匀，炼黄蜡六两，入好蜜三分，同炼令匀为丸，每两作三十丸。如要此药速行，针刺一眼子，冷水浸少时服，效更速。小儿丸如菉豆大。

酸枣仁汤 【 《深师》】 　治虚烦不眠。
枣仁二升　蝭母　干姜　茯苓　芎藭各二两　甘草炙，一两
右以水一斗，先煮枣仁，减三升，乃同煮，取三升分服。

　　单方

膈上烦热，多渴，利九窍：滑石二两，捣，水三大盏，煎二盏，去滓，入粳米，煮粥食。 【 《圣惠》】 

阴证伤寒极冷，厥逆烦躁，腹痛，无脉危甚者：舶上硫黄为末，艾汤服三钱，就得睡，汗出愈。 【 《本事方》】 

胷膈烦闷：白朮末，水服方寸匕。 【 《千金》】 

五心烦热：胡黄连末，米饮服一钱。 【 《易简方》】 

急劳烦热，身体酸疼：用秦艽、柴胡各一两，甘草五钱为末，每服三钱，白汤调下。 【 时珍】 

伤寒烦渴，心神躁热：用秦艽一两，牛乳一大盏，煎六分，分作二服。 【 《圣惠》】 

骨蒸烦热：青蒿一握，猪胆汁一枚，杏仁四十个，去皮尖炒，以童子小便一大盏，煎五分，空心温服。 【 《十便良方》】 

热攻心烦恍惚：以牛蒡根捣汁一升，食后分为二服。 【 《心镜》】 

攀倒甑，解利风热，烦渴狂躁，捣汁服，甚效。 【 苏颂】 

阴毒伤寒，烦躁迷闷急者：用半两重附子一个，生破作四片，生姜一大块，作三片，糯米一撮，以水一升，煎六合，温服，暖卧，或汗出或不出，候心定则以水解散之类解之，不得与冷水。如渴更煎滓服，屡用多效。【 《续传信方》】 

伤寒烦热欲饮：(艹舌)蒌根三两，水五升，煮一升，分二服，先以淡竹沥一斗，水二升，煮好银二两半，冷饮汁，然后服此。 【 《外台》】 

心痹心烦内热：茜根煮汁服。 【 《伤寒类要》】 

老人烦渴寒食：大麦一升，水七升，煎五升，入赤饧二合，渴即饮之。

烦闷不眠：大枣十四枚，葱白七茎，水三升，煮一升，顿服。 【 《千金》】 

除烦止渴：生葡萄捣滤取汁，以瓦器熬稠，入熟蜜少许，同收，点汤饮，甚良。 【 《居家必用》】 

时气烦渴：生藕汁一盏，生蜜一合，和匀细服。 【 《圣惠》】 

蛏肉煮食之，去胷中邪热烦闷，饭后食之。 【 《嘉佑》】 

白鸭肉和葱豉煮汁饮之，去卒然烦热。 【 《孟诜》】 

　　针灸

《灵枢经》曰：热病面青，脑痛，手足躁，取之筋间，以第四针于四逆。筋躄目浸，索筋于肝，不得索之金，金者肺也。
喉痹舌卷，口中干，烦心心痛，臂内廉痛，不可及头，取手小指次指爪甲下去端如韭叶。
厥头痛，面若肿起而烦心，取之足阳明太阴。
《千金方》曰：尺泽、少泽，主短气胁痛心烦。
通里，主卒痛烦心，心中懊憹，数欠频呻，心下悸悲恐。
内关，主凡心中实则心中暴痛，虚则心烦，惕然不能动，失智。
尺泽，主心痛彭彭然，心烦闷乱，少气不足以息。
大钟、太溪，主烦心满呕。
紫宫、玉堂、太溪，主欬逆上气，心烦。
侠白，主软干呕烦满。
完骨，主风头耳后痛烦心。
少冲，主太息烦满少气悲惊。
腕骨，主烦满惊。

　　医案

《儒门事亲》曰：高烁巡检之子八岁，病热，医者皆为伤冷，治之以热药攻矣。欲饮水，水禁而不与。内水涸竭，烦躁转生，前后皆闭，口鼻俱干，寒热往来，欬嗽时作，遍身无汗。又欲灸之，适遇戴人。戴人责其母曰：重裀厚被，暖炕红炉，儿已不胜其热矣，尚可灸乎？其母谢以不明。戴人令先服人参柴胡饮子，连进数服，下烂鱼肠之类，臭气异常，渴欲饮水，听其所欲，冰雪凉水，连进数杯，节次又下三四十行，大热方去；又与牛黄通膈丸，复下十余行，儿方大痊。前后约五十余行，略无所困。冰雪水饮至一斛。向若灸之。当何如哉？

《丹溪心法》曰：一女子年二十余岁，在室素强健，六月间发烦闷，困惫不食，发时欲入井，六脉皆沉细而弱，两日后微渴。众以为病暑，治不效。四五日，加呕而人瘦，手心极热，喜在阴处，渐成伏脉，时妄语。予急制局方妙香丸如桐子大，以井水下一丸，半日许，大便药已出，病无退减，遂以麝香水洗药，以针穿三窍，次日以凉水送下，半日许，大便下稠痰数升，是夜得睡，困顿伏枕，旬日而愈。因记《金匮》云：昔肥而今瘦者痰也。遂作此药治之。

《薛己医案》曰：一儒者脾胃素虚而有痰，或用导痰之法，痰甚作渴，头运烦热。余谓中气虚弱而变证，用补中益气汤而愈。后劳役发热头运，此气虚不能上升也，用前汤加蔓荆子而愈。后又劳神畏见风寒，四肢逆冷，口沃痰涎，余以为脾气虚寒之真病，以六君子加炮姜、肉桂而愈。

光禄高署丞脾胃素虚，因饮食劳倦，腹痛胷痞，误用大黄等药下之，谵语烦躁，头痛喘汗，吐泻频频，时或昏愦，脉大而无伦次，用六君子加炮姜四剂而安。但倦怠少食，口干发热，六脉浮数，欲用泻火之药。余曰：不时发热，是无火也。脉浮大，是血虚也。脉虚浮，是气虚也。因此胃虚，五脏亏损，虚证发见，服补胃之剂，诸证悉退。

州同韩用之年四十有六，时仲夏，色欲过度，烦热作渴，饮水不绝，小便淋沥，大便秘结，唾痰如涌，面目俱赤，满舌生刺，两唇燥裂，遍身发热，或时如芒刺而无定处，两足心如烙，以冰折之作痛，脉洪而无伦，此肾阴虚，阳无所附而发于外，非火也。盖大热而甚，寒之不寒，是无水也，当峻补其阴。遂以加减八味丸料一斤，内肉桂一两，以水顿煎六碗，冰冷与饮，半晌，已用大半。睡觉而食温粥一碗，复睡至晚，乃以前药温饮一碗；乃睡至晓，食热粥二碗，诸证悉退。翌日，畏寒，足冷至膝，诸证仍至，或以为伤寒。余曰：非也。大寒而甚，热之不热，是无火也，阳气亦虚矣。急以八味丸一剂服之稍缓，四剂诸证复退。大便至十三日不通，以猪胆导之，诸证复作，急用十全大补汤数剂方应。

一男子鳏居数年，素勤苦劳，而吐血发热烦躁，服犀角地黄汤，气高而喘，前病益盛，更遗精白浊，形体倦怠，饮食少思，脉洪大，举按无力，服十全大补加麦冬、五味、山茱、山药而愈。

《寓意草》曰：徐国祯伤寒六七日，身热目赤，索水到前，复置不饮，异常大躁，将门牖洞启，身卧地上，展转不快，更求入井。一医汹汹，急以承气与服。余诊其脉，洪大无伦，重按无力，谓曰：此用人参、附子、干姜、之证，奈何认为下证也？医曰：身热目赤，有余之邪，躁急若此，再以人参、附子、干姜服之，踰垣上屋矣。余曰：阳欲暴脱，外显假热，内有真寒，以姜、附投之，尚恐不胜回阳之任，况敢以纯阴之药，重劫其阳乎？观其得水不欲咽，情已大露，岂水尚不欲咽，而反可咽大黄、芒硝乎？天气燠蒸，必有大雨，此证顷刻一身大汗，不可救矣。且既认大热为阳证，则下之必成结胷，更可虑也。惟用姜、附，所谓补中有发，并可以散邪退热，一举两得，至稳至当之法，何可致疑？吾在此久坐，如有差误，吾任其咎。于是以附子、干姜各五钱，人参三钱，甘草二钱，煎成冷服。服后寒战，戛齿有声，以重绵和头覆之，缩手不肯与诊，阳微之状始着，再与前药一剂，微汗热退而安。
古今图书集成医部全录卷三百二十三

　嗜卧门

　　黄帝素问

　　　刺热篇

肝热病者，小便先黄，腹痛多卧，身热，热争则狂言及惊，胁满痛，手足躁不得安卧。庚辛甚，甲乙大汗。气逆则庚辛死。其逆则头痛员员，脉引冲头也。
【 注　肝主疏泄，故小便赤黄。肝脉环阴器，抵小腹而上，故腹痛。肝藏魂，魂伤故多卧。木火主气，故身热。此言内因之病。热争者，寒与热争也。此言外淫之邪。魂伤则狂言。肝病发惊骇，肝脉布胁肋，故胁满痛。人卧则血归于肝，肝气伤，故不得卧。气逆者，热淫而反内逆也。热甚而上逆于头，故头痛而员转。】 

　　　厥论

厥阴之厥，则少腹肿痛，腹胀，泾溲不利，好卧，屈膝，阴缩肿，胻内热。
 【 注　足厥阴厥则少腹肿痛而腹胀，泾溲不利，阴缩而肿。肝主筋，膝者筋之会，经脉厥逆，不能濡养筋骨，故好卧而屈膝。厥阴木火主气，荣俞厥逆，故胻内肿热也。】 

　　　诊要经终论

秋刺夏分，病不已，令人益嗜卧。
【 注　秋气在皮肤气分，刺夏分之络脉，则气不外行，故令人嗜卧。】 

　　　六元正纪大论

阳明司天之政，初之气，其病善眠。
 【 注　湿土为病也。】 

　　灵枢经

　　　海论

髓海有余，则轻劲多力，自过其度。髓海不足，则脑转耳鸣，胫酸眩冒，目无所见，懈怠安卧。
 【 注　姚氏曰：精液补益脑髓而下流阴股，故髓海有余则足劲轻健而多力。髓从骨空，循度而上通于脑，故有余则自过其度也。髓海不足则精液竭，是以耳为之鸣，目无所见。液脱者，骨属屈伸不利，故胫酸而懈怠安卧。】 

　　　大惑论

黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久，皮肤湿分肉不解则行迟。留于阴也久，其气不精则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。
 【 注　卫气日行于阳，夜行于阴，阳气尽而入于阴则卧，阴气尽而出于阳则寤。如留于阴久则多卧，留于阳久则少瞑焉。】 
黄帝曰：其非常经也，卒然多卧者，何气使然？岐伯曰：邪气留于上焦，上焦闭而不通，已食若饮汤，卫气久留于阴而不行，故卒然多卧焉。
【 注　非常经者，非日行于阳夜行于阴之经常出入。此因邪气留于上焦则上焦闭而不通，饮食于胃则中焦满实，以致卫气久留于下之阴，而不能上行于阳，故卒然多卧也。】 

　　扁鹊难经

　　　脾病

假令得脾脉，其外证面黄善噫，善思善味；其内证当脐有动气，按之牢若痛；其病腹胀满，食不消，体重节痛，怠堕嗜卧，四肢不收。有是者脾也，无是者非也。

　　金匮要略 【 汉?张机】 

　　　但欲卧

狐惑篇曰：病者脉数无热，微烦，默默但欲卧，汗出。初得之三四日，目赤如鸠眼。七八日，目四眦黑。若能食者，脓已成也，赤小豆当归散主之。
五脏篇曰：邪哭使魂魄不安者，血气少也，血气少者属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。

　　活人书 【 宋?朱肱】 

　　　多眠有四证

病人尺寸脉俱浮，头疼身热，常自汗出，体重，其息必喘，四肢不收，默默但欲眠者，风温证也。风温不可发汗，宜萎蕤汤。
病人脉浮头眩，强痛而恶寒者，太阳证也。十日已去，脉浮细而嗜卧者，外已解也。设胷满胁痛者，与小柴胡汤。脉但浮者，麻黄汤主之。
病人尺寸脉俱沉细，但欲寐者，少阴证也，急作四逆汤复其阳，不可缓也。
若状如伤寒，四肢沉重，忽忽喜眠，须看上下唇，上唇有疮，虫蚀五脏，下唇有疮，虫蚀下部，当作狐惑治。

　　东垣十书 【 元?李杲】 

　　　热伤气证

内伤等病，是心肺之气已绝于外，必怠惰嗜卧，四肢沉困不收，此乃热伤元气，脾主四肢。经云：热伤气。又云：热则骨消筋缓。此之谓也。

　　　脾胃虚证

脾胃虚则怠惰嗜卧，四肢不收，时值秋燥令行，湿热少退，体重节痛，口干舌干，饮食无味，大便不调，小便频数，不欲食，食不消，兼见肺病，洒淅恶寒，惨惨不乐，面色恶而不和，乃阳气不伸故也。当升阳益气，宜升阳益胃汤。

　　医学入门 【 明?李梴】 

　　　总论证治

伤寒邪传阴则多眠。昏昏闭目者，阴主阖也。默默不欲言者，阴主静也。有太阳证外已解神将复者，设若胷满胁痛，鼻干得汗者，小柴胡汤。脉浮，羌活冲和汤，冬月麻黄汤。有阳明热伏于里而嗜卧者，小柴胡汤。少阴脉沉细，自利欲吐而渴多眠者，四逆汤加人参、茯苓以益阴回阳。或热病得汗后，脉沉细身冷，初觉安静，渐次昏沉，喜卧不省，宜急与四逆汤，令四肢温。不尔，有睡熟而死者。百合病目合则汗出，风温常不了了，狐惑精神恍惚，治见各条。惟汗下复酣睡者，为正气已复，不必药也。

　　伤寒六书 【 明?陶华】 

　　　辨证

夫卫气者，昼行于阳，夜行于阴。行阳于寤，行阴于寐。阳气虚阴气盛则目瞑，故多眠乃邪气传于阴而不在阳也。昏昏闭目，阴自阖也。默默不言者，阴主静也。经曰：太阳病十日已去，脉浮细嗜卧者，外已解也。鼻干不得汗，嗜卧者，气热内攻，不干乎表，故热气伏于里则喜睡也。三阳合病，但欲眠睡，目合则汗，谵语，为有热也。见盗汗，其胃热，亦嗜卧也。风温、狐惑亦有是证，又当辨之。

　　石室秘箓 【 清?陈士铎】 

　　　论治法

伤寒少阴病，脉微沉细，但欲卧，汗出不烦，自欲呕吐，至五六日，自利复烦躁不能卧寐者，死证也。伤寒而脉微沉细，明是阴证，况欲卧而不欲动乎？汗已出矣，内无阳证可知。心中不烦，时欲呕吐，此阳邪已散而阴邪作祟，急宜祛寒为是。乃失此不温，至五六日而下利，是上下俱乱也。此时倘不烦躁，则肾中之真阳未散。今又加烦躁不得卧寐，明是奔越而不可回之兆矣，非死证而何？然而其先原因失治，以至于不可救，非本不可救而成此扰乱之证也。我有奇方，名转阳援绝汤，用人参、白朮、炒枣仁各一两，茯神五钱，肉桂二钱，水煎服，一剂即可安卧而回春矣。此方用人参以救绝，用白朮、茯神以分消水湿而上下利，又用肉桂以温中而去寒，加枣仁以安心而解躁，用之得宜，自然奏功如向也。

　　方

大建中汤 【 东垣，下同】 　治诸虚不足，多卧少起。
黄芪　附子炮去皮脐　鹿茸酒蒸　地骨皮　续断　川芎藭　石斛　人参　当归身酒浸　白芍药　小甘草各一两　甘草炙，半两
右(口父)咀，每服四钱，水一盏半，生姜五片，煎至七分，去滓温服，不拘时候。

白朮饮　治脾劳虚寒，呕吐不食，腹痛泄泻，胷满喜噫，多卧少起，情思不乐，肠鸣体倦。
白朮　人参　草果仁　干姜炮　厚朴姜汁炒　肉豆蔻面裹煨　橘皮　木香　麦糵炒，各一两　甘草炙，半两
右(口父)咀，每服四钱，水一盏半，生姜五片，枣子一枚，煎至七分，去滓温服，食前。

平胃丸 【 《千金方》】 　凡身重不得食，食无味，心下虚满，时时欲下，喜卧者，皆针胃脘太仓，服建中汤及服此方。
杏仁去皮尖，五十枚　丹参三两　苦参　葶苈　元参各二两　芎藭　桂心各一两
右，蜜丸梧子大，酒服五丸，日三，以知为度。

四逆汤 【 仲景，下同】 　治少阴病欲吐不吐，心烦但欲寐，小便色白者。
甘草二两，炙　附子一个，生用　干姜一两半，炮
右剉如麻豆大，每服四钱，水一盏半，煎至七分，去滓温服。强人加附子半个，干姜加一两半。

萎蕤汤　治风温病，嘿嘿但欲眠。
萎蕤三分　石膏一两，碎　白薇　麻黄　川芎　羌活　甘草炙　杏仁去皮尖双仁者　葛根各半两，生者可用二两，尤佳　青木香一分，冬一两始，春半两
右剉如麻豆大，每服五钱匕，水一盏半，煎一盏，日三四服。

黄芪人参汤 【 东垣，下同】 　治脾胃虚弱，暑伤元气，怠惰嗜卧。
黄芪一钱，如自汗过多，更加一钱　升麻六分　人参　陈皮　麦冬　苍朮无汗更加五分　白朮各五分　黄蘗酒洗　神曲炒，各三分　当归身酒洗　炙甘草各二分　五味子九个
右(口父)咀，作一服，水二盏，煎至一盏，去渣，稍热服，食远，或空心服之。忌酒湿面大料物冷物。

交泰丸　升阳气，泻阴火，调荣气，进饮食，助精神，宽腹中，除怠惰嗜卧，四肢不收，沉困懒倦。
干姜炮三分　巴豆霜五分　人参　桂各一钱　知母四钱，一半炒，一半酒洗。春夏所用，秋冬去之　柴胡川椒炒去汗，并闭目去子　白朮各一钱五分　厚朴去皮剉炒，各七钱。春夏酌减　苦楝酒煮晒　白茯苓　砂仁各三钱　吴茱萸汤洗七次，五钱　川乌头炮去皮脐，四钱五分　皂角水洗去皮弦　黄连秋冬减，一钱半　紫菀各六钱
右除巴豆霜另入外，同为极细末，炼蜜为丸如梧桐子大，每服十丸，温水送下，量虚实加减。

升阳补气汤　治饭后要眠睡，怠惰四肢不收，懒倦动作。
厚朴姜制五分　升麻　羌活　白芍药　独活　防风　甘草炙　泽泻各一钱　生地一钱五分　柴胡二钱五分
右件为粗末，每服五钱，水二盏，生姜三片，枣二枚，煎至一盏，去滓，大温服，食前。

升阳益胃汤　治脾胃虚，怠懒嗜卧。
黄芪二两　半夏脉濇者用　人参　甘草炙，各一两　独活　防风　白芍　羌活各五钱　橘皮四钱　茯苓小便利不渴者勿用　柴胡　泽泻　白朮各三钱　黄连一钱
右(口父)咀，每服三钱，水三盏，生姜五片，枣二枚，煎至一盏，去渣温服，早饭后。或加至五钱。不淋，减泽泻。

　　单方

人心昏塞，多忘喜卧；商陆花阴干百日，捣末，日暮水服方寸匕，乃卧，思念所欲事，即于眠中醒悟也。 【 苏颂】 

饱食便卧，得谷劳病，令人四肢烦重，嘿嘿欲卧，食毕辄甚：用大麦糵一升、椒一两并炒，干姜三两捣末，每服方寸匕，白汤下日三。 【 《肘后》】 

人耽睡卧：花谷叶晒研末，汤服一二钱，取瘥止。 【 杨尧辅方】 

马头骨主治喜眠，令人不睡，烧灰水服方寸匕，日三夜一。作枕亦良。 【 《别录》】 

胆热多眠：马头骨灰、铁粉各一两，朱砂半两，龙脑半分为末，蜜丸梧子大，每服三十丸，竹叶汤下。 【 《圣惠方》】 

胆风毒气，虚实不调，昏沉欲睡：用酸枣仁一两生用，全挺蜡茶二两，以生姜汁涂炙微焦为散，每服二钱，水七分，煎六分，温服。 【 《济众方》】 

　　针灸

《千金方》曰：凡身重不得食，食无味，心下虚满，时时欲下，喜卧者，皆针胃脘太仓。
《医学纲目》曰：困睡，无名指第二节尖，灸一壮。屈手指取之。

　　医案

《儒门事亲》曰：陈州长吏一小儿，病寐而不寤三日，诸医作睡惊治之，或欲以艾火灸之，或以大惊丸及水银饼子治之。其父曰：此子平日无疾，何骤有惊乎？问于戴人。戴人诊其两手，脉皆平和，曰：惊风之脉，当洪大而强，今则平和，非惊风也。窃问其乳母，尔三日前，曾饮酒醉否？蘧然笑曰：夫人以煮酒见饷，酒味甚美，饮一罂而睡。夫陈酒味甘而恋膈，酒气满乳，儿亦醉也。乃剉甘草、干葛、葛花、缩砂仁、贯众煎汁啜之，立醒。

《卫生宝鉴》曰：常德甫，至元甲戌三月间，感伤寒求治。予诊得两手六脉沉数，外证却身凉，四肢厥逆，发斑微紫，见于皮肤，唇及齿龈，破裂无色，咽干声嗄，默默欲眠，目不能闭，精神郁冒，反侧不安。此证乃热深厥亦深，变成狐惑，其证甚急。询之从者，乃曰：自感冒头痛，身体拘急，发热恶寒，医以百解散发之，汗出挟背，殊不解。延他医皆发汗，遂至如此。予详其平昔膏粱积热于内，已燥津液，又发汗过多，津液重竭，因转属阳明，故大便难。急以大承气下之，得更衣；再用黄连解毒汤，病减大半；复与黄连犀角汤，数日而安。

省椽曹德裕男妇，三月初病伤寒八九日，请予治之。脉得沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤一服，可服否？予曰：白虎虽云治口燥舌干，若执此一句，亦未然。今此证不可用白虎者有三：《伤寒论》云：立夏已前，处暑已后，不可妄用，一也；太阳证无汗而渴者不可用，二也；况病人阴证悉具，其时春气尚寒不可用，三也。仲景云：下利清谷，急当救里，宜四逆汤。遂以四逆汤三两，加人参一两，生姜十余片，连须葱白九茎，水五大盏，同煎至三盏，去滓，分三服，一日服之。至夜利止，手足温；翌日大汗而解。继以理中汤数服而愈。

　不得卧门

　　黄帝素问

　　　病能论

帝曰：人有卧而有所不安者，何也？岐伯曰：脏有所伤，及精有所之寄则安精有所之寄则安：《太素》卷三十作「精有所乏，倚则不安」。《甲乙》卷十二三作「情有所倚则卧不安」。，故人不能悬其病也。
【 注　胃腑所生之精，能分寄于五脏则安，逆留于胃即为卧不安，有所留阻则为痈逆，故人不能少空悬其病也。】 
帝曰：人之不得偃卧者何也？岐伯曰：肺者脏之盖也，肺气盛则脉大，脉大则不得偃卧，论在奇恒阴阳之中。
 【 注　肺朝百脉而输精于脏腑，肺气逆则气盛而脉大，脉大则不得偃卧矣。】 

　　　逆调论

逆气不得卧而息有音者，是阳明之逆也。足三阳者下行，今逆而上行，故息有音也。阳明者胃脉也，胃者六腑之海，其气亦下行。阳明逆，不得从其道，故不得卧也。《下经》曰：胃不和则卧不安，此之谓也。
 【 注　阳明胃脉为五脏六腑之海，其所出血气，从大络而上注于肺，从胃脉而下注足少阴，如阳明逆则不得从其道，是以不得卧而息有音也。阳明之津液，随气而下注于肾，如阳明逆不得从其道，而肾之水气，反上客于阳明，是以胃不和而卧不安也。】 
夫不得卧，卧则喘者，是水气之客也。夫水者，循津液而流也。肾者水脏，主津液，主卧与喘也。
 【 注　阳明逆不得从其道而下入于肾，则肾之水气，反循津液之道路而上乘于胃，是以胃不和而卧不安也。故曰：肾者水脏，主藏津液，又主卧与喘也。】 

　　　厥论

太阴之厥，则腹满(月真)胀，后不利，不欲食，食则呕，不得卧。
 【 注　足太阴厥则腹满(月真)胀，后便不利，脾不转运，则胃亦不和，是以食则呕而不得卧也。】 
阳明之厥，则癫疾欲走呼，腹满不得卧，面赤而热，妄见而妄言。
 【 证　癫狂走呼，妄言妄见，阳明之脉病也。经气厥逆，故腹满。胃不和，故不得卧也。】 

　　　诊要经终论

冬刺春分，病不已，令人欲卧不能眠，眠而有见。
 【 注　春令所以泄冬藏之气也，人卧则气归于阴而反泄之，故令人欲卧不得眠。气行于阳则目张，行于阴则目瞑。眠有所见者，目不瞑也。】 

　　　热论

伤寒二日，阳明受之。阳明主肉，其脉侠鼻络于目，故身热目痛而鼻干不得卧也。
 【 注　身热者，病阳明之气也。病虽在气，而阳明之脉，侠鼻络目而属胃，故有目痛鼻干之形证。胃不和，故不得卧也。】 

　　　评热病论

诸水病者，故不得卧，卧则惊，惊则欬甚也。
 【 注　水邪乘胃，故不得卧。阳气入阴，阴阳相薄，故惊恐也。金畏火热，故欬甚也。】 

　　　水热穴论

肾俞五十七穴，积阴之所聚也，水所从出入也。尻上五行行五者，此肾俞，故水病下为胕肿大腹，上为喘呼不得卧者，标本俱病。故肺为喘呼，肾为水肿。肺为逆不得卧，分为相输俱受者，水气之所留也。
 【 注　五行乃水阴之所注，故皆为肾俞。是以病水则下为胕肿大腹，上则为喘呼不得卧者，此标本俱病。盖肾为本，肺为标，在肺则为喘呼，在肾则为水肿。肺为气逆，故不得卧也。】 

　　灵枢经

　　　胀论

脾胀者，善哕，四支烦悗，体重不能胜衣，卧不安。
 【 注　吴氏曰：此卫气逆于城郭之中而为腑胀也。】 

　　　邪客篇

黄帝问于伯高曰：夫邪气之客人也，或令人目不明，不卧出者，何气使然？伯高曰：五谷入于胃也，其糟粕津液宗气，分为三隧。故宗气积于胷中，出于喉咙，以贯心脉而行呼吸焉。荣气者，泌其津液，注之于脉，化以为血，以荣四肢，内注五脏六腑，以应刻数焉。卫气者，出其悍气之慓疾，而先行于四末分肉皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳蹻陷，不得入于阴，阴虚故目不瞑。
 【 注　卫气者，栗悍滑疾，独行于脉外，昼行于阳，夜行于阴，以司昼夜之开阖。行于阳则目张而起，行于阴则目暝而卧。如厥逆之气，客于五脏六腑，则卫气独卫于外，行于阳，不得入于阴，故目不瞑。】 
黄帝曰：善。治之奈何？伯高曰：补其不足，泻其有余，调其虚实，以通其道而去其邪，饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方！伯高曰：其汤方以流水千里以外者八升，扬之万遍，取其清五升，煮之，炊以苇薪火，沸置秫米一升，治半夏五合，徐炊令竭，为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已。久者，三饮而已也。
【 注　卫气之行于阴，从手足阳明下行至足，而交于足少阴，从足少阴而注于五脏六腑，故当调此二经之气焉。补不足者补卫气之不足，泻有余者泻厥气之有余，调虚实者调外内之虚实，以通其道路而去厥逆之邪。覆杯则卧，汗出而巳者，正气和而厥气散，卫气得从其道而出入矣。】 

　　　大惑论

黄帝曰：病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳蹻盛，不得入于阴则阴气虚，故目不瞑矣。
 【 注　卫气出于阳则目张而寤，入于阴则目瞑而卧，故卫气留于阳则阳蹻盛，不得入于阴则阴气虚，故目不瞑。】 

　　金匮要略 【 汉?张机】 

　　　杂病脉证治

虚劳篇曰：虚劳，虚烦不得眠，酸枣汤主之。
胷痹篇曰：胷痹不得卧，心痛彻背者，(艹舌)蒌薤白半夏汤主之。
水气篇曰：太阳病脉浮而紧，身肿而冷，状如周痹，胷中窒不能食，反聚痛，暮躁不得眠，此为黄汗。然病此者，渴而下利，小便数者，不可发汗。
心水者，其身重而少气，不得卧，烦而躁，其人阴肿。
黄疸篇曰：腹满，舌痿黄，躁不得睡，属黄家。 【 舌痿疑作身痿。】 
惊悸篇曰：衄家不可汗，汗出必额上陷，脉紧急，直视不能眴，不得眠。
吐血欬逆，上气，其脉数而有热，不得卧者，死。

　　千金方 【 唐?孙思邈】 

　　　论脉证

右手关上脉阳虚者，足阳明经也。病苦胫寒，不得卧，恶风寒洒洒，目急，腹痛虚鸣 【 《外台》作耳虚鸣，】 　时寒时热，唇口干，面目浮肿，名曰胃虚冷也。
右手关上脉阴实者，足太阴经也。病苦足寒胫热，腹胀满，烦扰不得卧，名曰脾实热也。
右手关上脉阴虚者，足太阴经也。病苦泄注，腹满气逆，霍乱呕吐，黄瘅心烦，不得卧，肠鸣，名之曰脾虚冷也。
左手寸口人迎以前，脉阴阳俱实者，手少阴与巨阳经俱实也，病苦头痛身热，大便难，心腹闷满，不得卧，以胃气不转，水谷实也，名曰心小肠俱实也。
支饮亦喘而不能眠，加气短，其脉平也。
病有留饮者，胁下痛引缺盆，嗽转甚，其人欬而不得卧，引项上痛。

　　活人书 【 宋?朱肱】 

　　　总论证治

问：伤寒二三日，身热，目疼鼻干，不得卧，尺寸脉俱长。曰：此足阳明胃经受病也。伤寒二日，阳明经受病，可发其汗，非正阳明也。今言一二日传阳明经，身热目疼鼻干不得卧，其脉俱长者，是太阳阳明，可表已。
问：不欲眠。曰：太阳证发汗，大汗出，胃中干，烦躁不得眠，欲饮水者，当少少与之，胃中和即愈。若脉浮小便不利发渴者，五苓散主之。下后复发汗，昼日烦躁不得限，夜而安静，不呕不渴，无表证，脉沉微，身无大热者，干姜附子汤主之。若发汗若吐若下后，虚烦不得眠，剧则反复颠倒，心中懊憹者，宜栀子豉汤主之。伤寒大热干呕，呻吟错语不得眠，黄连解毒汤主之。伤寒吐下后，心烦乏气，昼夜不得眠，酸枣汤主之。少阴病得之二三日已上，心中烦不得眠，黄连阿胶汤主之。若少阴病下利而渴，不得眠，猪苓汤主之。又问：伤寒差后不得眠，何也？盖热气与诸阳相并，阴气未复，所以病后仍不得睡也，栀子乌梅汤主之。

　　河间六书 【 金?刘完素】 

　　　总论证治

懊憹烦心，反复颠倒，不得眠者，烦热怫郁于内，而气不能宣通也。或胷满结痛，或烦微汗出虚烦者，栀子汤主之。或气少者，加甘草一钱。或呕者，及初误以丸药下者，加生姜半两。凡懊憹虚烦者，皆用凉膈散甚佳，及宜汤濯手足，使心胷结热宣散而已。心烦腹满，坐卧不安，栀子厚朴汤主之。或阳明病下之后，燥热而懊憹者，三一承气汤。汗后烦躁不得眠，五苓散或凉膈散。口燥呻吟错语，不得眠，五苓汤、黄连解毒汤。烦心者，凉膈散。少阳证胷中烦而不呕者，小柴胡去半夏、人参加(艹舌)蒌实主之。

　　东垣十书 【 元?李杲】 

　　　治法

羌活胜湿汤加柴胡，治卧而多惊，邪在少阳厥阴中也。
诸水病者，故不得卧，卧则惊，惊则欬甚也。
《内经》半夏汤，治不得卧，乃去饮之剂也。

　　证治要诀 【 明?戴思恭】 

　　　证辨虚实

不寐有二种：有病后虚弱，及年高人阳衰不寐；有痰在胆经，神不归舍，亦令不寐。虚者六君子汤加炒酸枣仁、炙黄芪各半钱。痰者，宜温胆汤减竹茹一半，加南星、炒酸枣仁各半钱，下青灵丹。
其惊悸怔忡癫狂诸证，亦可用温胆汤，或同金银煎加竹茹，则随其寒热虚实而去取之。导痰汤加石菖蒲半钱尤妙。
大抵惊悸健忘，怔忡失志，不寐心风，皆是胆涎沃心，以致心气不足，若用凉心之剂太过，则心火愈微，痰涎愈盛，病愈不减，惟当以理痰气为第一义。

　　医学入门 【 明?李梴】 

　　　总论证治

或终夜烦扰，或昼夜惺惺不眠，未经汗下而不眠，属阳明初证者，葛根解肌汤。在里属心神不清者气汤。已经汗下不眠，津液干，热盛阴虚，胃不和也。太阳发汗过多，躁不得眠，欲饮水者，即愈。若脉浮而渴，小便难者，五苓散。汗吐下后，懊憹不眠者，栀豉汤。昼夜不眠者，酸枣仁汤。错语干呕不眠者，解毒汤。谵语，小便淋濇，烦躁少睡者，白虎加山栀；挟瘀血者，犀角地黄汤。
少阴下利而渴，或因下后不得眠者，猪苓汤。少阴二三日心烦不眠者，黄连鸡子汤。下后阳虚脉沉，无表证，夜静昼烦，不得眠者，宜古姜附汤，或四逆汤加茯苓。汗多者，小建中汤。伤寒瘥后不眠者，阴气未复也，栀子乌梅汤，或温胆汤加竹茹。虚者，十味温胆汤。精神恍惚者，朱雀丸。古法：不眠者，单熟酸枣散。多眠者，生酸枣散亦好。

　　医宗必读 【 明?李中梓】 

　　　论治法

按《内经》及前哲诸论详考之，而知不寐之故有五：一曰气虚，六君子汤加酸枣仁、黄芪；一曰阴虚，血少心烦，酸枣仁一两，生地黄五钱，米二合，煮粥食；一曰痰滞，温胆汤加南星、酸枣仁、雄黄末；一曰水停，轻者六君子汤加菖蒲、远志、苍朮，重者控涎丹；一曰胃不和，橘红、甘草、石斛、茯苓、半夏、神曲、山楂之类。大端虽五，虚实寒热，互有不齐，神而明之，存乎其人耳！

　　伤寒六书 【 明?陶华】 

　　　伤寒证治法

阳盛阴虚，则昼夜不得眠。盖夜以阴为主，阴气盛则目闭而卧安。若阴为阳所胜，故终夜烦扰而不得眠也。所谓阴虚则夜争者是也。汗出鼻干，不得卧，则邪在表也。若胃有燥屎，与大热讝语，反大汗，胃中汁干而不得卧，则为邪在里也。胃不和则卧不得安，故宜散热和胃。若汗吐下后虚烦不得眠，又用栀子豉汤以涌之。至于少阴病热烦于内而不得眠，又宜扶阴散热。若瘥后不得眠者，则热气与诸阳相并，阴气未复也。有汗下太过，阳气暴虚而不得眠者，若无热证，又宜姜附汤以退阴复阳也。此又不可不知也。

　　医门法律 【 清?喻昌】 

　　　伤寒证治法

少阴病，脉微沉细，但欲卧，汗出不烦，自欲吐，至五六日自利，复烦躁不得卧寐者死。夫伤寒忌见阴脉，故仲景谓少阴病，脉沉者急温之。今脉之微沉细，俱见外证，嗜卧汗出不烦，阳不为用矣；自欲吐，阴邪上干矣；更加自利，则脏气必至尽绝矣。况始先不烦，今更烦躁，始先欲寐，今更不得卧寐，所存一线之阳，扰乱若此，可复收乎？
下之后，复发汗，脉沉微，身无大热者，用干姜附子汤为救法。其证昼日烦躁不得眠，夜而安静，不呕不渴，无表证，脉沉微，身无大热。此证前一条云，下之后复发汗，必振寒脉细微，所以然者，以内外俱虚故也。误汗亡阳，误下亡阴，故云内外俱虚。然不出方，以用附子回阳、人参益阴，已有成法，不必赘也。此复教人以精微之蕴，见亡阳一证，较亡阴倍多。然阳用事于昼者也，热烦躁扰不得眠，见于昼者若此；阴用事于夜者也，安静不呕不渴，见于夜者若彼。岂附子、人参阴阳两平之可施乎？必干姜、附子偏于辛热，乃足回其阳以协于偏胜之阴也。

　　景岳全书 【 明?张介宾】 

　　　论证

不寐证，虽病有不一，然惟知邪正二字则尽之矣。盖寐本乎阴，神其主也，神安则寐，神不安则不寐。其所以不安者，一由邪气之扰，一由营气之不足耳。有邪者多实证，无邪者皆虚证，凡如伤寒、伤风、疟疾之不寐者，此皆外邪深入之扰也；如痰如火，如寒气水气，如饮食忿怒之不寐者，此皆内邪滞逆之扰也。舍此之外，则凡思虑劳倦惊恐忧疑，及别无所累而常多不寐者，总属真阴精血之不足，阴阳不交而神有不安其室耳。知此二者，则知所以治此矣。
饮浓茶则不寐，心有事亦不寐者，以心气之被伐也。盖心藏神，为阳气之宅也；卫主气，司阳气之化也。凡卫气入阴则静，静则寐，正以阳有所归，故神安而寐也。而浓茶以阴寒之性，大制元阳，阳为阴抑，则神索不安，是以不寐也。又心为事扰则神动，神动则不静，是以不寐也。故欲求寐者，当养阴中之阳，及去静中之动，则得之矣。
凡服药即得寐者，此得效之征也。正以邪居神室，卧必不宁，若药已对证，则一匕入咽，羣邪顿退，盗贼甫去，民即得安。此其治乱之机，判于顷刻，药之效否，即此可知。其有误治妄投者，反以从乱，反以助虐，必致烦恼懊憹，更增不快。知者见几，当以此预知之矣。

　　　论治

无邪而不寐者，必营气之不足也。营主血，血虚则无以养心，心虚则神不守舍，故或为惊惕，或为恐畏，或若有所系恋，或无因而偏多妄思，以致终夜不寐，及忽寐忽醒，而为神魂不安等证，皆宜以养营养气为主治。若思虑劳倦伤心脾，以致气虚精陷，而为怔忡惊悸不寐者，宜寿脾煎或归脾汤。若七情内伤，血气耗损，或恐畏伤肾，或惊惧伤胆，神以精亏而无依不寐者，宜五福饮、七福饮或三阴煎、五君子煎，择而用之。若营卫俱伤，血气大坏，神魂无主，而昼夜不寐者，必用大补元煎加减治之。若劳倦伤心脾，中气不足，清阳不升，外感不解，而寒热不寐者，补中益气汤。若思虑过度，心虚不寐，而微兼烦热者，养心汤，或酸枣仁汤。若焦思过度，耗心血，动心火，而烦热干渴不寐者，天王补心汤。若心虚火盛，烦乱内热，而怔忡不寐者，安神丸。若精血虚耗，兼痰气内畜，而怔忡夜卧不安者，秘传酸枣仁汤。痰盛者，十味温胆汤。
凡人以劳倦思虑太过者，必致血液耗亡，神魂无主，所以不寐。即有微痰微火，皆不必顾，只宜培养气血，血气旺则诸证自退。若兼顾而杂治之，则十暴一寒，病必难愈，渐至元神俱竭，而不可救者有矣。
有邪而不寐者，去其邪而神自安也。故凡治风寒之邪，必宜散，如诸柴胡饮及麻黄、桂枝、紫苏、干葛之类是也。火热之邪，必宜凉，如竹茹石膏汤及芩、连、栀、蘗之属是也。痰饮之邪宜化痰，如温胆汤、六安煎、导痰汤、滚痰丸之属是也。饮食之邪宜消滞，如大和中饮、平胃散之属是也。水湿之邪宜分利，如五苓散、五皮散，或加金匮肾气丸之属是也。气逆之邪，宜行气，如排气饮、四磨饮之属是也。阴寒之邪，宜温中，如理阴煎、理中汤之属是也。诸如此类，亦略举大概，未悉其详，仍当于各门求法治之。
徐东皋曰：有痰火扰乱，心神不宁，思虑过伤，火炽痰郁，而致不眠者；有因肾水不足，真阴不升，而心火独亢，不得眠者；有脾倦火郁，不得疏散，每至五更，随气上升而发躁，便不成寐者。此宜用快脾解郁清痰降火之法也。
有体气素盛，偶为痰火所致，不得眠者，宜先用滚痰丸，次用安神丸、清心凉膈之类。有体素弱，或因过劳，或因病后，此为不足，宜用养血安神之类。
凡病后及妇人产后不得眠者，此皆血气虚而心脾二脏不足，虽有痰火，亦不宜过于攻治，仍当以补养为君，或佐以清痰降火之药。其不因病后而不寐者，虽以痰火处治，亦必佐以养血补虚之药，方为当也。

　　石室秘箓 【 清?陈士铎】 

　　　论治法

人病心惊不安，或夜卧不睡者，人以为心之病也，谁知非心病也，肾病也。欲安心者，当治肾。方用人参、熟地、山菜萸、当归、菖蒲、麦冬、茯苓、茯神各三两，远志二两，生枣仁、白芥子各一两，黄连、肉桂、砂仁各五钱。右为末，蜜为丸，每日送下五钱，或酒或汤俱可。此方乃治不寐耳，宜用参、苓、当归、麦冬足矣；即或为火起不寐，加黄连亦足矣。何以反用熟地、山茱萸补肾之药，又加肉桂以助火？不知不寐者，乃心气不归于肾也。今用熟地、山茱萸以补肾，则肾气有根，自然上通于心矣；肉桂以补命门之火，则肾气既温，相火有权，则心气下行，君火相得，自然上下同心，君臣合德矣。
凡人卧不得安枕，方用人参五两，远志、枣仁炒各二两，熟地八两，山茱萸四两，柏子仁一两，麦冬、茯神各三两，陈皮五钱，各为末，蜜为丸，每日白滚水送下一两。五日即安，一料全愈。名为宁神安卧丸。

　　方

酸枣汤 【 仲景，下同】 　治虚烦不得眠。
酸枣仁二升　知母　茯苓　芎藭各二两　甘草一两
右五味，以水八升煮酸枣仁，得六升，内诸药，煮取三升，分温三服。《深师》有生姜麦冬。

(艹舌)蒌薤白半夏汤　治胷痹不得卧，心痛彻背者。
(艹舌)蒌一枚，捣　薤白三两　半夏半升　白酒一斗
右四味，同煮，取四升，温服一升，日三服。

温胆汤 【 《千金方》，下同】 　治大病后，虚烦不得眠，此胆寒故也。
半夏　竹茹　枳实炒，各二两　橘皮三两　生姜四两　甘草一两
右六味(口父)咀，以水八升，煮取二升，分三服。一本有茯苓。

千里流水汤　治虚烦不得眠。
麦冬　半夏各三两　茯苓四两　酸枣仁二升　甘草　桂心　黄芩　远志　萆薢　人参　生姜各二两　秫米一斗
右十二味(口父)咀，以千里流水一斛，煮米令蟹目，沸扬万遍，澄清，取一斗，煮取二升半，分三服。

酸枣汤　治虚劳烦扰，奔气在胷中，不得眠。
酸枣仁五升　人参　桂心　生姜各二两　石膏四两　茯苓　知母各三两　甘草一两半
右八味(口父)咀，以水一斗，先煮酸枣仁，取七升，去滓下药，煮取三升，分三服，日三。
又方　治烦闷不得眠。
枸杞白皮　生地黄五两　麦门冬　甘草　前胡各三两　茯苓　知母各四两　人参二两　粟米　豉各五合
右十味(口父)咀，以水八升，煮取三升七合，分四服。

茯神散　治心实热，口干烦渴，眠卧不安。
知母一两　茯神　麦门冬各三十六铢　通草　升麻各三十铢　淡竹茹鸡子大，一枚　紫菀　桂心各十八铢　赤石脂四十二铢　大枣二十枚
右十味，治下筛为粗散，以帛裹方寸匕，井华水二升半，煮取七合，时动裹子为一服，日再。

栀豉汤 【 仲景，下同】 　治大下后，虚劳不得眠，剧者颠倒懊憹欲死。
大栀子十四枚　豉七合
右二味，以水四升，先煮栀子取二升半，内豉更煮三沸，去滓，每服一升。安者勿更服。若上气呕逆，加橘皮二两，亦可加生姜二两。

五苓散　太阳病发汗后，大汗出，胃中干，烦躁不得眠，欲得饮水者，少少与饮之，令胃气和则愈。
泽泻一两一分　猪苓去黑皮　茯苓去皮　白朮各三分　桂枝去皮，半两不见火
右捣筛为散，拌和，每服抄三钱白汤调下。此药须各自秤见分两，然后合。

猪苓汤　少阴病，下利六七日欬而呕渴，心烦，不得眠者。
猪苓　茯苓　阿胶炙过　泽泻　滑石各一钱
右剉如麻豆大，每服五钱，水一盏半，煎至七分，去滓温服。

干姜附子汤　治太阳病下之后复发汗，昼日烦躁不得眠，夜而安静，不呕不渴，无表证，脉沉微，身无大热者。
干姜一两，炮　附子一枚，生用去皮
右剉如麻豆大，每服五钱匕，水一盏半，煎至七分，去滓温服，未知再服。

黄连解毒汤　治时疾三日已汗解，或因饮酒复剧，苦烦闷，干呕口燥，呻吟错语，不得卧。
黄连三分　黄蘗半两　黄芩一两　栀子四枚，劈
右剉如麻豆大，每服五钱，水一盏半，煮取一盏，去滓服，未知再服。进粥，以此渐瘥。《外台》云：凡大热盛烦呕，呻吟错语不得眠，皆传此方，诸人用之亦效。此直解热毒，除酷热，不必饮酒剧者。

栀子乌梅汤　治伤寒后，虚烦不得眠，心中懊憹。
栀子　黄芩　甘草炙微赤，各半两　柴胡一两　乌梅肉十四枚，微炒用
右为粗末，每服四钱，水一盏半，生姜三片，竹叶十四片，豉五十粒，煎至七分，去滓温服。

黄连阿胶汤　治少阴病，得之二三日已上，心中烦不得眠者。
栀子仁半两　黄蘗微炙　阿胶炒令黄，各一两　黄连二两，微炒
右件药捣为粗末，每服四钱，用水一盏，煎至七分，去滓，不拘时候，温服。

凉膈散　一名连翘饮子。治伤寒表不解，半入于里，下证未全，烦心懊憹，不得眠，讝语狂妄等热证。
连翘一两　栀子　大黄　薄荷　黄芩各半两　甘草一两半　朴硝一分
右为末，每服二钱，水一盏，蜜少许，同煎至七分，去滓温服，虚实加减。

鳖甲丸 【 《纲目》，下同】 　治胆虚不得眠，四肢无力。
鳖甲　酸枣仁　羌活　牛膝　黄芪　人参　五味子各等分
右为细末，炼蜜杵为丸如梧子大，每服三四十丸，温酒送下。

六君子汤　治气虚脉弱不得卧。
人参　白朮　茯苓　橘红　半夏　甘草各等分
水煎服。

麦门冬茯苓饮子　治伤寒后，心神恍惚不得卧。
麦门冬　赤茯苓　知母焙　芎藭　炙甘草　酸枣仁微炒　橘红炒　槟榔各一两
右(口父)咀，每服五钱，水一盏半，生姜五片煎，温服，日三服。

高枕无忧散 【 《医鉴》，下同】 　治心胆虚怯，昼夜不睡，百方无效，服此剂如神。
人参五钱　石膏三钱　陈皮　白茯苓　竹茹　半夏姜汁浸炒　枳实　麦门冬　龙眼肉　甘草各一钱半　酸枣仁炒，一钱
右剉，水煎服。

酸枣仁丸　治胆气实热，痰迷不睡。
酸枣仁炒，二两　青竹茹二钱半　柏子仁炒研　远志　防风各三两　生地黄酒洗　枳实各五钱
右为末，炼蜜为丸如梧子大，朱砂、乳香为衣，每服五十丸，枣汤送下。

酸枣仁汤 【 《图经》，下同】 　治震悸不眠。
酸枣仁二升　生姜六两　茯苓　白朮　人参　甘草各二两
右用水八升，煮三升，分服。

酸枣仁汤　治虚烦不眠。
枣仁二升　蝭母　干姜　茯苓　芎藭各二两　甘草炙，一两
用水一斗，先煮枣仁，减三升，乃同煮，取三升，分服。

加味温胆汤　治病后虚烦不得卧，及心胆虚怯，触事易惊，短气悸乏。
半夏泡七次，三钱半　竹茹　枳实炒，各一钱半　陈皮二钱二分　茯苓　甘草各一钱一分　枣仁炒　远志　五味子　人参　熟地黄各一钱
右剉一剂，姜枣煎服。

七福饮 【 《景岳全书》，下同】 　治五脏气血亏损，不得卧。
人参　熟地各随宜　枣仁二钱　当归二三钱　白朮炒，一钱半　炙甘草一钱　远志三五分，制
水二钟，煎七分，食远温服，或加生姜三五片。

理阴煎　治脾肾中虚不寐。
塾地三五七钱或一二钱　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。此方加附子，即名附子理阴煎；再加人参，即名六味回阳饮。治命门火衰，阴中无阳等证。

六安煎　治痰滞气逆，不得卧。
陈皮一钱半　半夏二三钱　茯苓二钱　甘草　杏仁各一钱，去皮尖切　白芥子五七分，老年气弱者不用
水一钟半，加生姜三五七片，煎七分，食远服。

大和中饮　治饮食留滞积聚不寐。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七分，食远温服。

大补元煎　治气血大坏，精神失守不寐。
人参少则一二钱，多则一二两　炙甘草一二钱　山药炒　杜仲各二钱　当归　枸杞各二三钱　熟地少则二三钱，多则二三两　山茱萸一钱
水二钟，煎七分，食远温服。

三阴煎　此治肝脾虚损，精血不足，及营虚失血，怔忡不寐等证。
当归二三钱　熟地三五钱　炙甘草一钱　芍药酒炒　杏仁各二钱　人参随宜
水二钟，煎七分，食远服。

五福饮　治五脏气血亏损，怔忡不寐。
人参　熟地各随宜　当归二三钱　炙草一钱　白朮炒，一钱半
水二盏，煎七分，食远温服。或加生姜三五片。

寿脾煎　一名摄营煎。治怔忡不寐，神魂不宁，大便脱血。
白朮二三钱　当归　山药各二钱　枣仁钱半　炙甘草一钱　远志制，三五分　人参急者用一两　干姜炮各一二三钱　莲肉去心炒，二十粒
水二钟，煎服。

排气饮　治气逆不寐。
木香七分或一钱　厚朴一钱　藿香　陈皮　枳壳各一钱五分　泽泻　香附　乌药各二钱
水一钟半，煎七分，热服。

五君子煎　治脾胃虚寒，吐泻不寐。
人参二三钱　白朮　茯苓各二钱　炙草一钱　干姜炒黄，一二钱
水一钟半，煎服。

　　单方

虚劳烦闷不得眠：用大枣二七枚，葱白七茎，以水三升，煮取一升，去滓顿服。 【 《千金》，下同】 

虚劳不得眠：酸枣、榆皮各等分为末，蜜丸如梧子大，每服十五丸，日再为度。
又方：干姜四两为末，汤和顿服，覆取汗，病愈。

骨蒸劳，烦心不得眠：用酸枣仁一两，水一大盏半，研绞取汁，下米二合煮粥，候熟，下地黄汁一合，更煮过，不计时服之。 【 《圣惠》】 

昼夜不眠：以新布火炙熨目，并蒸大豆，更番囊盛枕之，冷即易，终夜常枕之即愈。 【 《肘后方》】 

胆虚不眠，心多惊悸：用酸枣一两，炒香捣为散，每服二钱，竹叶汤调下。《和剂局方》加人参一两，辰砂半两，乳香二钱半，炼蜜丸服。

胆虚不眠：用马头骨灰、乳香各一两，酸枣仁炒二两为末，每服二钱，温酒服。 【 《圣惠》】 

　　针灸

《甲乙经》曰：热病汗不出，鼽衄，眩时仆，面浮肿，足胫寒，不得卧，振寒，恶人与木音，喉痹龋齿，恶风，鼻不利，善惊，厉兑主之。
惊不得眠，善齘，水气上下，五脏游气，三阴交主之。
不得卧，浮郄主之。
《医学纲目》曰：胆寒不得卧，窍阴一分补之，灸。

　　医案

《儒门事亲》曰：一妇思虑过甚，二年不寐，无药可疗。戴人曰：两手脉缓，乃脾病，脾主思故也。乃与其夫议，以怒激之。多取其财，饮酒数日，不处一法而去。果大怒，汗出，是夜困眠，至八九日不寤，醒而食进脉平。

一妇久思不眠，余假醉而不问，妇果怒，是夜困睡。

《医学纲目》曰：绍兴癸丑次明有董生者，患神气不宁，每卧则魂飞扬，觉身在床而神魂离体，惊悸多魇，通夕无寐，更医不效。予为诊视，询之曰：医作何病治？董曰：众皆以为心病。予曰：以脉言之，肝经受邪，非心病也。肝气因虚，邪气袭之，肝藏魂者也，游魂为变，平人肝不受邪，卧则魂归于肝，神静而得寐，今肝有邪，魂不得归，是以卧则魂飞扬若离体也。肝主怒，故小怒则剧。董欣然曰：前此未之闻，虽未服药，已觉沉疴去体矣。遂处方以赠，服一月而病悉除。方用真珠母为君，龙齿佐之。真珠母入肝经为第一，龙齿与肝同类也。龙齿、虎睛，今人例以为镇心药。不知龙齿安魂，虎睛定魄，各从其类也。盖东方苍龙，木也，属肝而藏魂；西方白虎，金也，属肺而藏魄。龙能变化，故魂游而不定；虎能专静，故魄止而有守。予谓治魄不宁者，宜以虎睛；治魂飞扬者，宜以龙齿。万物有成理而不失，在夫人达之而已。

《万病回春》曰：一小儿十五岁因用心太过，少寐，惊悸怔忡，恶寒，先用补中益气汤，茯苓、酸枣、远志，恶寒渐止。又用加味归脾汤，惊悸少安。又用养心汤而痊。

《薛己医案》曰：一妇怀抱不舒，腹胀少寐，食少痰涌，月经频来。余曰：脾统血而主涎，此郁闷伤脾，不能摄血，制涎归源，用补中益气、济生归脾二汤而愈。

《景岳全书》曰：省中周公者，年逾四旬，因案牍积劳，致成羸疾，神困食减，时多恐惧，通宵不寐者，凡半年余。而上焦无渴，不嗜汤水，或有少饮，则沃而不行，然每夜必去溺二三升，莫知其从来，且半皆如膏浊液，??王羸至极，自分必死。诊其脉，犹带缓，肉亦未脱，知胃气尚存，乃用归脾汤去木香及大补元煎，一以养阳，一以养阴，出入间用，至三百余剂，计人参二十斤乃得全愈。此神消于上、精消于下之证也。

古今图书集成医部全录卷三百二十四

　声音门

　　黄帝素问

　　　脉要精微论

心脉搏坚而长，当病舌卷，不能言。
 【 注　搏坚而长者，搏击应手有力而长，此为太过之脉。心火太过，故当舌卷。心主言，故不能言也。】 

　　　宣明五气篇

五邪所乱，搏阴则为瘖。
 【 注　足少阴系于舌，络于横骨，终于会厌。邪搏于阴则厌不能发，发不能下，至其开阖不致，故瘖。】 

　　　奇病论

帝曰：人有重身，九月而瘖，此为何也？岐伯对曰：胞之络脉绝也。胞络者，系于肾，少阴之脉，贯肾系舌本，故不能言。帝曰：治之奈何？岐伯曰：无治也，当十月复。
 【 注　十月胎出，则胞络通而音声复矣。】 

　　　大奇论

脉不至，若瘖，不治自已。
 【 注　脉络阻则音不出，脉络疏通，其音自复。故脉不至而瘖者，不须治之，其病自已。此系经脉所阻之病，与邪搏于阴而为瘖之不同也。】 
胃脉沉鼓濇，胃外鼓大，心脉小坚急，皆鬲偏枯。男子发左，女子发右。不瘖舌转可治，三十日起。其从者瘖，三岁起。年不满二十者，三岁死。
 【 注　阳明气血皆多，其脉当浮大，今脉沉而鼓动带濇，是血气虚于内矣。大则为虚，是血气虚于外矣。盖荣卫血气，皆从内鬲而外达于形身，荣卫不足则鬲气虚，是以胷胁脊背之间而成麻痹不仁矣。鬲，偏枯也。夫荣卫气血虽生于阳明，主于心脏，然始于先天之肾中，少阴之脉贯肾系舌本，不瘖舌转，是先天之根气不伤，故为可治。如男子发左，女子发右，阴阳血气虽顺而瘖者，当至三岁之久而后能复也。若年不满二十者，脏腑正盛，血气方殷，而反有此败证，比及三年，五脏六腑之气渐至消灭而死矣。】 

　　　腹中论

帝曰：有病膺肿颈痛，胷满腹胀，此为何病？何以得之？岐伯曰：名厥逆。帝曰：治之奈何？岐伯曰：灸之则瘖，石之则狂。须其气并，乃可治也。帝曰：何以然？岐伯曰：阳气重上，有余于上，灸之则阳气入阴，入则瘖；石之则阳气虚，虚则狂。
 【 注　诸阳之气上升，而腹气又厥逆于上，是有余于上，反灸之，则阳热之气，乃入于阴而为瘖矣。砭之则阳气外泄而虚，虚则狂矣。须厥逆之气与血相并，而后治之。】 

　　　脉解篇

太阳所谓入中为瘖者，阳盛已衰，故为瘖也。内夺而厥，则为瘖俳，此肾虚也。少阴不至者厥也。
【 注　入中为瘖者，阳盛已衰，入中之气不足，则阴虚而为瘖矣。阳受气于四末，阳盛已衰，故四肢不收而为俳。肾气不足则为瘖，以致少阴之气不至，则手足厥冷矣。】 

　　　气交变大论

岁火不及，寒乃大行，民病暴瘖。
 【 注　水寒乘心，心主言，故暴瘖也。】 

　　　至真要大论

帝曰：六气之复何如？岐伯曰：少阴之复，暴瘖。
 【 注　金主声，故暴瘖也。】 

　　灵枢经

　　　邪气脏腑病形篇

心脉濇，甚为瘖。
 【 注　心主言，心气少，故为瘖。】 

　　　经脉篇

手少阴之别，名曰通里，循经入于心中，系舌本，属目系。其实则支膈，虚则不能言。
 【 注　手少阴之别络，与经相干于通里之间，去腕一寸半，别经而上行，循经入于心中，系舌本，属目系。虚则不能言者，盖心主言而经别络舌本也。】 
足阳明之别，名曰丰隆，其别者，循胫骨外廉，上络头项，合诸经之气，下络喉嗌。其病气逆则喉痹卒瘖。
 【 注　阳明之别络，与经相会于丰隆之间，而别走于足太阴之别络。其别行者，并经脉而循于胫骨外廉，上络头项。十五大络之气血，皆本于胃腑水谷之所生，是以足阳明之络与诸经之气相合，其瘖气逆则喉痹卒瘖，经别之络于喉嗌也。】 

　　　忧恚无言篇

黄帝问于少师曰：人之卒然忧恚而言无音者，何道之塞？何气出行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易；其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。
【 注　肺主声，心主言，肝主语，然由足少阴肾气之所发。故善治者，审其有音声而语言不清者，当责之心肝；能语言而无音声者，当责之脾肺；不能语言而无音声者，此肾气之逆也。夫忧则伤肺，肺伤则无音矣。恚怒伤肝，肝伤则语言不清矣。此音声之户，谓声气之从此而外出也。口唇开阖，而后语句清明，故为音声之扇。舌动而后能发言，故为音声之机。悬雍为音声之关。颃颡者，腭之上窍，口鼻之气及涕唾从此相通，故为分气之所泄，谓气之从此而分出于口鼻者也。横骨者，神气之所游行出入，故为神气之所使，主发舌者也。人之鼻洞涕出不收者，因颃颡不开，分气失也。会厌者，为开为阖，主声气之出入。薄小则发声疾，厚大则开阖难，其气出迟，故重言也。寒气者，足少阴寒水之气也。盖少阴之脉，上系于舌，络于横骨，终于会厌，其正气上行，而后音声乃发。如寒气客于厌，则厌不能发，谓不能开也；发不能下，谓不能阖也。是以至其开阖不致而无音声矣。】 

　　　九针论

邪入于阴，转则为瘖。
【 注　谓邪入于肾脏之阴，转入于心脏之阳，则为瘖矣。】 

　　扁鹊难经

　　　不治证

病人阴阳俱绝，失音不能言者，三日半死。

　　千金方 【 唐?孙思邈】 

　　　风寒客中

风寒之气客于中，滞而不发，故瘖不能言，宜服发表之药，不必治瘖。

　　仁斋直指方 【 宋?杨登父】 

　　　大惊不语

大惊入心，则败血顽痰，填塞心窍，故瘖不能言，宜密陀僧散、远志丸、茯神散之类。

　　　声出于肾

心为声音之主，肺为声音之门，肾为声音之根。风寒暑湿，气血痰热，邪气有干于心肺者，病在上脘，随证解之，邪气散则天籁鸣矣。若夫肾虚为病，不能纳诸气以归元，故气逆而上，欬嗽痰壅，或鸣或胀，胷腹百骸，俱为之不利，其嗽愈重，其气愈乏，其声愈干矣。

　　指迷论 【 宋?钱乙】 

　　　肾怯与失音相似

病吐泻及大病后，虽有声而不能言，又不进药，此非失音，乃肾怯不能上接于阳故也，当补肾，地黄丸主之。失音乃感风寒卒病耳。

　　河间六书 【 金?刘完素】 

　　　不能言

肾虚内夺，则为瘖痱。盖内夺而厥，舌瘖不能言，二足废不为用，肾脉虚弱其气厥不至，舌不仁。经云：瘖痱足不履用，音声不出者，地黄饮子主之。
燥干者，金肺之本，燥金受热化以成燥濇也。兼火热，致金衰耗液而损血，郁而成燥者，由风能胜湿热能耗液，故经云：风热火同阳也，寒湿燥同阴也。又燥湿小异也，金燥虽属秋阴，而其性异于寒湿，而反同于风热火也。又如大便干濇，乃大肠受热，化成燥濇。经云诸濇枯涸，又如瘫痪中风，皆因火热耗损血液，元腑闭塞，不能浸润，金受火郁，不能发声者是也，盖肺主声也。肢痛软戾者，风热湿相搏，遂致偏枯，语音濇，手足不随。然中寒吐泻，亡液而成燥，亦以鲜矣。亦有寒湿相郁，荣卫不能开发贯注，多成偏枯。经曰：诸濇枯涸，干劲皴揭，属于燥也。

　　　暴瘖

暴瘖，猝痖也。金肺主声，故五行惟金响。金应于干，干为天，天为阳，为健为动；金本燥，为涸为收为敛，为劲切为刚洁，故诸能鸣者，无越此也。凡诸发语声者，由其形气之鼓击也。鼓击者，乃健动之用也。所谓物寒则能鸣者，水实制火，火不克金也。其或火旺水衰，热乘金肺，而神浊气郁，则暴瘖无声。经言：内夺而厥，则为瘖痱，此肾虚也。

　　儒门事亲 【 元?张从政】 

　　　妇人重身

夫妇人重身九月，而瘖痖不言者，是脬之络脉不相接也，则不能言。经曰：无治也。虽有此论，可煎玉烛散二两，水一碗，同煎至七分，去滓，放冷，入蜜少许，时时呷之，则心火下降而肺金自清，故能作声也。

　　丹溪心法 【 元?朱震享】 

　　　分经辨因

足少阴之脉挟舌本，足太阴之脉连舌本，手少阴之别脉系舌本，故此三脉虚则痰涎乘虚，闭塞其脉道，而舌不能转运言语也。若此三脉亡血，则舌无血荣养而然，治当补血。又此三脉，风热中之则舌脉弛纵而然，风寒客之则舌脉缩急而然，随证治之。

　　世医得效方 【 元?危亦林】 

　　　虚损

虚损憔悴，气血不足，失声音久瘖，宜天真丸，服过半月，言语自然有声。

　　医学纲目 【 明?楼英】 

　　　病因有二

瘖者，邪入阴部也。经云：邪搏于阴则为瘖。又云：邪入于阴，搏则为瘖。然有二证：一曰舌瘖，乃中风舌不转运之类，但舌本不能转运言语，而喉咽音声则如故也。二曰喉瘖，乃劳嗽失音之类，但喉中声嘶，而舌本则能转运言语也。

　　医学入门 【 明?李梴】 

　　　证治

有气血虚损者，有肾虚及老人忽言不出者，宜于十全大补汤去桂，加菖蒲、远志。
痰塞不语，宜导痰汤加菖蒲、竹茹、人参，或芩连。亡血不语，宜四物汤，加人参、白朮、陈皮、甘草、菖蒲、远志。

　　古今医统 【 明?徐春甫】 

　　　总论证治

声音者，内关五脏，其为病也，因于六气。金匮真言论曰：东方青色，入通于肝，其音角，其声呼。南方赤色，入通于心，其音征，其声笑。中央黄色，入通于脾，其音宫，其声歌。西方白色，入通于肺，其音商，其声哭。北方黑色，入通于肾，其音羽，其声呻。此所以声音通于五脏者也。《直指》云：心为声音之主，肺为声音之门，肾为声音之根，此特言其所重者。舌为心之苗，心病舌不能转，则不能语言，暴病者尚可医治，久病者不可治也，故心为声音之主者此也。肺者属金，主清肃，外司皮腠，风寒外感者，热郁于内，则肺金不清，欬嗽而声哑，故肺为声音之门者此也。肾者人身之根本，元气发生之主也，肾气一亏，则元气寖弱而语音瘖者有之。经曰：言而微，终日乃复言者，此夺气也。钱氏方：小儿吐泻利，小便过多，以致脾虚不饮食，用益黄散作效。数日后，忽尔不语，钱氏知其脾气已复，肾气尚虚，投以地黄丸益肾，相继数剂，遂能言，于是益信声音之根出于肾也不诬。

　　　病分三因

有内热痰郁窒塞肺金，而声哑及不出者，及有欬嗽久远，伤气而散者，此内因也。有外受风寒，腠理闭塞，寒束于外，郁嗽而声哑，三拗汤之类，此外因也；又有忽暴吸风，卒然声不出者，亦外因也。有因争竞，大声号叫，以致失声，或因歌唱伤气而声不出，此不内外因也，养息自愈。

　　　证本六淫

风寒燥热，致声不清者，人共知之，暑湿相干者，鲜有知也。经曰：因于湿，首如裹。声如从室中言，此中气之湿也。《直指》云：风寒暑湿燥火痰气有干于心肺者，病在上脘，随证解之，邪气散则天籁鸣矣。惟夫肾虚为病，不能纳诸气以归元，故气奔而上，欬嗽痰壅，或喘或胀，足冷骨痿，胷腹百骸俱为之牵掣，其嗽愈重，其气愈乏，其声愈干，君子当于受病之处图之可也。
风寒欬嗽失音者，三拗汤主之。热痰壅盛声不出者，盐汤探吐之。大腑秘结，上下不通，声气不出者，大柴胡汤下之。此皆切于病证，其效如向应也。
凡病人久嗽声哑，乃是元气不足，肺气不滋，宜补气养金润燥，其声自亮。若虚劳之人，则宜滋肾水润肺金为本，诃子百药煎收敛以治其标。标本兼治，此十全也。久病人不语，为心气绝者死。

　　古今医鉴 【 明?龚信】 

　　　中风失音

中风，饮食坐卧如常，但失音不语，俗呼为哑风，小续命去附子加石菖蒲一钱，或诃子清音汤亦可。然不语岂止一端，有舌强不语，有神昏不语，有口噤不语，有舌纵语濇，有舌麻语濇，其间治痰治风，安神养气血，各从活法，又难拘续命、诃子而已也。

　　本草纲目 【 明?李时珍】 

　　　杂证

音瘖有肺热肺痿，及风毒入肺，虫食肺；或寒包热，狐惑；或失音不语，舌强不语；或痰迷；或肾虚瘖俳。

　　景岳全书 【 明?张介宾】 

　　　论证

声音出于脏气。凡脏实则声宏，脏虚则声怯。故凡五脏之病，皆能为瘖。如以忧思积虑久而至瘖者，心之病也；惊恐愤郁猝然致瘖者，肝之病也；或以风寒袭于皮毛，火燥刑于金脏，为欬为嗽而致瘖者，肺之病也；或以饥饱，或以疲劳，致败中气而喘促为瘖者，脾之病也；至于酒色过伤，欲火燔烁，以致阴亏而盗气于阳，精竭而移槁于肺，肺燥而嗽，嗽久而瘖者，此肾水枯涸之病也。是五脏皆能为瘖者，其概如此。然舌为心之苗，心病则舌不能转，此心为声音之主也。声由气而发，肺病则气夺，此气为声音之户也。肾藏精，精化气，阴虚则无气，此肾为声音之根也。经曰：言而微，终日乃复言者，此气之夺也，而况于无声者乎？是知声音之病，虽由五脏，而实惟心之神、肺之气、肾之精，三者为之主耳。然人以肾为根蒂，元气之所由生也，故由精化气，由气化神。使肾气一亏，则元阳寖弱，所以声音之标在心肺，而声音之本则在肾。观之经云：阳盛已衰，故为瘖也。内夺而厥，则为瘖俳。此肾虚也。然则肾为声音之根，信非谬矣。
瘖哑之病，当知虚实，实者其病在标，因窍闭而瘖也。虚者其病在本，因内夺而瘖也。窍闭者，有风寒之闭，外感证也。有火邪之闭，热乘肺也。有气逆之闭，肝滞强也。风闭者，可散而愈；火闭者，可清而愈；气闭者，可顺而愈。此皆实邪之易治者也。至若痰涎之闭，虽曰有虚有实，然非治节不行，何致痰邪若此？此其虚者多而实者少，当察邪正分缓急而治之可也。内夺者，有色欲之夺，伤其肾也；忧思之夺，伤其心也；大惊大恐之夺，伤其胆也；饥馁疲劳之夺，伤其脾也。此非各求其属，而大补元气，安望其嘶败者复完，而残损者复振乎？此皆虚邪之难治者也。然难易之辨固若此，而犹有难易之辨者，则辨其久暂，辨其病因，乃可悉焉。盖暂而近者易，渐而久者难；脉缓而滑者易，脉细而数者难；素无损伤者易，积有劳怯者难；数剂即开者易，久药罔效者难。此外复有号叫歌唱悲哭，及因热极暴饮冷水，或暴吸风寒而致瘖者，乃又其易者也。若此者但知养息，则弗药可愈。是皆所当辨者。

　　　论治

风寒袭于皮毛，则热郁于内，肺金不清，而闭塞喉窍，欬嗽甚而声瘖者，宜参苏饮、二陈汤、小青龙汤、金水六君煎、三拗汤之类以散之。
火邪侵肺，上焦热甚而声瘖者，宜四阴煎、麦门冬汤主之。心火盛者，二阴煎。胃火上炎者，竹叶石膏汤。肝胆火盛者，柴胡清肝汤之类主之。劳瘵痰嗽挟火者，竹叶麦门冬汤主之。
肝邪暴逆气闭为瘖者，宜小降气汤、润下丸、七气汤之类主之。
痰气滞逆为瘖者，如二陈汤、六安煎、贝母丸、润下丸之类，皆治标之可用者。或用盐汤探吐之亦可。其有虚痰或痰火之甚者，当于痰饮门参酌治之。
虚损为瘖者，凡声音之病，惟此最多，当辨而治之。凡色欲伤阴，病在肾者，宜六味丸、八味丸、左归丸、右归丸、人参平肺汤、大补元煎之类主之。或兼肺火者，宜一阴煎、四阴煎、人参固本丸之类择而用之。
凡大惊大恐，猝然致瘖者，肝胆受伤也，宜七福饮、五福饮、十味温胆汤、平补镇心丹、定志丸之类主之。
凡饥馁疲劳，以致中气大损而为瘖者，其病在脾，宜归脾汤、理阴煎、补中益气汤、补阴益气煎、温胃饮之类主之。
凡忧思过度，致损心脾而为瘖者，宜七福饮、归脾汤之类主之。
凡病人久嗽声哑者，必由元气大伤，肺肾俱败，但宜补肺气，滋肾水，养金润燥，其声自出。或略加诃子百药煎之类，兼收敛以治其标，务宜先本后末，庶可保全。若见其假热而过用寒凉，或见其痰盛而妄行消耗，则未有一免者矣。
凡患风毒或病喉痈病既愈，而声则瘖者，此其悬壅已损，虽瘖无害也，不必治之。

　　方

二物汤　治风寒邪气留滞失音。
薄桂二钱　石菖蒲一钱
右咀，新水煎，细呷。

荆芥汤　失音通用。
荆芥穗　紫苏叶　陈皮　木通　当归　薄桂　石菖蒲各等分
每服四钱，水煎服。

木通汤　治诸风失音。
石菖蒲　防风　羌活　直殭蚕炒　全蝎焙　桑螵蛸　木通　炙甘草各一分　南星炒，五钱
右咀，每服三钱，姜五片，苏叶五片，煎服。

姜橘饮　治风痰风毒缠喉不语。
南星略炒，半两　生姜四两　橘皮三钱
右咀，每服三钱，紫苏五叶煎服。

玉粉丸《宝鉴》　治冬月寒痰结于咽喉，不利，语言不出。《针经》云：寒气客于会厌，卒如哑，宜服此药
桂心　草乌各一字　半夏泡，五钱
右为细末，姜汁浸蒸饼为丸如鸡头大，每服一丸，至夜含化，多年不愈者亦效。

芎辛散 【 《得效》】 　治热痰雍盛，失音声不出，是燥热所致，用此即效。
川芎　细辛　防风　桔梗　白芷　桑白皮　羌活各一钱　甘草五分
右剉，作一贴，入姜二片，薄荷三叶，水煎服。

人参清肺散　治痰嗽咽干，声不出。
人参　陈皮　贝母炒，各一钱半　(艹款)冬花七分　半夏　桔梗　茯苓　知母　桑白皮　川黄连　枳壳　杏仁研，各一钱　麦门冬　地骨皮　甘草各五分　五味子二十粒
右剉，分作二贴，每服姜三片，水煎服。

杏仁煎 【 《直指》】 　治欬嗽失音，声不出。
杏仁泥　砂糖屑　白蜜　生姜汁各一盏　桑白皮　木通　贝母炒，各一两五钱　紫菀　五味子各一两　石菖蒲五钱
右六味剉，以水五升，煎至半升，去滓，入杏蜜糖姜，再煎成稀膏，每取一匙，含化咽下。或加知母、(艹款)冬花尤效。

向声破笛丸 【 《回春》】 　治讴歌动火，失音不语者，服之神效。
连翘　桔梗　甘草各二两五钱　薄荷叶四两　砂仁　诃子煨　大黄酒蒸，各一两　川芎五钱　百药煎二两
右为细末，鸡子清和丸弹子大，临卧噙化一丸。

犀角地黄汤　治热入血室，心忪不语，眩冒迷忘，失音。
生地黄四两　犀角　牡丹皮　芍药各五钱
右咀，每服四钱，入桃仁去皮尖七粒，煎服。

金花散　治失声，亦治喉痹。
槐花新瓦上炒令香熟
右，三更后，仰卧随意食之。热证通用，声即开。

治?(上匿下虫)桃仁汤　治狐惑虫食其脏，上唇疮，其声哑。
桃仁去皮炒　槐子　艾叶各一两　大枣十五枚
右，水三盏，煎一盏半，分三次服。

通声膏　治欬嗽气促，胷中满闷，语音不出。
杏仁一升，去皮尖炒另研　人参　桂心　木通　五味子　(艹款)冬花　石菖蒲　竹茹　生姜汁　白蜜各二升　枣肉　细辛　酥各二两
右咀，水五升，煎五七沸，内酥蜜姜枣再煎，令稀稠得所，每服一匙，温酒一小盏化下，或不用酒噙化。

诃子汤 【 河间，下同】 　治失音，不能言语。
诃子四个，半生半炮　桔梗一两，半生半炙　甘草二寸，半生半炙
右为细末，每服二钱，童便一盏，水一盏，煎五七沸，温服。甚者不过三服愈。《医鉴》名诃子清音汤，盖桔梗通利肺气，诃子泄肺导气，童便降火甚速。
又方　治前证
桔梗三两　大诃子四个　甘草二两，制同上
每服一钱匕，入沙糖一小块，不用童便，独用水五盏，煎至三盏，时时细呷，一日服尽，其效甚速。

发声散  海藏　治咽喉语声不出。
(艹舌)蒌皮剉　白殭蚕去头　甘草各等分，并炒黄
右为细末，每服三钱，温酒或生姜自然汁调下，用五分绵裹噙化，咽津亦得，日两三服。一方有桔梗。

蛤蚧丸 【 丹溪】 　治肺间邪气，胷中积血，作痛失音并作；久欬失音。
蛤蚧一对，去嘴足，水浸，去膜刮了血脉，用米酢炙　诃子煨　阿胶炒　生地黄　制甘草　麦门冬　北细辛各半两
右为末，炼蜜丸如枣大，每服一丸，食后含化。
又方 【 《千金》】 　治暴嗽失音，语不出。
杏仁研如泥　生姜汁　沙糖　白蜜各一升　五味子　紫菀各三两　通草　贝母各四两　桑白皮五两
右，以水九升，煮五味子、紫菀、通草、贝母、桑白皮，取三升，去滓入杏仁泥、姜汁，白蜜和匀，微火煎取四升，初服四合，日再夜一，后稍加。

密陀僧散虞世　治惊气入心，瘖不能言。
密陀僧研极细末
每用一钱，茶清调下，或热酒调下。有热者，麝香汤调下。昔有人为虎蛇所惊，久瘖，服此即愈。

远志丸 【 《本事》】 　治因惊言语颠错。
远志姜制　南星牛胆制　白附子　白茯神　人参　酸枣仁炒，各五钱　朱砂三钱，水飞　麝香一钱　金箔五片
右为末，蜜丸梧子大，朱砂为衣，薄荷汤下三十丸，日再服。

茯神散 【 《本事》】 　治同上。
茯神　生干地黄　白芍药　川芎　当归　桔梗　白茯苓　远志姜制
右为末，每二钱，水二盏，灯心一钱，大枣二枚，同煎至七分服之。有一妇年七十四岁，因戎乱为惊疾，服二方得效。

加味固本丸 【 《入门》】 　治男女声音不清，或失音。
生地　熟地　当归　黄蘗蜜炙　茯苓各一两　乌梅肉十五个　诃子　天冬盐炒　麦冬盐炒　知母　阿胶珠各五钱　人参三钱　人乳　牛乳　梨汁各一碗
右为末和匀，蜜丸黄豆大，以诃子汤或萝卜汤下八十丸或百丸。《医鉴》名铁笛丸。

加味上清丸 【 《回春》】 　清声润肺，止欬嗽，爽气宁神。
白沙糖八两　薄荷叶四两　柿霜四两　硼砂　元明粉　寒水石　乌梅肉各五钱　片脑五分
右为末，甘草水熬成膏，和丸芡实大，每一丸噙化，茶汤下。

嘹亮丸 【 《回春》】 　治久失音声哑。
香椿芽汁四两，如无用淡香椿芽为末四两代之　人乳　白蜜　梨汁各四两
右和匀，重汤煮熟，不拘时服，白汤送下。

诃子散 【 丹溪】 　治咳嗽声音不出。
诃子皮三钱，半生半炒　桔梗五钱，半生半炒　甘草二钱，半生半炒　木通三钱
右剉，分二剂，每一剂水煎，去滓，入生地黄汁一小盏，临卧咽下。

柴胡升麻汤 【 《医鉴》】 　治伤寒咳嗽声嘶，或咽痛。
柴胡　黄芩　半夏　升麻　葛根　桑白皮　枳实　桔梗　知母　贝母　元参　甘草各七分
右剉，作一贴，姜三片，水煎服。

润肺丸 【 《入门》，下同】 　治久嗽声嘶，语音不出。
诃子皮　五倍子　五味子　片芩　甘草各等分
右为末，蜜丸樱桃大，每一丸，噙化咽下。

蜜脂煎　治暴失音，声嘶，常服润肺。
猪脂二斤，熬去渣　白蜜一斤，再炼少顷滤净
右入磁器内，俟成膏，不拘时挑服一匙。

人参平补汤　治肾虚，声不出。
人参　川芎　当归　熟地黄　白芍药　杜仲　白茯苓　菟丝子　北五味子　川巴戟　橘红　半夏制，各六分　牛膝　白朮　破故纸　益智　胡卢巴　甘草炙，各三分　石菖蒲二分
右剉，作一贴，姜三片，枣二枚，水煎。五更初，肾气开时，不许欬唾言语，默默服之。《回春》名滋肾汤。

补中益气汤 【 东垣】 
人参　黄芪炒　白朮炒　甘草制，各一钱五分　当归一钱　陈皮五分　升麻　柴胡各三分
右加姜枣，水煎，空心午前服。

归脾汤
人参　黄芪　白朮　茯苓　枣仁各二钱　远志　当归各一钱　木香　制甘草各五分
水二钟，加龙眼肉七枚，煎七分，食远服。

人参固本丸
人参二两　天冬炒　麦冬炒　生地黄各四两　熟地黄四两
蜜丸桐子大，每服五六十丸，空心温酒或淡盐汤下。中寒之人不可服。

平补镇心丹
人参　龙齿各二两五钱　白茯苓　白茯神　麦冬　五味各一两二钱五分　山药姜汁炒　天冬　车前子　远志制　熟地酒蒸，各一两半　枣仁炒，三钱　朱砂一两五钱为衣
炼蜜丸桐子大，每服八九十丸，早晚米饮或温酒下。

定志丸
人参　茯苓各二两　菖蒲　远志制，各一两
炼蜜丸桐子大，朱砂为衣，每服五七十丸，米饮下。

六味地黄丸
熟地八两，蒸捣　山茱萸　山药炒，各四两　牡丹皮　泽泻　白茯苓各三两
右为细末，和地黄膏，加炼蜜为丸桐子大，每服七八十丸，空心食前，滚白汤或淡盐汤任下。

八味丸
即前方六味地黄丸，加肉桂、制附子各一两。

二陈汤
陈皮　半夏制，各三钱　茯苓二钱　制甘草一钱
水二钟，姜三五片，枣一枚，煎八分，食远服。

小降气汤
家紫苏　台乌药　白芍药　陈皮各二钱　制甘草五分
水一钟半，生姜三片，枣一枚，煎七分，食远服。

七气汤
半夏制五两　人参　肉桂　甘草制，各一两
右，每服三五钱，水一钟半，姜三片，煎八分服。

润下丸
橘红一斤，盐五钱水浸同煮干　制甘草一两
右为末，汤浸蒸饼为丸菉豆大，每服五十丸，滚白汤下

十味温胆汤
半夏汤泡　枳实麸炒，各二钱　广陈皮二钱　茯苓钱半　人参　熟地　枣仁炒　远志制　五味各一钱　炙甘草五分
水二钟，生姜五片，枣一枚，煎八分，不拘时服。

小青龙汤
半夏　五味各半斤　麻黄去节　桂枝　芍药　甘草　干姜　细辛各三两
右八味，以水一斗，先煮麻黄，减二升，去上沫，内诸药，煮取三升，温服一升。今当随证轻重酌宜用之。

参苏饮
人参　苏叶　干葛　前胡　陈皮　白茯苓　枳壳　半夏各八分　木香　桔梗　甘草各五分
水二钟，姜五片，枣一枚，煎八分，热服。

三拗汤
麻黄连节　杏仁连皮尖　生甘草
右咀，每服五钱，姜三五片，水煎，食远服。

华盖散
麻黄去节　苏子　桑白皮　杏仁去皮尖炒　赤茯苓　橘红各一钱　甘草五分
水二钟，姜五片，枣一枚，煎八分，食远服。

麦门冬汤
天冬　麦冬　桑白皮各七分　五味九粒　紫菀茸　贝母各六分　桔梗　甘草各五分　淡竹叶　生地各一钱
水一钟半，枣一枚，煎服。

柴胡清肝散
柴胡　黄芩炒，各钱半　山栀炒　川芎　人参各一钱　甘草五分　连翘　桔梗各八分
水一钟半，煎服。

六味竹叶石膏汤
石膏煅　淡竹叶　桔梗　薄荷叶　木通　甘草各一钱
水煎服。

竹衣麦门冬汤
竹衣取金竹内衣膜鲜者，一钱　竹沥取金竹者　竹茹弹子大一丸　甘草　橘红各五分　茯苓　桔梗各一钱　杏仁七粒，去皮尖研　麦冬二钱
右咀，水一钟半，加竹叶十四片，煎七分，入竹沥一杯，和匀服。

百合丸
百合　百药煎　杏仁去皮尖，双仁者　薏苡仁　诃子等分
右为末，鸡子清和丸弹子大，临卧噙化，或用蜜丸亦妙。

靛花丸
靛花　薄荷叶苏州者
右等分为细末，炼蜜丸弹子大，每服一九，临睡噙化。

荆苏汤 【 《直指》】 　治感风寒卒痖，及失音通用。
荆芥穗　紫苏叶　木通　橘红　当归　辣桂　石菖蒲各一钱
右剉，作一贴，水煎服。

人参荆芥散 【 丹溪】 　治感冒风寒，言语不出，咽干鼻涕。
人参　荆芥穗　陈皮　桔梗　半夏　杏仁　通草　北细辛　麻黄　甘草各一钱
右剉，作一贴，姜五片，水煎服。

射干汤 【 仲景】 　治天行暴寒，热伏于内，欬嗽不得息，喉痖失声，或干嗽无唾，喉中如梗。
半夏二钱　杏仁　陈皮　桂心　枳实各一钱　射干　当归　独活　麻黄　紫菀　甘草各五分
右剉，作一贴，姜五片，水煎服。

大补元煎　治色欲伤阴成瘖。
人参少则用一二钱，多则一二两　山药炒　杜仲各二钱　熟地少则用二三钱，多则二三两　枸杞　当归各三钱　山茱萸　制甘草各一钱
水二钟，煎七分，食远温服。

左归丸　治前证。
熟地八两　山药炒　山萸肉　枸杞　菟丝制　鹿胶炒珠　龟胶炒珠，各四两　牛膝酒蒸，三两
右先将熟地蒸烂杵膏，加炼蜜丸桐子大，每食前用滚汤或淡盐汤送下百余丸。

右归丸　治前证。
熟地八两　山药炒　枸杞微炒　鹿角胶炒珠　菟丝子制　杜仲姜汁炒，各四两　当归身　山萸肉各三两　制附子二两，渐加至五六两　肉桂二两，渐加至四两
右，丸法如前，或丸如弹子大，每嚼二三丸，以滚白汤送下，其效尤速。

五福饮　治大惊猝恐致瘖。
人参　熟地并随宜　当归三钱　炙甘草一钱　白朮炒，一钱五分
水二钟，煎七分，食远温服。或加生姜三五片亦可。

七福饮　治前证。
人参　熟地并随宜　当归三钱　制甘草一钱　白朮一钱五分，炒　枣仁二钱　远志制，三五分
水二钟，煎七分，食远温服，或加生姜三五片亦可。

一阴煎　治色欲伤阴兼火，致成瘖者。
熟地五钱　芍药　生地　麦冬　丹皮各二钱　牛膝一钱五分　甘草一钱
水二钟，煎七分，食远温服。

二阴煎　治前证。
生地　麦门冬各三钱　枣仁二钱　生甘草　黄连各一钱　白茯苓　元参　木通各一钱半
水二钟，加灯草二十根，或竹叶亦可，煎七分，食远服。

四阴煎　治前证。
生地三钱　麦冬　芍药　百合　沙参各二钱　生甘草一钱　茯苓一钱五分
水二钟，煎七分，食远服。

补阴益气煎　治中气大虚而瘖者。
人参　当归　山药炒，各二钱　陈皮　制甘草　柴胡各一钱　熟地三钱或一两　升麻五分，火浮去之
水二钟，加生姜三片，煎八分，食远温服。

金水六君煎　治风寒外袭，欬嗽而瘖者。
熟地黄五钱　陈皮一钱五分　当归　半夏　茯苓各二钱　制甘草一钱
水二钟，生姜三片，煎七八分，食远温服。

六安煎　治痰气致瘖。
陈皮一钱五分　半夏二三钱　白茯苓二钱　甘草　杏仁各一钱，去皮尖　白芥子七分，老弱不用
水一钟半，加生姜三片，煎七分，食远服。

贝母丸　治前证。
贝母一两
为末，用沙糖或蜜和丸龙眼大，或噙化或嚼服之。

理阴煎　治中气大损而瘖者。
熟地黄三五七钱，或一二两　制甘草一二钱　当归二三钱，或五七钱　干姜炒黄色，一二三钱
水二钟，煎七八分，热服。或加肉桂一二钱。

温胃饮　治前证。
人参一二三钱，或一两　白朮炒，一二钱，或一两　白扁豆二钱，炒　干姜炒焦，一二三钱　陈皮　制甘草各一钱　当归一二钱
水二钟，煎七分，食远温服。

　　单方

失声不出：用萝卜捣自然汁，入姜汁少许，时时饮之，声则出。 【 《本草》，下同】 
又方：密陀僧为极细末，每服一钱，点茶饮之，声即出。
又方：皂角一条去皮子，萝卜三枚，煎服数次，声则出。

风冷寒郁失音：用桂心为未，频放舌下，渐渐咽汁，声自出。 【 丹溪，下同】 

卒哑：用杏仁三分去皮煎熬，别杵桂一分，和捣如泥，每用杏核大，绵裹噙，细细咽之，日三夜五。

欬嗽声嘶者，此血虚受热也：用青黛、蛤粉，蜂蜜调服之。

风冷失音：以紫梗荆芥根一两研汁，入酒相和，温饮半盏，服无时。 【 《圣惠》】 

风冷失音，咽喉不利：以蘘荷根二两绞汁，酒一大盏相和令匀，不计时候，温服半钟。 【 《圣济总录》】 

卒失音：陈皮五两，水三升，煮取一升，去滓顿服。 【 《肘后》】 

热病声瘖：黄芩、麦门冬为丸服。 【 《本草》，下同】 

肺热声瘖：人参、诃子末同噙之。

声哑：牛蒡子、桔梗、甘草煎服。
又方：青黛、薄荷，蜜丸含之。

失声不出：马勃、马牙硝，沙糖丸服。

欬嗽失音：莱菔同皂荚煎服。

客热中风不语：梨汁、竹沥、荆沥、生地汁，熬膏服。

风热失音：槐花炒嚼。

感寒失音：诃黎勒、桔梗、甘草、童便，水煎服。久欬嗽失音，加木通。

肺痈失音：杉木灰沥汁饮，良。

痰热失音，中风不语：天竺黄煎汁饮。

痖病：蝉蜕为末，水和服。

风热失音：犀角磨水服之。

肺伤失音：猪脂同生姜煮蘸白芨末食。

肺热暴痖：猪油一斤，炼入白蜜，时服一匙。

矢音：人乳、竹沥各二升，温服。 【 《摘元》】 

卒不得语：人乳和酒服。

中风不语，舌强：三年陈酱、人乳汁各五合相和研，以生布绞汁，随时少少与服，良久当语。 【 《圣惠》】 

久欬失音：人尿服之，良。 【 《本草》，下同】 

诸风口噤不语：天南星、苏叶，生姜煎服。

诸风口噤不语：荆芥为末，童便酒煎服。

风痖不语：黄芪、防风，煎汤熏之。

男女中风，口噤不语：红花、乳香同服。

口卒噤痖：附子吹之。

卒然失音：黑大豆同青竹篦子煮服。

卒不得语：豉汁合美酒服。

咽伤声破：酒调干姜末服。

卒风不语：生姜安舌下，咽津。

偏风失音不语：杏仁生吞，良。

尸咽痛痒，语音不出，有虫食咽：榧子、芜荑、杏仁、桂，蜜为丸噙。

风僻失音：桂安舌下，咽津。
又方：桂同菖蒲煎服。

卒风不语：楮枝叶，煮酒服。

失音不语：东家鸡栖木，烧灰水服，尽一升效。

惊气入心，瘖不能言：密陀僧茶服一匙。

尸咽语声不出：履鼻绳烧灰，水服。

中风失音：白殭蚕酒服。

中风舌瘖不语：龟尿点舌下，良。

卒忤不语：真珠为末，鸡冠血和丸，纳口中。

中风痰迷失音：鸡屎白，水煮服。

中风失音，百药不效：乱发灰同桂末酒服。

石菖蒲出音声，煎服或末服并佳。

通草出音声，可煎服之佳。

杏仁可和酪作汤，益润肺气。又欲好声，杏仁一升，去皮尖熬，酥一两，蜜少许，和丸梧子大，米饮下十五丸或二十丸。

感寒失音：取桂心为细末，含之咽汁。

咽喉痒痛，失音不语：桂心、杏仁各一两为末，蜜丸樱桃大，绵裹，含化咽汁。

卒失声，声噎不出：用苦竹叶浓煎饮之。

卒失声，音不出：橘皮浓煮，取汁频服。

中风失音不语：用梨生捣取汁，每服一合，日再。

干柿润声喉，可水渍，常服之。

胡麻油主瘖痖，能润肺故也，可和竹沥、姜汁、童便等服之。

童子尿，主久嗽失音，由其能降火故也。又云：人尿益为，可温服之。

鸡子多食，令人有声，以水煮两沸，合水服之。

　　针灸

《灵枢经》曰：厥胷满面肿，唇漯漯然，暴难言，甚则不能言，取足阳明。
厥气走喉而不能言，手足清，大便不利，取足少阴。
暴瘖气梗，取扶突与舌本出血。
痱之为病也，身无痛者，四肢不收，智乱不堪，其言微，知可治；甚则不能言，不可治也。病先起于阳，后入于阴者，先取其阳，后取其阴，浮而取之。
脾足太阴之脉，是动则病舌本强，视盛则泻之，虚则补之，热则疾之，寒则留之，陷下则灸之。
手少阴之别，名曰通里，去腕一寸五分，别而上行入于心中，系舌本，虚则不能言，取之掌后一寸。
足阳明之别，名曰丰隆，去踝八寸，别走太阴，下络喉嗌，其病气逆则喉痹卒瘖，取之所别。
黄帝问于少师曰：人之卒然忧恚而言无音者，何道之塞？何气出行，使音不彰？愿闻其方。少师答曰：寒气客于厌，则厌不能发，发不能下，至其开阖不致，故无音。黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。
喉痹卒瘖，取丰隆。
暴瘖气喘，取扶突、廉泉。
厥气走喉，不能言，取照海。
卒然无音，取天突。
《甲乙经》曰：欬上气喘，暴瘖不能言，及舌下挟缝青脉，颈有大气，喉痹，咽中干，急不得息，喉中鸣，翕翕寒热，项肿肩痛，胷满腹皮热，衄气短哽，心痛隐疹，头痛，面皮赤热，身肉尽不仁，天突主之。
瘖不能言，刺脑户。
暴瘖不能言，喉嗌痛，刺风府。
舌缓，瘖不能言，刺瘖门。
喉痹，瘖不能言，天突主之。
暴瘖气哽，喉痹咽痛，不得息，食饮不下，天鼎主之。
食饮善呕，不能言，通谷主之。
瘖不能言，期门主之。
暴瘖不能言，支沟主之。
瘖不能言，合谷及涌泉、阳交主之。
癫疾狂瘈瘲，眩仆，癫疾瘖不能言，羊鸣沫出，听宫主之。
《卫生宝鉴》曰：不语，饮食不收，水浆漏落，取足阳明颊车、地仓，左治右，右治左。
瘖不能言，取手少阴阴郄，或手少阳三阳络。
暴瘖不语，取灵道或支沟。
暴瘖不能言，取手太阳天窻，或足少阴通谷，或手厥阴间使。
《资生方》曰：舌缓不能言，取痖门。舌下肿难言，取廉泉。

　　导引

《保生秘要》曰：失声导引法，心头推开至脐，想肾水升至肺润之，呼吸归丹田，以调其息。
口不能言，导引法，先推开肺经，运肾水，洗其心肺，又推其舌肋，肺如华盖，复于心头。不能言者，是火旺肺燥，非肾水不能润之。

　　医案

《丹溪心法》曰：一人患干欬嗽，声痖，用白朮二钱，人参、橘红各一钱半，半夏曲一钱，白茯苓、桑白皮、天门冬各七分，甘草、青皮各三分，五味子二十粒，知母、地骨皮、(艹舌)蒌仁、桔梗各五分，作一贴，入姜三片煎服；仍与四物汤入童便、竹沥、姜汁并炒黄蘗，二药昼夜相间服，两月声出而愈。

俞继道遗精，误服参芪及升浮剂，遂气壅于上焦而瘖，声不出，用香附童便浸透为末调服，而疏通上焦以治瘖；又用蛤粉、青黛为君，黄蘗、知母、香附佐之为丸，而填补下焦以治遗，十余日良愈。

《孙兆口诀》云：内侍曹都使新造一宅，落成迁入，经半月，饮酒大醉，卧起失音，不能语，孙用补心气薯蓣丸，以细辛、川芎治湿，十日其病渐减，二十日全愈。曹既安见上，问谁医？曰：孙兆郎中。上乃召问曰：曹何疾也？对曰：凡新宅壁土皆湿，地亦多阴，人乍来，阴气未散，曹心气素虚，饮酒至醉，毛窍皆开，阴湿之气，从而入乘心经，心经既虚，而湿气又乘之，所以不能语。臣先用薯蓣丸，使心气壮，然后以川芎、细辛去湿气，所以能语也。

《医学纲目》云：人舌短，言语不辩，乃痰涎闭塞舌本之脉而然。尝治一中年男子，伤寒身热，师与伤寒药五贴，日后变神昏而瘖，遂作体虚有痰治之。人参五钱，黄芪、白朮、当归、陈皮各一钱，煎汤，入竹沥姜汁饮之，十二日，其舌始能语得一字；又服之半月，舌渐能转运言语，热除而瘥。盖肾足少阴之脉挟舌本，脾足太阴之脉连舌本，心手少阴之别系舌本，故此三脉虚，则痰涎乘虚，闭塞其脉道，而舌不能转运言语也。若此三脉亡血，则舌无血营养而瘖。经云：刺足少阴脉，重虚出血，为舌难以言。又云：刺舌下中脉太过，血出不止为瘖。治当以前方加补血药也。

一男子年五十余岁，嗜酒吐血桶许，后不食，舌不能语，但渴饮水，脉略数，与归、芎、芍、地各一两，朮、参各二两，陈皮一两半，甘草二钱，入竹沥、童便、姜汁，至二十余贴能言。若此三脉风热中之，则其脉弛纵，故舌亦弛纵，不能转运而瘖，风寒客之则其脉缩急，故舌强舌卷而瘖。

一男子久病痰嗽，忽感风寒，食酒肉，遂厥气走喉，病暴瘖，灸丰隆二穴各三壮，照海二穴各一壮，其声立出。仍用黄芩降火为君，杏仁、陈皮、桔梗泻厥气为臣，诃子泄逆气，甘草和元气为佐，服之良愈。
古今图书集成医部全录卷三百二十五

　呃门

　　黄帝素问

　　　至真要大论

少阴之复，燠热内作，外为浮肿哕噫。
【 注　哕者，小肠之气不通。逆气上走心而为噫也。】 
阳明之复，清气大举，甚则心痛否满，腹胀而泄，呕苦欬哕，烦心，病在鬲中。
 【 注　欬哕，肺气逆也。欬哕烦心者，病在鬲中，阳明之气上逆也。】 
太阳之复，厥气上行，唾出清水及为哕噫。
 【 注　唾出清水及为哕噫，从胃而上及于心也。】 

　　灵枢经

　　　邪气脏腑病形篇

心脉小甚为善哕。
 【 注　心脏虚而火土之气弱也。】 

　　　九针论

胃为气逆哕。
 【 注　有故寒气与新谷气，俱还入于胃，新故相乱，真邪相攻，气并相逆，复出于胃，故为哕。】 

　　　杂病篇

哕，以草刺鼻嚏，嚏而已；无息而疾迎引之，立已；大惊之亦可已。
 【 注　阳明所受谷气，欲从肺而达表，肺气逆还于胃，气并相逆，复出于胃，故为哕。以草刺鼻，取嚏以通肺，肺气疏通，则谷气得以转输而呃逆止矣。鼻气不通而无息，则疾迎引之，连取其嚏也。大惊则肝心之气分散，胃之逆气，亦可从之而外达也。】 

　　金匮要略 【 汉?张机】 

　　　哕病证治

黄疸病小便色不变，欲自利，腹满而喘，不可除热，热除必哕。哕者，小半夏汤主之。
《千金翼》小承气汤，治大便不通，哕数讝语。
哕而腹满，视其前后，知何部不利，利之即愈。

　　中藏经 【 汉?华佗】 

　　　脾病

脾胀则喜哕，四肢急，体重不食，善噫。
寒则阴中与腰脊俱疼，面黑耳干，哕不能食，或呕血是也。

　　活人书 【 宋?朱肱】 

　　　伤寒证

欬逆者，仲景所谓哕者是也。哕，胃寒所生。伤寒本虚，攻其热必哕。又云：伤寒大吐下之极虚，复发汗者，其人水气怫郁，复与之水，以发其汗，因得哕。所以然者，胃中寒故也，橘皮干姜汤、羌活附子散、半夏生姜汤、退阴散主之。若服药不瘥者，灸之必愈。其法：妇人屈乳头向下尽处骨间，灸三壮；丈夫及乳小者，以一指为率。正以男左女右，艾炷如小豆许，与乳相直间陷中动脉处是。然亦有阳证欬逆者，小柴胡汤、橘皮竹茹汤。仲景又云：伤寒哕而腹满，视其前后，知何部不利，利之即愈。仲景无方。前部宜猪苓汤，后部宜调胃承气汤。扁鹊《中藏经》治伤寒欬逆，丁香散。丁香、柿蒂各一分，甘草、良姜各半钱，沸汤点作一服，乘热猛吃，极效。
《三因》第十一卷又有竹茹汤等方，亦丁香散方。竹茹汤治阳证也。
《本事方》第八卷，治伤寒候，欬逆豆蔻汤。治阴证欬逆，丁香、茴香、肉豆蔻等药。若阳证不可用。
凡欬逆多有先热而吃生冷，或凉药多，相激而成，盖阴阳二气相搏。邻人之仆，本发大热，以凉药下之，想太甚，欬逆四五日，竟至于服丁香柿蒂而后，却再以小柴胡之属解其余热，遂愈。下后盖有身热不解也。
治伤寒欬逆，后二方出抚州华盖山周先生，惟一备急方救急方，香附子、橘核各半两，细剉，用酒半盏，先将药在石银器内炒，渐渐滴酒炒药焦黄色，研细末，每二钱，水一小盏，煎至八分，细细旋呷服。一方单用香附子末，一方用大蒜头二个，煨动爆研，入白姜末，丸得为度，丸如梧桐子大，捣薤菜自然汁，吞下二十圆。病退，再服一十五圆。

　　济生方 【 宋?严用和】 

　　　论证

夫欬逆之病，详考诸书，无该载者。唯孙真人云：欬逆遍寻方论，无此名称，但古人以欬逆为哕耳。多因吐利之后，胃中虚寒，遂成此证。亦有胃气鬲上热，哕至八九声相连，收气不回者，却当子细看脉与证，施以治法。大抵老人、虚人、久病人及妇人产后有此证者，皆是病深之候，非佳兆也。

　　明理论 【 金?成无己】 

　　　伤寒证治

伤寒哕者，何以明之？哕者，俗谓之欬逆，吃吃然有声者是也。若[食(句去口改吉)]则但胷喉间气噎塞不得下通，然而无声也，皆胃之疾，但轻重有差尔。虚寒相搏，反饮水令汗大出，水得寒气，冷必相搏，其人即[食(句去口改吉)]，言胃气虚竭也。伤寒大吐大下之后极虚，复发汗出者，其人外气怫郁，复与之水，以发其汗，因得哕，所以然者，胃中寒冷故也。又胃中虚冷不能食者，饮水则哕，由是皆胃疾可知矣。经曰：趺阳脉浮则为虚，关脉滑则为哕，此为医咎，责虚取实之过也。大抵妄下之后，胃中气逆，则成哕也。经曰：湿家若下之太早则哕；胃中本虚，攻其热则哕；而阳明病不能食，攻其热必哕。诸如此者，皆下之后胃虚而然也。然[食(句去口改吉)]者正为水寒相搏，必用小青龙汤去麻黄加附子而可矣。至于哕者，则又热气壅郁，气不得通而戊者也。轻者有和解之证，重者有攻下之候。经曰：有潮热时时哕，与小柴胡汤，即是和解之证也。哕而腹满，视其前后，知何部不利，利之则愈，即是攻下之候也。伤寒至于哕，则病已极矣，非若渴烦等轻缓之候。如太阳中风，以火劫发汗，阴阳俱虚竭，身体枯燥，但头汗出，剂颈而还，腹满微喘，口干咽烂，或不大便，久则讝语，甚者至哕，是言其极也。又不尿腹满加哕者不治，是为真病。其若是者，虽有神术，当斯脱绝之候，又何以措其手足哉？

　　东垣十书 【 元?李杲】 

　　　辨证别名

欬逆，俗以呃逆与呃忒呼之。然欬逆二字，仅见《伤寒论》首辨脉平脉法中，其六经病篇及汗下可否诸篇皆无所有。后人因见六经病篇及汗下可否诸篇，但有哕而无欬逆，遂谓曰欬逆。吁！斯言也，孙真人倡于前，朱奉议、成无己和于后，由是二者之名义紊矣。《金匮要略》曰：病人胷中似喘不喘，似呕不呕，似哕不哕，彻心中愦愦然无奈者，生姜半夏汤主之。干呕，哕，若手足厥者，橘皮汤主之。哕逆者，橘皮竹茹汤主之。观此，则仲景但指与干呕同类者言，何尝指与欬逆言乎？欬逆言其声之才发而遽止，虽发止相续，有至数十声者，然而短促不长，有若欬嗽之欬然。故曰欬逆哕逆，则言其似欲呕物以出而无所出，但声之浊恶，长而有力，直至气尽而后止，非如干呕之轻而不甚，故二者皆由气之逆上而作，故俱以逆言。《伤寒》虽以辨脉平脉法之欬逆，与欬逆上气视为呃忒，然安知其不为欬而气逆之病乎？故今不敢定其必为吃忒也。《金匮要略》曰：病欬逆，寸口脉微而数，此为肺痈。欬逆上气，时时唾浊，但坐不得眠，皂荚丸主之。欬而上气，喉中水鸡声，射干麻黄汤主之。此三条者皆是欬而气逆之病，岂可以欬逆专为呃忒哉？今伤寒家本有呃忒，而六经病篇及汗下可否诸篇却无者，必亡逸于散落之余耳。虽呃忒为六经病篇及汗下可否诸篇所不言，决不可以哕为呃忒之欬逆，亦不可以哕为欬而气逆之欬逆也。或曰：吾子以《要略》所谓哕逆非呃忒病，何后人治呃忒者，用橘皮竹茹汤而愈乎？余曰：橘皮竹茹汤，辛甘之剂也，有散有缓，有和有补，其二证虽不同，而为邪正之气怫郁扰乱所致则一，故用焉而皆愈。虽然，二证以一药同治则可，以一体同视则不可。

　　丹溪心法 【 元?朱震亨】 

　　　论证治

呃病，呃逆也，气自脐下直冲，上出于口而作声也。《书》曰：火炎上。《内经》曰：诸逆冲上，皆属于火。东垣谓火与元气不两立。又谓火，元气之贼也。古方悉以胃弱言之，而不及火，且以丁香、柿蒂、竹茹、陈皮等剂治之，未审孰为降火，孰为补虚。人之阴气，依胃为养，胃土伤损，则木气侮之，此土败木贼也。阴为火所乘，不得内守，木挟相火乘之，故直冲清道而上。言胃弱者阴弱也，虚之甚也，病人见此似为危证。然有实者，不可不知。
欬逆有痰、气虚、阴火，视其有余不足治之。不足者，人参白朮汤下大补丸；有余并有痰者吐之，人参芦之类。痰凝气滞而呃逆，用蜜水吐，此乃燥痰不出。
痰者，陈皮半夏。气虚，人参、白朮。阴火，黄连、黄蘗、滑石。欬逆自痢者，滑石、甘草、炒黄蘗、白芍、人参、白朮、陈皮，加竹荆沥服。
欬逆为病，古谓之哕，近谓之呃，乃胃寒所生，寒气由逆而上，此证最危。亦有属热者，已见伤寒证。其有他病发呃者，宜用半夏一两，生姜半两，水煎热服；或理中汤加枳壳、茯苓各半钱，半夏一钱；不效，更加丁香十粒。
吐利后胃虚寒欬逆者，以羌活附子汤，或丁香十粒，柿蒂十个，切碎水煎服。吐利后胃热欬逆者，以竹皮竹茹汤。
亦无别病，偶然致呃，此缘气逆而生，宜小半夏茯苓汤加枳实、半夏。又或煎汤泡萝卜子，研取汁，调木香调气散热服之，气逆用之最佳。

　　医学入门 【 明?李梴】 

　　　水寒相搏

哕即干呕，声更重且长耳。[食(句去口改吉)]乃胷间气塞不通。胃脉浮则为[食(句去口改吉)]，滑则为哕。皆因胃气本虚，汗下太过，或复饮冷水，水寒相搏，胃气虚逆而上，理中汤加肉桂、丁香以散寒下气，茯苓、半夏以消水。而不止者，橘皮干姜汤、橘皮竹茹汤。间有热邪壅郁，上下之气不得通者俱小柴胡加生姜和之。热甚便难者，小承气下之。便软者，诸泻心汤选用。温病发渴饮冷作哕者，升麻葛根汤加茅根。必用半夏，散结气也；用竹茹，清胃解烦也；用生姜，散逆气也。皆因气逆所致，故生姜为呕家圣药。热者乌梅代之。

　　　吃逆辨名

旧以为欬嗽之欬，俗又以为口呃之呃。虞花溪考韵书，(食戹)与呃通，乃气逆上之名。又有以呃逆为哕者。哕出声然后吸；呃逆入声，逆尽然后呼，出入呼吸不同。兼呕哕者，本于胃；不呕哕者，本于肺。谷入于胃，胃气上注于肺，故寒气与新谷气相忤，逆而复于胃，故噫噫有声。所以丹溪力辨乃相火自脐下直上冲胷，交于厥阴，水火相搏而声作也。

　　　证分阴阳

阳证发热，口苦胷满，脉弦数，小柴胡汤加竹茹；小便闭，加茯苓或猪苓汤。大便闭者，调胃承气汤。少阴证失下腹满便闭，或纯下清水(食戹)逆者，小承气汤。阳明身热口渴，胷满烦躁，脉洪数(食戹)逆者，火冲肺也，甘草泻心汤。
阴证便软胃寒，或因吐下虚极恶寒脉细者，橘皮干姜汤。内寒厥冷者，羌活附子汤、丁香柿蒂散，调苏合香丸。胃寒饮水相搏者，小青龙汤去麻黄加附子。手足厥冷者，小橘皮汤。胷满虚烦者，大橘皮汤。凡(食戹)逆药中俱宜陈皮、竹茹、姜汁。此证有欲作正汗阴阳升降而然者即愈；又有食积而致者，小便闭濇及痰火上冲者。腹满不得小便，及脉见沉微散者死。其为病大同水气，表里俱有此证。

　　　病别虚实

不足，因内伤脾胃及大病后胃弱，多面青、肢冷、便软；有余，因外感胃燥，及大怒大饱，多面红、肢热、便闭。有余可治，不足者危。

　　　火炎阴虚

火乃元气之贼。人之阴气依胃气而养，胃土受伤则木气侵之，阴火所乘，不得内守，木挟相火直冲清道而上，乃虚之甚也。
膏粱湿热者，十味小柴胡汤吞单黄蘗丸，或调益元散。胃火善食者，小半夏汤加山栀、黄芩吐之。火盛者益元散加黄连、黄蘗。自利，更加参、朮、白芍、陈皮。
久病滞下，及妇人产后，从脐下逆上，夜分转甚者，皆属阴虚，四物汤加知、蘗、陈皮、竹茹。

　　　劳役伤脾

贫苦大劳火动，浊升清陷者，补中益气汤，或合生脉散加黄蘗、附子少许。挟房劳者，琼玉膏。肾气不归元者，九味安肾丸。

　　　久病

久病极是危证。脉数为火，刑金必死。凡伤寒吐下及杂病久每呃逆者，皆火欲上行，为胃中寒邪所遏，故搏而有声，俱宜丁香柿蒂散、羌活附子汤、理中汤倍参。久者，三香散，或木瓜根煎汤呷之。中虚昏愦脉结者，炙甘草汤救之。

　　　伤食

饱食填塞，胸中失升降之道，二陈汤加枳壳、砂仁。

　　　痰气

痰闭于上，火动于下，无别证，忽然发呃，从胷中起者，芩连二陈汤，或祇陈皮、半夏、姜煎服，或人参芦煎汤吐之。停痰或因怒郁挟热者亦宜。盖参芦泻肺，肺衰气降而火土复位矣。
七情气郁者，木香匀气散，用萝卜煎汤下，或苏子降气汤。

　　　失下误下

地道不通，因而呃逆，宜寒药下之，大柴胡汤。阳极脉微将脱者，宜凉膈散、解毒汤，养阴退阳，不可大下。
汗吐下后，胃热未除，小柴胡加橘皮、竹茹，或橘皮竹茹汤、单泻心汤。

　　　治法

平人食物太速，饮水入肺，喜笑太多，亦属有余。食呃笑呃，以纸捻刺鼻取嚏，或久闭气可止。水呃，小陷胸汤、小青龙汤去麻黄，清之利之而已。大凡汗吐下服凉药过多者，当温补；脾胃阴火上冲者，当平补；挟热者，宜凉补。　《局方》率用丁附温暖助火，损不足而益有余，宜乎呃逆之必死也。

　　证治要诀 【 明?戴思恭】 

　　　总论证治

伤寒欬逆，仲景谓欬逆为哕，有阴阳二证。阴证乃胃寒所生。亦有初本是热，因大发汗后复吐下之，攻热太过，以致胃寒。因寒而欬逆者，橘皮干姜汤，或半夏生姜汤。欬逆，就桔梗枳壳汤中加半夏、陈皮等分，生姜十片煎；亦治阴证欬逆。阳证欬逆乃胃家热，小柴胡汤、橘皮竹茹汤。阳证欬逆而又兼腹痛者，问其前后知何部不利，前部猪苓汤，后部调胃承气汤。亦有无病偶然致呃，此缘气逆而生，重者，或经一二日，宜小半夏茯苓汤加枳实半夏汤，或用煎汤泡萝卜子研取汁，调木香调气散，乘热服，逆气用之最佳。若胃中寒甚，欬逆不已，或复加以呕吐，轻剂不能取效，宜丁香煮散，及以附子粳米汤，增炒川椒、丁香，每服各十粒。
胃实即噫，胃虚即哕。逆者胃中虚，膈上热也。欬逆为病，古谓之哕，近谓之呃，乃胃寒所生，寒气自逆而呃上，此证最危。间有热呃已见伤寒证。其有他病发呃者，皆属寒，宜用半夏一两，生姜两半，水一碗，煎半碗，热服；或用丁香十粒，柿蒂十个，切碎，白水盏半煎；或理中汤加枳壳、茯苓各半钱，半夏一钱，不效，更加丁香十粒。

　　伤寒六书 【 明?陶华】 

　　　论证辨名

哕即干呕之甚者，非比干呕则有声，浊恶而长，皆有声而无物也。盖因胃气本虚，因汗下太过，或恣饮冷水，水寒相搏，虚逆而成也。又有热气拥郁，上下不得通而哕者，轻则和解疏利，重则温散。哕而腹满，大便不利，先用半夏生姜汤，次用小承气；小便不利者，猪苓汤。哕不止者，干姜橘皮汤。温病有热，暴饮冷水作哕，茅根干葛汤。哕家若不尿而哕者，则病笃矣。
夫欬逆者，俗谓之呃忒是也。纔发声于喉间则遽止，呃呃然连续数声，然而短促不长。古人谓之哕者，非也。哕与干呕无异，但其声浊恶而长，然皆有声而无物。病至于哕则危，难治矣。大抵[食(句去口改吉)]者但胷间气塞不得下通，哕则恶浊之声达于外，故二者相近，盖因胃气本虚，汗下太过，或复饮水，水寒相搏，虚逆而成。经曰：阳脉浮则为气[食(句去口改吉)]，又曰脉滑则为哕。此为医咎，责虚取实之过也。又有热气壅郁，上下气不得通而哕者，轻则和解之，通利之，甚则温散之。设若不尿腹满而哕者，欬逆脉散而无伦者，虽神医不能措手，与伤寒欬而气逆者又不同也。若将吃忒紊于哕与欬而气逆，则误人多矣。临病之际，宜明辨之。欬逆大便少，与大承气汤下之，盖由热气冲格脾肺故耳。若便软，泻心汤，胃气虚而冲脉逆也。若脉散者不治。欬逆潮热，小柴胡加橘皮生姜汤。
伤寒或汗下太过，或恣饮冷水，水寒相搏，虚逆声浊恶而长，名哕，此与干呕不相类，轻则和解疏利，重则温散。

　　古今医统 【 明?徐春甫】 

　　　证有所别

欬逆乃干欬之渐进，无痰有声，连连不绝。其气自丹田而逆上，出于咽喉，如有所击逆而然也。亦有欬声出咽，复有还声吸入咽内，此所以为欬逆证也。呃逆者，即下文云入声是也。有欬呃兼声击发，连续千万之声而不已者，服药不效，即用吐法，吐出痰涎立已。若哕者乃出声也，声尽然后吸，病本于胃，于呕吐门中已详言之，此不复及。呃逆者，入声也，气逆入喉，逆声尽然后呼也，病本于肺，其出入呼吸，大不相同，何难辨哉！

　　　欬逆属火

《活人书》云：欬逆，仲景所谓哕是也。哕为胃寒所生。伤寒本虚，攻其热必哕。又云：伤寒大吐下之，极虚后汗出者，因得哕，所以然者，胃气虚寒故也，宜橘皮干姜汤、羌活附子汤、半夏生姜汤、退阴散之属主之。此仲景治哕之方也。《活人书》误以欬为哕，故以热作寒治。仲景之言哕，非以为欬逆之谓也，欬逆从热而哕从寒。《活人》以欬逆为哕，夫安得不用热药？盖辨证一差，故其用药必反，若非东垣力辨其失，后学将孰?而知之？

　　　病要分标别本

东垣云：《活人书》以咳逆为哕，谓若可下之，宜调胃承气汤。是因邪气在胃，故断为哕，是则然矣。抑不思欬逆是阳明失下传手太阴。《活人书》言其火之本，不言其火之标，炎上至极高之分而欬逆也。合而观之，哕与欬逆同一热也。分而言之，哕为本，为胆、为胃、为中；欬逆为标，为心、为肺、为上。若标因应见上，当其标，不必名哕。哕不言作哕，使后人一见胆胃本而不见心肺标也。

　　　治宜降火顺气

欬逆证古方多作寒气，故用丁香、柿蒂、姜、附热剂，此亦一偏也。欬逆有虚、有实、有火。今其气自下冲上而作声，非气而何？大抵伤寒杂证，汗吐下后，过服凉剂，胃气虚寒者，或亦有之。惟此可从温补，亦不宜用热剂。除此之外，就因病后，必是发热失于汗下，热郁既久，以致阴虚，须汗下之，亦失其时，致火亢极，故虽退热之后，尚有火伏阴中，而乘胃虚冲上，连声逆吸而为欬(食戹)之证也。竹茹、麦门冬、橘皮之类，便秘以承气汤下之。

　　　吐下法效速

凡有忍气郁结积怒之人，并不得行其志者，多有欬逆之证，药以降火清痰顺气；不效者，必须吐法，以人参芦煎汤，人煨盐少许饮之，少顷探吐胶固痰涎，其欬立已。
实者，病伤寒失下，大便秘结而欬逆，速以寒剂下之。若因饮食过伤，或因痰饮停宿，或因暴怒气逆而得此证，皆为形气俱实，用子和涌法极效，人参芦尤佳。欬逆要审有余不足。如丹溪治一老人患滞下后发欬逆，用参朮汤下大补丸而愈。又治一女子，怒后作食(食戹)，用人参芦吐之而愈。

　　证治准绳 【 明?王肯堂】 

　　　总论

呃逆即《内经》所谓哕也。或曰：成无己、许学士固以哕为呃逆，然东垣、海藏又以哕为干呕，陈无择又以哕名欬逆，诸论不同，今子独取成许二家之说何也？曰：哕义具在《内经》，顾诸家不察耳。按《灵枢》杂病篇末云：哕，以草刺鼻嚏嚏而已；无息而疾迎引之，立已；大惊之亦可已。详此经文三法，正乃治呃逆之法。按呃逆用纸捻刺鼻便嚏，嚏则呃逆立止；或闭口鼻气，使之无息亦立已；或作冤盗贼大惊骇之，亦已。此予所以取成、许二家之论哕为呃逆为得经旨也。若以哕为干呕，设使干呕之人，或使之嚏，或使之无息，或使之大惊，其干呕能立已乎？哕非干呕也明矣！若以哕名欬逆，按《内经》生气通天论曰：秋伤于湿，上逆而欬。阴阳应象论曰：秋伤于湿，冬生欬嗽。以此论之，则欬逆为欬嗽无疑，以春夏冬三时比例自见。孙真人《千金》曰：欬逆者嗽也。本自明白，后人不知何以将欬逆误作呃逆，失之远矣！
刘宗厚曰：呃逆一证，有虚有实，有火有痰有水气，不可专作寒论。盖伤寒发汗吐下之后，与泻利日久及大病后、妇人产后有此者，皆脾胃气血大虚之故也。若平人食入太速，而气噎，或饮水喜笑错喉而气抢，或因痰水停隔心中，或因暴怒气逆痰厥，或伤寒热病失下而有此者，则皆属实也。夫水性润下，火性炎上，今其气自下冲上，非火而何？大抵治法虚则补之，虚中须分寒热。如因汗吐下后误服寒凉过多，当以温补之；如脾胃阴虚火逆上冲，当以平补之；挟热者，凉而补之。若夫实者如伤寒失下，地道不通，因而呃逆，当以寒下之。如痰饮停畜，或暴怒气逆痰厥，此等必形气俱实，别无恶候，当随其邪之所在，涌之、泄之、清之、利之也。

　　景岳全书 【 明?张介宾】 

　　　论证

呃逆一证，古无是名，其在《内经》本谓之哕，因其呃呃连声，故今以呃逆名之，于义亦妥。观《内经》治哕之法，以草刺鼻而嚏，及气息迎引、大惊之类，是皆治呃之法。此哕本呃逆，无待辨也。自孙真人云：遍寻方论无比名，遂以欬逆为哕，因致后世讹传，乃以欬逆、干呕、噫气之类，互相淆乱，自唐迄今矣。此名之不可不察，亦不可不正也。
欬逆之名，原出《内经》，本以欬嗽气逆者为言。如气交变大论曰：岁金太过，甚则喘欬逆气。此因喘欬以致气逆，故云欬逆气也。又曰：欬逆甚而血溢。正以欬逆不止而血随气溢，则病之常也，未闻以呃逆而见血者也。即如六元正纪大论云；金郁之发，民病欬逆者，亦是此意。此欬逆之非呃逆，亦甚明矣。而今后世诸公乃悉以哕为欬逆，岂皆未之详察耶？及观丹溪之言，在《纂要》则曰：孙真人误以哕为欬逆，是谓哕非欬逆也。在《心法附录》则曰：欬逆为病，古谓之哕，近谓之呃，此又谓哕即欬逆也。在呕吐门则又曰：有声有物谓之呕吐，有声无物谓之哕，此又以干呕为哕也。前后不一，何其自谬若此！再如海藏、河间诸公，有以哕为干呕者，有以欬逆为噫者，总皆谬矣。盖呕即吐之类，但吐而无物者曰呕，呕而有物者曰吐；腹胀嗳气者曰噫，逆气自下而上者亦曰噫。此四者之辨，自有正名，顾可纷纷若是乎？兹余析而判之曰：哕者呃逆也，非欬逆也。欬逆者，欬嗽之甚者也，非呃逆也。干呕者，无物之吐即呕也，非哕也。噫者，饱食之息，即暧气也，非欬逆也。后人但以此为鉴，则异说之疑可尽释矣。
呃逆证有伤寒，有杂证，其在古人则悉以虚寒为言。惟丹溪引《内经》之言曰：诸逆冲上，皆属于火。病人见此，似为死证。然亦有实者，不可不知。余向见此说，疑其与古人相左，不以为然，盖亦谓此证必属虚寒，何有实热？兹及晚年历验，始有定见，乃知丹溪此言为不诬也。虽其中寒热虚实，亦有不同，然致呃之因，总由气逆，气逆于下，则直冲于上，无气则无呃，无阳亦无呃，故致之之因，所以必由气也。欲得其象，不见雨中之雷，水中之浡乎？夫阳为阴蔽，所以为雷，而轰轰不已者，此火为雷之本，而火即气也；气为水覆，所以为浡，而汨汨不已者，此气为浡之本，而气即阳也。然病在气分，本非一端，而呃之大要，亦惟三者而已，则一曰寒、二曰热、三曰虚脱。寒呃可温可散，寒去则气自舒也；热呃可降可清，火静而气自平也。惟虚脱之呃，则诚危殆之证，其或免者亦万幸矣。

　　　论治

凡杂证之呃，虽由气逆，然有兼寒者，有兼热者，有因食滞而逆者，有因气滞而逆者，有因中气虚而逆者，有因阴气竭而逆者，但察其因而治其气，自无不愈。若轻易之呃，或偶然之逆，气顺则已，本不必治。惟屡呃为患，及呃之甚者，必其气有大逆，或脾肾元气大有亏竭而然。然实证不难治，而惟元气败竭者，乃最危之候也。
寒滞为呃者，或以风寒，或以生冷，或其脏气本寒，偶有所逆，皆能致呃，但去其蔽抑之寒而呃自止，宜橘皮汤、三因丁香散，或二陈汤加生姜五七片，或佐关煎，或甘草干姜汤、橘皮干姜汤之类，皆可酌用。若寒之甚者，浆水散或四逆汤。
胃火为呃者，其证极多，但察其脉见滑实而形气不虚，胷膈有滞，或大便坚实，或不行者，皆其胃中有火，所以上冲为呃。但降其火，其呃自止，惟安胃饮为最妙。余尝治愈多人，皆此证也。
气逆为哕而兼胀闷者，宜加减二陈汤加乌药，或宝鉴丁香柿蒂散，或羌活附子汤，或神香散。
食滞而呃者，宜加减二陈加山楂、白芥子、乌药之属，或用大和中饮加干姜、木香。
中焦脾胃虚寒，气逆为呃者，宜理中汤加丁香，或温胃饮加丁香。若因劳倦内伤而致呃逆者，宜补中益气汤加丁香。凡中焦寒甚者，多由脾胃气虚而然。盖脾胃不虚，则寒亦不甚，故治寒者，当以脾气为主。若无热者，宜生姜、半夏、丁香、柿蒂、白朮、肉桂之类皆可。吐利后胃气微虚，或兼膈热而呃者，宜橘皮竹茹汤酌用。
下焦虚寒者，其肝肾生气之原不能畅达，故凡虚弱之人多见呃逆，正以元阳无力，易为抑遏而然。此呃逆之本，多在肾中，故余制归气饮主之，甚效。或用理阴煎加丁香以疏气，妙亦如之。
凡以大病之后，或以虚羸之极，或以虚损误攻而致呃逆者，此最危之证。察其中虚，速宜补脾；察其阴虚，速宜补肾。如前二条固其法矣，然犹恐不及，则惟大补元煎及右归饮之类，斯其庶几者也。
呃逆证，凡声强气盛而脉见滑实者，多宜清降；若声小息微而脉见微弱者，多宜温补。
凡伤寒之呃，亦无非气逆之病，其有与杂证不同者，如仲景所言则其类也。然犹有未悉及治有未备者，谨略如左。
伤寒胃中虚冷等证，大约与前杂证相似，悉宜如前以温中等剂治之。或如仲景所言胃中虚冷及饮水则哕等证，当以仲景法治之。
伤寒邪在表者，与里无涉，故无哕证。惟少阳证邪在半表半里之间，则寒热往来气为邪抑而哕逆者，有之矣，宜柴陈煎主之。有寒者加丁香，有火者加黄芩，或小柴胡汤亦可。
伤寒失下，邪入正阳明，内热之极，三焦干涸，阴道不行，而上冲作呃者，必宜去火去闭，斯逆气得降而哕乃可愈。然必察邪之微甚：如无坚实胀满等证，而但以干涸燥热者，宜白虎汤，或竹叶石膏汤，或泻心汤凉解之；若果有燥粪大便闭结，胀满实坚俱全者，宜三承气汤下之。
伤寒邪有未解，而用温补太过者，则其中焦气逆，最能为哕，惟安胃饮为最妙。若气逆无火者，宜橘皮汤；若兼表邪未解者，宜柴陈煎。
伤寒误攻，或吐或下，或误用寒凉，以致脾肾胃气大虚大寒而发哕者，大为危候，速当以前杂证温胃理阴等法调治之，恐迟则无济于事也。
按张子和吐法，亦可治哕者，以其气得伸而郁则散也。故凡气实而郁者，在子和之法，亦所宜用。

　　石室秘箓 【 清?陈士铎】 

　　　论治法

扬治者，乃气沉而不能上也。气得扬而展舒，倘沉抑不扬，则必有呃逆之证，必用药以扬之，则气舒展也。方用当归、白芍、黄芪、白朮各三钱，熟地五钱，人参、茯苓、川芎各一钱，柴胡、升麻各五分，水煎服。此八珍汤也，妙是血气平补，若用甘草而不用黄芪，则不是八珍汤矣。气血平补既无偏曲，而后以升麻、柴胡扬之，使血气流动，自无血并气而成呃逆之证矣。设止补其阳而不补其阴，则阳旺而阴愈消；设止补其阴而不补其阳，则阴旺而阳愈息。故必兼补之，始为有益，不可与发散之一类而并观之也。
水气凌心包之络，呃逆不止，死证也。而吾以为可救者，心包为水气所凌，惟恐犯心，所以呃逆不止者，欲号召五脏之气，共救水气之犯心也。水气凌心包，以成呃逆之证，亦止须分消其水湿之气，而呃逆自除也。
方用止呃汤，茯苓、薏仁各一两，苍朮、白朮、人参各三钱，芡实五钱，半夏、陈皮各一钱，丁香五分，吴茱萸三分，水煎服。－剂而呃即止，二剂而呃即愈。此方健胃固脾，虽利湿分水而不消真气，故能补心包而壮心君之位，不必治呃而呃自定矣。

　　方

小承气汤 【 仲景，下同】 　治大便不通，哕数讝语者。
大黄四两　厚朴三两，炙　枳实大者三枚，炙
右三味，以水四升煮取一升二合，去滓分温二服，得利则止。

小半夏汤　治黄疸哕者。
半夏一升　生姜半斤
右二味，以水七升，煮取一升半，分温再服。

羌活附子散　治吐痢后，胃寒欬逆。
羌活去芦　附子炮去皮脐　茴香炒，各半两　干姜炮去土　丁香各一两
右为细末，每服二两，水一盏，入盐少许，煎至七分，空心热服。丹溪无丁香，有木香。

橘皮汤 【 《济生方》，下同】 　治吐利后，胃中虚，膈上热欬逆者。
橘皮去白二两　人参　甘草炙，各半两
右剉散，每服四钱，水一盏半，竹茹一小块，生姜五片，枣二枚，煎至七分，去滓温服，不拘时候。

柿蒂汤　治胷满欬逆不止。
柿蒂　丁香各一两
右(口父)咀，每服四钱，水一盏半，姜五片，煎至七分，去滓热服，不拘时候。

橘皮干姜汤 【 丹溪，下同】 　治欬逆不止。
橘皮　通草　干姜　桂心　甘草炙，各二两　人参一两
右用五钱，水煎服。

生姜半夏汤　通治欬逆欲死。
半夏一两　生姜二两
右以水煎，温作三服。
又方　治阴证欬逆。
川乌头　干姜炮　附子炮　肉桂　白芍药　甘草炙　半夏　吴茱萸　陈皮　大黄各等分
右为末，每服一钱，生姜五片，煎服。

人参白朮汤　一名十味小柴胡汤，治胃虚不足呃逆。
人参　黄芩　柴胡　干姜　栀子仁各七钱半　甘草炙　白朮　防风　半夏泡七次，各五钱　五味子九十粒
右(口父)咀，每服四钱，姜三片煎。

橘皮竹茹汤
橘皮一升　竹茹一升半　人参　生姜各半两　甘草炙，二两　枣子三十个
右(口父)咀，水十盏，煎至三盏，作三服。

木香调气散
白蔻仁　丁香　檀香　木香各二两　藿香　甘草炙，各八两　砂仁四两
右为末，每服二钱，入盐少许，沸汤点服。

人参三白汤　治身热脉数而哕。
白朮　白芍药　白茯苓各一两　人参二两
右剉，每服五钱，加竹茹一两，水二盏，生姜三片，煎八分，去滓温服。

八物加竹茹汤　治哕。
人参　白朮　白茯苓　甘草　当归　熟地黄　川芎　竹茹　白芍药各等分
右剉，每服五钱，水一盏，生姜三片，煎八分，去滓温服。

倍陈汤　治脾虚呃逆有效。
陈皮四钱　人参二钱　甘草四分
右，水煎服。

增半汤　治胃虚中寒，停痰留饮，呕吐呃逆。
藿香二钱　半夏汤泡炒黄，三钱半　人参　丁香皮各一钱半
右，姜七片煎服。

丁香柿蒂散　治吐利及病后，胃中虚寒，(食戹)逆至七八声相连，收气不回者，难治
丁香　柿蒂　人参　茯苓　橘皮　良姜　半夏各一两　生姜一两半　甘草三分
右为末，每服三钱，水煎，乘热顿服；或用此药调苏合香丸，服亦妙。

三香散　治胃冷(食戹)逆，经久不止。
沉香　紫苏　白豆蔻各等分　右为细末，每服五七分，柿蒂煎汤调下。

麦门冬竹茹汤 【 《医统》，下同】 　治胃热多渴，欬逆呕哕，不进食。
麦门冬　竹茹　陈皮去白　半夏汤泡　人参　白茯苓各一钱　甘草五分　枇把叶四个，去毛炙
水盏半，姜五片，煎八分，食远服。

丁香散　治欬逆。
丁香　柿蒂各一钱　甘草炙　良姜各五分
右为细末，每服二钱，热汤调，不拘时候。

丁香汤 【 《良方》】 　治欬逆呕哕。
丁香　柿蒂　青皮　陈皮各一钱
水盏半，姜五片，煎七分服。

炙甘草汤 【 《宝鉴》】 　治中气虚而(食戹)逆。
桂枝　炙甘草各五分　生地黄　阿胶各七分　人参　麻子仁　麦门冬各一钱
右，生姜五片，枣三枚，水二盏，煎八分服。

稀涎散　治痰涎胶固喉中，欬逆不已。
半夏十四枚　猪牙皂角一梃，炙
右水盏半，姜五片，煎七分，温服。不能饮者灌之，须臾，探吐。

青白散　吐欬逆不已。
青黛　白矾　乌梅肉焙，各等分
右为末，每服二钱，虀汤调服。先饮虀汤一杯，次服药探吐。

人参芦汤　治虚人欬逆吐痰者用此。
参芦三钱
水一盏，煎五七沸，温饮之探吐。

食盐汤　治欬逆，并一切痰证，仓卒用之最妙。
食盐一两，用湿草纸裹煨红，取出用
右以河水二碗，砂锅入煨盐，煎五七沸，放温顿饮之，少顷探吐。

鲜陈汤 【 《医鉴》，下同】 　治呃逆欲死。
半夏五钱　生姜二钱半
右剉，一剂，水煎服。

温中散　治吐泻及病后，胃中虚寒，欬逆至三四声，或数声相连，收气不回者，难治。
丁香　柿蒂　人参　茯苓　橘皮　良姜　半夏各一钱　生姜一钱半　甘草三分
右剉，一剂，水煎服。

橘参饮　治吐利后，胃虚膈热而欬逆者。
橘皮五钱　人参　竹茹各二钱　甘草炙，一钱
右剉，作一剂，生姜五片，枣三枚，水煎服。

黄荆散　治伤寒发热而欬逆者。
黄荆子不拘多少，炒
右，水煎服。

雄黄酒　治呃逆。
明雄黄一钱
右，酒一盏，煎七分，急令患人齅其热气，即止。

大补元煎 【 《景岳全书》，下同】 　治男妇气血大坏，精神失守，呃逆危剧等证。
人参少则用一二钱，多则用一二两　当归三钱　熟地少则用二三钱，多则用二三两　山药炒　杜仲各二钱　枸杞二三钱　山萸　炙草各一钱
水二钟，煎七分，食远温服。

右归饮　凡命门之阳衰阴胜呃逆者，宜此方加减主之。
熟地二三钱或一二两　山茱萸一钱　枸杞子　山药炒　杜仲姜制，各二钱　制附子一二三钱　肉桂　甘草炙，各一二钱
水二钟，煎七分，食远温服。

大和中饮　治饮食留滞，积聚呃逆等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七八分，食远温服。

小和中饮　治胷膈胀闷呃逆等证。
陈皮　茯苓　厚朴各一钱五分　甘草五分　山楂　扁豆炒，各二钱
水一钟半，加生姜三五片，煎服。

柴陈煎　治伤风兼寒，咳嗽发热，痞满多痰，呃逆等证。
柴胡二三钱　陈皮一钱半　甘草一钱　半夏　茯苓各二钱　生姜三五七片
水一钟半，煎七分，食远温服。

安胃饮　治胃火上冲，呃逆不止。
陈皮　山楂　麦芽　木通　泽泻　黄芩　石斛
水一钟半，煎七分，食远服。

理阴煎　此理中汤之变方也，治脾肾中虚呃逆。
熟地三五钱或一二两　当归二三钱或五七钱　炙甘草一二钱　干姜炒黄色，一二三钱　或加肉桂一二钱
水二钟，煎七八分，热服。

温胃饮　治中寒呃逆。
人参一二三钱或一两　白朮炒，一二钱或一两　扁豆炒，二钱　干姜炒焦，一二三钱　陈皮　炙甘草各一钱　当归一二钱
水二钟，煎七分，食远温服。

佐关煎　治生冷伤脾呃逆。
厚朴炒　陈皮炒，各一钱　炙草七分　肉桂　干姜各一二钱　山药炒　扁豆炒　猪苓　泽泻各二钱
水一钟半，煎服。

归气饮　治气逆不顺，呃逆呕吐，或寒中脾肾等证。
熟地三五钱　茯苓　扁豆各二钱　干姜炮　丁香　陈皮各一钱　藿香一钱半　炙甘草八分
水一钟半，煎七分，食远温服。

　　单方

温病热哕：乃伏热在胃，令人胷满则气逆，逆则哕；或大下，胃中虚冷，亦令致此。茅根切、葛根切各半斤，水三升，煎一升半，每温服一盏，哕止即停。 【 庞安常方】 

虚寒呕哕，饮食不下：细辛去叶半两，丁香二钱半为末，每服一钱，柿蒂汤下。

呕哕不止厥逆者，芦根三斤切，水煮浓汁频饮二升，必效，若以童子小便煮服，不过三升愈。 【 《肘后方》】 
又方：酢和面作弹丸二三十枚，以沸汤煮熟漉出，投浆水中，待温，吞三两枚。哕定即不用再吞，未定至晚再吞。 【 《兵部手集》】 

心痞呕哕，心下痞坚：生姜八两，水三升，煮一升，半夏五合洗，水五升煮一升，取汁同煮一升半，分再服。 【 《千金》】 

温病发哕，因饮水多者：枇杷叶去毛炙，香茅根各半斤，水四升，煎二升，稍稍饮之。 【 庞安常方】 

肾气上哕：肾气自腹中起上筑于咽喉，逆气连属而不能吐，或至数十声，上下不得喘息，此由寒伤胃脘，肾虚气逆，上乘于胃，与气相并。《难经》谓之哕，《素问》云病深者其声哕，宜服此方；如不止，灸期门、关元、肾俞穴。用吴茱萸酢炒热，橘皮、附子去皮各一两为末，面糊丸梧子大，每姜汤下七十九。 【 《仁存方》】 

哕逆不止：石莲肉六枚炒赤黄色，研末，冷熟水各半盏，和服便止。 【 《图经》】 

治欬逆不止：用柿蒂十五枚，白盐梅半个，水一盏煎六分，不拘时温服。 【 《医统》，下同】 

寒(食戹)呕哕：用吴茱萸泡过，青橘皮去白各二钱，水一盏，姜三片，煎七分服。
又方：用川椒末，面糊丸梧桐子大，每服二十丸，白汤送下。
又方：用陈皮、枳壳各二钱煎服。

齅法：治欬逆服药不效者，用硫黄、乳香等分，以酒煎，令患人以鼻齅之效。一方用雄黄一味，煎酒齅。

久患欬噫，连欬一二十声者：取生姜汁半合，蜜一匙头，煎令热，温服。如此三服立效。

　　针灸

《灵枢经》曰：黄帝曰：人之哕者，何气使然？岐伯曰：谷入于胃，胃气上注于肺。今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。
肺主为哕，取手太阴、足少阴。
《甲乙经》曰：烦心，客寒热，善哕，劳宫主之。
脾逆气寒，厥急烦心，善唾哕噫，胷满激呼，胃气上逆心痛，太渊主之。
《千金方》曰：少海，主气逆呼吸，噫哕呕。
温留，主伤寒寒热，头痛哕衄，肩不举。
又方：灸承浆七壮，炷如麦大。
又方：灸脐下四指七壮。
胃中热病善哕，灸三里三十壮，穴在膝下三寸。
《济生方》曰：灸欬逆，其法：妇人屈乳头向下尽处骨间是穴，丈夫及乳小者，以一指为率正，男左女右，与乳相直间陷中动脉处是穴，艾炷如小豆许，灸三壮。
《卫生宝鉴》曰：一切呃逆不止，男左女右，乳下黑尽处一韮叶许，灸三壮；病甚者，灸二七壮。
《古今医统》曰：呃逆，灸膻中、中脘、气海、三里。
《医学纲目》日，气逆发呃，取膻中、中脘，先补后泻；不已，再取三里、肺俞、行间。
噫呃服药无效，灸期门必愈。

　　医案

《儒门事亲》曰：一妇人头重壮热，面红，寒热往来，干呕欬逆，胷胁痛，不能转侧，耳鸣，食不下，先以涌泻，复服益元散加青黛、薄荷末调二三服，前证俱减。戴人诊之曰：此病常欲痛哭为快。妇曰：然。常有此，不知何谓。戴人曰：少阳相火凌烁肺金，金受火制，屈无所告，肺主悲，故欲痛哭而为快也。再加归芍黄连解毒汤数剂全瘥。

《丹溪心法》曰：一女子年踰笄，性躁味厚。暑月因大怒而欬逆发，举身跳动，脉不可诊，神昏，视其形气俱实。曰：膈上有痰，怒气连郁，痰热相搏，气不得降，非吐不可。以人参芦煎饮，大吐顽痰数碗，昏睡一日而安。人参入手太阴，补阴中之阳者也；芦则反是，大泻太阴之阳。女子暴怒气上，肝主怒，肺主气，怒则气逆，肝木乘火侮肺，故欬逆而神昏。参芦善吐，今痰尽气降火息，金气复位，胃气得和而解。

赵立通年近五十，质弱而多怒。七月炎暑，大饥索饭于家，不能急具，因大怒，两日后得滞下病，口渴。自以冷水调生蜜饮之甚快，滞下亦渐缓。如此五七日，召予。视脉稍大不数，遂令止蜜水，渴时且令以人参、白朮煎汤调益元散与之，滞下亦渐收。七八日后觉倦甚发呃。予知其因下久而阴虚也，令其守前药，然滞下尚未止，又以炼蜜饮之，如此者三日，呃犹未止。众皆尤药之未当，将以姜附饮之。予曰：补药无速效，附子非补阴者，服之必死。众曰：冷水饮多，得无寒乎？予曰：炎暑如此，饮凉非寒，勿多疑。待以数日，药力到，当自止。又四日而呃止，滞下亦安。

陈择仁年近七十，厚味之人也，有久嗽病而作止不常。新秋患滞下，食大减，至五七日后呃作。召予视之，脉皆大豁，众以为难。予曰：形瘦者尚可为。以人参、白朮汤下大补丸以补血，至七日而安。

超越陈氏二十余岁，因饱后奔走数里，遂患哕病，但食物则连哕百余声，半日不止，饮酒与汤则不作，至晚发热，如此者二月，脉濇数，以血入气中治之，用桃仁承气汤加红花煎服，下污血数次即减。再用木香和中丸，加丁香服之，十日而愈。

洪孺人年二十六岁，夏月因事为长上所阻，怒气郁抑不得舒，须臾就浴，汤热不可近，怒气复增，就闷绝昏倒，乃以衣遮掩就房，须臾欬逆大作，每一声，必浑身为跳跃，仍复昏闷，凡三五息一作，脉不可诊。予曰：此膈上有痰逆为怒气所郁，痰热相搏，气不得降而逆，非吐则不可。是时夜半，又事出仓卒，适有人参芦二两在彼，浓煎饮之，大吐稠痰二升许，通体得汗，困睡半夜而安。

《医学正传》曰：东阳李氏子病伤寒阳明内实，医与补药治而成发呃。十日后，召予诊其脉，长而实大，与大承气汤大下之，热退而呃亦止。

盘松周氏子得伤寒证，七日热退而呃，连声不绝，举家彷徨。召予诊脉，六脉皆沉细无力，人倦甚。以补中益气汤作大剂，加炮附子一钱，一日三贴，兼舆灸乳根、气海三处，当日呃止，脉亦充而平安。

《医学准绳六要》曰：一老人内伤饮食，消导未减，一人误与润肠丸二服，下清水，胀痛转甚；一人复投巴豆丸二服，致欬逆不止。用大剂六君子汤二贴至五贴全止，补养而愈。

《医学纲目》曰：予长兄九月得滞下，每夜五十余行，呕逆食不下，五六日后加呃逆。与丁香一粒噙之立止，但少时又至。遂用黄连泻心汤加竹茹饮之，呃虽少止，滞下未安。如此者十余日，遂空心用御米壳些少濇其滑，日间用白朮、陈皮之类补其虚。自服御米壳之后，呃声渐轻，滞下亦收而安。

有病伤寒将愈，忽患呃逆，予与古人治呃逆之药殆遍，皆不愈。计出无奈，遂用皂角末吹入鼻中，得嚏而呃逆止；少时又呃，又与皂角末，嚏而止者，凡数百次。其嚏时出痰涕渐多，自是呃逆渐疏，至二三日而止。此是合经草刺鼻嚏之法，故书之。

　噫气门

　　黄帝素问

　　　诊要经终论

太阴终者，腹胀闭不得息，善噫善呕。
 【 注　足太阴脉入腹属脾，故为腹胀。手太阴脉上膈属肺而主呼吸，故为不得息。胀满则升降难，不得息则气道滞，故为噫为呕。】 

　　　痹论

心痹者脉不通，烦则心下鼓，暴上气而喘，嗌干善噫。
 【 注　邪薄心下，鼓动而上干心脏则烦，故烦则心下鼓也。逆气暴上，则喘而嗌干。心主噫，心气上逆而出，则善噫也。】 

　　　脉解篇

太阴所谓上走心为噫者，阴盛而上走于阳明，阳明络属心，故曰上走心为噫也。
 【 注　噫者嗳气也，太阴之气，从阳明而上出于心，则为噫也。】 

　　　刺禁论

刺中心一日死，其动为噫。
 【 注　心在气为噫，噫则心气绝矣。】 

　　灵枢经

　　　经脉篇

脾足太阴之脉，是，动则病舌本强，食则呕，胃脘痛，腹胀善噫。
 【 注　脾是动则病气而及于经，从经而及于脏腑，故为舌本强呕痛胀诸证。善噫者，脾气上走心为噫。】 

　　　九针篇

心主噫。
 【 注　噫者，中焦之逆气上走心也。】 

　　金匮要略 【 汉?张机】 

　　　三焦竭证

问曰：三焦竭部，上焦竭善噫，何谓也？师曰：上焦受中焦气，未和不能消谷，故能噫耳。下焦竭即遗溺失便，其气不和，不能自禁制，不须治，久则愈。

　　丹溪心法 【 元?朱震亨】 

　　　论证治

嗳气，胃中有火有痰，不可服软石膏丸。本方痰条下云：噫气吞酸，此系食郁有热，火气冲上，黄芩为君，南星、半夏、陈皮为佐，热多加青黛。

　　医学入门 【 明?李梴】 

　　　病属痰火

胃中郁火，膈上稠痰，饮食郁成，宜祛痰火也，润下丸、古萸连丸。

　　　治分虚实

气盛实嗳，食罢嗳转，腐气甚则物亦嗳转，多伤食湿热所致，二陈汤加苍朮、神曲、麦芽、姜炒黄连或保和丸。
不因饮食常嗳者虚也，盖胃有浊气，膈有湿痰，俱能发嗳，六君子汤加沉香为君，厚朴、苏子为臣，吴萸为使；气逆匀气丸，或苏合香丸；甚者灵砂以镇坠之。

　　医学正传 【 明?虞抟】 

　　　总论

《内经》曰：胃为水谷之海，无物不受，若夫湿面鱼腥生冷水果，以及烹餁调和粘滑难化等物，恣食无节，朝伤暮损而成清痰稠饮，滞于中宫，故为嘈杂嗳气，吞酸痞满，甚则为翻胃噎膈，即此之由也。夫嘈杂之为证也，似饥不饥，似痛不痛，而有懊憹不自宁之况者是也。其证或兼嗳气，或兼痞满，或兼恶心，渐至胃脘作痛，实痰火之为患也。治法以南星、半夏、橘红之类以消其痰，芩、连、栀子、石膏、知母之类以降其火，苍朮、白朮、芍药之类以健脾行湿，壮其本元。又当忌口节欲，无有不安者也。

　　证治要诀 【 明?戴思恭】 

　　　噫气吞酸

噫气、吞酸、吐酸者，宿食所为，故曰中脘有饮则嘈，有宿食则酸，噫气吞酸，嗳宿腐气，逆咽酸水，亦有每晨吐清酸水数口，有日间无事者，亦有膈间常如酸折，皆饮食伤兼中脘虚所致，生料平胃散加神曲、麦蘗各半钱，或八味平胃散。

　　古今医统 【 明?徐春甫】 

　　　脾胃不和有痰有火

丹溪曰：嗳气为胃中有痰有火。春甫谓嗳气多是胃气不和，窒塞不通，则嗳气，何以见之？凡人食饱后多有嗳气，由饮食饱则胃不舒畅而致然也。噫气若非食后，则为胃虚而不和。丹溪谓痰与火，特一端耳。

　　证治准绳 【 明?王肯堂】 

　　　总论

《内经》所谓噫，即今所谓嗳气也。宣明五气论以心为噫，痹论以心痹者脉不通，烦则心下鼓，暴上气而喘，嗌干善噫。至真要大论以太阳司天，少阴之复，皆为哕噫。四时刺逆从论刺中心一日死，其动为噫。阴阳别论二阳一阴发病主惊骇，背痛，善噫，善欠，名曰风厥。脉解篇太阴所谓上走心为噫者，阴盛而上走于阳明，阳明络属心，故曰上走心为噫也。此乃噫从心出者也。厥阴在泉，腹胀善噫，得后于气则快然如衰。玉版论太阴终者善噫。《灵枢》云：足太阴是动，病腹胀善噫。又云：寒气客于胃，厥逆从下上散，复出于胃，故为噫。仲景谓上焦受中焦气未和不能消，是故能噫。又云：上焦不归者，噫而吞酸。不归者不至也。上焦之气不至其部，则物不能传化，故噫而吞酸。由是观之，噫者是火土之气，郁而不得发，故噫而出。王批注心为噫之义，象火炎上，烟随焰出，如痰闭膈间，中气不得伸而嗳者，亦土气内郁也。

　　方

槟榔散 【 《千金方》，下同】 　治脾寒饮食不消，劳倦气胀噫满，忧恚不乐。
槟榔八枚，皮子全　人参　茯苓　陈曲　厚仆　麦蘗　吴茱萸　白朮各二两
右八味，治下筛，食后，酒服二方寸匕，日再。一方用橘皮一两半。
又方　治腹胀善噫，食则欲呕，泄澼溏下，口干，四肢重，好怒，不欲闻人声，忘误，喉痹。
黄连一两　禹余粮二两　白朮　干姜各三两　大麻子五两　桑白皮八两　大枣二十枚
右七味(口父)咀，以水一斗二升，煮取三升，分四服。

消食膏酒　治脾虚寒劳损，气胀噫满，食不下通，善噫。
猪膏三升　宿姜　吴茱萸　白朮
右四味，捣茱萸、白朮等二味，细细下筛为散，内姜汁膏中，煎取六升，温清酒一升，进方寸匕，日再。

三台圆 【 《济生方》】 　治五脏寒热积聚，胪胀肠鸣而噫，食不生肌肤，甚者呕逆。若伤寒疟已愈，令不复发。食饮后服五丸，多者十丸。常服令人大小便调和，长肌肉。
茯苓半两　大黄　前胡各二两　硝石　葶苈　杏仁各一升　厚朴　附子　细辛　半夏各一两
右十味为末，蜜和，捣五千杵，丸如梧子大，服五丸，稍加至十丸，以知为度。

嗳气方 【 丹溪，下同】 
南星　半夏　软石膏　香附
右作丸，或作汤服之。盖胃中有郁火，膈上有稠痰故也。

顺气木香散　治气不升降，胷膈痞闷，时或引痛；及酒食过伤，噫气吞酸，心脾刺痛，女人一切血气刺痛。
砂仁　官桂　甘草炙　陈皮　厚朴　丁皮　茴香　桔梗　苍朮　木香　干姜　良姜
右，水煎服。

异香散　治胃气不和，腹胁胀满，饮食难化，噫气吞酸，一切冷气结聚，腹中刺痛。
莪朮炮　益智　甘草炙　三棱各六两　青皮　陈皮各三两　厚朴二两　石莲肉一两
右剉，每服三钱，水煎，姜三片，枣一枚，入盐一捻，同煎服。

透膈汤　治脾胃不和，中脘气滞，胷膈满闷，噎塞不通，噫气吞酸，胁肋刺痛，呕逆痰涎，食饮不下，并皆治之。
木香　白豆蔻　缩砂仁　槟榔　枳壳麸炒　厚朴姜制炒　半夏汤泡　青皮去白　橘红　大黄　(石卜)硝甘草炙，各一钱
右作一服，水二钟，生姜三片，红枣一枚，煎至一钟，食远服。

益中丸　健脾暖胃，消化冷痰。治中满胀闷，噫气吞酸，心腹时痛，不进饮食
神曲炒黄　麦糵炒　干姜炮　高良姜炒　陈皮各二两　枳壳去瓤麸炒　肉豆蔻面裹煨　丁香各半两
右为细末，面糊和丸如梧桐子大，每服五十丸，食远，温米饮或白汤送下。

姜枣丸　治胃寒痰逆，噫气吞酸，胷膈不利，不思饮食。
生姜去皮切片，焙干，四两　附子炮裂去皮脐　丁香各一两
右为细末，用蒸熟枣肉和为丸如梧桐子大，每服十五丸，加至二十丸，不拘时候，米饮送下。

匀气丸　治气虚浊升多嗳。
草豆蔻　橘皮　沉香　人参各五钱　益智仁　檀香　大腹子各一两
右为末，饭丸如梧桐子大，每服八十丸，淡姜汤下。

祛痰火丸　治胃火痰火嗳气。
南星　半夏　香附　石膏　山栀各等分
右为末，姜汁浸蒸饼为丸，服，或姜煎服亦可。

十味保和汤 【 《医统》，下同】 　治胃气虚而滞作嗳。
人参　茯苓　陈皮　半夏姜制　白朮各一钱　藿香　香附　砂仁各六分　木香　炙草各三分
右，水二盏，姜三片，枣二枚，煎八分，食前温服。

枳壳散　治心下否闷，作痛多噫，气如败卵。
枳壳　白朮各五钱　香附子一两　槟榔二钱
右为细末，每服二钱，米饮调下，日三服，不拘时。

半星丸　治痰火气嗳。
半夏姜制　南星姜制　软石膏　香附子　栀子各等分
右为末，神曲为丸服。

　　单方

久患欬噫：生姜汁半合，蜜一匙，煎温呷，三服愈。 【 《外台》】 

诸气呃噫：橘皮二两去穰，水一升，煎五合，顿服。或加枳壳尤良。 【 孙氏方】 

呃噫不止：川椒四两炒研，面糊丸梧子大，每服十丸，酢汤下神效。 【 经验方】 

伤寒呃噫：枳壳半两，木香一钱，为末，每白汤服一钱，未知再服。 【 《本事方》】 

噫不下食：取崖蜜含，微微咽下。 【 《广利方》】 

噫吐酸浆：浆水煎头垢豆许，服一杯效。 【 《普济方》】 

伤寒呃噫，日夜不定者：用荜澄茄、高良姜各等分为末，每服二钱，水六升，煎十沸，入酢少许服之。 【 《图经》】 

　　针灸

《灵枢经》云：黄帝曰：人之噫者，何气使然？岐伯曰：寒气客于胃，厥逆从下上散，复出于胃，故为噫补足太阴阳明。一曰：补眉本也。
《脉经》曰：右手关前寸口阴绝者，无肺脉也。苦短气欬逆，喉中塞，噫逆，刺手阳明经治阳。
《甲乙经》曰：热病发热烦满而欲呕哕，三日以往，不得汗，怵惕胷胁痛，不可反侧，欬满溺赤，大便血，衄不止，呕吐血，气逆噫不止，嗌中痛，食不下，善渴，舌中烂，掌中热，饮呕，劳宫主之。
肠中寒，胀满善噫，闻食臭，胃气不足，肠鸣腹痛泄，食不化，心下胀，三里主之。
热病汗不出，善噫，腹胀满，胃热讝语，解溪主之。
《千金方》曰：少海，主气逆噫哕呕。
陷谷，主腹大满，喜噫。
蠡沟，主数噫，恐悸，气不足，腹中悒悒。
大敦，主哕噫。又灸巨阙。
劳宫，主气逆噫不止。
噫哕膈中气闭寒，灸腋下聚毛下附胁宛宛中，五十壮。
噫哕呕逆，灸石关百壮。
《古今医统》曰：噫气，取脾经穴中脘[脾经穴中脘：按中脘当为任脉经穴。]。

　　医案

《丹溪心法》曰：宣州人病心下蓄积痞闷，或作痛，多噫败卵气，用枳壳散，证皆除。气上筑心膈，噫气稍宽，脉之右关弱短，左关左尺长洪大而数，此肝有热，宜泻肝补脾，用青皮一钱，白朮二钱半，木通、甘草各二钱，煎下保和丸十五粒、抑青丸二十粒而愈。

古今图书集成医部全录卷三百二十六

　懊憹门

　　黄帝素问

　　　六元正纪大论

火郁之发，民病甚则瞀闷懊憹，善暴死。
 【 注　皆火热盛而精血伤也。】 

　　金匮要略 【 汉?张机】 

　　　论证治

黄疸篇曰：心中懊憹而热，不能食，时欲吐，名曰酒疸。酒黄疸，心中懊憹，或热痛，栀子大黄汤主之。

　　伤寒论 【 汉?张机】 

　　　伤寒证治

太阳病，脉浮而动数，浮则为风，数则为热，动则为痛，数则为虚。头痛发热，微盗汗出而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心中因硬，则为结胷，大陷胷汤主之。若不结胷，但头汗出，余处无汗，剂颈而还，小便不利者，身必发黄也。
阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语；若加烧针，必怵惕烦躁不得眠；若下之则胃中空虚，客气动膈，心中懊憹。舌上胎者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。
阳明病下之，心中懊憹而烦，胃中有燥屎者，可攻；腹微满，初头硬，后必溏，不可攻之。若有燥屎者，宜大承气汤。
阳明病无汗，小便不利，心中懊憹者，身必发黄。
阳明病下之，其外有热，手足温，不结胷，心中懊憹，饥不能食，但头汗出者，栀子豉汤主之。
伤寒头痛，翕翕发热，形像中风，常微汗出，自呕者，下之益烦，心中懊憹如饥；发汗则致痓，身强难以屈伸；熏之则发黄，不得小便，久则发欬吐。

　　河间六书 【 金?刘完素】 

　　　总论证治

懊憹者，烦心热躁，闷乱不宁也；甚者似中巴豆、草乌头之类毒药之状也。
懊憹烦心，反复颠倒，不得眠者，烦热怫郁于内而气不能宣通也。或胷满结痛，或头微汗出虚烦者，栀子汤主之。或气少者，加甘草一钱；或呕者，及初误以丸药下者，加生姜半两。凡懊憹虚烦者，皆用凉膈散甚佳；及宜汤濯手足，使心胷结热宣散而已。心烦腹满，坐卧不安，栀子厚朴汤主之。或阳明病下之后，躁热而懊憹者，三一承气汤。汗后烦躁不得眠，五苓散或凉膈散。口燥呻吟，错语不得眠，五苓散、黄连解毒汤。烦心者，凉膈散。少阳证胷中烦而不呕者，小柴胡去半夏人参加(艹舌)蒌实主之。

　　明理论 【 金?成无己】 

　　　属伤寒证

伤寒懊憹，何以明之？懊者懊恼之懊，憹者郁闷之貌。即心中懊懊恼恼，烦烦憹憹，郁郁然不舒畅，愦愦然无奈，比之烦闷而甚者，懊憹也。由下后表中阳邪乘虚内陷，郁而不发，结伏于胷心之间，故如是也。经曰：表未解，医反下之，胃中空虚，客气动膈，心中懊憹。又曰：下之益烦，心中懊憹如饥。即是阳气内陷为诸懊憹也。其治之法，或吐或下。若发汗吐下后，虚烦不得眠，剧者必反复颠倒，心中懊憹；与阳明病下之，其外有热，手足温而不结胷，心中懊憹，饥不能食，但头汗出，二者为邪热郁于胷中，当须栀子豉汤吐之，以涌其结热也。阳明病下之，心中懊憹而烦，胃中有燥屎者；与阳明病无汗小便不利，心中懊憹者必发黄，二者为邪热结于胃中，当须大承气汤、茵陈汤攻之，以涤其内热也。识诸此者，吐下之不瘥，汤剂之适当，则无不愈。若当汗反吐，疗热以温，则变证百出，斑出黄生者多矣。

　　方

栀子大黄汤 【 仲景，下同】 　治酒疸，心中懊憹或热痛者。
栀子十四枚　大黄一两　枳实五枚　豉一升
右四味，以水六升，煮取二升，分温三服。

栀子汤　治发汗吐下后，虚烦不得眠，若剧者必反复颠倒，心中懊憹。
大栀子十四枚　豉七合
右二味，以水四升先煮栀子，取二升半，内豉更煮三沸，去滓，每服一升。安者勿更服。若上气呕逆加橘皮二两，亦可加生姜二两。

栀子厚朴汤　治伤寒下后心烦腹满，坐卧不安者。
大栀子七?　枳实二钱　厚朴半两，去皮炙
右剉如麻豆大，以水一盏半煮，绞汁半盏，温服。

凉膈散　一名连翘饮子。治伤寒表不解半入于里，下证未全，烦心懊憹不得眠，讝语狂妄等热证。
连翘一两　甘草一两半　山栀子　薄荷叶　大黄　黄芩各半两　(石卜)硝一分
右为末，每服二钱，水一盏蜜少许，同煎至七分，去滓温服。

安神丸 【 东垣】 　治心神烦乱怔忡，兀兀欲吐，胷中气乱而热，有似懊憹之状，皆膈上血中伏火，蒸蒸然不安，宜用权衡法以镇阴火之浮越，以养上焦之元气。经云：热淫所胜治以甘寒，以苦泻之。以黄连之苦寒去心烦除湿热为君，以甘草、生地黄之甘寒泻火补气滋生阴血为臣，以当归补血不足，以朱砂纳浮游之火而安神明也。
黄连一钱五分，酒洗　朱砂一钱，水飞　酒生地　酒当归身　炙甘草各五分
右件除朱砂水飞外，捣四味为细末，同和匀，汤浸蒸饼为丸如黍米大，每服十五丸，津唾咽下食后。

　　针灸

《千金方》曰：通里，主卒痛烦心，心中懊憹，数欠频伸，心下悸悲恐。
心腹痛，懊憹，发作肿聚，往来上下行，痛有休作，心腹中热，善渴涎出者，是蛔咬，以手聚而坚持之，无令得移，以大针刺之，久持之，虫不动乃出针。肠中有虫蛔咬皆不可取以小针。

　懈惰门

　　黄帝素问

　　　诊要经终论

夏刺春分，病不愈，令人懈惰。
【 注　三月四月人气在脾，脾病不愈，故令人懈惰。】 

　　　平人气象论

尺脉缓濇，谓之解(亻亦)，安卧。
 【 注　缓为脾脉，濇主脏气之不足。解(亻亦)，懈惰也，此脾脏之为病也。】 

　　　玉机真脏论

冬脉太过，则令人解(亻亦)，脊脉痛而少气不欲言。
 【 注　肾为生气之原而主闭藏，太过则气外泄而根本反伤，故为懈惰少气。生阳之气不足，故脊中痛。心主言而发原于肾根气伤故不欲言也。】 

　　　气厥论

大肠移热于胃，善食而瘦，又谓之食亦。
【 注　胃主受纳水谷，大肠为传导之官。大肠热邪反逆乘于胃，是以热则消谷善食。阳明燥热，则荣卫精液不生，故虽能食而瘦。亦，解(亻亦)也，谓虽能食而身体懈惰，故又谓之食亦。】 
胃移热于胆亦曰食亦。
 【 注　五脏六腑皆取决于胆，胆气燥热则生阳不升，故身体懈惰。胃气热，则消谷善饥，故亦曰食亦。】 

　　　风论

脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。
 【 注　身体怠惰，四肢不欲动，脾气病也。经脉篇云：是主脾所生病者，食不下。土位中央，故诊在鼻。】 

　　　痹论

脾痹者，四肢懈惰，发欬呕汁，上为大塞。
 【 注　脾气不能行于四肢，故四肢懈惰。气痹不行，故发欬也。入胃之饮，上输于脾肺，脾气不能转输故呕汁，肺气不能通调故上为大塞。】 

　　　病能论

帝曰：有病身热懈惰，汗出如浴，恶风少气，此为何病？岐伯曰：病名曰酒风。帝曰：治之奈何？岐伯曰以泽泻、朮各十分，麋衔五分，合以三指为后饭。
 【 注　饮酒数醉，气聚于脾中，热盛于中，故热遍于身而四肢懈惰也。热盛则生风，风热相搏，是以汗出如浴而恶风少气。】 

　　　刺要论

刺骨无伤髓，髓伤则销铄胻酸，体解(亻亦)然不去矣。
【 注　刺骨太过则伤髓而胻酸也。髓海不足则脑转耳鸣，胻酸眩冒，目无所见，懈怠安卧。】 

　　　四时刺逆从论

夏刺经脉，血气乃竭，令人解(亻亦)。
 【 注　夏气盛长，而血气已外出于孙络矣，若再取之于经脉，则血气内竭，而令人懈惰矣。】 

　　　示从容论

雷公曰：于此有人四肢解惰，喘欬血泄，而愚诊之以为伤肺，切脉浮大而紧，愚不敢治。粗工下砭石，病愈多出血，血止身轻，此何物也？帝曰：子所能治，知亦众多，与此病失矣。譬以鸿飞亦冲于天。夫圣人之治病，循法守度，援物比类，化之冥冥，循上及下，何必守经。
 【 注　脾病则懈惰，水气并于阳明则喘欬脉急，血无所行则血泄。粗工之所用砭石而病愈者，治在经脉也。故子之所能，亦多知治经脉之法。若夫一脏之精气，贯通于中土，上乘于肺金，则子与此病大义失之矣。是以圣人之治病，循阴阳之法度，引物比类，譬以鸿飞亦冲于天。故圣人察造化之冥冥，循水天之上下，又何必仅守其经。】 
今夫脉浮大虚者，是脾气之外绝，去胃外归阳明也。夫二火不胜三水，是以脉乱而无常也。四肢解惰，此脾精之不行也。喘欬者，是水气并阳明也。血泄者，脉急血无所行也。若夫以为伤肺者，由失以狂也。不引比类，是知不明也。
【 注　阳明之气循于脉中，脾气外绝者，不行于肌腠也。去胃外归阳明者，去中胃而外归阳明之经也。二火者，心之君火，心主包络之相火；三水者，太阴所至为湿生，终为注雨，是地之水湿也。太阳之上，寒永主之，通天之寒水也。肾为水脏，天一之癸水也。夫三水太盛，则火不能胜之，是以脉乱无常。盖心主血，心主包络主脉，水并于脉中，而君相之阳不能胜，故脉乱而血妄行也。四肢懈惰者，脾土之精气，不行于肌腠也。喘欬者，是下焦之水气，并于阳明之经也。血泄者，水气并于脉中，则脉急而无所循行，故血妄行而下泄也。】 

　　灵枢经

　　　邪气脏腑病形篇

肺脉微急为肺寒热，怠惰欬唾血，引腰背胷，若鼻息肉不通。
 【 注　肺寒热者，皮寒热也。寒在皮毛，故微急也。肺主气，怠惰欬唾血，引腰背胷，鼻若有息肉而气不通，皆肺气虚寒之所致。】 

　　　海论

髓海不足，则脑转耳鸣，胫酸眩冒，目无所见，怠惰安卧。
 【 注　髓海不足则精液竭，精液者所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧。】 

　　　动输篇

黄帝曰：荣卫之行也，上下相贯，如环之无端。今有其卒然遇邪气及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合，相输如环。黄帝曰：善。此所谓如环无端，莫知其纪，终而复始，此之谓也。
【 注　相输之会气从合者，谓皮肤之气血，从四末而溜于脉中，输行于经而与脉中之血气相会，入于肘膝之间而与脉中之血气相合，故曰四末解则气从合。盖假风寒之邪，以明四末乃阴阳之会，气从此而入大络也。如因邪气所阻，则手足懈惰而道路不通，气何由而环转？如四末和解，则气血输会于脉中，而环转于气街矣。】 

　　　论疾诊尺篇

尺肉弱者，解(亻亦)安卧。
 【 注　尺肉弱、则脾土虚，而解(亻亦)安卧。】 

　　东垣十书 【 元?李杲】 

　　　脾胃虚证

脾胃之虚，怠惰嗜卧，四肢不收。时值秋燥令行，湿热少退，体重节痛，口苦舌干，饮食无味，大便不调，小便频数，不嗜食，食不消，兼见肺病，洒淅恶寒，惨惨不乐，面色恶而不和，乃阳气不伸故也。当升阳益胃，宜升阳益胃汤。
夫脾胃虚弱，必上焦之气不足，遇夏天气热盛，损伤元气，怠惰嗜卧，四肢不收，精神不足，两脚痿软，遇早晚寒厥，日高之后，阳气将旺，复热如火，乃阴阳气血俱不足，宜黄芪人参汤主之。

内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热乘，无气以动。经云：热伤气。又云：热则骨消筋缓。此之谓也。

　　丹溪心法 【 元?朱震亨】 

　　　论证治

凡肥人沉困怠惰是湿热，宜苍朮、茯苓、滑石。
凡肥白之人，沉困怠惰是气虚，宜二朮、人参、半夏、草果、厚朴、芍药。
凡黑瘦而沉困怠惰者是热，宜白朮、黄芩。
脾胃受湿，沉困无力，怠惰好卧。
湿痰，多见倦怠软弱。

　　古今医统 【 明?徐春甫】 

　　　久暂之殊

胃主生气，脾主运动。脾胃一虚，则谷气不充，脾愈无所禀。脾运四肢，既禀气有亏，则四肢倦怠，无力以动，故困乏而嗜卧也。亦有食饱过伤，以致脾难运化，每食饱后则困倦而瞌睡，此则食后暂有之，消化之后则不然也。若此者，当补脾胃而兼之消导可也。若是脾胃俱虚，饮食少进，形气衰弱，常常倦怠者，当大补脾胃以滋其化源，而克伐消导之剂则又不可轻用轻犯也。久久滋补，脾胃一健而精神斯足矣，何倦怠之有哉！

　　方

紫菀汤 【 《济生方》，下同】 　治气虚极，皮毛焦，津液不通，四肢无力，或喘急短气。
紫菀茸洗　干姜炮　黄芪　人参　五味子　钟乳粉　杏仁去皮尖，麸炒　甘草炙，各等分
右(口父)咀，每服四钱，水一盏半，生姜五片，枣子一枚，煎至七分，去滓温服，不拘时候。

黄芪饮子　治诸虚劳气，四肢倦怠，骨节酸疼，潮热乏力，自汗怔忡，日渐黄瘦，胷膈痞塞，不思饮食，欬嗽痰多，甚则唾血。
黄芪蜜炙，一两半　当归酒浸　石斛　地骨皮　紫菀　人参　桑皮　(木款)冬花　附子炮去皮脐　鹿茸酒蒸，各一两　半夏制七次　甘草炙，各半两
右(口父)咀，每服四钱，水一盏半，生姜七片，枣子一枚，煎至七分，去滓温服。此药温补，荣卫枯燥者，不宜用此。唾血不止者，加阿胶、蒲黄各半两。

黄芪人参汤 【 东垣，下同】 　治脾胃虚弱，暑伤元气，怠惰嗜卧。
黄芪一钱，自汗过多更加一钱　升麻六分　人参　麦冬　陈皮　苍朮无汗更加五分　白朮各五分　黄蘗酒洗　神曲炒，各三分　当归身酒洗　炙甘草各二分　五味子九个
右件同(口父)咀，都作一服，水二盏，煎至一盏，去渣稍热服，食远或空心服之。忌酒湿面大料物之类，及过食冷物。

交泰丸　升阳气，泻阴火，调荣气，进饮食，助精神，宽腹中，除怠惰嗜卧，四肢不收，沉困懒倦。
巴豆霜五分　人参　桂各一钱　柴胡　白朮　川椒炒去汗并目及闭子，各一钱五分　厚朴炒　苦楝酒煮　茯苓　砂仁各三钱　干姜炮，三分　川乌炮去皮脐，四钱五分　吴萸汤洗七次，五钱　知母四钱，一半炒，一半酒洗　皂角水洗去皮弦，煨黄连　紫菀各六钱
右除巴豆霜另入外，同为极细末，炼蜜为丸如梧桐子大，每服十丸，温水送下，量虚实加减。厚朴，秋冬用七钱、黄连用一钱半，去知母。

生姜和中汤　治食不下，口干虚渴，四肢困倦。
生甘草　炙甘草各一分　生黄芩二钱　柴胡　酒黄芩　橘皮各二分　升麻三分　苍朮一钱　人参　葛根　藁本　白朮各五分　羌活七分
右(口父)咀，作一服，水二盏，生姜五片，枣二枚劈开，同煎至一盏，去渣，稍热服之，食前。

升阳益胃汤　治脾胃虚弱，怠惰嗜卧，四肢不举。
半夏汤洗，脉濇者宜　人参　甘草炙，各一两　芍药　防风　羌活　独活各五钱　橘皮不去穰，四钱　黄芪二两　茯苓小便利不渴者勿用　泽泻不淋勿用　柴胡　白朮各三钱　黄连二钱
右(口父)咀，每服三钱，生姜五片，枣二枚去核，水三盏，同煎至一盏，去渣温服，早饭午饭之间服之。禁忌如前。其药渐加至五钱止。

升阳补气汤　治饮食不时，饥饱劳役，胃气不足，脾气下溜，气短无力，不耐寒热，早饭后转增昏闷，须要眠睡，怠惰，四肢不收，懒倦动作，及五心烦热。
厚朴姜制，五分　升麻　羌活　白芍药　独活　防风　甘草炙　泽泻各一钱　生地一钱五分　柴胡二钱五分
右为粗末，每服五钱，水二盏，生姜三片，枣二枚，煎至一盏，去渣，大温服，食前。

益胃汤　治头闷劳动则微痛，不喜饮食，四肢倦怠，烦躁短气，口不知味，肠鸣，大便微溏黄色，身体昏闷，口干不喜饮冷。
人参　黄芪蜜炙　当归身　黄芩　甘草炙　益智仁各五分　苍朮　白朮各一钱　陈皮　半夏　升麻　柴胡各六分
右，水盏半，煎八分，食前服。忌生冷硬物酒面。

升阳除湿汤　治脾胃虚弱，不思饮食，肠鸣腹痛，泄泻无度，小便黄赤，四肢困倦。
陈皮　半夏　白茯苓　甘草　麦芽　猪苓　泽泻各五分　益智仁　神曲　防风　羌活　升麻各三分　苍朮制，一钱
右，水二盏，姜三片，枣一枚，煎一盏，空心服。

补虚损方 【 《本事方》】 　治劳倦，一切虚极欲垂死者。肥人阴虚宜服，瘦人不宜服。
苍朮一斤，泔浸一宿切，用韭白一斤切，同罨一宿　草乌半斤，水浸一宿切，用盐四两罨一宿，炒干　川椒四两，炒　甘草三两
右共为末，用好酒糟六斤，同捣三五千杵令匀，为丸如桐子大，每服三十丸，空心，温酒盐汤任下。妇淡酢汤下。

人参补气汤 【 东垣】 
黄芪一钱　熟地六分　五味子二十粒　人参　防风　升麻　黄蘗　知母各七分　生地　白芍药各五分　肉桂二分　炙甘草三分　生甘草一分
右为粗末，作一服，水二盏，煎一盏，去渣，空心热服。

　　针灸

《素问》曰：足少阳之疟，令人身体解(亻亦)，寒不甚，热不甚，恶见人，见人心惕惕然，热多汗出甚，刺足少阳。
《灵枢》曰：少气身漯漯也，言吸吸也，骨酸体重，懈惰不能动，补足少阳。
黄帝曰：人之亸者，何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为亸。因其所在，补分肉间。
《千金方》曰：章门，主四肢懈惰，喜怒。
五里、三阳络、天井、厉兑、三间，主嗜卧，四肢不欲动摇。

　　医案

《东垣十书》曰：戊申六月初，枢判白文举，年六十二，素有脾胃虚损病，目疾时作，身面目晴俱黄，小便或黄或白，大便不调，饮食减少，气短上气，怠惰嗜卧，四肢不收。至六月中目疾复作，医以泻肝散下数行，而前疾增剧。予谓大黄、牵牛，虽除湿热而不能走经络，下咽不入肝经，先入胃中，大黄苦寒，重虚其胃，牵牛其味至辛，能泻气，重虚肺本，嗽大作，盖标实不去，本虚愈甚，加之适当暑雨之际，素有黄证之人，所以增剧也。此当补脾肺之本虚，泻外经中之湿热，制清神益气汤主之而愈。

《丹溪心法》曰：罗先生治一病僧，黄瘦倦怠。罗公诊其病，因乃蜀人，出家时其母在堂，及游浙右，经七年，忽一日念母之心不可遏，欲归无腰缠，徒尔朝夕西望而泣，以是得病。时僧二十五岁，罗令其隔壁泊宿，每日以牛肉猪肚甘肥等煮糜烂与之，凡经半月余，且时以慰谕之言劳之。又曰：我与钞十锭作路费，我不望报，但欲救汝之死命尔。察其形稍苏，与桃仁承气，一日三贴，下之皆是血块痰积方止，次日只与熟菜稀粥。将息又半月，其人遂如故；又半月余，与钞十锭遂行。因大悟攻击之法，必其人充实禀质本壮，乃可行也。否则邪去而正气伤，小病必重，重病必死。

《卫生宝鉴》曰：丙辰秋，楚丘县贾君次子二十七岁，病四肢困倦，躁热自汗，气短，饮食减少，欬嗽痰涎，胷膈不利，大便秘，形容羸削，一岁间更数医不愈。或曰：明医不如福医。某处某医，虽不精方书，不明脉候，看证极灵，治无不效，人目之曰福医，颇有可信，试命治之。医至，诊曰：此病予饱谙矣，治之必效。于肺腧各灸三七壮，以蠲饮枳实丸消痰导滞，不数服，大便溏泄无度，腹痛食不进，愈添困笃，遂卒。冬，予从军回，其父以告予，予曰：经云：形气不足，病气不足，此阴阳俱不足，泻之则重不足，此阴阳俱竭，气血皆尽，五脏空虚，筋骨髓枯，老者绝灭，壮者不复矣。不足补之，此其理也。令嗣久病羸瘦，乃形不足；气短促，乃气不足；病躁汗嗜卧，四肢困，懒言语，乃气血皆不足也。补之惟恐不及，反以毒剂泻之，虚之愈虚，损之又损，不死何待？

《薛己医案》曰：文选姚海山，中暑头痛发热，气高而喘，肢体倦怠，两手麻木。予谓热伤元气，用人参益气汤顿安，又用补中益气汤加麦门、五味而痊。

予甥范允迪欬嗽痰盛，胷腹不利，饮食少思，肢体倦怠，脉浮大，按之微弱，服二陈、枳壳等药愈盛。予曰：脾肺肾虚也，用补中益气、六味丸而愈。

一妇人腿足无力，劳则倦怠。予曰：四肢者土也，此属脾虚，当用补中益气及还少丹主之。俱不从予言，各执搜风、天麻二丸，并愈风丹而殒。

大参李北泉时吐痰涎，内热作渴，肢体倦怠，劳而足热，用清气化痰益甚。予曰：此肾水泛而为痰，法当补肾。不信，另进滚痰丸，一服吐泻不止，饮食不入，头运眼闭，始信。予用六君子汤数剂，胃气渐复；却用六味丸，月余诸证悉愈。

昌平守王天成头运恶寒，形体倦怠，得食稍愈，劳而益甚，寸关脉浮大，此脾肺虚弱，用补中益气加蔓荆子而愈。后因劳役发热恶寒，谵言不寐，得食稍安，用补中益气汤而痊。

　太息门

　　黄帝素问

　　　气交变大论

岁土之复，善太息。
【 注　胆病者善太息，盖木郁则胆气不舒，故太息以伸出之。】 

　　　五常政大论

少阴司天，地乃燥，凄沧数至，胁痛善太息。
 【 注　肝胆之病也。】 

　　　至真要大论

岁阳明在泉，燥淫所胜，民病喜呕，呕有苦，善太息。
 【 注　金胜而肝胆病也。】 
阳明之复，清气大举，病生胠胁，气归于左，善太息。
 【 注　病生胠胁气归于左者，金乘木也。善太息者，木受金刑，腑亦病也。】 

　　灵枢经

　　　经脉篇

胆足少阳之脉，是动则病口苦，善太息。
 【 注　此少阳之气不升也。少阳主初阳之生气，故胆气升，十一脏腑之气皆升。】 

　　　胀论

胆胀者，胁下痛胀，口中苦，善太息。
 【 注　此卫气逆于城郭之中而为腑胀也。】 

　　金匮要略 【 汉?张机】 

　　　肝中寒证

肝中寒者，两臂不举，舌本燥，善太息，胷中痛，不得转侧，食则吐而汗出也。

　　方

半夏汤　治胆腑实热，精神恍惚，寒热泄泻，或寝汗憎风，善太息。
半夏　宿姜各一钱五分　黄芩　远志各一钱　生地黄二钱　秫米一合　酸枣仁三钱，炒
右，长流水煎服。

温胆汤　治心胆虚怯，怔忡多惊，太息。
半夏制　枳实　白茯苓　陈皮　远志各一钱　甘草五分　竹茹一丸
右，水盏半，姜三片，枣一枚，煎七分服。

　　针灸

《素问》曰：足太阴之疟，令人不乐，好太息，不嗜食，多寒热，汗出，病至则善呕，呕已乃衰，即取之。
肝疟者，令人色苍苍然太息，其状若死者，刺足厥阴见血。
《灵枢》曰：胆病者善太息，口苦呕宿汁，心下憺憺，恐人将捕之；嗌中吤吤然，数唾，在足少阳之本末，亦视其脉之陷下者灸之；其寒热者取阳陵泉。
善呕，呕有苦，长太息，心中憺憺，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。取三里以下胃之逆，刺少阳血络以闭胆逆，却调其虚实以去其邪。
黄帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之，补手少阴心主、足少阳，留之也。
《甲乙经》曰：色苍苍然，太息如将死状，振寒溲白，便难，中封主之。
脾虚令人病寒不乐，好太息，商丘主之。
凡好太息，不嗜食，多寒热汗出，病至则善呕，呕已乃衰，即取公孙及井俞。实则肠中切痛，厥头面肿起，烦心狂饮，多不嗜卧；虚则腹胀，肠中气大满，热痛，不嗜食，霍乱，公孙主之。
《千金方》曰：鸠尾，主心寒胀满，不得食，息贲唾血，厥心痛善哕，心疝，太息。
商丘，主脾虚，令人病不乐，好太息。
日月、大横，主小腹热欲走，太息。
少冲，主太息烦满，少气悲惊。
古今图书集成医部全录卷三百二十七

　中蛊门

　　千金方 【 唐?孙思邈】 

　　　论证治

蛊毒千品，种种不同：或下鲜血；或好卧闇室，不欲光明；或心性反常，乍嗔乍喜；或四肢沉重，百节酸疼。如此种种状貌，说不可尽。亦有得之三年乃死，急者一月或百日即死。其死时皆于九孔中，或于胁下肉中出去。所以出门常须带雄黄、麝香、神丹诸大辟恶药，则百蛊猫鬼狐狸老物精魅永不敢着人。养生之家，大须虑此。俗亦有灸法，初中蛊，于心下捺，便大炷灸一百壮。并主猫鬼，亦灸得愈。又当足小指尖上灸三壮，当有物出，酒上得者有酒出，饭上得者有饭出，肉菜上得者有肉菜出，即愈神验。皆于灸疮上出。
凡中蛊毒，令人心腹绞切痛，如有物啮；或吐下血，皆如烂肉。若不即治，蚀人五脏尽乃死矣。欲验之法当令病人唾水，沉者是蛊，不沉者非蛊也。
凡人患积年，时腹大，便黑如漆，或坚或薄或微赤者，皆是蛊也。
凡人忽患下血，以断下方治更增剧者，此是中蛊也。
凡卒患血痢或赤或黑，无有多少，此皆是蛊毒。粗医以断痢药处之，此大非也。
世有拙医，见患蛊胀者，遍身肿满，四肢如故，小便不甚濇，以水病治之，延日服水药，经五十余日望得痊愈，日复增加，奄至陨殆，如此者不一。学者当细寻方意，消息用之，万不失一。医方千卷，不尽其理，所以不可一一备述云耳。
凡人中蛊，有人行蛊毒以病人者，若服药知蛊主姓名，当使呼唤将去。若欲知蛊主姓名者，以败鼓皮烧作末，以饮服方寸匕，须臾自呼蛊主姓名，可语令去，则愈。又有以蛇涎合作蛊药，着[着：原作「者」，据《千金》卷二十四蛊毒改。]饮食中使人得瘕病。此一种积年乃死，疗之各自有药。

　　济生方 【 宋?严用和】 

　　　论治

经书所载蛊毒有数种。广中山间人造作之，以虫蛇之类，用器皿盛贮，听其互相食啖，有一物独存者，则谓之蛊。取其毒于酒食中，能祸于人。中其毒也，令人心腹绞痛，如有物咬，吐下血皆如烂肉。若不即治，蚀人五脏即死。然此病有缓有急，急者仓卒十数日便死；缓者延引岁月，游周腹内，气力羸惫，骨节沉重，发即心腹烦躁，而病人所食之物亦变化为蛊，渐侵食腑脏则死矣。死则病流注染着旁人，遂成蛊注也。欲验之法，令病人唾水，沉者是蛊，不沉者非蛊也。或含一大豆，豆胀皮脱者蛊也，豆不烂脱非蛊也。以鹄皮置病人卧下，勿令病人知，病剧者是蛊，病不剧者非蛊也。治疗之法，不可作他病治之，切须细审。古人以败鼓皮烧灰，米饮服方寸匕，须臾自呼蛊家姓名，令呼唤将去则愈。凡中毒，嚼生黑豆不腥，白矾味甘，皆中毒也。

　　医学纲目 【 明?楼英】 

　　　论证治

两广山间人以蛇虺、蜈蚣、蜒蚰、虾蟇等百虫，同器蓄之，使其自相食啖，胜者为灵以祀之。取其毒，杂以菜果饮食之类以害人，妄意要福，以图富贵。人或中之，证状万端，或年岁间人多死。又有人家香火奉祀如家先者，亦谓之蛊，能病人，世谓之蛊疰。以姓类属五音，故谓之五蛊。此皆边陲邪僻之地，多有此事，中都则蔑闻也。
夫中蛊毒者，令人心腹绞痛，如有物吐出，皆如烂肉。若不即治，食人五脏即死。验令病人唾水沉者即是。有人行蛊毒以病人，若欲知其姓名者，以败鼓皮烧作末，饮服方寸匕，须臾自呼蛊家姓名，可语之，令呼唤将去则愈。治之亦有方。
验蛊之法，含一大豆，其豆胀皮脱者蛊也，豆不胀、皮不脱者非也。又以鹄皮置病人卧所下，勿令知觉，病甚者是，否则非也。治疗之法，必须审而后行，试而后可。今人偶有积聚胀满之病，类乎蛊者，便以为蛊，尤为非也。凡蛊毒之中，有缓有急。急者十数日便死；缓者待以岁月，气力羸败，食尽五脏而后死。死则其毒流注于旁人，亦成蛊疰矣。验知是蛊，宜速服千金金牙散、太上五蛊圆，或济生丹砂圆。
人为百药所中伤，脉浮濇而疾者生，微细者死，洪大而迟者生。
蛇蛊，饮食中得之，咽中如有物咽不下，吐不出，闷闷心热，服马兜铃即吐出；又服麝香一钱匕，即吐蛊毒。凡诸蛊多是假毒药以投之。知时，宜煮大豆、甘草、荠苨汁饮之，通除诸毒药。
山豆根不拘多少，如中药蛊毒，密遣人和水研，以禁声服少许，不止再服；一方用酒调下二钱。
食中有蛊毒，令人腹内坚痛，两目青黄，淋露骨立，病变无常。用铁精细研捣鸡肝和为丸桐子大，食前或后酒下五丸。
解毒丸，治误食毒中并有物毒，救人于必死。
青黛雄黄丸：凡始觉中毒及蛇虫咬，痈疽才作，即服此，毒气不聚。
解毒丸：善治男子妇人及小儿一切积热不解，停留作毒，上焦壅热，咽喉不利，口干多渴，伏暑困闷，霍乱不宁；或山岚瘴气，及食毒酒毒，吐逆不定，游风丹毒，迷惑昏困，不省人事，虚烦发躁，赤目口疮。善解四时伤寒之疾，发散瘟疫毒邪之气，及四方人不服水土一切诸毒，并皆解之。常服此药，补真益气，化毒除风，神效不可细述。

　　石室秘箓 【清?陈士铎】 

　　　中蛊

有中金蚕之毒，如两粤间有金蚕，人收留在家，用计遣之不去。其初有嫁金蚕之法，人家感受此蚕，则子子孙孙永不脱离，最可恶之物也。盖有神人作祟，附在此家不肯去，人家有不愿者，将平生所得财物并将金蚕包裹其内，故意置在道旁，倘人不知其故，拾之而归，则金蚕附于身中而不可脱离矣。再祷而再送之，断断不能也。方用雷丸三钱为末，同白矾少许调匀，倘见金蚕出见之时，辄以末少许渗在虫身之上，立时化为红水如血，神道必然震怒作祟，倘空中有声，即将此药末听其声音响处，望空洒去，则神道必大骂负心而去，永不再至矣。其初起得物之时，必然骤富，物从空中来，其人喜极，将金蚕供之厨柜间，晨夕拜祷，久之其人面如金色，与金蚕相同。服药无效，又久之，腹大如鼓胀矣。当时蜀中盛多此风，得金蚕者大约不能出五年必死，而金蚕不去也，又传于子孙，往往至灭门之祸。

　　方

大金牙散 【 《千金方》，下同】 　治一切蛊毒，百疰不祥，医所不治者。
金牙　鹳骨　石膏各八分　螌蝥七分　白朮　活草子　胡燕屎　雷丸　龙牙各六分　干漆　铜镜鼻　栀子　龟甲　鳖甲　鬼督邮　大黄　桃白皮各四分　徐长卿　桂　羚羊角　芍药　射干　升麻　鸢尾　马目毒公　蜂房　细辛干姜　芒硝　由跋　犀角屑　生甘草　狼毒　蜣螂　狼牙　雄黄　草龙胆　真珠各三分　芫花　莽草　射罔　乌梅各二分　铁精一分　赤小豆一合　蛇蜕皮一尺　樗鸡　地胆　芫青各七枚　桃奴　巴豆各二七枚
右五十味，治下筛，服一刀圭，稍加至二刀圭。带之辟百邪，治九十九种疰。一本有麝香，无白朮。

太上五蛊圆　治百蛊吐血伤中，心腹结气坚塞，咽喉语声不出，短气欲死，饮食不下，吐逆上气，去来无常，状如鬼祟，身体浮肿，心闷烦疼，寒战，梦与鬼交，狐狸作魅，卒得心痛，上叉胷胁，痛如刀刺，经年累岁，着床不起，悉主之。
雄黄　椒目　巴豆　莽草　芫花　鬼臼一作木香　真珠一作木香　矾石　藜芦各四分　附子五分　獭肝一分　蜈蚣二枚　螌蝥三十枚
右十三味为末，蜜和，更捣二千杵，丸如小豆，先食饮服一丸。余密封，勿泄药气，十丸为一剂。如不中病，后日增一丸，以下利为度。当下蛊，种种状貌，不可具述。下后七日将息，服一剂，三十年百病尽除。忌五辛。

太乙追命圆　治百病，若中恶气，心腹胀满，不得喘息，心痛积聚，胪胀疝瘕，宿食不消，吐逆呕哕，寒热，瘰疬，蛊毒，妇人产后余疾。
蜈蚣一枚　丹砂　附子　矾石一作礜石　雄黄　藜芦　鬼臼各一分　巴豆二分
右八味为末，蜜丸如麻子，一服二丸，日一服。伤寒一二日服一丸，当汗出，绵裹两丸塞两耳中。下痢服一丸，一丸塞下部。蛊毒服二丸，在外膏和摩病上，在膈上吐，膈下利。有疮，一丸涂之，毒自出。产后余疾，服一丸。耳聋，绵裹塞耳。
又方　治人得药杂蛊。
螌蝥　桂心　藜芦各如指大　斧月下土如弹大
右四味，治下筛，服一钱匕，下蛊蛇虾(虫麻)蜣蜋毒俱出。

万病圆　《小品》名雄黄丸。治蛊疰四肢浮肿，肌肤消索，欬逆，腹大如水状，死后转易于家人，一名蛊胀。
雄黄　巴豆　莽草　鬼臼各四两　蜈蚣三枚
右五味为末，蜜和，捣三千杵，丸如小豆，密封勿泄气。宿勿食，平旦空腹一丸。一炊久不知，更加一丸。当先下清水，次下蛊，长数寸，及下蛇，又下孵鸡子或白如膏。下后作葱豉粥补之，百种暖将息。
又方　治中蛊毒，腹内坚如石，面目青黯，小便淋沥，病变无常。
羖羊皮方五寸　蘘荷四两半　犀角　芍药　黄连　牡丹各一两　栀子仁七枚
右七味(口父)咀，以水九升，煮取三升，分三服。葛氏、崔氏俱无芍药、牡丹、栀子，用苦参、升麻、当归。

犀角圆　治蛊毒百病，腹暴痛，飞尸恶气肿。
犀角屑　鬼臼屑　桂心末　羚羊角屑，各四钱　天雄　莽草　真珠　雄黄各一两　蜈蚣五节　贝子五枚，烧　射罔如鸡子黄大一枚　麝香二分二分：原缺，据《千金》卷二十四蛊毒补。　巴豆五十枚
右十三味为末合捣，蜜丸如小豆，服一丸，日二。含咽，不知少增之。卒得腹满蜚尸，服如大豆许二丸。若恶气肿，以苦酒和涂上缝袋子盛药，系左臂，辟不祥鬼疰蛊毒，可以备急。
又方
大戟　螌蝥[螌蝥：据《千金》卷二十四蛊毒载其用量为一分。]　五月五日东引桃白皮各四分
右三味，治下筛，旦空腹以水一鸡子许服八捻，用二指相着如开，顿服之。若指头相离，取药太多，恐损人矣。
又方　治中蛊下血，日数十行者。
巴豆二七枚　元青　藜芦　附子　矾石各二分
右五味为末，别治巴豆合筛，和相得，以绵裹药如大豆许，内下部中，日三，瘥。
又方　治下血状如鸡肝，腹中搅痛难忍。
茜根　升麻　犀角各三两　桔梗　黄蘗　黄芩各二两　地榆　白蘘荷各四两
右八味(口父)咀，以水九升，煮取二升半，分三服，此蛊利血用之。

北地太守酒　治盖病蛊毒，风气寒热。
乌头　甘草　芎藭　黄芩　桂心　藜芦　附子各四两　白蔹　桔梗　半夏　柏子仁　前胡　麦门冬各六两
右十三味，七月曲十斤，秫米一斛，如酝酒法，(口父)咀，药以绢袋盛之，沉于瓮底，酒熟去糟还取药滓，以青布袋盛，沉着酒底泥头，秋七日，夏五日，冬十日。空腹服一合，日三，以知为度。药有毒，故以青布盛之。服勿中止，二十日，大有病出，其状如漆，五十日病悉愈。有妇人年五十，被病连年，腹中积聚，冷热不调，时时切痛，绕脐绞急，上气胷满，二十余年，服药二七日，所下三四升即愈。又有女人病偏枯绝产，服二十日，吐黑物大如刀带，长三尺许，即愈，其年生子。又有女人小得癫病，服十八日，出血二升半愈。有人被杖，崩血内瘀，卧着九年，服药十三日，出黑血二三升愈。有入耳聋十七年，服药三十五日，鼻中出血三升，耳中出黄水五升便愈。古方云：熹平二年，北地太守臣光上然此，偏主蛊毒，有人中蛊毒者，服无不愈。极难瘥者，不过二七日，所有效莫不备出。曾有一女人，年四十余，偏枯羸瘦，不能起，长卧床枕，耳聋一无所闻，两手不收，已经三年，余为合之，遂得乎复如旧。有人中蛊毒而先患风，服茵芋酒[服茵芋酒：原作「眼因于酒」，据《千金》卷二十四蛊毒改。]伤多，吐出蛊数十枚遂愈，何况此酒而不下蛊也？嘉其功效有异常方，故具述焉。

丹砂圆 【 《济生方》，下同】 　治蛊毒。
雄黄别研　朱砂别研，各半两　巴豆去心皮油　藜芦略炒　鬼臼各一分
右为细末，炼蜜为丸如大豆大，每服三丸，空心，煎干姜汤送下，当转下恶物并蛊等。当烦闷后，以鸭为羹食之。

雄麝散　治五种蛊毒。
雄黄末　麝香末各一字
右件药，取生羊肺如指大，以刀割开，内二末，以肺裹吞之。

辰砂丸　一名丹砂丸。治蛊毒，从酒食中著者。
辰砂　雄黄　赤足蜈蚣　续随子各一两　麝香二钱半
右为末，糯米饭和丸芡实大，每一丸以酒化下。端午日合。

保灵丹　治蛊毒诸毒，一切药毒神效。
朱砂细研　大山豆根各一两　雄黄　黄丹　麝香　黄药子　川巴豆肥者取肉不去油　续随子生杵末　螌蝥去头足翅，各二钱半　糯米半生半炒　赤蜈蚣二条，一生一炙
右各修治，入乳钵研和，于端午、重阳、腊日修合，不令鸡犬妇人见，用糯米稀糊丸如龙眼核大，阴干磁盒收。每一丸好茶清吞下，不得嚼破，须臾病人自觉心头如拽断皮条声，将毒物下，或自口出，或大便出，嫩则是血，老则成鳖，或蜣螂诸杂带命之物。药丸与凝血并下，以水洗净收，可救三人。如中毒口噤，即挑开下药。或蛇蝎诸毒，以好酢磨傅患处立解。服药已效，如知毒害之家，不必研究。若诉之，其毒再发不救。瘥后更忌酒肉毒食，一月惟软饭可也。或急用，但择吉日精洁修合。

青黛雄黄散　凡始觉中毒，及蛇虫咬，痈疽才作，即服此，令毒气不聚。
青黛　雄黄各等分
右研细，新汲水调下二钱。

归魂散　凡初中蛊在膈上者，当用此药吐之。
白矾　建茶各一两
右二味为细末，每服五大钱，新汲水调下，顿服。一时久，当吐毒食出。此药入口，其味甘甜，并不觉濇味者是也。

桔梗散
桔梗去芦，不以多少，择味苦者剉碎微炒
右为细末，每服三钱，米饮调服，不拘时候。此药不吐不利，加之易为收买，多服有益。如服吐利药后，日进二三服，使毒气日渐消散，不致再发动也。

石刻方　治蛊毒，无论年多远近，但煮一鸭卵，插银钗于内，并噙之，约一食顷，取视钗股俱黑，即中毒也。
五倍子二两　硫黄末一钱　丁香　木香　麝香　轻粉各少许　甘草三寸，半生半炙　糯米二十粒
右用水十分，于瓶内煎至七分，候药面生皱皮为熟，绢滤去滓，通口服。病人平正仰卧令头高，觉腹中有物冲心者，三次，即不得动。若吐，以盆桶盛之，如鰇鱼之类，乃是恶物。吐罢饮茶一盏。泻亦无妨。旋煮白粥补。忌生冷油腻鲊酱。十日于服解毒丸三五丸，经旬平复。

七宝丸　治蛊毒。
败鼓皮　蚕退纸各烧存性　刺猬皮　五倍子　续随子，朱砂研　雄黄研，各等分
右为细末，糯米稀糊和丸如梧桐子大，每服七丸，空心，用熟水送下。

蜜髓煎　治中蛊毒，令人腹内坚痛，面目青黄，病变无常。
蜜一碗　猪骨髓研，五两
右同煎令熟，分作十服，日三服，即瘥。

槲皮散　治蛊毒下血如烂肉片，心腹(疒丂)痛，如有物啮，若不即治，食人五脏乃死
槲木北阴白皮　桃根白皮并细剉，各四两　猬皮灰　乱发灰各一两　火麻子汁五升
右，先以水五盏，煮槲皮、桃根皮，取浓汁二盏，和麻子汁，每服暖汁一盏，调猬皮灰、发灰二钱匕，令患人少食旦食，须臾用水一盏，以鸡翎引吐于水中，如牛涎，诸蛊并出。
又方　治中蛊毒下血如肝。
蓖麻子一粒，去皮　(石卜)硝一钱
右细研，作一服，新汲水调下，连作二三服，效。

地榆散　治蛊毒下血，或腹痛或不痛，百治不效，烦渴不止。
臭榆根东引白皮蜜炙焙干　地榆各半两
右为细末，每服一钱，热米饮调下。

茜根散　治蛊注下血如鸡肝，体热心腹中烦闷。
茜根　川升麻　犀角屑　地榆剉　黄芩　黄连炒，各一两
右为散，每服四钱，水一中盏，煎至六分，去渣，不拘时温服。

雄黄散　治中蛊毒吐血。
雄黄研，二钱半　螌蝥去足翅糯米炒，十四枚　獭肝炙，如枣大　伏龙肝研，半两
右为细末，每服二钱匕，空心，以酪浆调下，或吐虾蟆及蛇虫等出效。

　　单方

中蛊吐血：麦面散，用小麦面二合，分为三服，以冷水调下，半日服尽，当下蛊，即瘥。

解蛊毒：生玳瑁磨汁，水服一盏即消。 【 《产乳》】 

诸蛊：用鳗鲡鱼干末，空心服之，三五度瘥。一方，烧炙令香，食之尤佳。其鱼有五色文者良。

中蛊腹痛，支太医秘方：以猪肝一具，蜜一升，同煎，分二十服，或为丸服。 【 《肘后方》】 

解百蛊毒：白鸭血热饮之。 【 《广记》】 

蛊疰腹痛：雄猫屎烧灰，水服。 【 《外台》】 

中恶蛊毒：腊月狐肠烧末，水服方寸匕。 【 《千金》，下同】 

中恶蛊毒：车辖脂如鸡子大，酒化服。

虾蟆蛊病及蝌蚪蛊，心腹胀满，口干思水，不能食，闷乱大喘：用车辖脂半斤，渐渐服之，其蛊即出。 【 《圣惠》】 

解中蛊毒：生羊肺一具，割开，入雄黄、麝香等分吞之。 【 《济生》】 

解蛊毒：取燕屎三合炒，独蒜去皮十枚，和捣丸梧子大，每服三丸，蛊当随利而出。

中蛊药毒，虽面青脉绝，腹胀吐血者，服之即活：用蚕退纸烧存性为末，新汲水服一钱。 【 《卫生方》】 

解诸蛊毒，不拘草蛊、蛇蛊、蜣螂蛊，其状入咽刺痛欲死：取胞衣一具，洗切曝干为末，熟水调服一钱。 【 《梅师方》】 

食中有蛊，腹内坚痛，面目青黄，瘦瘁，淋露骨立，病变无常：铁精丸。铁精乃煅铁炉中如尘紫色，轻者为佳，不拘多少，研末，鸡肝和丸梧子大，食前后，酒下五丸七丸，不过十日愈。 【 《肘后方》】 

虫毒蛊毒：雄黄、生矾等分，端午日研化，蜡丸梧子大，每服七丸，念药王菩萨七遍，熟水下。 【 东坡方】 

中蛊吐血，或下血如肝：盐一斤，苦酒一升，煎化频服，得吐即愈。 【 《小品方》】 

蛊毒药毒：甘草节以真麻油浸之，年久愈妙，每用嚼咽，或水煎服，神妙。

蛇蝎蛊毒：牛蒡子煮汁服之。 【 《易简方》】 

卒中蛊毒，下血如鸡肝，昼夜不绝，脏腑败坏待死者：以蘘荷叶密置病人席下，勿令知之，必自叫蛊主姓名也。 【 《梅师方》】 

挑生蛊毒，野葛毒：并以升麻多煎，频饮之。 【 《直指方》】 

岭南有挑生蛊毒，于饮食中行厌胜法，鱼肉能反生于人腹中，而人已死，则阴役其家，初得，觉胷腹痛，次日刺人，十日则生在腹中也。凡胷膈痛，即用升麻或胆矾吐之。若膈下痛，急以米汤调郁金末二钱，泻出恶物，或合升麻、郁金服之，不吐即下。李巽严侍郎为雷州推官，鞫狱得吐方，活人甚多也。

岭南里人多于食中毒人，渐不能食，胷背渐胀，先寒似瘴：用都淋藤十两，水一斗，酒二升，煮三升，分三服。毒从小便出。十日慎食毒物。不瘥更服。即马兜铃也。

中诸蛊毒：王瓜根大如指，长三寸，切，以酒半升渍一宿，服当吐下。 【 《外台》】 

一切蛊毒：饮荠苨汁立出。 【 《本草》，下同】 
又方：石蟹热水磨服，自下。
又方：霹雳碪一名雷揳，出雷州，并河东山泽间，因雷震处掘地得之，其形不一，有似斧刀者，有似锉刀者，有二孔者，取刮末，服立下。 【 《雷书》】 

解中蛊毒：山豆根不以多少，密遣人和水研已，禁声服少许，不止再服。

中蛊毒，吐下血如猪肝：茜草根、蘘荷叶各三两，水四升，煮二升，顿服即愈，自当呼蛊主姓名也。 【 《千金》】 

中蛊毒：以清油多饮取吐。 【 《岭南方》】 

菜中蛇蛊：蛇毒入菜果中食，令人得病，名蛇蛊。大豆为末，酒渍绞汁，服半升。

人头面上有光，他人手近之如火炽者，此中蛊也：用蒜汁半两，和酒服之，当吐出如蛇状。

解中蛊毒：胡荽根捣汁半升，和酒服，立下神验。 【 《必效方》】 

中蛊欲死：马齿苋捣汁一升饮，并傅之，日四五次。

卒中蛊毒，或吐血或下血皆如烂肝者：苦瓠一枚，水二升，煮一升，服立吐即愈。
又方：用苦酒一升，煮苦瓠令消，服之取吐，神验。 【 《肘后方》】 

蛊毒：用东引桃枝白皮烘干、大戟、螌蝥去足翅熬，三物等分为末，以井水服半方寸匕即出，不出更服。或因酒得，以酒服；因食得，以食服。亦可以米泔丸服。 【 《图经》】 

中蛊腹痛，面目青黄，淋血骨立：剉枣木心，桑木心亦可，取一斛，水淹三寸，煮至二斗，澄清煎五升，旦服五合，取吐即愈。又煎红水服之，能通经脉。

金蚕蛊毒，吮白矾味甘，嚼黑豆不腥者，即是中蛊也：石榴根皮煎浓汁服，即吐出活蛊，无不愈者。 【 丹溪】 

解中蛊毒：用未钻相思子十四枚，杵碎为末，温水半盏和服。欲吐，抑之勿吐，少顷当大吐非常。轻者但服七枚神效。 【 《外台》】 

解中蛊毒：平胃散，以生漆和丸梧子大，每空心温酒下七十丸至百丸。

蛊毒百毒，及诸热毒，时气热病，口鼻出血：用人尿尖七枚烧灰，水调顿服，温覆取汗即愈。勿轻此方，神验者也。 【 《外台》】 

中诸蛊毒，及六畜肉毒：用伏龙肝末一鸡子大，水服取吐。

闽广多蛊，或谓凡至旅寓，当扣主人云：你家有无蛊毒耶？问之即不行。佛说解蛊毒神呪云：姑苏琢，摩耶琢，吾知蛊毒生四角，父是穹窿穷，母是耶舍女，眷属百千万，吾今悉知汝，摩诃萨摩诃。

中蛊毒：《梅师方》云，凡中蛊毒，或下血如鹅肝，或吐血，或心腹切痛，如有物咬，不即治之，食人五脏即死。欲知是蛊，但令病人唾于水内，沉者是蛊，浮者非也。用败鼓皮烧灰，酒服方寸匕，须臾自呼蛊主姓名。 【 《梅师方》】 

治蛊：取败鼓皮，广五寸，长一尺，蔷薇根五寸，如拇指大，水一升，酒三升，煮二升，服之当下蛊虫即愈。 【 《外台》】 

蛊毒：用槲树北阴白皮一大握，长五寸，水三升，煮取一升，空腹服，即吐虫出。亦治中蛊下血。 【 《千金》，下同】 
又方：猬皮灰，水服方寸匕，亦出虫。

中蛊吐下血：用榉皮广五寸，长一尺，芦荻根五寸，二味(口父)咀，以水二升，煮取一升，顿服，极下蛊。

蛊毒下血，状如鸡肝，日夜不解欲死：桔梗、犀角各等分为末，酒服方寸匕，日三。不能自服，绞口与之。药下心中当烦，须臾自静。有顷下。服至七日止，可食猪脾脏补养。

中蛊先下赤，后下黄白沫，连年不瘥：牛膝一两槌散切，以清酒一升渍一宿，平旦空腹服之，再服便愈。

　　针灸

《千金方》曰：灸蛊毒法，于足小指尖上灸三壮，即有物出。酒饭得之随酒饭出，肉菜得之随肉菜出，即愈神验。皆于灸疮上出。

　中毒门

　　金匮要略 【 汉?张机】 

　　　禽兽鱼虫禁忌

凡饮食滋味，以养于生。食之有妨，反能为害。自非服药炼液，焉能不饮食乎？切见时人，不闲调摄，疾灾竞起，若不因食而生。苟全其生，须知切忌者矣。所食之味，有与病相宜，有与身为害。若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮，诸毒病得热更甚，宜冷饮之。
肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝则又补肝，脾气败尤甚，不可救。又肝王之时，不可以死气入肝，恐伤魂也。若非王时，即虚，以肝补之，佳。余脏准此。凡肝脏自不可轻噉，自死者弥甚。凡心皆为神识所舍，勿食之，使人来生复其报对矣。凡肉及肝落地不着尘土者，不可食之。猪肉落水浮者，不可食。诸肉及鱼，若狗不食、鸟不啄者，不可食。诸肉不干，火炙不动，见水自动者，不可食之。肉中有如朱点者，不可食之。六畜肉，热血不断者，不可食之。父母及身本命肉，食之，令人神魂不安。食肥肉及热羹，不得饮冷水。诸五脏及鱼，投地尘土不污者，不可食之。秽饭馁肉臭鱼，食之皆伤人。自死肉口闭者，不可食之。六畜自死及疫死，皆有毒，不可食之。兽自死，北首及伏地者，食之杀人。食生肉饱饮乳，变成白虫。疫死牛肉食之，令病洞下，亦致坚积，宜利药下之。脯藏米瓮中有毒，及经夏食之，发肾病。马脚无夜眼者，不可食之。食酸马肉，不饮酒则杀人。马肉不可热食，伤人心。马鞍下肉，食之杀人。白马黑头者，不可食之。白马青蹄者，不可食之。马肉豚肉，共食饱醉卧，大忌。驴马肉合猪肉食之，成霍乱。马肝及毛不可妄食，中毒害人。疫死牛，或目赤或黄，食之大忌。牛肉共猪肉食之，必作寸白虫。青牛肠，不可合犬肉食之。牛肺从三月至五月，其中有虫如马尾，割去勿食，食则损人。牛羊猪肉，皆不得以楮木、桑木蒸炙，食之令人腹内生虫。噉蛇牛肉杀人，何以知之？噉蛇者，毛发向后顺者是也。羊肉其有宿热者，不可食之。羊肉不可共生鱼酪食之，害人。羊蹄甲中有珠子白者，名羊悬筋，食之令人癫。白羊黑头，食其脑，作肠痈。羊肝共生椒食之，破人五脏。猪肉共羊肝和食之，令人心闷。猪肉以生胡荽同食，烂人脐。猪脂不可合梅子食之。猪肉和葵食之，少气。鹿肉不可和蒲白作羹，食之发恶疮。麋脂及梅李子，若妊妇食之，令子青盲，男子伤精。麞肉不可合虾及生菜梅李果食之，皆病人。痼疾人不可食熊肉，令终身不愈。白犬自死不出舌者，食之害人。食狗鼠余，令人发瘘疮。妇人妊娠不可食兔肉、山羊肉及鳖鸡鸭，令子无声音。兔肉不可合白鸡肉食之，令人面发黄。兔肉着干姜食之，成霍乱。凡鸟自死，口不闭，翅不合者，不可食之。诸禽肉肝青者，食之杀人。鸡有六翮四距者，不可食之。乌鸡白首者，不可食之。鸡不可共胡蒜食之，滞气。山鸡不可合鸟兽肉食之。雉肉久食之，令人瘦。鸭卵不可合鳖肉食之。妇人妊娠食雀肉，令子淫乱无耻。雀肉不可合李子食之。燕肉勿食，入水为蛟龙所噉。鱼头正白如连珠至脊上，食之杀人。鱼头中无腮者，不可食，食之杀人。鱼无肠胆者，不可食之。三年阴不起，女子绝生。鱼头似有角者，不可食之。鱼目合者，不可食之。六甲日，勿食鳞甲之物。鱼不可合鸡肉食之。鱼不得合鸬鹚肉食之。鲤鱼鲊不可合小豆藿食之，其子不可合猪肝食之，害人。鲤鱼不可合犬肉食之。鲫鱼不可合猴雉肉食之，一云不可合猪肝食。鳀鱼合鹿肉生食，令人筋甲缩。青鱼鲊不可合生胡荽及生葵并麦中食之。鳅鳝不可合白犬血食之。龟肉不可合酒果子食之。鳖目凹陷者，及厌下有王字形者，不可食之；其肉不得合鸡鸭子食之。龟鳖肉不可合苋菜食之。鰕无须及腹下通黑，煮之反白者，不可食之。食脍饮奶酪，令人腹中生虫为瘕。蟹目相向，足斑目赤者，不可食之。凡蟹未遇霜多毒，其熟者，乃可食之。蜘蛛落食中，有毒，勿食之。凡蜂蝇虫蚁等多集食上，食之致瘘。

　　　果实菜谷禁忌

果子生食生疮。果子落地经宿，虫蚁食之者，人大忌食之。生米停留多日，有损处，食之伤人。桃子多食，令人热，仍不得入水浴，令人病淋沥寒热病。杏酪不熟伤人。梅多食坏人齿。李不可多食，令人胪胀。林檎不可多食，令人百脉弱。橘柚多食，令人口爽，不知五味。梨不可多食，令人寒中；金疮、产妇，亦不宜食。樱桃杏多食，伤筋骨。安石榴不可多食，损人肺。胡桃不可多食，令人动痰饮。生枣多食，令人热渴气胀，寒热羸瘦者，弥不可食，伤人。木耳赤色及仰生者，勿食。菌仰卷及赤色者，不可食。正月勿食生葱，令人面生游风。二月勿食蓼，伤人肾。三月勿食小蒜，伤人志性。四月八日勿食胡荽，伤人神。五月勿食韭，令人乏气力。五月五日，勿食一切生菜，发百病。六月七月，勿食茱萸，伤神气。八月九月，勿食姜，伤人神，十月勿食椒，损人心，伤心脉。十一月十二月，勿食薤，令人多涕唾。四季勿食生葵，令人饮食不化，发百病；非但食中，药中皆不可用，深宜慎之！时病瘥未健，食生菜，手足必肿。夜食生菜，不利人。十月勿食被霜生菜，令人面无光目濇，心痛腰疼，或发心疟，疟发时手足十指爪皆青困委。葱韭初生芽者，食之伤人心气。饮白酒，食生韭，令人病增。生葱不可共蜜食之，杀人。独颗蒜弥忌。枣合生葱食之，令人病。生葱和雄鸡、雉、白犬肉食之，令人七窍经年流血。食糖蜜后，四日内食生葱韭，令人心痛。夜食诸姜蒜葱等，伤人心。芜菁根多食，令人气胀。薤不可共牛肉作羹食之，成瘕病，韭亦然。莼多食，动痔疾。野苣不可同蜜食之，作内痔。白苣不可共酪同食，作(上匿下虫)虫。黄瓜食之发热病。葵心不可食，伤人；叶尤冷，黄背赤茎者勿食之。胡荽久食之，令人多忘。病人不可食胡荽及黄花茱。蓣不可多食，动病。妊妇食姜，令子余指。蓼多食，发心痛。蓼和生鱼食之，令人夺气，阴欬疼痛。芥菜不可共兔肉食之，成恶邪病。小蒜多食，伤人心力。扁豆，寒热者不可食之。久食小豆，令人枯燥。食大豆屑，忌噉猪肉。大麦久食，令人作热。白黍米不可同饴蜜食，亦不可合葵食之。荞麦面多食之，令人发落。盐多食，伤人肺。食冷物，冰人齿。食热物，勿饮冷水。饮酒，食生苍耳，令人心痛。夏月大醉汗流，不得冷水洗着身，及使扇，即成病。饮酒大忌灸腹背，令人肠结。醉后勿饱食，发寒热。饮酒食猪肉，卧秫稻穰中则发黄。食饴多饮酒，大忌。凡水及酒照见人影动者，不可饮之。鲊合酪食之，令人血瘕。食白米粥，勿食生苍耳，成走疰。食甜粥已，食盐，即吐。犀角箸搅饮食沫出及浇地坟起者，食之救人。矾石生入腹，破人心肝，亦禁水。商陆以水服，杀人。葶苈子敷头疮，药或入脑，杀人。水银入人耳及六畜等皆死，以金银着耳边，水银则吐。苦楝无子者，杀人。

　　风俗通 【 汉?应劭】 

　　　论饮食诸毒

禽兽自死者，俱有毒，不可食。鱼无腮者有毒，腮大者亦有毒。鳖肚下有红藻纹者，有毒。蟹腹下有毛者有毒。煮酒初出火者有毒，江南谓之火头酒，饮之则生痔溢血。夏月饮食，但过宿者，即有毒。夏月酒在铜锡器中过夜，即有毒。铜气盖热食，气上蒸成汗，滴下食中，即有毒。炊汤过宿，饮之有毒，盥洗则生疥。桃杏仁双仁者，毒能杀人。果未成核者，俱有毒，令人发疮疖。夏秋果熟落地，虫缘者有毒，人食之作漏。屋漏水有毒，人食之有胀而死者；用之沐手，则生浸淫之疥，屡验。泽中死水有毒，饮之令人生瘕。汤池中温泉水不可饮，令人胀闷；惟澡浴可以疏风愈疥癞，盖其泉自硫黄中出，故温也。患疥者宜饱食入浴之，连日数次，汗透而愈。体虚者不可轻浴。

　　千金方 【 唐?孙思邈】 

　　　论五石

人不服石，庶事不佳，恶疮疥癣，温疫疟疾，年年常患，寝食不安，兴居常恶，非止已事不康，生子难育，所以石在身中，万事休泰，要不可服五石也。人年三十以上，可服石药。若素肥充，亦勿妄服。四十已上，必须服之。五十已上，三年可服一剂。六十已上，二年可服一剂。七十已上，一年可服一剂。
又曰：人年五十已上，精华消歇，服石犹得其力。六十已上转恶，服石难得力。所以常须服石，令人手足温暖，骨髓充实，能消生冷，举措轻便，复耐寒暑，不着诸病，是以大须服。凡石皆熟炼用之。凡石之发，当必恶寒头痛心闷，发作有时，状如温疟，但有此兆，无过取冷水淋之，得寒乃止，一切冷食，惟酒须温。
又曰：凡服石人甚不得杂食口味，虽百品具陈，终不用重食其肉。诸杂既重，必有相贼，聚积不消，遂动诸石，如法持心，将摄得所，石药为益，善不可加。余年三十八九，常服五六两乳，自是以来，深深体悉。至于将息节度，颇识其性。养生之士，宜留意详焉！然其乳石必须土地清白光润，罗纹鸟翮，一切皆成白，可入服。其非土地者，慎勿服之。多皆杀人，甚于鸩毒。紫石白石，极须外内映澈，光净皎然，非此亦不可服。寒石五石更生散方，旧说此药方，上古名贤无此，汉未有何侯者行用，自皇甫士安已降，有进饵者，无不发背解体而取颠覆。余自有识性已来，亲见朝野仕人，遭者不一。所以宁食野葛，不服五石。明其大大猛毒，不可不慎也。有识者遇此方，即须焚之，勿久留也！

　　　论解百药毒

甘草解百药毒，此实如汤沃雪，有同神妙。有人中乌头、巴豆毒，甘草入腹即定。中藜芦毒，葱汤下咽便愈中野葛毒，土浆饮讫即止。如此之事，其验如反掌，要使人皆知之。然人皆不肯学，诚可叹息。方称大豆汁解百药毒，余每试之，大悬绝，不及甘草。又能加之为甘豆汤，其验尤奇。有人服玉壶丸，致呕不能已，百药与之不止，蓝汁入口即定。如此之事，皆须知之。此则成规，更不须试练也。解毒方中，条例极多，若不指出一二，学者不可卒知，余方例尔。石药毒，用白鸭屎、人参汁。雄黄毒，用防己。铁粉毒，用磁石。礜石毒，用大豆汁、白鹅骨。防葵毒，用葵根汁。大戟毒，用菖蒲汁。桔梗毒，用白粥。甘遂毒，用大豆汁。(艹蹢)(艹躅)毒，用栀子汁。鸡子毒，用淳酢。马刀毒，用清水。野芋毒，用土浆、人粪汁。杏仁毒，用蓝子汁。百药毒，用甘草、荠苨、大小豆汁、蓝叶根实汁。金银毒，用水银服数两即出；鸡子汁及屎白，烧猪脂和服；水淋鸡屎汁煮葱汁。芫花毒，用防己、防风、甘草、桂汁。野葛毒，用鸡子清、葛根汁、甘草汁、鸭头热血、猪膏、鸡屎、人屎。藜芦毒，用雄黄温汤煮葱汁。乌头、天雄、附子毒，用大豆汁、远志、防风、枣肉、饴糖。射罔毒，用蓝汁、大小豆汁、竹沥、大麻子汁、藕芰汁、六畜血、贝齿屑、蚯蚓屎。半夏毒，用生姜汁及煮干姜汁。莨菪毒，用荠苨、甘草、犀角、蟹汁、升麻。狼毒毒，用杏仁、蓝汁、白蔹、盐汁、木占斯。巴豆毒，用煮黄连汁、大豆汁、菖蒲汁、生藿汁 【 《肘后》云小豆藿。】 煮寒水石汁。蜀椒毒，用葵子汁、蒜桂汁、豉汁、人尿、冷水、土浆；鸡毛烧吸烟及调水服。斑蝥、芫青毒，用猪膏、大豆汁、戎盐、蓝汁、盐汤煮猪膏、巴豆。服药过剂闷乱者，用水和胡粉、水和葛粉、地浆、蘘荷汁、粳米渖、豉汁、干姜、黄连、饴糖、饮蓝汁、吞鸡子黄。

　　景岳全书 【 明?张介宾】 

　　　解一切饮食毒

芝麻油，总能解一切饮食诸毒，不可不知。凡造肴馔，必先用真麻油于净锅熬熟，却下肉炒过，然后入清水煮之，则并不犯毒。今徽州、池州地方，食牛肉，不论春夏，无日不食，惟制之有方，所以鲜有中毒。但犯一切饮食毒者，即用麻油一二杯饮之，得吐即毒释，而无不愈者。
善解毒者无如火，盖火能革物之性。

　　　解一切药毒

凡解诸药毒者，宜以荠苨汁、白扁豆汁、菉豆汁、甘草汁、饧糖汁、米糖汁、蚕退纸烧灰，随便用之，俱可解。
凡解毒药汤剂不可热服，宜凉饮之，盖毒得热而势愈盛也。虽然，此特以热毒为言耳。若解木鳖、菌蕈、黄连、石膏之类以中阴毒者，岂仍避热而犹堪以寒饮乎？

　　石室秘箓 【 清?陈士铎】 

　　　中砒毒

世人有服砒霜之毒，五脏欲裂者，腹必大痛，舌必伸出，眼必流血而死，最可怜也。方用泻毒神丹，大黄二两，生甘草五钱，白矾一两，当归三两，水煎汤数碗饮之，立时大泻则生，否则死矣。此砒毒已入于脏，非可用羊血、生甘草上吐而愈，我所以又变下法救之。饮之而不泻，此肠已断矣，又何救乎？倘用之早，未有不生者，不可执吐法而无变通。若初饮砒毒，莫妙用生甘草三两，急煎汤加羊血半碗，和匀饮之，立吐而愈。若饮之不吐，速用大黄之方，则无不可救也。

　　方

洁古解毒丸　善治男子妇人及小儿一切积热不解，停留作毒，上焦壅热，咽喉不利，口干多渴，伏暑困闷，霍乱不宁；或山岚瘴气，及食毒酒毒，吐逆不定，避风丹毒，迷惑昏困，不省人事，虚烦发躁，目赤口疮。善解四时伤寒之疾，发散瘟疫毒邪之气，及四方人不服水土一切诸毒，并皆解之。常服，补真益气，化毒除风，神效不可细述。
滑石　黄芩　贯众　茯苓　山栀子　干姜　草龙胆　大豆　青黛　甘草　薄荷　寒水石各一两　百药煎　砂仁　大黄　山豆根　桔梗　生地　益智　紫河车即蚤休　菉豆粉　马屁勃　板蓝根　黄药子各半两
右为细末，炼蜜为丸如弹子大，每服一丸，新汲水化下，细嚼或噙化亦得。小儿半丸。如妇人血运不省，生姜薄荷水磨下一丸。

解毒丸　解世间一切不测毒。
山豆根　山慈菇　菉豆粉各三两　板蓝根　土马椶　黄药子　紫河车　续随子仁　木通　盆硝　藿香　五味子　薄荷　贯众　寒水石　白殭蚕　干葛　雄黄　百药煎　茜草根　大黄　朱砂各二两　麝香半两　甘草腊月竹筒盛置粪清内，春月取出阴干，四两
右为细末，蒸饼和丸如弹子大，以螺青三两和匀，留一半为衣，每服半丸，用生姜蜜水化下。

三因解毒丸　治误食毒草，并百物毒，救人于必死。
板蓝根洗净晒干，四两　贯众剉去毛　青黛研　生甘草各一两
右为末，炼蜜丸如桐子大，以青黛为衣。如稍觉精神恍惚，即是误中诸毒，即取十五丸烂嚼，用新汲水送下即解。或用水浸蒸饼为丸，尤佳。常服三五丸，大解暑热。

神仙散毒万病丹　一名玉枢丹；一名紫金锭。治一切药毒、菰子毒、鼠莽毒、恶菌蕈、金石毒、吃疫死牛马肉毒、河豚毒，时行瘟疫，山岚瘴疟，忽喉闭缠喉风，脾病黄肿，赤眼疮疖，冲冒寒暑，热毒上攻；或自缢溺水，打扑伤损，痈疽发背未破，鱼脐疮肿，汤火所伤，百虫鼠犬蛇伤；男子妇人或中颠邪狂走，鬼胎鬼气，并宜服之。凡人居家或出入，不可无此药，真济世卫家之宝。如毒药，岭南最多，若适宦岭，才觉意不快，便服之即安。二广山谷间，有草曰胡蔓草，又名断肠草，若人以急水吞之急死，缓水吞之缓死，又取毒蛇杀之，以草覆上，以水洒之，数日菌生其上，取为末，酒调以毒人，始亦无患，再饮酒即毒发立死。其俗淫妇人多自配合北人，与人情分相好，多不肯逐北人回，阴以药置食中，北人还，即戒之曰：子某年来。若从其言，即复以药解之，若过期不往，即死矣，名曰定年药。北人届彼，亦宜志之。若觉中毒四大不调，即便服之；或于鸡豚鱼羊鹅鸭等肉下药，复食此物，即触发其毒，急服此药一粒，或吐或利，随服便瘥。昔有一女子久患痨瘵病，为尸虫所噬，磨一粒服之，一时久，吐下小虫千余条，一大者正为两段；后只服苏合香丸，半月遂复如常。至牛马六畜中毒，亦以此救之，无不效。

山慈菇去皮洗极净焙　川文蛤搥破洗极尽炒干，各二两。一名五倍子　麝香拣尽血毛皮壳细研，三钱　千金子去壳纸包裹以去尽油为度。一名续随子　红芽大戟去芦根洗极净焙干，各一两
右，各研为细末和匀，以糯米粥为剂，每料分作四十粒，于端午、重阳、七夕合。如欲急用，辰日亦得。于木臼中杵数百下，不得令妇人孝子、不具足人、鸡犬之类见之。切宜秘惜，不可广传，轻之无效。如痈疽发背未破之时，用冷水磨涂痛处，并磨服，良久觉痒立消。阴阳二毒，伤寒心闷，狂言乱语，胷膈壅滞，邪毒未发，及瘟疫山岚瘴气，缠喉风，冷水入薄荷一叶同研下。急中癫邪，喝叫乱走，鬼胎鬼气，并用暖无灰酒下。自缢落水死，心头暖者，及惊死鬼迷死，未隔宿者，并冷水磨灌下。蛇犬蜈蚣伤，并用冷水磨涂伤处。诸般疟疾不问新久，临发时煎桃柳枝汤磨下。小儿急慢惊风，五疳八痢，蜜水薄荷叶同磨下。牙关紧急，磨涂一丸，分作三服，量大小与之。牙痛，酒磨涂，及含药少许吞下。汤火伤，东流水磨涂患处。打扑伤损，炒松节、无灰酒下。年深日近，头疼、太阳疼，用酒入薄荷叶磨纸花贴太阳穴上。诸般癎疾，口眼喎斜，眼目掣眨，言语謇濇，卒中风口噤，牙关紧急，筋脉挛缩，骨节风肿，手脚疼痛，行步艰辛，一应风气疼痛，并用酒磨下。有孕妇人不可服。一方加山豆根、全蝎、朱砂、雄黄各一两。

鸡肠草散 【 《千金方》，下同】 　解诸毒。
鸡肠草三分　荠苨　升麻各四分　芍药　当归　甘草各二分　坌土一分　蓝子一合
右八味，治下筛，水服方寸匕，多饮水为佳。若为蜂蛇等毒虫所螫，以针刺螫上血出，着药如小豆许于疮中，令湿瘥。为射罔箭所中，削竹如钗股长一尺五寸，以绵缠绕，水沾令湿，取药内疮中，随疮深浅，令至底止，有好血出即休。若服药有毒，水服方寸匕，毒解痛止愈。

解毒药散
荠苨一分　蓝并花二分
右二味，七月七日取蓝阴干，捣筛，水和服方寸匕，日三。

矾灰散　治中诸物毒。
晋矾　建茶各等分
右件药为细末，每服二钱，新汲水调下，得吐即效，未吐再服。

青黛雄黄丸　凡始觉中毒，及蛇虫咬，痈疽才作，服此，毒气不聚
青黛　雄黄各等分
右为细末，新汲水调下二钱。
又方　解砒毒。
巴豆半粒，用半边，去壳不去白　白扁豆　青黛　甘草
右同为末，用沙糖一大块，水化开，调一大盏饮之，砒毒随利去，即服五苓散之类。
又方　解砒毒。
汉椒四十九粒　黑豆十四粒　甘草节二寸，碎　乌梅二个
右(口父)咀，用水一盏，煎至七分，温服。

　　单方

治自死六畜肉中毒方：黄蘗屑捣服方寸匕。 【 《金匮》，下同】 

治食郁肉漏脯中毒方：郁肉密器盖之，隔宿者是也；漏脯，茅屋漏下沾著者是也。烧犬屎，酒服方寸匕，每服。人乳汁亦良。或饮生韭汁三升，亦得。

治黍米中藏干脯食之中毒方：大豆浓煮汁，饮数升即解。亦治狸肉漏脯等毒。

治食生肉中毒方：掘地深三尺，取其下土三升，以水五升，煮数沸，澄清汁，饮一升即愈。

治六畜鸟兽肝中毒方：水浸豆豉，绞取汁，服数升愈。

治马肝毒中人未死方：雄鼠屎二七粒末之、水和，日再服。屎，尖者是。
又方：人垢取方寸匕服之佳。

治食马肉中毒欲死方：香豉二两，杏仁三两，二味蒸一食顷，熟，杵之，日再服。
又方：煮芦根汁饮之，良。

治噉蛇牛肉食之欲死方：饮人乳汁一升立愈。
又方：以泔洗头，饮一升愈。
又方：牛肚细切，以水一斗，煮取一升，暖饮之，大汗出者愈。

治食牛肉中毒方：甘草煮汁，饮之即解。

治食犬肉不消，心下坚或腹胀，口干大渴，心急发热，妄语如狂，或洞下方：用杏仁一升，合皮研烂，以沸汤三升和取汁，分三服，利下肉片，大验。

鸟兽有中毒箭死者，其肉有毒，解之方：大豆煮汁及盐汁服之解。

鲙食之在心胷间不化，吐复不出，速下除之，久成症病，治之方：橘皮一两，大黄二两，(石卜)硝二两，三味以水一大升，煮至一小升，顿服即消。

食鲙多不消，结为症病，治之方：马鞭草捣汁饮之，或以姜叶汁饮之一升，亦消；又可服吐药吐之。

食鱼后食毒两种烦乱，治之方：橘皮浓煎汁，服之即解。

食鯸鮧鱼中毒方：芦根煮汁，服之即解。

食蟹中毒，治之方：紫苏煮汁，饮之三升；或紫苏子捣汁饮之，亦良。
又方：冬瓜汁饮二升，食冬瓜亦可。

食诸果中毒，治之方：猪骨烧过，一味末之，水服方寸匕。亦治马肝漏脯等毒。

食诸菌中毒，闷乱欲死，及食枫桂菌而笑不止，野芋烦毒欲死，治之方：人粪汁饮一升，或土浆饮一二升，或大豆浓煮汁饮之，或服诸吐利药并解。

蜀椒闭口者有毒，误食之，戟人咽喉气病欲绝，或吐下白沫，身体痹冷，急治之方：肉桂煎汁饮之，或多饮冷水一二升，或食蒜，或饮地浆，或浓煮豉汁饮之，并解。

食躁方：豉浓煮汁饮之。

钩吻与芹菜相似，误食之杀人，解之方：荠苨八两，水六升，煮取二升，分温二服。

菜中有水莨菪，叶圆而光有毒，误食之，令人狂乱，状如中风，或吐血，治之方：甘草煮汁，服之即解。

春秋二时，龙带精入芹菜中，人偶食之为病，发时手背腹满，痛不可忍，名蛟龙病，治之方：硬糖二三升，日两度服之，吐出如蜥蜴三五枚，瘥。

食苦瓠中毒，治之方：黍穰煮汁，数服之解。

饮食中毒烦满，治之方：苦参三两，苦酒一升半，二味煮三沸，三上三下服之，吐食出即瘥；或以水煮亦得。又服犀角汤亦佳。

贪食，食多不消，心腹坚满痛，治之方：盐一升，水三升，煮令盐消，两三服，当吐出食便瘥。

凡诸毒多是假毒以投，无知时，宜煮甘草荠苨汁饮之，通除诸毒药。

中砒石乌啄毒：多饮新汲井水，得吐利佳。 【 《集简方》】 

中蒙汗毒：饮井华冷水即愈。

中煤炭毒，一时运倒不救：急以清水灌之。

卒中水毒，初觉头目微痛，恶寒骨节强急，旦醉夕剧，手足逆冷，三日则虫蚀下部，六七日脓溃，食至五脏杀人也。捣苍耳绞汁服一二升，并以绵染，导其下部。 【 《肘后方》】 

中川乌草乌一切药毒，及六畜肉毒：用多年尘壁东土泡汤服之，冷水亦可。 【 《通变要法》】 

中金石药毒：黑铅一斤镕化，投酒一升，如此十余次，待酒至半升顿饮。

中轻粉毒：出山黑铅五斤，打壶一把，盛烧酒十五斤，纳土茯苓半斤，乳香三钱，封固，重汤煮一日夜，埋土中，出火毒，每日早晚任性饮。

中砒霜毒，烦躁如狂，心腹疼痛，四肢厥冷，命在须臾：黑铅四两，或锡器亦可，磨水一碗灌之。 【 《危病方》】 

中硫黄毒：黑锡煎汤服即解。 【 《集简方》】 

中诸药毒：钗子股煮汁服，亦生研更烈，必大吐下；如无毒，亦吐去热痰。

中饮食毒：雌黄、青黛等分为末，每服二钱，新汲水下。 【 邓笔峰方】 

乳石发动烦闷：芒硝，蜜水调服一钱，日三服。 【 《圣惠》】 

饮食毒物：硼砂、甘草各四两，真香油一斤瓶内浸之，遇有毒者，服油一小盏。久浸尤佳。 【 瑞竹堂】 

山岚瘴毒、疮毒、并中诸毒：锦地罗根研，生酒服一钱匕即解。

中砒霜毒：白芷末，井水服二钱。 【 《广记》，下同】 

中砒霜毒：郁金末二钱，入蜜少许，冷水调服。

一切食毒：砂仁末，水服一二钱。

解轻粉毒，齿缝出血臭肿：贯众、黄连各半两，煎水，入冰片少许，时时漱之。 【 积德堂方】 

中乌头、天雄、附子、芫花、野菌毒：并用防风煎汁饮之。 【 《千金》】 

中诸毒药已死，只要心中温暖者，乃是热物犯之，只用防风一味擂，冷水灌之。 【 积善堂方】 

金石药发：麦门冬六两，人参四两，甘草炙二两为末，蜜丸梧子大，每服五十丸，饮下，日再服。 【 《图经》】 

食丹药毒：萱草根研汁服之。 【 《广记》】 

丹石发动后，干欬嗽者：每食后饮冬月葵虀汁一盏，便卧少时。 【 《食疗》】 

马汗毒气入腹：葶苈一两，炒研，水一升浸汤服，取下恶血。 【 《十全方》】 

卒中水毒：捣蓝青汁傅头身令匝。 【 《肘后方》，下同】 

服药过剂，烦闷及中毒欲死：捣蓝汁服数升。

误吞水蛭：青靛调水饮，即泻出。 【 《普济方》】 

中鼠莽毒：金线重楼根，磨水服即愈。 【 《集简方》】 

一切菌毒，因蛇虫毒气熏蒸所致：芫花生研，新汲水服一钱，以利为度。

食雉中毒，吐下不止：用生犀角末方寸匕，新汲水调服即瘥。 【 《圣惠》，下同】 

食物中毒：贝子一枚，含之自吐。又治漏脯毒，面臛毒，及射罔在诸肉中有毒，并用贝子烧研，水调五分服。

中河豚及砒石毒，仓卒无药，急以麻油灌之，多灌取出毒物即愈。 【 《易简方》】 

丹石毒发，发热者，不得食热物，不用火为便，但着厚衣暖卧，取麻油一匙含咽，戒怒二七日也。

中野菌毒：急采鸳鸯草啖之，即今忍冬草也。 【 《夷坚志》】 

中一切毒：石菖蒲、白矾等分为末，新汲水下。 【 《广记》】 

中水毒，病手足指冷至膝肘即是：以浮萍日干为末，饮服方寸匕良。 【 《集验方》】 

中鼠莽毒：镜面草取自然汁，青油各一杯，和服，即下毒三五次，以肉粥补之，不可迟。 【 《医说》】 

解雄黄毒：防己煎汁服之。

中砒石毒：稻草烧灰淋汁，调青黛三钱服。 【 《摘要》】 

一切毒药，及鸩毒，烦懑不止：用甘草三两，水五升，煮取二升，去渣入黍米粉一两，白蜜三两，煎如薄粥食之。 【 《外台》，下同】 

乳石发热：乌豆二升，水九升，铜器煮五升，汁熬稠一升，饮之。

中巴豆矾砒鱼肉酒食毒：大豆煮汁饮之。 【 《肘后方》】 

六畜肉毒：小豆一升烧研，水服三方寸匕，神良。 【 《千金》】 

解烧酒毒：菉豆粉荡皮，多食之即解。

解鸩酒毒，并诸药毒已死，但心头温者：用菉豆粉三合，水调服。 【 《易简方》】 

解砒石毒：菉豆粉、寒水石等分，以蓝根汁调服三五钱。

服石毒发：胡豆半升捣研，以水八合绞汁，饮之即愈。 【 《外台》】 

中砒霜毒：白扁豆生研，水绞汁饮。 【 《永类方》】 

六畜肉毒：白扁豆烧存性研，水服之，良。 【 《广记》】 

诸鸟肉毒：生扁豆末，冷水服之。

小虾蟆有毒，食之令人小便秘濇，脐下闷痛，有至死者：以生豉一合，投新汲水半碗，浸浓汁顿饮之，即愈。 【 《茅亭客话》】 

服药过剂闷乱者：豉汁饮之。 【 《千金方》】 

服药过剂闷乱，并中草乌、天雄、附子毒；并食饴糖即解。 【 《总录》】 

中砒石毒：饮酽酢得吐即愈，不可饮水。亦治食鸡子毒。 【 《广记》】 

狼烟入口：以酢少许饮之。 【 秘方】 

解金银毒：葱白煮汁饮之。 【 《外台》】 

解钩吻毒，面青口噤欲死：以葱涕啖之即解。 【 《千金》】 

郁肉脯毒：杵薤汁服二三升，良。 【 葛洪方】 

食蟹中毒：干蒜煮汁饮之。 【 《集验方》】 

闭口椒毒：气闭欲绝者，煮蒜食之。

食诸肉毒，吐下血不止，痿黄者：胡荽子一升，煮令发裂，取汁冷服半升，日夜各一服即止。 【 《食疗》】 

食鱼中毒：冬瓜汁饮之，良。 【 《小品方》】 

解狼毒毒：杏仁捣烂，水和服之。 【 《千金》】 

硫黄毒发，令人背髆疼痛，目暗漠漠：乌梅肉焙一两，沙糖半两，浆水一大盏，煎七分呷之。 【 《总录》】 

中水毒病，初起头痛恶寒，心烦拘急，旦醒夕剧：梅叶捣汁三升饮之良。

食椒闭气：京枣食之即解也。 【 《百一》】 

中水毒病，初起头痛恶寒，拘急心烦：用梨叶一把捣烂，以酒一盏搅饮之。 【 《箧中集》】 

中桐油毒：干柿饼食之。

中砒毒，心腹绞痛，欲吐不吐，面青肢冷：用杨梅木皮煎汤二三碗，服之即愈。 【 《易简方》】 

解诸中毒：芽茶、白矾等分碾末，冷水调下。 【 《简要方》】 

食蟹中毒：生藕汁饮之。 【 《圣惠方》】 

中砒石毒：桐油三升灌之，吐即毒解。

鼠莽砒毒：乌桕根半两，擂水服之。 【 《医方大成》】 

解中药毒：巴豆去皮不去油，马牙硝等分研细，冷水服一弹丸。

解百毒气：桑白皮汁一合服之，须臾吐利自出。 【 《肘后方》】 

解丹石毒，发热困笃：肥猪肉五斤，葱、薤各半斤，煮食，或作臛食，必腹鸣毒下，以水淘看沙石尽，则愈。 【 《千金翼》】 

服石发热：猪肾脂一具，勿中水，以火炙取汁，每服三合，日夜五六服，毒随大便下。 【 《总录》】 

食金中毒已死：取鸡矢半升，水淋取汁一升，饮之，日三。 【 《肘后方》】 

解野葛毒已死者：挖开口灌鸡子三枚，须臾吐出野葛，乃苏。 【 《肘后方》】 

胡蔓野毒即断肠草，一叶入口，百窍流血，惟急取凤凰胎，即鸡卵抱未成雏者，已成者不用，研烂和麻油灌之，吐出毒物，乃生，少迟即死。 【 《卫生方》】 

闭口椒毒气欲绝，或出白沫，身体冷：急煎桂汁服之，多饮新汲水二三升。 【 《梅师方》】 

乳石热毒壅闭，头痛口干，便漩赤少者：用蜂房煮汁五合服，乳石末从小便中下大效。《图经》云：用十二分炙，以水二升煮八合，分服。

药毒上攻：如圣散。用蜂房、甘草等分，麸炒黄色，去麸为末，水二盌，煎八分，临卧顿服，明日取下恶物。 【 经验方】 

中诸菜毒，发狂吐下欲死：用鸡矢烧末，水服方寸匕。 【 葛氏方】 

解一切毒：母猪屎水和服之。 【 《千金》】 

丹石发毒，头眩耳鸣，恐惧不安：淡竹频服二三升。 【 《录验》】 

硫黄毒发气闷：用羊血热服一合，效。 【 《圣惠》】 

解蜀椒毒：鸡毛烧烟吸之，并水调一钱服之。 【 《千金》】 

诸毒卒恶热闷欲死者：新屎汁，水和服；或干者烧末，渍汁饮。名破棺汤。 【 苏恭】 

合口椒毒：人尿饮之。 【 《肘后方》】 

解诸菜毒：小儿尿和乳汁，服二斗。 【 《海上方》】 

自死肉毒：故头巾中垢一钱，热水服取吐。

鹧鸪肉，主治岭南野葛菌子毒，生金毒，及温疟久病欲死者，合毛熬酒渍服之，或生捣汁服，最良。 【 《唐本》】 

食蟹致伤：丁香末，姜汤服五分。 【 《证治要诀》】 

中河豚毒：五倍子、白矾末等分，以水调下。 【 《广记》】 

中诸药毒：用蚕纸数张，烧灰，冷水服。 【 《易简方》】 

有人服伏火丹药，多脑后生疮，热气冉冉而上，一道人教灸风市数十壮而愈。仍时复作，又教以阴炼秋石，用大豆黄卷煎汤下遂愈，和其阴阳也。 【 《清明余话》】 

饮食中毒烦满：苦参三两，(口父)咀，以酒二升半，煮取一升，顿服即吐，愈。 【 《千金》，下同】 

食百物中毒：掘厕旁地深一尺，以水满坑中，取厕筹七枚，烧令烟，以投坑中，乃取水汁饮四五升即愈。急者不可得，但掘地着水，即取饮之。
又方：含贝子一枚，须臾吐食物，瘥。

食六畜肉中毒：各取六畜干屎为末，水服佳。若是自死六畜肉毒，水服黄蘗末方寸匕，须臾服与佳。

诸食中毒：饮黄龙汤及犀角汁无不治也。饮马尿亦良。

中药毒者：取秦燕毛二七枚烧灰服。

中野葛毒已死口噤者：取青竹去两节，注两胁脐上，内冷水注之，暖即易。须臾口开，开即服药，立活。惟须数易水。

腹中有铁，取白折铁刮取末，井华水服三钱，不过再服。

古今图书集成医部全录卷三百二十八

　中恶门

　　千金方 【 唐?孙思邈】 

　　　飞尸鬼疰

尸疰鬼疰者，即五尸之中尸疰，又挟诸鬼邪为害者也。其变动乃有三十六种，至九十九种。大略令人寒热淋沥，沉沉默默，不的知其所苦而无处不恶，累年积月，渐就顿滞，以至于死。死后复注易旁人，乃至灭门。觉如此候者，宜急疗之。
凡诸心腹痛，服众方热药入腹，寂然不动，但益气息急者，此尸疰病也，宜先服甘草汁一升，消息少时，服瞿麦汤尽一剂，得下便觉稍宽，并暴症坚结宿食，及女人血坚痛发作无定者，神良。

　　　鬼击

鬼击之病，得之无渐，卒着人如刀刺状，胷胁腹内绞急切痛，不可抑按，或即吐血，或鼻口血出，或下血，一名鬼俳。

　　　卒忤

卒忤即中恶也，与卒死鬼击相类，治皆参取而用之。

　　医学纲目 【 明?楼英】 

　　　中恶

病者卒心腹胀满，利吐不行，如干霍乱状，世所谓中恶是也。由人精神不全，心志多恐，遂为邪鬼所击，或附着，沉沉默默，妄言谵语，诽谤骂詈，讦露人事，不避讥嫌，口中好言未然祸福，及至其时毫发未失，人有起心，已知其故，登高陟险，如履平地，或悲泣呻吟，不欲见人，如醉如狂，其状万端，但随方俗考验治之。

　　　五尸

飞尸者，发无由渐，昏然而至，其状心腹刺痛，气息喘急，胀满。遁尸者，停遁在人肌肉血脉之间，触即发动，亦令人心腹胀满，刺痛喘急，攻胁冲心，瘥后复发。沉尸者，发时亦心腹绞痛，胀满喘急，虽歇之后，犹沉痼在人腑脏，令人无处不恶。风尸者，在人四肢，循环经络，其状冷跃去来，沉沉默默，不知痛处，冲风则发。伏尸者，其病隐伏五脏，积年不除，未发身体都如无患，发则心腹刺痛，胀满喘急。又有诸尸疰候者，则是五尸内之尸疰，而挟外鬼邪之气，流注身体，令人寒热淋漓，或腹痛胀满喘急，或累块踊起，或挛引腰背，或举身沉重，精神错杂，恒觉昏谬，每节气改变，辄致大恶，积年累月，渐至顿滞，以至于死。死后复易旁人，乃至灭门，故为尸疰。皆用忍冬藤叶剉数斛，煮令浓，取汁煎服，日三，瘥。

　　古今医统 【 明?徐春甫】 

　　　邪祟叙论

《内经》曰：邪气盛则实，正气夺则虚。夫经之所谓邪者，风寒暑湿燥火，有余之淫邪尔，非若世俗所谓鬼神之妖怪也。病有心虚惊惕，如醉如痴，如有邪鬼所附；或阳明内实，以致登高而歌，弃衣而走，皆痰火之所为，实非鬼妖邪祟之所迷也。古虽有禁呪一科，及龙树呪法之治，皆移精变气之术，但可解疑释惑，以使心神之归正尔，何邪祟之可祛哉！
丹溪曰：俗云冲恶者，谓冲斥邪恶鬼祟而病也。如病此者，未有不因气血先亏而致者。气血者，心之神也。神既衰乏，邪因而入，理或有之。血气两虚，痰塞心胷，妨碍升降，不得运行，以致十二官各失其职，视听言动，皆为虚妄，以邪治之，其人必死。

　　　病自心生

凡山谷幽隐处所，或有魍魉魑魅，狐精狸怪，及人间多年鸡犬，亦间有成妖，纵使迷人，则不过近于气血虚而正气弱者。正气弱即心邪，心邪则妄见妄闻，妄言妄走，无非邪也。惟邪见邪故有之矣。正人无病者，皆不得见，从可审矣。惟此心一正，则百邪俱避，何邪祟之疑哉！

　　　禁呪服药兼治

治邪祟病，虽禁呪以释其疑，服药必详虚实痰火轻重调治，则内外合一，其病速愈。若只务巫而不用药，其病不能去，必无可愈之理。若只服药而不用巫以释疑，虽愈效迟。是故内外兼治，斯速效矣，此祝由之所由设也。

　　　脉候

乍疏乍数，乍大乍小，或促或结，皆邪脉也。脉紧而急为遁尸，脉滑者为鬼疰。

　　证治准绳 【 明?王肯堂】 

　　　中恶

中恶之证，因冒犯不正之气，忽然手足逆冷，肌肤粟起，头面青黑，精神不守，或错言妄语，牙紧口噤，或头旋运倒，昏不知人，即此是卒厥、客忤、飞尸、鬼击，吊死问丧，入庙登冢，多有此病。苏合香丸灌之，候稍苏，以调气散和平胃散服，名调气平胃散。

　　石室秘箓 【 清?陈士释】 

　　　中邪

急治者，不可须臾缓也。如人中邪，实由于痰。方用人参、白朮、半夏各三钱，皂角末、陈皮各一钱，水煎服。此方之妙，在皂角能开入之孔窍，引羣药直入心经，而痰之迷滞，无不尽开，痰去，邪将何留？

　　方

还魂汤 【 仲景，下同】 　治卒死客忤死。
麻黄去节，二两。一本四两　杏仁去皮尖双仁，七十个　甘草炙，一两
右三味，以水八升，煮取三升，去滓分令咽之。通治诸感忤。
又方
韭根一把　乌梅二七枚　吴茱萸半升，炒
右三味以水一斗煮之，以病人栉内中煮三沸，栉浮者生，沉者死。煮取三升，去滓分饮之。

五疰汤 【 《千金方》，下同】 　治卒中贼风，遁尸鬼邪，心腹刺痛，胀急。
大黄　甘草各三两　当归　芍药各二两　乌头十枚　生姜　蜜各一斤　桂心四两
右八味(口父)咀，别渍大黄，以水九升，煮取三升，乌头别内蜜中煎，令得一升，拌汤中，去滓，分服三合，如人行三十里久，更进一服，日三。不止加至四合。

蜈蚣汤　治恶疰，邪气往来，心痛彻背，或走入皮肤，移动不定，苦热，四肢烦痛，羸乏短气。
蜈蚣一枚　牛黄一分　大黄二两　丹砂　人参各三分　细辛　鬼臼　当归　桂心　干姜各一两　黄芩　麝香各半两　附子四枚
右十三味，(口父)咀，以水一斗，煮取三升，去滓，下牛黄、麝香末，分三服。
又方　治卒中恶贼风，寒冷入腹，便绞痛，或飞尸，遁尸，发作无时，抢心胷满胁痛如刀刺，口噤者。
甘草　干姜　茯苓　干地黄　羊脂　当归　细辛各一两　芍药　吴茱萸　桂心各二两　栀子仁十五枚
右十一味(口父)咀，以水八升，煮取三升，去滓，内脂烊尽，分三服。欲利者，加大黄三两。
又方　治卒中恶风，角弓反张，或飞尸遁尸，心腹绞痛。
干地黄　茯苓　芎藭　当归　甘草各一两　吴萸　桂心　干姜　芍药各二两　栀子十四枚
右十味(口父)咀，以水八升，煮取三升，分三服。病甚者，加羊脂二两，当归、人参、芍药各一两。心腹坚急，加大黄三两。

桃皮汤　治中恶气，心腹痛，胷胁胀满短气。
东引桃白皮一握　真珠　附子各一两　吴萸　豉各五合　栀子十四枚　当归三两　桂心二两
右八味(口父)咀，以水五升，煮取二升，去滓，内真珠末，分作二服。一方无当归、吴萸、豉、桂心。

桃奴汤　治中恶，诸尸蛊疰，心腹卒绞痛。
桃奴　当归　人参　干姜各二两　芎藭　甘草各三两　丹砂　麝香　茯苓　犀角　鬼箭羽　桂心各一两
右十二味(口父)咀，以水九升，煮取二升半，去滓分二服，未食服。大便不通腹满者，加大黄三两，芒硝二两。胡洽有雄黄一两，无砂、芎藭。

小附着汤　治飞尸贼风，发时急痛不在一处，针则移发，一日半日乃瘥，须臾复发者。
细辛　甘草一作莽草　天雄各一分　桂心三分　附子　乌头　干姜各一两　雄黄　真珠各半两
右九味，治下筛，酒服方寸匕。不知稍增，以知为度。胡洽有蜀椒四分，不用桂心、附子。

大附着汤　治五尸疰忤，与前状同者。
黄芩　由跋　椒目　细辛　雄黄　干姜　黄连各一两　真珠三分　金牙　犀角　麝香　牛黄各一分　天雄　桂心各半两　蜈蚣一枚
右十五味，治下筛，酒服一钱匕，日三，以知为度。

大金牙散　治一切疰病。
金牙　鹳骨　石膏各八分　螌蝥七分　白朮　活草子　胡燕屎　雷丸　龙牙各六分　干漆　铜镜鼻　栀子　龟甲　鳖甲　鬼督邮　大黄　桃白皮各四分　徐长卿　桂　羚羊角　芍药　射干　升麻　鸢尾　马目毒公　蜂房　细辛　干姜　芒硝　由跋　犀角屑　生甘草　狼毒　蜣螂　狼牙　雄黄　草龙胆　真珠各三分　芫花　莽草　射罔　乌梅各二分　铁精一分　赤小豆一合　蛇蜕皮一尺　樗鸡　地胆　芫青各七枚　桃奴　巴豆各二七枚
右五十味，治下筛，服一刀圭，稍加至二刀圭。带之避百邪。治九十九种疰。一本有麝香，无白朮。

金牙散　治鬼疰，风邪，鬼语，尸疰，或在腰脊胷胁，流无常处，不喜见人，志意不定，面脱色，目赤鼻张，唇干甲黄。
金牙　雄黄　铁精　野葛　露蜂房　芎藭　大黄　甘草　曾青　蛇蜕皮　真珠　丹砂　(艹闾)茹　干漆各一分　石长生　狸骨一本作鹳骨　桔梗　鬼臼　鬼箭羽　鬼督邮　椒目　乌头　狼毒　芜荑　藜芦　雷丸　滑石一本作硝石　鳖甲各二分　毒公　胡燕屎　牛黄各三分　人参　狼牙　寒水石　桂心各四分　蜈蚣　蜥蜴　附子各一枚　蜣螂　亭长各七枚　石膏五分　芫青　徐长卿　螌蝥各十四枚　贝母二枚
右四十五味，治下筛，先食以酒服一刀圭，日再。不知渐加之。虫随大小便出。

白朮散　治风入脏腑，闷绝，常自躁痛；或风疰入身，冷疰、鬼疰、飞尸，恶气肿起，或左或右，或前或后，或内或外，针灸流移，无有常处，惊悸腹胀，气满，心头痛，或恍惚悲惧，不能饮食，或进或退，阴下湿痒，或大便有血，小便赤黄，房中劳极。
白朮十四枚　附子　秦艽　人参　牡蛎　蜀椒　细辛　黄芩　芎藭　牛膝各三分　干姜　桂心　防风各五分　茯苓　桔梗　当归　独活　柴胡各四分　乌头　甘草　麻黄　石南　莽草　花粉　天雄　杜仲各二分
右二十六味，治下筛，平旦酒服五分匕讫，如人行七里久。势欲解，更饮酒五合为佳。

太乙备急散　治卒中恶客忤，五尸入腹，鬼刺鬼痱，及中蛊疰，吐血下血，及心腹卒痛，腹满，伤寒热毒，病六七日。
雄黄　桂心　芫花各二两　野葛三分　丹砂　蜀椒各一两　藜芦　巴豆各一分　附子五分
右九味，巴豆别治如脂，余各治下筛，以巴豆合和，更捣合和，调置铜器中密贮之，勿泄。有急疾，水服钱五匕，可加至半钱匕；老小半之。病在头，当鼻衄。在膈上吐，在膈下利，在四肢当汗出。此之所谓如汤沃雪，下手皆愈，宜秘之，非贤不传。

龙牙散　治百疰，邪鬼飞尸，万病。
龙牙　茯苓各二两半　干地黄　胡燕屎　石斛各三分　雄黄　枣膏　芍药各五分　鬼箭羽　乌头　羌活　露蜂房　曾青　真珠　桂杏仁　防风　桃奴　鬼臼　鹳骨各一两　人参　大黄各一两半　白朮二两　苏子四合　铜镜鼻　甘草　橘皮　芎藭　鬼督邮　远志　鳖甲各半两　狸阴二具　蜈蚣一枚
右三十三味，治下筛，酒服一刀圭，以知为度，当有虫从大便出。
又方　治鬼疰蛊疰，毒气变化无常者。
贝子十枚　犀角　麝香　丹砂　雄黄　蜈蚣　鲛鱼皮　丁香　鹿角　龙骨　蘘荷根　蜀椒　干姜各一分
右十三味，治下筛，酒服方寸匕，加至二匕，日三。

黑奴散　治卒得恶疰，腹胀。
釜下墨一合　盐二合
右二味合治，以水一升半，煮取八合，一服令尽，须臾吐下，即瘥。

鹳骨圆　治遁尸，飞尸，积聚，胷痛连背，走无常处，或在脏，或在腹，或奄奄然而痛。
鹳骨三寸　丹砂一作丹参　牡蛎一作牡丹　雄黄　莽草各四分　藜芦　桂心　野葛各二分　螌蝥　芫青各十四枚　巴豆四十枚　蜈蚣一枚
右十二味为末，蜜丸如小豆，每服二丸，日三，以知为度。

蜥蜴圆　治症坚水肿，飞尸，遁尸，寒尸，丧尸，尸疰，骨血相注，恶气，鬼忤，蛊毒邪气往来，梦寐存亡，留饮结积，虎狼所啮，瘈犬所咋，鸩毒入人五脏。服药以杀其毒，毒即消。妇人邪气鬼忤，亦能遣之。
蜥蜴　蜈蚣各二枚　蝱虫　杏仁各三十枚　地胆五十枚　(上庶下虫)虫四十枚　干姜四分　(石卜)硝　巴豆各七分　泽漆　鬼督邮　桑赤鸡　桃奴　犀角各二分　虎骨六分　甘草一两　芍药　甘遂各五分　(艹款)冬花三分　蜣螂十四枚
右二十味，别治巴豆、杏仁如膏，内诸药末研调，下蜜捣二万杵，丸如麻子大，食前服三丸，日一。不下加之。不取吐下者一丸，旦服。有人风冷疰癖坚二十年，得愈。

桔梗圆　治毒疰，鬼疰，食疰，冷疰，痰饮，宿食不消，酒癖诸病。
桔梗　藜芦　皂荚　巴豆　附子各二两
右五味为末，蜜和捣万杵，丸如梧子，宿不食，平旦饮服二丸。仰卧，服勿眠，至食时，膈上吐，膈下下去恶物，如科斗虾蟆子，或长一二尺。下后当大虚，口干，可作鸡羹饮五合，太极饮食粥一升。三四日病未尽，更服。忌如药法。

十疰圆　治气劳鬼冷人死尸食水土，十种疰，并宜此方。
雄黄　巴豆各二两　人参　甘草　麦门冬　细辛一作藁本　桔梗　附子　皂荚　蜀椒各一两
右十味末，蜜丸如梧子，空腹服五丸，日再，稍加，以知为度。

太乙神明陷冰圆　治诸病，破积聚，心下肢满，寒热鬼疰，长病欬逆，唾噫，辟除众恶鬼，逐邪气鬼击，客忤中恶，胷中结气，咽中闭塞，有进有退，绕脐绞痛，恻恻，随上下按之跳，手心中蝹蝹如有虫状，毒疰相染，甚至灭门。
芫青五枚　雄黄　桂心　丹砂　矾石一作礜石　藜芦　大黄各二两　真珠　附子各一两半　当归三两　麝香　人参　犀角　鬼臼　射罔　牛黄各一两　蜈蚣　蜥蜴各一枚　乌头八枚　杏仁三十枚　螌蝥　樗鸡　地胆各七枚　巴豆一分
右二十四味为末，蜜和捣三万杵，丸如小豆，先食服二丸，日再。不止稍增。以药二丸着门上，令众邪不近。伤寒服之无不愈。若至病家，及视病人，夜行独宿，服二丸，众邪不能近也。

江南度世圆　治万病症结积聚，伏尸，长病寒热，疰气流行皮中，久病着床，肌肉消尽，四肢烦热，呕逆不食，伤寒时气，恶疰汗出，口噤不开，心痛。
蜀椒三两　人参　细辛　甘草各二两　茯苓　真珠　大黄　干姜　丹砂　野葛　桂心　雄黄　麝香　鬼臼各一两　巴豆六十枚　乌头　牛黄各二分　附子　紫菀各六分　蜈蚣二枚
右二十味为末，蜜丸如小豆，饮服二丸，加至四丸，日二。加獭肝一具，尤良。

大度世圆　治万病与前状同者。
野葛一尺　牛黄　大黄　雄黄　细辛　附子　真珠　甘草　人参　射罔　丹砂　鬼臼　莽草各一两　蜀椒　麝香　鬼箭羽　茯苓　桂心　紫菀各二两　干姜三两　地胆五十枚　芫青二十枚　樗鸡三十枚　巴豆仁八十枚　蜥蜴　蜈蚣各一枚
右二十六味为末，蜜丸如小豆，饮服二丸，日三，先食服之。
又方　治疰病相染易，及霍乱中恶，小儿客忤等病。
獭肝一具　蜈蚣一枚　麝香二分　雄黄　莽草　丹砂　鬼臼　犀角　巴豆　大黄　牛黄各一两
右十一味为末，蜜丸如麻子，空腹服二丸，至三丸，以止为度。

雷氏千金圆　洽行诸气，宿食不消，饮食中恶，心腹痛如刺，及疟。
硝石三分　大黄五分　桂心　干姜各二两　巴豆仁六十枚
右五味为末，捣三千杵，蜜丸如大豆，服二丸，神验无比。已死者，折齿灌之。
又方　治遁尸，尸疰，心腹刺痛不可忍。
桂心　干姜各一两　巴豆仁二两
右三味，治下筛，以上酢和如泥，傅病上，干即易之。

八毒赤散李豫　治一切邪祟鬼疰，服之即愈。
雄黄　朱砂　礜石　附子炮　藜芦　牡丹皮　巴豆霜各一两　蜈蚣炙，一枚
右为末，炼蜜丸如小豆大，每服五七丸，无时，凉水送下。

雄朱散 【 《纲目》】 　治因丧惊忧悲哀烦恼，感尸气成诸证，变动不已，似冷似热，风气触则发。
雄黄　朱砂　桔梗　羌活　芍药　当归炒　升麻　川乌　龙脑　川芎　南星炮　山栀　陈皮　木香　莽草　白朮　枳壳　槟榔　黄芩各等分　麻黄五分　白殭蚕炒　紫苏子　虎颈骨酢炙　鬼箭羽炒，等分　蜈蚣二条，酒炙
右为细末，每服二钱，酒调下，日三服。

五邪汤 【 《千金方》，下同】 　治邪气啼哭，或歌或笑。
禹余粮　防风　桂心　芍药　独活　甘草　白朮　人参　石膏　牡蛎　秦艽各二两　防己　菖蒲　茯神　雄黄　蛇蜕皮各一两
右(口父)咀，每服五钱，水三盏，煎七分服之。

太乙神精丹　治客忤霍乱，尸疰恶气，颠狂鬼语，蛊毒妖魅，温疟，一切恶毒，无所不治。
曾青　雄黄　雌黄　磁石　丹砂各四两　金牙二两半
右，丹砂、雄黄、雌黄以酽酢浸，曾青以好酒浸，以纸密封，日中暴百日，然后各研如细粉，以酽酢拌，使干湿得所，纳土釜中，六一泥固济，安铁脚环子高一尺五寸，以渐放火，其火勿令近釜底，至一复时止，候冷出之。其药精飞化凝着釜上。五色者上，三色者次，一色者下，俱光明皎洁如雪最佳。若飞不尽，更着火如前，以鸡羽扫取，枣膏和丸如黍粒，平旦空腹服一丸，渐加一丸，以知为度。旧不用磁石、金牙，今加之。服此者，五服内必吐利，过则自定。初服如黍粒，渐加一九，至如小豆大而止，不得更大。若服药闷乱，煮木防己汤饮之即定。若欲解杀药，吃烂煮肥猪肉。久疟变肿垂死者，服一丸，即吐瘥；疟母亦差。症瘕积聚服一丸，以浆饮送下。诸卒死心下微暖者，斡开口，以浆饮调一刀圭服之。以绛囊盛丸刀圭散，系男左女右臂上，避瘴疫时气最妙。

避邪丹，治冲恶邪祟怪疫，及山谷间九尾狐精为患。
人参　赤茯神　远志　鬼箭羽　石菖蒲　白朮　苍朮　当归各一两　桃奴五钱　雄黄　朱砂各三钱　牛黄　麝香各一钱
右为末，酒糊和丸龙眼大，金箔为衣，每一丸，临卧以木香汤化下。诸邪不敢近体，更以绛囊盛五七丸悬床帐中尤妙。

苏合香丸　疗传尸骨蒸，殗殜肺痿，疰忤鬼气，卒心痛，霍乱吐利，时气，鬼魅瘴疟，赤白暴利，瘀血月闭，痃癖丁肿惊癎，鬼忤中人，小儿吐乳，大人狐狸等病。
白朮　青木香　乌犀角屑　香附子炒去毛　朱砂研水飞　诃黎勒煨取皮　白檀香　沉香　安息香另末，无灰酒一升熬膏　麝香研　丁香　荜茇各二两　龙脑研　苏合香油入安息膏内　熏陆香别研，各一两
右为细末，入研药匀，用安息香膏并炼白蜜和剂，每服旋丸如梧桐子大，早朝取井华水，温冷任意，化服四丸；老人小儿，化服一丸。温酒化服亦得。并空心服之。用蜡纸裹一丸如弹子大，绯绢袋盛当心带之，一切邪神不敢近。

　　单方

中恶：冷水和伏龙肝如鸡子大，服之必吐。 【 《千金》，下同】 
又方：温猪肪二升，顿服之。
又方：车缸脂如鸡子大，酒服。

卒忤：以盐八合，水三升，煮一升半，分二服，得吐即愈。

卒忤，小便不通：笔头七枚，烧灰，水和服之，即通。
又方：犊子屎半盏，酒三升，煮服之。亦治霍乱。
又方：黑墨为末，水服一钱匕。
又方：腊月野狐肠烧末，以水服方寸匕。死鼠灰亦佳。

卒中鬼击，及刀兵所伤，血漏腹中不出，烦满欲绝：雄黄粉酒服一刀圭，日三，血化为水。

鬼击病：用鸡屎白如枣大，青花麻一把，以酒七升，煮取三升，热服，须臾发汗。若不汗，熨斗盛火炙两胁下，使热汗出，愈。
又方：艾如鸡子大三枚，以水五升，煮取二升，顿服。
又方：吹酢少许入鼻中。

中恶：用葱心黄刺鼻孔中，血出，愈。
又方：大豆二七粒为末，鸡子黄并酒相和，顿服。
又方：使人尿其面上可愈。

治诸杂疰相连续死，亦治三十年众疰：桃根白皮一斤(口父)咀，以水二斗，煮取一斗，去滓分八九服，须令二日服尽。
又方：捣桃仁三七枚研，酒服。
又方：小芥子为末，鸡子白和傅。

尸疰鬼疰：獭肝一具阴干，治下筛，水服一方寸匕，日三。如一具不瘥，更作。

鬼疰暴心痛，面无颜色欲死：以布裹盐如弹丸大，烧令赤，置酒中消，服之利即愈。

蛊疰：雄猫儿屎烧灰，水服之。

哭疰：梳齿间刮取垢，水服之。
又方：乱发一两，腊月猪脂二合，以猪脂煎发令消烊，服之蛊死矣。
又方：熬大豆，帛裹熨之。

食疰：取釜下土鸡子大为末，酢泔清一升和服之，行五十步，吐即瘥。 【 凡食上得病名食疰。】 
又方：还取本食种数多少相似，各少许，和合布裹烧灰，如杏仁大，水服之。

治遁尸，尸疰，心腹及身有痛处不得近：取艾小挼令碎，着痛上，厚一寸余，热汤和灰令强热置艾上，冷即易，不过二三度瘥。

治遁尸，飞尸，又治暴风毒肿，流入四肢头面：用白芥子一升蒸热捣，以黄丹二两搅和，分作两分，用疏布袋盛，更蒸使热，以薄痛上，当更迭蒸袋，常使热薄之，如此三五度即定。

皮肤中痛，名曰症疰，酢和燕窠土傅之。

走疰：烧车釭令热，暂入水，以湿布裹熨病上。

三十年气疰：豉心半升，生椒一合，以水二升，煮取半升，适寒温，用竹筒缩取汁，令病者侧卧，手擘大孔射灌之，少时当出恶物。此法垂死悉治得瘥。

　　针灸

《素问》曰：人忧愁思虑则伤心，又惊而夺精，汗出于心，或遇少阴司天，天数不及，因而三虚，神明失守。盖心为君主之官，神明出焉。神既失守，神光不聚，却遇火不及岁，有黑尸鬼见之，令人暴亡。治法刺手少阳之所过，阳池穴也，复刺心俞则生。
凡饮食劳倦则伤脾，又饮食饱甚，汗出于胃，醉饱入房，汗出于脾，遇太阴司天，天数不及，因而三虚，脾神不守。盖脾为谏议之官，志意出焉。神既失守，神光不聚，却遇土不及岁，有青尸鬼见之，令人暴亡。可刺足阳明之所过，冲阳穴也，复刺脾俞即生。
人久坐湿地，强力入水，则伤肾，又遇远行，汗出于肾，或遇太阳司天，天数不及，因而三虚，肾神失守。盖肾为作强之官，伎巧出焉。神既失守，神光不聚，却遇水不及岁，有黄尸鬼见之，令人暴亡。可刺足太阳之所过，京骨穴也，复刺肾俞即生。
人恚怒气逆则伤肝，又遇疾走恐惧，汗出于肝，或遇厥阴司天，天数不及，因而三虚，肝神失守。盖肝为将军之官，谋虑出焉。神既失守，神光不聚，却遇木不及岁，有白尸鬼见之，令人暴亡。可刺足少阳之所过，丘墟穴也，复刺肝俞即生。
人形寒饮冷则伤肺，复登高疾走，喘出于肺，或遇阳明司天，天数不及，因而三虚，肺神不守。盖肺为相傅之官，治节出焉。神既失守，神光不聚，却遇金不及岁，有赤尸鬼见之，令人暴亡。可刺手阳明之所过，合谷穴也，复刺肺俞即生。
肝虚，见白尸鬼而后暴厥不知人，名曰尸卒，目中神采不变，四肢虽冷，心腹尚温，口中无涎，舌卷囊不缩者，可刺之复苏。
心虚，见黑尸鬼而后暴厥不知人，四肢虽冷，目中精采不变，气虽闭，舌不缩，未出一时，可治，刺之复苏。
脾虚，见青尸鬼而后暴厥不知人，四肢冷而身温唇温，一时可治。
肺虚，见赤尸鬼而后暴厥不知人，虽无气，手足冷，心腹温，鼻微温，目中神采不变，口中无涎，舌不卷，囊不缩者，未出一时可治。
肾虚，见黄尸鬼而后暴厥不知人，气绝四肢厥冷，心腹微温，目中精采不变，唇口焦黑，口中无涎，可救。
《千金方》曰：天府，主卒中恶风邪气，飞尸，恶疰，鬼语，遁尸。
丰隆，主厥逆，足卒青痛如刺，腹若刀切之状，大便难，烦心，狂见鬼好笑，面四肢卒痛。
旁廷在腋下四肋间，高下正与乳相当，乳后二寸陷中，俗名注市，举腋取之，刺入五分，灸五十壮。主卒中恶，飞尸，遁疰，胷胁满。
九曲中府在旁廷注市下二寸，刺入五分，灸三十壮。主恶风，邪气遁尸，内有瘀血。
百会、玉枕，主中恶，卒起僵仆，恶见风寒。
通天、络郗，主暂起僵仆。
大杼，主僵仆不能久立，烦满里急，身不安席。
中恶，灸胃脘五十壮，愈。
卒忤，灸手十指爪下各三壮；又灸人中三壮；又灸肩井百壮；又灸间使七壮；又灸巨阙百壮。
又灸心下一寸三壮。
又灸手肘文，随年壮。
一切病食疰，灸手小指头，随年壮，男左女右。
五毒疰，不能饮食，百病，灸心下三寸胃脘十壮。
水疰 【 口中涌水】 ：经云，肺来乘肾，食后吐水，灸肺俞。
又灸三阴交。
又灸期门穴，在乳下二肋间，泻肺补肾也，各随年壮。
一切疰无新久，先仰卧，灸两乳边邪下三寸第三肋间，随年壮，可至三百壮。又治诸气神良，一名疰市。
《古今医统》曰：秦承祖灸鬼法，治一切惊狂谵妄，踰垣上屋，骂詈不避亲疏等证。以病人两手大拇指，用细麻绳缚定，以大艾炷置于其中，两介甲及两指角肉四处着火，一处不着则无效，灸七壮神验。

　　医案

《丹溪心法》曰：虚病痰病，有似邪祟。盖血气者身之神也，神既衰乏，邪因而入，理或有之。若夫血气两亏，痰客中焦，妨碍升降，不得运用，以致十二官各失其职，视听言动，皆成虚妄，以邪治之必死。一少年暑月因大劳而渴，恣饮梅浆，又连得大惊三四次，妄言妄见，病似鬼邪，脉两手皆虚弦而沉数。余曰：数为虚热，弦为惊，又梅酸之浆郁于中脘，补虚清热，导去痰滞，病乃可安。遂与参、朮、陈皮、茯苓、芩、连等药，浓煎汤，入竹沥姜汁，旬日未效，众皆尤药之不对。余脉之，知其虚未复，痰未降也，仍令前方入荆沥，服旬日而安。

一人醉饱后妄见如祟，询之，系亡兄附体，言出生前事甚的。乃叔在旁叱之曰：非邪，乃食鱼腥与酒太过，痰所为耳。灌盐汤一二碗，吐痰一二升，汗大作，睡一夕而安。

《卫生宝鉴》曰：信副使许可道到雄州，请余看脉。诊之，脉中乍大乍小，乍短乍长，此乃血气不匀，邪气伤正。本官说在官宿邯郸驿中，夜梦一妇人着青衣，不见面目，以手于胁下打一拳，遂一点痛，往来不止，兼之寒热而不能食，乃鬼击也。余曰：可服八毒赤丸。本官尝读《名医录》中见李子豫八毒赤丸，为杀鬼杖子，遂与药三粒。卧时服，明旦下清水二斗效。

《医学纲目》曰：顷在徽城日，尝修和神精丹一料。庚申，余家一妇人，梦中见二苍头，一前一后，手中持一物。前者云：到也未？后应云：到也。击下，爆然有声，遂魇，觉后心一点痛不可忍，昏闷一时许。余忽忆神精丹有此一证，取三粒令服之，少顷已无病矣。云：服药觉痛止神醒，今如常矣。日后相识，稍有邪气，与一二服，无不应验。方在《千金》中，治中风之要药，但近世少得曾青、磁石，为难合尔。

《医宗必读》曰：章仲舆女在阁时，昏运不知人，苏合香丸灌醒后，狂言妄语，喃喃不休。余诊其左脉七至，大而无伦；右脉三至，微而难见。正所谓两手如出两人，此祟凭之脉也。线带系定二大拇指，以艾炷灸两介甲至七壮，鬼即哀词求去。服调气平胃散加桃奴，不日而祟绝。

　卒中暴死门

　　黄帝素问

　　　六元正纪大论

阳明司天之政，二之气，厉大至，民善暴死。
【 注　二之主客，乃君相二火，如厉大至，故善暴死。】 
少阳司天之政，三之气，民善暴死。
 【 注　司天主时之气，皆属少阳，二火相交，风热并至，故善暴死。】 
火郁之发，民病甚，则瞀闷懊憹，善暴死。
 【 注　瞀闷，肺之病。火甚精伤，故善暴死。】 
少阳所至，为暴注，瞤瘈，暴死。
 【 注　此冬病之常也。】 

　　　五常政大论

少阳司天，风行于地，其主暴速。
 【 注　风气迅速也。】 
厥阴司天，火纵其暴，其发机速。
 【 注　厥阴风木司天，则少阳相火在泉，木火相生，故火纵其暴。少阳主枢，故发机速。】 

　　　大奇论

脉至如喘，名曰暴厥。暴厥者，不知与人言。
 【 注　如喘，脉滑急，此痰水上壅也。】 

　　　脉要精微论

脉浮而散者，为眩仆。
【 注　阴上逆于阳也。】 

　　　玉机真脏论

急虚身中卒至，五脏绝闭，脉道不通，气不往来，譬于堕溺，不可为期。
 【 注　风寒之邪，卒中于身，精气一时虚夺，故急虚而五脏之气一时绝闭，脉道一时不通，气不往来，譬若堕溺之仓卒，时日难期也。】 
其脉绝不来，若人一息息：《素问》玉机真脏论新校正云：「按人一息脉五六至，何得为死？必息字误。息当作呼乃是」。五六至，其形肉不脱，真脏虽不见，犹死也。
 【 注　仓卒之病，脉绝不来，生气绝于内也。一息五六至，邪气盛于外也，不必真脏见而犹死也。】 

　　　灵枢经

黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。乘年之衰，逢月之空，失时之和，因为贼风所伤，是谓三虚。逢年之盛，遇月之满，得时之和，虽有贼风邪气，不能危之。
 【 注　乘年之衰者，六气司天在泉之不及也。逢月之空者，月郭空之时也。失时之和者，四时不正之气也。夫卫气与天地相参，与日月相应，是年之虚，月之空，时之违和，皆主卫气失常。卫气虚，则腠理疏而邪气直入于内，故为暴病卒死。】 

　　　五色篇

雷公曰：人不病卒死，何以知之？黄帝曰：大气入于脏腑者，不病而卒死矣。雷公曰：病小愈而卒死者，何以知之？黄帝曰：赤色出两颧，大如拇指者，病虽小愈，必卒死。黑色出于庭，大如拇指，必不病而卒死。
 【 注　大气入脏者，外淫之邪，入于脏腑，故不病而卒死矣。不病者，无在外之形证也。病小愈而卒死者，内因之病，脏腑相乘也。五色之见于面者，五脏之气见于色也。聚色外见者，脏真之外泄也。】 

　　金匮要略 【 汉?张机】 

　　　尸蹶

尸蹶脉动而无气，气闭不通，故静而死也。

　　医学纲目 【 明?楼英】 

　　　卒中暴厥

卒中者，卒然不省人事，全如死尸，但气不绝，脉动如故，或脉无伦序，或乍大乍小，或微细不绝，而心胷暖者是也。
中暑闷倒，急扶在阴凉处，切不可与冰水，当以布巾衣物等蘸热汤，熨脐中及气海，续以汤淋布上，令彻脐腹暖，即渐醒。如仓卒无汤处，掬道上热土于脐，以多为佳，冷即易之。古法道涂无汤，即掬热土于脐上，仍拨开作窝子，令人更溺于中，以代汤，续与竹叶白虎石膏汤。
凡觉中暑，急嚼生姜一大块，冷水送下。如已迷乱闷，嚼大蒜一大瓣，冷水送下。如不能嚼，即用水研灌之即醒。路中仓卒无水渴甚，急嚼生葱二寸许，津同咽，可抵饮水二升。
人平居无疾，忽如死人，身不动摇，默默不知人，目闭不能开，口哑不能言，或微知人，恶闻人声，但加眩冒，移时方寤，此由汗过多，血少气并于血，阳独上而不下，气壅塞而不行，故身如死。气过血还，阴阳复通，故移时方寤，名曰郁冒，亦名血厥。妇人多有之，宜白薇汤、仓公散。

　　古今医统 【 明?徐春甫】 

　　　卒死

扁鹊、《肘后方》，中恶与卒死、鬼击亦相类，为治皆参取而用之。已死，捣鲜菖蒲根绞汁灌之，立瘥。
卒中、尸厥、郁冒、中风、中暑之类，皆当发表。仲景云：郁冒欲解，必大汗出，故返魂汤用麻黄、桂枝，清魂汤用荆芥，及诸卒中用皂角、半夏(口畜)鼻取嚏，用藜芦、砒霜揩齿取痰，皆所以开发上焦，使表邪流通也。中暑忌凉水，恐闭腠理，亦此意也。
山居中恶客忤卒死者，灸脐中百壮；皂角末吹鼻；或韭汁灌耳中。
《本事方》云：世言气中者，虽不见于方书，然暴喜伤阳，暴怒伤阴，忧愁失意，气多厥逆，往往多得此疾，便觉涎潮昏塞，牙关紧急，若概作中风用，非止不相为宜，而反致杀人者，多矣。元佑庚午，余母氏亲遭此祸，至今饮恨。母氏素食，气血羸弱，因先子捐馆忧恼。忽一日气厥，牙紧涎潮，里医便作中风，大下数行，一夕而死。余因(口衔)恨至今，每见此证，急化苏合丸灌之便苏，然后随其寒热而调治之，无有不愈者。
气疾，人因气不归元，遂成气中，状如中风，仆倒昏迷，牙关紧急，只是无痰，不可误用风药，及通关利腠等辈。先以姜汁泡汤，调苏合香丸；次用七气汤、大流气饮加石菖蒲顺气而苏；继以治中汤加木香以和中，使气归道。若更不能调，则气逆而厥，又有变证。

　　证治准绳 【 明?王肯堂】 

　　　卒中暴厥

经云：暴病卒死，皆属于火。注云：火性速疾故也。然初治之药，不寒而温，不降而升，甚者?治也。俗有中风、中气、中食、中寒、中暑、中湿、中恶之别，但见卒然仆倒，昏不知人，或痰涎壅塞，咽喉作声，或口眼喎斜，手足瘫痪，或半身不遂，或六脉沉伏，或指下浮盛者，并可用麻油、姜汁、竹沥，调苏合香丸。如口噤，抉开灌之，或用三生饮一两，加人参一两，煎成入竹沥二三杯，姜汁少许。如抉不开，不可进药，急以生半夏为末，吹入鼻中，或用细辛、皂角、菖蒲为末，吹入得嚏则苏。此可以验其受病深浅，则知其可治不可治。若口开手撒遗尿者，虚极而阳暴脱也，速用大料参、芪接补之，及脐下大艾灸之。
痰涎壅盛者，宜吐之，急救稀涎散：猪牙皂角，肥实不蛀者四挺，去黑皮；晋矾光明者一两，各为细末研匀，轻者五分，重者三字，温水调灌下。又碧霞散：拣上色精好石绿研筛，水飞再研，取二三钱，同冰片三四豆许研匀，以生薄荷汁合温酒调服之。二药不大呕吐，但微微令涎自口角流出，自苏。
旧说口开心绝，手撒脾绝，眼合肝绝，遗尿肾绝，声如鼾肺绝，皆为不治之证。然五证不全见者，速服参芪膏，灸脐下，亦有得生者。
若中人发直吐清沫，摇头上撺，面赤如妆，汗缀如珠，或头面赤黑，眼闭口开，气喘遗尿，皆不可治。
诸中，或未苏或已苏，或初病或久病，或吐出紫红色者死。
《传心方》云：治男子妇人涎潮于心，卒然中倒，当实时扶入暖室中，扶策正坐，当面作好酢炭熏之，令酢气冲入口鼻内，良久，其涎潮聚于心者自收归，轻者实时苏醒，重者亦醒人事。惟不可吃一滴汤水入喉也。如吃汤水，则其涎永系于心络不能去，必成废人。
风邪中人，六脉多沉伏，亦有脉随气奔指下洪盛者。浮迟吉，坚大急疾凶。浮迟为寒，虚大为暑，不当暑则为虚。浮濇为湿，浮大为风，浮数无热亦为风。微而数、浮而紧、沉而迟皆气中。又凡风应人迎，气应气口。洪大为火，滑为痰。或浮而滑、沉而滑、微而虚者，皆虚与痰，更当察时月气候，及其人之起居，参以显证而定病之主名，以施治疗。

　　石室秘箓 【 清?陈士铎】 

　　　暴死

死治者如人死厥，不醒人事，中风不语，或感鬼神之祟，或遇山魈之侵，一时卒倒，不醒人事是也。此等病是邪气中之，痰迷心窍也。怪病多起于痰，不必惊惶，治其痰而病自愈。然而邪之所凑，其气必虚，用祛痰之药，加入于补正之中，则病去如扫，死者重生。方用白朮五钱，人参、茯苓、半夏、天南星各三钱，白芥子一钱，生附子五分，生姜一大块捣汁，水半酒半，共二碗，煎八分，服。外用皂角刺为末。入研皂角刺时，先用纸一张，湿透封住同在之人鼻孔，然后研为细末。取一匙于鹅翎管，吹入病人鼻孔内，必取喷嚏，以前药灌之立醒，必吐出痰水半盆或一盆，如胶如汤之类，或黄黑青红之色，人自然困倦欲睡，不可惊他，任他自睡。醒来，用人参、半夏、白薇各一钱，白朮五钱，茯苓、白芥子各三钱，陈皮、甘草各五分，水煎服，一剂痊愈。此死治之一法也。盖人之中邪，必由元气之虚，邪遂乘虚而入，故用人参以助其正气，而以半夏、白芥子以祛邪与痰，天南星尤能人心而祛邪，用附子猛烈之将，单刀直入，邪自惊退，故一下口而邪即外越上涌出矣。然邪出之后，当纯补胃气，故又不用祛痰之剂，而竟用健脾补胃之品也。更有死证治法，如尸厥之证，亦是气虚，当用人参一两，白朮、半夏、茯苓各五钱，菖蒲一钱，陈皮五分治之。虽同是中邪，然前证是阳邪，此乃遇阴邪也。阳邪者日间遇之，阴邪者夜间遇之也。后方虽亦用人参以补正，而终不用南星之类，直入其心中也。如不能语言，亦用皂角末吹之。倘前二证俱遗尿手撒则多不能救，否则皆一剂回生也。以上二证，皆死治之法也。触类旁通，头头是道。大约治邪之法，二方足以包括，再看病之轻重，用药之多寡，则得之矣。
人卒然见鬼卒倒，或在神庙之内，或在棺椁之旁，偶遇尸气，感中阴邪鬼魅，不省人事者，以瓜蒂散吐之，必然吐痰如涌泉，倾盆而出，鬼若远走则已。吐后仍见鬼者，痰未净也，又用前瓜蒂吐之，以不见鬼为度。后用白朮一两，茯苓五钱，白薇、神曲、炮姜各一钱，陈皮五分，水煎服。此法可治贫穷之人。

　　方

黄龙丸 【 《医统》，下同】 　治中暑卒死不知人，或身热恶寒，头痛，状如伤寒；或往来寒热，烦渴，呕吐泄泻。常服去暑毒，分阴阳。
硫黄　硝石各一两　寒食面四两　雄黄明者　滑石　白矾各研细，半两
滴水丸，新汲水下五丸，渐加至二十丸，口噤者水化灌下。中暑忌冷，此药冷水下者，乃热因寒用。

还魂汤　治卒死客忤暴厥。
麻黄去节，一两　杏仁三十五枚　炙甘草半两
右三味，水四升，煮升半，去渣，令随咽之。通治诸感，卒中忤暴击，飞尸诸魇，忽气绝无复觉，或已无脉，口噤拗不开，汤入口不下者，分病人发左右提擒肩引之，药下，复进一服，须臾苏。《千金》有桂。

破棺散　一名散生散。治卒死中恶，诸暴绝死，及石木所压，溺水血缢，一切横死，但心口温者，并皆治之。
半夏泡七次
右为末，以大豆许吹入鼻中，得嚏即活。

朱砂丸　治卒中恶垂死。
朱砂细研　附子炮去皮脐　雄黄细研，各一两　巴豆二十粒，取仁搥去油　麝香研，一分
右研匀，炼蜜和捣丸麻子大，每服三丸，不拘时，粥饮下。如不利，更加三丸至七丸，以利为度。

朱犀散　治卒中恶气鬼邪，或因暮夜如厕，或出郊野，或游空室，或人所不至之地，忽然见鬼物，鼻口吸着恶气，卒然仆倒，四肢厥冷，两手握拳，口鼻出清血，性命逡巡，须臾不救。此与尸厥相同，但腹不鸣，心胁俱暖，切勿移动，即令人围绕，焚爇麝香或安息香、乳香、苍朮之类，候醒方可移归。
大朱砂　麝香研，各一两　犀角镑研末，半钱
右为细末研匀，每服二钱，井华水调灌服。

韭根茱萸汤 【 仲景】 　救卒死。
韭根一把　吴茱萸炒，八两　乌梅十四个
右以水一斗，槟榔七个，煮三沸。槟榔浮者生，沉者死。煮取三升，去滓分饮之。

苏合香丸　疗传尸骨蒸，殗殜肺痿，疰忤鬼气，卒心痛，霍乱吐利，时气鬼魅瘴疟，赤白暴痢，瘀血月闭，痃癖丁肿，惊癎，鬼忤中人，小儿吐乳，大人狐狸等病。
白朮　青木香　乌犀角屑　香附子炒去毛　朱砂研水飞　诃黎勒煨取皮　白檀香　沉香　安息香另末，无灰酒一升熬膏麝香研　丁香　荜茇各二两　龙脑研　苏合香油入安息膏内　熏陆香别研，各一两
右为细末，入研药匀，用安息膏，并炼白蜜和剂，每服旋丸如梧桐子大，早朝取井华水，温冷任意，化服四丸，老人小儿化服一丸，温酒化服亦得，并空心服之。用蜡纸裹一丸如弹子大，绯绢袋盛，当心带之，一切邪神不敢近。

三物备急丸 【 仲景】 
大黄　干姜　巴豆去皮、尖、心、敖，如脂，各一两
右药各须精新，先捣大黄干姜为末，研巴豆内中，合捣千杵，蜜和丸，器中贮之。主心腹诸卒暴百病。中恶客忤，心腹胀满，卒痛如锥刺，气急口噤，停尸卒死者，以热苦酒服大豆许三四丸。或不下，捧头起灌令下咽，须臾当差。如未瘥，更与三丸，当腹中鸣，即吐下便瘥。若口噤，亦须折齿灌之。
又方　解一切暑毒欲死者，便服之立苏。
半夏酢一升半煮尽焙干，四两　肉桂去皮　赤茯苓各半两　甘草　白茯苓各一两
右为末，用生姜汁面糊丸如桐子大，每服五十丸，热水下。予夏日登途，常带此药于箧笥中，防诸缓急。及仆价俱每日一服，无伏暑之疾，奇验不一。

附子理中汤　治五脏中寒，口噤，四肢强直，失音不语。昔有武士守边，大雪山帐外，忽运倒，时灌以此药两剂，遂醒。
大附子炮去皮脐　人参　干姜炮　甘草炙　白朮各等分
右剉为散，每服四大钱，水一盏半，煎七分，去渣，空心服。口噤则斡口灌之。

　　单方

凡中暍死，不可使得冷，得冷便死。方用屈草带绕暍人脐，使三两人溺其中，令温。亦可用热泥和屈草；亦可扣瓦碗底及按车缸以着暍人，取令溺，须得流去。此谓道路穷，卒无汤，当令溺其中，欲使多人溺取令温。若汤便可与之。不可溺及车缸，恐此物冷。暍既在夏月得，热泥土，暖车缸，亦可用也。 【 仲景，下同】 

救卒死方：薤捣汁，灌鼻中。
又方：雄鸡冠割取血，管吹内鼻中。
又方：猪脂如鸡子大，苦酒一升，煮沸，灌喉中。
又方：鸡肝及血涂面上，以灰围四旁立起。
又方：大豆二七粒，以鸡子白并酒和，尽以吞之。

救卒死而壮热者：矾石半斤，以水一斗半煮消，以渍脚令没踝。

救卒死而目闭者：骑牛临面捣薤汁灌耳中，吹皂荚末鼻中，立效。

救卒死而张口反折者：灸手足两爪后十四壮了，饮以五毒诸膏散有巴豆者。

救卒死而四肢不收失便者：马屎一升，水三斗，煮取二斗，以洗之。又取牛洞 【 稀粪也】 一升，温酒灌口中；灸心下一寸，脐上三寸，脐下四寸，各一百壮瘥。

救小儿卒死而吐利，不知是何病：用狗屎一丸，绞取汁以灌之。无湿者，水煮干者取汁。

尸蹶脉动而无气，气闭不通，故静而死也。用草蒲屑内鼻两孔中吹之，令人以桂屑着舌下。
又方：剔取左角发方寸，烧末，酒和灌令入喉，立起。

治热暍：取道上热尘土，以壅心上，少冷即易，气通止。
又方：令暍人仰卧，以热土壅脐上，令人尿之，脐中温即愈。 【 《千金》，下同】 
又方：可饮热汤，亦可内少生姜、橘皮、甘草煮饮之，稍稍咽，勿顿使饱。但以垫土及热灰土，壅脐上佳。
又方：浓煮蓼取汁三升，饮之即愈，不瘥更灌。
又方：张死人口令通，以暖汤徐徐灌口中，小举死人头，令汤入腹，须臾即苏。
又方：使人嘘其心，令暖，易人为之。
又方：抱狗子若鸡，着心上熨之。
又方：房上南畔瓦，热熨心，冷易之。
又方：灌地浆一盏即愈。
又方：地黄汁一盏服之。
又方：水半升，和面一大抄服之。

朱砂符，治卒中恶气绝。朱砂书舌作鬼字，额上书之良。 【 《医统》，下同】 

卒死心头微热：用百草花曝干，水渍封埋百日，砂锅内连水熬稠，丸皂角子大，令患人口含一丸，须臾即活，大妙。

中鬼气卒死，口鼻出血：用雄黄末一钱，桃叶煎汤下。

中恶客忤睡死：用麝香一钱研，和酢二合，灌之即苏。

尸厥奄然死去，腹中气鸣：用生姜汁半盏，和酒煎沸灌之，仍灸丹田、百会、气海穴。

卒死无脉，无他形候，阴阳俱竭故也。牵取牛临鼻上二百息，牛舐必瘥。牛不从，当着盐汁涂面上，牛即肯舐。 【 《千金》，下同】 
又方：牛马屎绞取汁饮之。无新者，水和干者亦得。《肘后方》云：干者以人溺解之。

中暑发昏：以新汲水滴两乳，以扇搧之；重者以地浆灌之则醒。若与水饮则死。

　　针灸

《灵枢经》曰：太阳根于至阴，结于命门。命门者目也。太阳为开，开折则肉节渎而暴病起矣。故暴病者取之太阳，视有余不足。皮肉宛膲而弱也。
《素问》曰：邪客于手足少阴太阴足阳明之络，此五络皆会于耳中，上络左角。五络俱竭，令人身脉皆动而形无知也，其状若尸，或曰尸蹶，刺其足大指内侧爪甲上去端如韭叶，后刺足心，后刺足中指爪甲上各一痏，后刺手大指内侧去端如韭叶，后刺手心主少阴锐骨之端，各一痏，立已。不已，以竹管吹其两耳，鬄其左角之发方一寸，燔，饮以美洒一杯。不能饮者，灌之立已。
《甲乙经》曰：尸厥死不知人，脉动如故，隐白、大敦主之。恍惚尸厥头痛，中极及仆参主之。
尸厥暴死，金门主之。
《伤寒论》曰：少阴脉不至，肾气微少，精血奔，气促迫，上入胷膈，宗气反聚，血结心下，阳气退下，热归阴股，与阴相动，令身不仁，此为尸蹶，当刺期门、巨阙。
《千金方》曰：隐白、大敦，主卒尸厥不知人，脉动如故。
中极、仆参，主恍惚，尸厥，烦痛。
金门，主尸厥暴死。
内庭，主四肢手足闷，久持之；厥热，胫痛，腹胀，皮痛者，使人久持之。
卒死无脉，无他形候，阴阳俱竭也。火炙熨斗，熨两胁下，又治尸厥。
针间使各百余息，又灸鼻下人中，一名鬼客厅。《肘后方》云：又治尸厥。
《医学纲目》曰：气昏运，取夺命。在曲泽上，针入三分，先补，候气回后泻，不可离手，忌灸。如不苏，取脐中。又脐中灸七壮，忌针。此二穴能起死回生。
又法：取尸蹶，玉泉八分，补十呼，得气即泻；隐白三分，先补后泻，补生泻成；更于两胁颊颊熨之。
鬼击：支沟二分，先补后泻，补生泻成；三里补十呼，泻五呼。此二穴刺之气不至，无问其数，刺之气至，去之勿复刺。
《证治准绳》曰：卒中眼上戴不能视者，灸第二椎骨、第五椎上各七壮，一齐下火炷，如半枣核大。

　　医案

《儒门事亲》曰：一夫病痰厥，不知人，牙紧，诸药不能下。戴人问侍病者，口中曾有涎否？曰：有。戴人先以防风藜芦煎汤，调瓜蒂末灌之，口中不能下，乃取长蛤甲磨去刃，以纸裹其尖，灌于右鼻窍中，嘓然下咽有声，复灌其左窍，亦然。戴人曰：可治矣。良久涎不出，遂以砒石一钱又投之鼻中，忽偃然仰面，似觉有痛，斯须吐胶涎数升顿苏。砒亦寻常勿用，以其病大，非此莫能动。然无瓜蒂，亦不可使用，宜消息之。

丹溪曰：郑兄年近六十，奉养受用之人也。仲夏久患滞下，而又犯房劳。忽一晚，登厕，两手疏散，两眼开而无光，尿自出，汗如雨，喉如锯，呼吸甚微，脉大而无伦，且无部位，可畏之甚，予急令煎人参膏，且先与灸气海穴，炷如小指大，至八十壮，右手能动；又三壮，唇微动，参膏亦成，遂与一盏，半夜后尽二盏，眼能动，尽二斤方能言而索粥，五斤而痢止，数十斤而安。

《医宗必读》曰：杨方壶夫人忽然运倒，医以中风药治之，不效，迎余诊之。左关弦急，右关滑大而软，本元气不足，又因怒后食停，先用理气消食药，得解黑屎数枚，急以六君加姜汁服四剂而运止；更以人参五钱，芪、朮、半夏各三钱，茯苓、归身各二钱，加减调理，两月而愈。此名虚中，亦兼食中者。

邑尊张太羹令郎，丙子六月间未申时，运绝不知人，至更余未苏，此得之生冷太过也，皂角末吹鼻中无嚏，举家惊惶。余以皂角灰有性，新汲水灌之；更取沉檀焚之，俾香气满室以达其窍，至子后方苏。服十味香薷饮而安。此暑中挟虚者。

给谏晏怀泉夫人先患胷腹痛，次日卒然运倒，手足厥逆。时有医者以牛黄丸磨，就将服矣。余诊之六脉皆伏，气口稍动，此食满胷中，阴阳痞隔，升降不通，故脉伏而气口独见也。取陈皮、砂仁各一两，姜八钱，盐三钱，煎汤以指探吐，得宿食五六碗，六脉尽见矣。左关弦大，胷腹痛甚，知为大怒所伤也，以木香、青皮、橘红、白朮、香附煎成，与服两剂，痛止；更以四君子加木香、乌药，调理十余日方瘥。此食中兼气中者。
古今图书集成医部全录卷三百二十九

　诸哽门

　　千金方 【 唐?孙思邈】 

　　　诸治大法

凡疗病者，皆以其类治之，岂宜以鸬鹚主鱼哽，狸虎治骨哽耶？至于竹篾、薤白、嚼筋、绵蜜等事，乃可通用耳。

　　古今医统 【 明?徐春甫】 

　　　从类治法

陈无择云：治法皆以类从。如鸬鹚豺獭治鱼骨，磁石治针，发灰治发，狸虎治诸骨，亦各从其类也。

　　　吐法最妙

凡物哽者，盖以食入喉而不顺，致物刺住而不能下，推之以理，反而上出则为顺焉。为治者即当涌吐，乘其饮食之出而上逆，此其顺而易为，如拔刺之法也。若刺之深者，必欲推下，非惟理势不能延迟，日久则咽哽渐肿，其刺愈深，腹中饮食消尽，虽欲涌吐而无推送之物矣，欲食而不能下，如此因循，多致不救。
凡治哽，所伤之物下咽，不可便与米汤米饭吃，恐米粒入疮口中，且吃羹数日为美。后单方中呪，能治一切诸物诸骨，并丝发缠喉不下。《内经》曰：不因气动而生病于外者，愚意宜用藏经呪法治之是也。

　　单方

诸哽取鹿筋渍之令濡，合而索之，大如弹丸，以线系之，持筋端吞之入喉，推至哽处，徐徐引之，哽着筋出。
又方：作竹篾刮令滑净，绵裹内咽中，令至哽处，可进退引之，哽即随出。
又方：用绵二两，以蜜煎使热，的的尔，从外薄哽所在处，灼瓠以熨绵上，若故未出，复煮一段绵，以代前用者，并以皂荚屑少少吹鼻中，使得嚏，哽出。
又方：煮薤白令半熟，小嚼之，以线系薤中央，捉线吞薤下，候至哽处，牵引，哽即出矣。
又方：以虎骨末若狸骨，服方寸匕。
又方：瞿麦末，服方寸匕。

鱼骨哽：用鸬鹚屎，服方寸匕。
又方：口称鸬鹚七遍，用水咽下则下。
又方：服橘皮汤。
又方：服沙糖水。
又方：烧鱼网灰，服方寸匕。必效方，以鱼网复头立下。骨鲠在喉，众治不出，取饴糖丸如鸡子黄大，吞之不去，更吞，渐大作丸，可至十丸止。
又方：烧虎狼屎服之。
又方：吞猪膏如鸡子，不瘥，更吞，瘥止。

食中吞发咽不下绕喉：取乱发烧末，酒服一钱匕。

误吞钱方：艾蒿五两，以水五升，煮取一升，顿服之即下
又方：服蜜二升即出。
又方：末火炭，酒服方寸匕，水服亦得。

吞金银镮及钗：白糖二斤，一顿渐渐食之，多食亦佳。
又方：吞水银一两，再服之。

误吞镮及指彄：烧鴈毛二七枚，末之；鹅羽亦得。

误吞钗方：曝韭令萎，蒸熟勿切，食一束即出。或生麦叶筋缕，如韭法皆可用，但力薄，多食自消。

误吞铜铁而哽者：烧铜弩牙令赤，内酒中饮，立愈。

误吞钉针及箭镞等：但多食脂肥肉，令饱，自裹出。

误吞针方：取悬针磁石末，饮服方寸匕，即下。《古今录验》曰：吞针在喉，服磁石末则入腹。若含磁石口中，或吸针而出耳。

诸鱼骨哽久不出：以皂角少许吹入鼻中，得嚏哽出，多秘此方。 【 《本事》】 

鱼骨哽不可出者：取獭爪于项下爬之，亦可煮汁食之。

治哽：用蝼蛄胆一枚吞下，亦治刺不出，傅之刺即出。 【 《外台》】 

鱼骨横喉中六七日不出：取鲤鱼鳞皮合烧作屑，水服之即出，未出再服。 【 《录验》】 

骨哽不得出：砂仁、甘草为末，绵裹含，徐徐咽津，久随痰出。

鱼骨哽：小嚼韭白，令柔，以细绳系口中，吞韭到哽处，引之，哽骨即随出，验。
又方：水一盏，自默以左眼睛于水中书龙字服之，不过二盏则下。小儿遇哽，大人如前书水中，服之，妙。
又方：用山栗红果独根向下者，取来与玉簪花根同捣自然汁，用竹管灌入喉中。不可着牙，着牙则牙化。山栗果，山楂也。

鸡骨哽：以鸡汁化哽药下，或食饧糖一大块，满吞下。
又方：用狸骨烧灰调下少许效。 【 陈氏方】 

鱼刺哽：金凤花嚼烂噙下。无子，用根捣烂绞汁下。
又方：用鱼骨顶在头上，欬声则出。
又方：用本鱼骨左右手反复掷背后，立出。
又方：用萱草根捣取汁，吞之立下。
又方：用蔷薇根为末，水调方寸匕。

诸骨哽：以野苎根捣烂如泥，如龙眼肉大，化下。如被鸡骨哽者，以鸡羹化下。鱼骨哽，以鱼羹化下。
又方：用楮实子捣汁服。

鱼骨哽：用橄榄，味濇，食久则甘，嚼汁咽下。 【 《衍义》】 

骨哽：用鹿角为末，含咽津下。 【 《斗门方》】 

发哽：用旧木梳烧灰，酒调下。

食鱼骨下肚内刺痛：煎吴茱萸汤一盏饮之，骨软而小；或用好米酢饮半盏，亦软而痛止。 【 丹溪】 

误食麦芒刺入喉中：将鹅倒提，口流涎以碗盛之，饮少许，即随涎而下。

篾刺入喉：用多年竹篱棍，急流水煎汤服。

误吞铜钱在喉：用生慈姑捣汁，呷饮。 【 《山居》】 

误吞铜钱并金银物在喉：以胡粉一两，捣硝石少许服，作二服。如吞金银在腹中，服此俱消下。 【 《外台》】 

钱哽：艾一把，水五升，煎一升顿服，便下。
又方：百部根四两，酒一升浸一宿，温服一升。 【 钱氏方】 

鱼骨竹木等物哽咽不下：用象牙屑为末，水调一钱服。
又法：道藏经神呪曰：吾请老君东流顺水，老君奉敕摄摄，摄法毒水；吾托大帝尊不到称吾者，各各现帝身，急急如律令，奉敕！摄一气念七遍。又以左手屈中指无名指，作三山印，上坐净水一碗，右手掐卯文作金鎗印，左手在下，右手在上，左手象地，右手象天，虚挽虚卓，九次为定；左足横，右足竖，作丁字立，如法作望日月灯火吸气一口，吹在盏内。此法百无禁忌，用法之时，以正神气是也。

又神方呪法：治骨哽急无药处，用新水一盏，呪曰：吾顺东流岂毒业，急急如律令！一气念七遍，摄望日月灯光，收气吹入水中，令患人大吃三口水，须臾即下。九龙入洞法：左手掐三山诀，捧净水一盏向东，右手掐剑诀，写云龙鬼三字于水内，念呪云：此盏化为东洋大海，咽喉化作万丈深潭，九龙入洞之法，吾奉太上老君急急如律令，敕！吞法水一口，哽随化。今人每用寸长竹竿九节，置口中，如法吞，若无物。

骨哽入喉：用缩砂、甘草各等分，右为末，以绵裹少许噙之，旋旋咽津，久之即出。 【 《纲目》】 

　　医案

《儒门事亲》曰：一小儿误吞一钱，在喉中不下，诸医皆不能出，亦不能下，乃命戴人。戴人熟思之，忽得一策，以凈白裱纸令卷实如箸，以刀纵横乱割其端，作鬅鬠之状。又别取一箸缚针钩于其端，令不可脱。先下咽中，轻提轻抑探之，觉钩入于钱窍，然后以纸卷纳之咽中，与钩尖相抵，觉钩尖入纸卷之端，不碍肌肉，提之而出。

《医说》曰：一儿误吞钓鱼钩在喉，诸医不能措手。一人偶见钓钩虽在喉，而钩线幸在外，遂以意疗，用数珠子穿在钩线上，逐个送喉中，以数珠抵钩顶其利嘴，一掣而钩出，遂获安。

《古今医统》曰：一富家子被鸡骨哽喉，百方莫能治。一叟见云：我有手法取之，不劳药饵。急取新绵、白糖二物，将绵裹糖如梅大，其子咽下入喉间，留绵一半于外，时时以手牵掣，待喉中作痒，忽然痰涎壅出，其骨粘于绵上而出，遂愈。

一稚子以线锤置口中，误吞之，有胡僧啖以饧糖半斤，即于谷道中随粪而下。僧云：凡误吞五金，皆可啖饧也。

一小儿误吞金网圈一个。或云：急用韭菜熟而勿断，与蚕豆同咽之，不过二次，其金圈?大便出矣。

　五绝门

　　单方

救自缢死，旦至暮，虽已冷，必可治。暮至旦小难也。恐此当言忿气盛故也。然夏时夜短于昼，又热，犹虑可治。又云：心下若微温者，一日以上，犹可治之。将死人徐徐抱解，不得截绳，上下安被卧之；一人以脚踏其两肩，手少挽其发，常弦弦勿纵之；一人以手按据胷上数动之；一人摩捋臂胫屈伸之。若已僵，但渐渐强屈之，并按其腹。如此一炊顷，气从口出，呼吸眼开，而犹引按莫掇，亦勿苦劳之。须臾可将少桂汤及粥清含与之，令濡喉，渐渐能咽及，稍止。若向令两人以管吹其两耳甚好。此法最善，无不活者。 
【 仲景，下同】 

救溺死方：取灶中灰两石余，以埋人，?头至足，水出七孔即活。

凡魇死不自觉者，慎灯火，勿令人手动，牵半临其上即觉。若卒不能语，取东门上鸡头为末，以酒服之。 【 《千金》，下同】 

治卒魇死，捣韭汁灌鼻孔中，剧者灌两耳。

鬼魇不卧：伏龙肝为末，吹鼻中。
又方：皂荚为末，如大豆许，吹鼻中，嚏则气通，起死回生。

辟魇：用雄黄如枣大，系左腋下，令人终身不魇。仲景云：男左女右。
又方：灸两足大趾丛毛中，各二七壮。《肘后方》云：华佗以此法救卒死中恶。

自缢者，切不可割断绳子，以膝盖或用手厚裹衣物紧顶壳道，抱起解绳放下，揉此项痕，搐鼻及吹其两耳，待其气回，方可放手。若便泄气，则不可救矣。

救自缢死：安定心神，徐缓解之，慎勿割绳断，须抱取。心下犹温者，刺鸡冠血滴口中即活。男雌女雄。 【 《肘后方》】 
又方：鸡屎白如枣大，酒半盏和，灌及鼻中，尤妙。
又方：以蓝汁灌之。 【 《千金》】 

自缢死，但身温未久者：徐徐放下，将喉气管捻圆，揪发向上，揉擦，用口对口接气，粪门用火筒吹之；以半夏皂角(口畜)鼻，以姜汁调苏合香丸灌之；或煎木香细辛汤调灌亦得，得苏可治。绳小痕深过时者，不治。

卒堕颠压倒打死，心头温者，皆可救。将本人如僧打坐，令一人将其头发控放低，用半夏末吹入鼻内，如舌，却以生姜汁香油打匀灌之。

溺水死者：捞起以尸横伏牛背上，无牛，以凳控去其水。冬月以绵被围之，却用皂角以生姜自然汁灌之，上下从炒姜擦之，得苏可治。若五孔有血者，不治。

溺水者：放大凳上睡着，将脚后凳脚起二砖，却蘸盐擦脐中，待其水自流出。切不可倒提出水。此数等但心头微热者，皆可救治。
又方：溺水死一宿者，尚可活，捣皂角绵裹纳下部，须臾出水即活。

魇死：不得近前唤，但痛咬其脚跟，及唾其面。不醒者，移动些少卧处，徐徐唤之。元有灯则存，无灯切不可点灯。

卧忽不寤，勿以火照之，杀人。但痛囓大拇指际，而唾其面，则活。取韭捣汁吹鼻孔，冬月用韭根取汁灌口中。 【 《肘后方》】 
又方：雄黄捣末，细筛，以管吹入鼻孔中。

神虚气浊，风痰客于心肺，所以得梦不觉，浊气闭塞而死。气动不苏，面青黑者不治。急以(口畜)鼻散引出痰，次以苏合香丸导动清气，身动则苏。若身静色陷者不治。 【 《准绳》】 

五绝乃缢死、跌死、魇死、淹死、压死是也。世人祸成仓卒，往往不救。然此等之死，五脏未绝，因外来之祸而枉死者也。其魂魄守于尸旁，相去未远，苟以神术招之，魂魄即附体而可生也。我传神符一道，先书黄纸上，焚化在热黄酒内，掘开牙关，灌入喉中；后再用药丸化开，亦用黄酒调匀，以人口含药水，用葱管送于死人喉内，少顷即活。药丸名救绝仙丹。山羊血、菖蒲、苏叶各二钱，人参、制半夏各三钱，红花、皂角刺、麝香各一钱，各为末，蜜为丸如龙眼核大，酒化开用。修此丸时，端午日妙。如临时，不必如许之多，十分之一可也。此方神奇之极，闲时备药修合一料，大可救人。若到临期，缓不济事。此方不特救五绝，凡有邪祟昏迷，一时卒倒者，皆可灌之，以起死回生也。

神符：(缺图)。无咒，但书符时，一心对雷真君及天医使者书之，自然灵应无比。 【 《石室秘箓》】 

　怪病门

　　单方

项疮皮断　一人项上生疮如樱桃大，有五色，疮破则项皮断，但逐日饮牛乳自消。

四肢有声　一人寒热不止，经月后四肢坚如石，以物击之，一似钟磬声，日渐瘦恶，用茱萸、木香等分煎汤饮，即愈。

大肠寸截　一人大肠头出寸余，痛苦，直候干，自退落，又出，名为截肠病。若肠尽乃不治，但初截寸余可治。用脂麻油盛之，以臀坐之自入，饮大麻子油数升，愈。

鼻水成虾　一人鼻中腥臭水流，以碗盛之，有铁色虾鱼如粳米大，走跃不住，以手捉之，即化为水，此肉坏矣。食鸡肉，一日二次，任意馔食，月余愈。

前阴出粪　一妇人小便中出大粪，名交肠，服五苓散效。如未尽愈，可用旧幞头烧灰，酒服之。

足胫流髓　一人两足心凸如肿，上面生黑色豆疮，硬如钉子钉了，履地不得，胫骨有碎孔，髓流出，身发寒颤，惟思饮酒，此是肝肾气冷热相吞，用炮川乌头末傅之，煎韭子汤服效。

四肢节解　一人四肢节脱，但有皮连，不能举动，名曰筋解。用酒浸黄芦三两，经一宿取出，焙干为末，每服二钱，酒调下，服尽安。

茎健漏精　一人玉茎硬不痿，精流无歇，时时如针刺，捏之则脆。乃为肾满漏精疾，用韭子、破故纸各一两为末，每服三钱，水一盏，煎至六分，日三次饮之，愈则住服。

喉窍臭气　一人咽喉间生肉，层层相迭，渐渐肿起不痛，多日乃有窍子，臭气自出，遂退饮食，用臭橘叶煎汤，连服愈。

脐内生虫　一人腹中如铁石，脐中水出，旋变作虫行之状，绕身匝啄，痒痛难忍，拨扫不尽。用浓煎苍朮汤浴之，以苍朮末入麝香少许，水调服痊。

眼见飞走　一人眼前常见诸般禽虫飞走，以手捉之，则无。乃肝胆经为疾，用酸枣仁、羌活、元明粉、青葙子花各一两，为末，每服二钱，水一大盏，煎至七分，和滓饮，一日三服。

大肠生虫　一人大肠虫出不断，断之复生，行坐不得，用鹤虱草为末，水调五钱，服之自愈。

眼珠突垂　一人眼睛垂出，至鼻如角，黑色，痛不可忍，或时时大便血出，名曰肝胀。用羌活煎汁数服自愈。

应声怪虫　一人腹中有物作声，随人语言，用板蓝汁一盏，分五服服之，又名应声虫，当服雷丸自愈。

嗜油发虫　一人日饮油四五升以来，方始快意，长得吃则安，不尔则病。此是发入胃，被气血裹了化为虫也。用雄黄半两为末，水调服，虫自出，如蛇形者，置于油中，逡巡间连油泼之长江。

失说物望　一人卧于床，四肢不能动，只进得食，好大言说吃物，谓之失说物望病。治法如说食猪肉时，便云：你吃猪肉一顿。病者闻之即喜。遂置肉令病人见，临要却不与吃，此乃失他物望也，当自睡中涎出便愈。

指断筋连　一人手十指节断坏，惟有筋连，无节肉，虫出如灯心，长数尺余，遍身绿毛，名曰血余。以茯苓、胡黄连煎汤饮之，愈。

皮内波声　一人遍身皮底混混如波浪声，痒不可忍，抓之血出，不能解，谓之气奔，以人参、苦杖、青盐、细辛各一两，作一服，水二碗，煎十数沸，去渣，饮尽便愈。

眼白变黑　一人眼白浑黑，见物依旧，毛发直如铁条，虽能饮食，不语如醉，名曰血溃。用五灵脂为末二钱，酒调下。

疮肉蝶飞　一人因着艾灸火，痂便退落，疮内出鲜肉片子，飞如蝶形状，腾空去了，痛不可忍。是血肉俱热，用大黄、(石卜)硝各半两为末，水调下，微利即愈。

遍身出虱　一人临卧，忽浑身虱出，约至四五升，随至血肉俱坏，每宿渐多痒痛，不可言状，惟吃水卧床，昼夜号哭，舌尖出血不止，身齿俱黑，唇动鼻开，但饮盐酢汤十数碗即安。

毛发如铁　一人眼赤鼻张，大喘，浑身出斑，毛发如铜铁，乃胃中热毒气结于下焦。用白矾、滑石各一两为末，作一服，水三碗，煎至半合，不住饮，候静乃安。

皮内蟹行　一人病，皮中有虫，如蟹走，作声如小儿啼，乃筋肉为火之化。用雷丸、雄黄各一两为末，掺在猪肉片上，炙熟吃尽，自安。

手足肉刺　一人手足甲忽然长，倒生肉刺如锥，痛不可忍，吃葵菜自愈。

鼻中长毛　一人鼻中出毛，昼夜可长一二尺，渐渐粗圆如绳，痛不可忍，虽忍痛摘去一茎，后即更生。此因食猪羊血过多。遂用乳香、硇砂各一两为末，以饭圆梧桐子大，空心临卧各一服，水下十粒，自然退落。

疮如猫眼　一人面上及遍身生疮，似猫儿眼，有光彩，无脓血，但痛痒不常，饮食减少，久则透骨，名曰寒疮。多吃鱼鸡葱韭自愈。

肠从胁出　一人胁破肠出，臭秽，急以香油抹肠，用手送入，煎人参枸杞汤服，又淋破处，皮自合矣。吃羊肾粥、赤石脂十日即愈。

口鼻黑气　一人口鼻中气出，盘旋不散，凝如黑盖，过十日渐渐至肩胷，与肉相连，坚胜金铁，无由饮食，此多因疟后得之，煎泽兰叶汤，日饮三盏，连服五日愈。

肉出如锥　一人遍身忽然肉出如锥，既痒且痛，不能饮食。此名血拥。若不速治，溃而脓出。以赤皮葱烧灰淋洗，吃豉扬数盏，自安。

眉动目张　一人眉毛摇动，目不能视，交睫，唤之不应，但能饮食，有经日不效者，用蒜三两取汁，酒调下即愈。

毛窍血出　一人毛窍节次血出，若血不出，皮即膨胀如鼓，须臾眼鼻口目俱胀，此名脉溢，饮生姜汁合水各一二盏，即安。

伤寒并热　一人忽然气上喘，不能语言，口中汁流吐逆，齿皆摇动，气出转大则闷绝，苏复如是，名曰伤寒并热霍乱。用大黄人参末各半两，水三盏，煎至一盏，去滓热服，可安。

口内肉球　一人口内生肉球，臭恶，自己恶见，有根线长五寸余如钗股，吐球出，方可饮食，以手轻捏，痛彻于心，困不可言，用水调生麝香一钱，服数日验。

泡破石出　一人浑身生燎泡如甘棠梨，每个破出水，内有石一片如指甲大，泡复生，抽尽肌肉，不可治。急用荆三棱、蓬莪朮各五两为末，分三服，酒调连进愈。

面热有光　一人头面发热有光色，他人手近之如火烧，用蒜汁半两，酒调下，吐出如蛇状，遂安。

离魂假相　一人忽觉自形作两人并卧，不别真假，不语，问亦无对，乃是离魂。用辰砂、人参、茯苓，浓煎汤服之，真者气爽，假者化也。

饮酒身瘦　一男子自幼喜饮酒，至成丁后，日饮一二斗不醉，片时无酒，叫呼不绝，全不进食，日就羸弱。其父令用手巾缚住其手足，不令动摇，但扶少立，却取生辣酒一坛，就于其子口边打开，其酒气冲入口中，病者索饮，坚不与之。须臾口中忽吐物一块，直入坛中，即用纸封裹坛口，用猛火烧滚。约酒干一半即开视之，其一块如猪肝样，约三两重，周回有小孔如针眼，不可数计，弃之于江，饮食复旧，虽滴酒不能饮矣。

疮如人面　一商人左髆上有疮如人面，亦无他苦。商人戏滴酒口中，其面亦赤；以物食之，凡物必食。食多觉髆内肉涨起，或不食之，则一臂痹焉。有善医者，教其历试诸药，金石草木悉与之，至贝母，其疮乃聚眉闭口。商人喜曰：此药必治之也。因以小苇筒毁其口灌之，数日成痂遂愈。

蛟龙怪病　古有患者，饮食如故，发则如癫，面色青黄，小腹胀满如孕。医者诊其脉，与证皆异，而难明其主疗。忽有一山叟曰：闻开皇六年灞桥有患此病，盖因三月八日水边食芹菜得之。有识者曰：此蛟龙病也。为龙游于芹菜之上，误食而病也。遂以寒食饧每剂五合，服之数服，吐出一物，虽小而似蛟龙状，有两头，其病自此获痊。

疮破雀飞　一人左目上睑，忽生一小疮，其形长如鸭卵，其根如弦，恒偃其目不能开。金州防御使崔尧封饮之酒，令大醉，便与割去。疮既破，中有黄雀飞鸣而去。

身渐缩小　世有奇疾，终莫能晓。昔吕缙叔以制诰知颍州，忽得疾，身体日渐缩小，人不能医。临终，仅如小儿。古人不曾患此疾，终无人识。

视物倒植　元末四明吕复别号沧洲，翁深于医道，临川道士萧云泉眼中视物皆倒植，请复治。问其因，曰：某尝大醉，尽吐所饮酒，熟睡至天明，遂得此病。复诊其脉，左关浮促，即告之曰：伤酒大吐，上焦反复，致倒其胆腑，故视物皆倒植，不内外因。法当复吐以正其胆。遂用藜芦、瓜蒂为粗末，水煎，使平旦顿服，以吐为度。吐毕，视物如常。

视直如曲　一妇人视物如曲弓，视界尺之直亦如曲钩，药莫能治。

呕物如舌　镇阳有士人嗜酒，日饮数斗，饮兴一发则不遏。一夕大醉，呕出一物，如舌，初视无痕窍，至欲饮时，眼遍其上，矗然而起，家人沃之以酒立尽，至常日所饮之数而止。遂投之猛火，自出裂为十数片。士人自此恶酒不饮。

病消食龙　《齐谐记》云：江夏郡安陆县隆安中有郭坦兄弟三人，大兄得天行病后，遂大能食，一日食斗米，其家给五年贫罄，后乞食至一家门前，已得饭，又复乞其后门。其家人怒之云：前门已饭了，又从后门来讨，那得许多与你？彼答云：腹中饥甚，实不知是后门。门园有薤三畦，彼就地而啖其二。须臾闷卧在地，大吐一物如龙，因出渐渐小，人持饭与，遂不复食，将饭着所吐之物上，即消化成水，此病寻瘥。

妇人异疾　一妇异疾，每腹胀则腹中有声如击鼓，远闻于外。人行过其门者，皆疑其家作乐。腹胀消则鼓声亦止，一月一作，经百医皆莫能明其疾。

腹内钟鸣　有妊妇腹内如钟鸣，一贫士用鼠窟前畚土研罗为末，每服二钱，麝香汤调服，其疾即愈。

产妇腹痒　箭簳及镞，主治妇人产后腹中痒，安所卧床席下，勿令人知。

产后肠痒　针线袋，主治妇人产后肠中痒不可忍，以袋安所卧褥下，勿令人知。

杯中蛇影　陈留何解元一日饮于赵修武宅，酒至，陈忽见杯中似有小蛇，入口亦不觉有物，但每思而疑之，日久觉心痛，自思蛇入腹，为患不浅。后复会其宅，恰才执杯，又见小蛇，乃放杯细看，乃粱上挂弓一张，蛇影乃弓梢之影是也。遂解其疑，痛即止。

食挂　眉州米思古得疾，不能食，闻荤腥则呕，惟用大铛旋煮汤沃淡饭数数食之，医莫能治。史载之曰：俗辈不读《内经》而妄医人之疾，可叹可骇！君之疾，正在《素问》经中，名曰食挂。凡人之肺六叶，舒张而盖下，覆于脾，子母气和则进食。一或有戾则肺不能舒，脾之为弊，故不嗜食。遂授一方，以清气润肺为治，服三日，病者鼻闻肉味觉香，取啖之甚美。此宋人载于传记，考之《素问》，并无食挂之病，或记者假托耳。

毛如铁条　一白人忽变黑，毛直如铁条，虽饮食，不语如大醉，名无血钻。

眼见五色　一人酒色过度，眼见空中有五色物，稍近变成一美妇人，亭亭而立。徐之才曰：此色欲多，大虚所致，乃处补药饮之，数剂而愈。

面肿如蛇　一人头面肉肿如蛇状，用湿砖上青苔一钱，水调涂立消。

遍身赤肉　有小儿初生，遍身无皮，俱是赤肉，掘土坑卧一宿，即长皮。又方：用白早米粉干扑于上，候生皮乃止。

脑窍　一妇人年少，脑生一窍，凡欬脓血，与窍相应而出，此肺痿也，用参、芪、归、芍，加退热排脓之剂而愈。

胞满　一妇产后有伤，胞破不能小便，常常渗漏不干，用生丝绢一片剪碎，白牡丹根皮、白芨末各一钱，水一碗，煎至绢烂如饧，空心顿服，不可声言，即效。

蛇头疮　患疮如蛇头，突出数寸，用雄黄、硫黄涂之，即消。

心疾见狮　有患心疾，见物如狮子，程伊川教以手直前捕之，见其无物，久久自愈。

观壁皆莲　一妇病热，目视壁上皆是红莲花，医用滚痰丸下之愈。

乳悬　妇产后，忽然两乳细小下垂，痛甚，名曰乳悬。用芎、归各二斤，内用半斤煎水服，余以烧烟熏口鼻，二料乃愈。

水道出线　一妇产后，水道中出肉线一条，长尺余，动之则痛欲绝。先服失笑散数服，次以带皮姜三斤研烂，入清油二斤，煎干为度，用绢兜起肉线，屈曲于水道边，以煎姜熏之，冷则熨之，一日夜缩其大半，二日则尽。又再服失笑散、芎归汤调理。如肉线断，不可治。

灸火出血　有人灸火至五壮，血出一缕，急如溺，手冷欲绝，以酒炒黄芩一二钱为末，酒下止。

头皮蛆出　一人头皮内时有蛆出，以刀切破皮，用丝瓜叶捣汁搽之，蛆出尽，根绝。

痘烂生蛆　小儿痘烂生蛆，以柳条带叶铺地，将儿卧其上，蛆尽出而愈。

疮孔儿啼　一人渊疽发于肋下，久则溃窍，有声如儿啼，灸阳陵泉二七壮即止。

指节断落　有人手指节间痛不可忍，渐至断落，以蓖麻子去壳二两，碎者不用，黄连四两，贮瓶内，水二升浸之，春夏三日，秋冬五日，每早向东以此水吞下蓖麻子一粒，渐加至四五粒。微泄无害。忌食动风物，屡验。

耳内雀声　一人患头风证，耳内常鸣，如鸟雀啾唧之声，此挟脑风火之声也，用川当归煎服而愈。

伤寒舌出　一人伤寒，舌出寸余，连日不收。用梅花、冰片搽舌上，应手而收，重者用三钱方愈。

产后舌出　妇人产后，舌出不能收，以朱砂傅其舌，令作产儿之状，以一女扶之，壁外潜将瓦器忽然崩坠响声，妇闻而惊，舌则收。

产子母虫　一妇人忽产虫一对，在地上能行，长寸余，自后月生一对。以苦参加杀虫药为丸服之，又生一对埋于土中，过数日发而视之，大如拳，名子母虫，从此绝根。

眼中出血　一妇人眼中血如射而出，或沿鼻流下，但出血多时，即经不行，乃阴虚相火之病。遂用当归、生地、酒芍，加柴胡、黄连、黄蘗、知母、条芩、侧柏、木通、桃仁、红花，水煎，食前服愈。

妳头开裂　妳头开裂，用秋后嫩茄子裂开头者，阴干烧为末，水调服。

遍身红点　男子每至秋冬，遍身发红点作痒，此寒气收敛，腠理阳气不能发越，怫郁内作也，宜用人参败毒散解表，再用补中益气汤实表而愈。

遍身紫泡　一人因剥死牛，瞀闷，遍身俱发紫泡，闷绝，便急刺破泡，良久遂收而苏醒，更与败毒药愈。

红丝瘤　一人间东垣曰：某生一子，一岁后，生红丝瘤而死。后生四子皆然，何也？曰：汝乃肾中伏火，精乃有红丝故也，俗名胎瘤。汝试以精验之，果然。令服滋肾丸，其妻服六味地黄丸，后受胎生子，前证不作。

产后食茶　一妇人产后，日食茶二十余碗，一月后遍身冰冷数块，人以指按其冷处即从指下上应至心，如是者二年，诸医不效。以八物汤去地黄加橘红，入姜汁竹沥一酒杯，十服而温。

闻雷昏倒　一小儿七岁，闻雷即昏倒。以人参、当归身、麦门冬，少入五味子，熬膏，尽剂后，闻雷自若。

别有一喉　一人但饮食若别有一喉咙斜过膈下，径达左胁而作痞闷，以手按之，则沥沥有声，以控涎丹十粒服之，少时痞处热作，一声转泻下痰饮二升，再饮食，正下而达胃矣。

三阴交血出　一妇三阴交无故血出如射，将绝，以指按其窍，缚以布条，昏倒不知人。以人参一两煎汤灌之，愈。

项肿与头相统　一人颈项肿，与头相统，按之坚硬，漏芦汤一剂，服下发痒，顷刻消散。

痒入骨髓　一人田间收稻，忽然遍身痒入骨髓，此痰气也。用食盐九钱，泡汤三碗，每进一碗，探而吐之，三进三探，则不痒矣。

产户一物如泡　丹溪治一妇产户下一物如泡有尖，约重斤余，却喜血不尽虚，急与黄芪、白朮、升麻各五分，人参、当归各一钱，水煎，连服三剂即收愈。

胷间溃窍　一少妇胷溃一窍，有脓血，与口中所欬相应而出。以参、芪、当归，加退热排脓等药而愈。

玉茎长肿　一少年玉茎挺长，肿而痿，皮塌常润，磨股难行，两腿气冲上，手足倦弱。先以小柴胡汤加黄连，大剂行其湿热，少加黄蘗降其逆上之气，肿渐消，茎中硬块未尽；以青皮为君，佐以散风之药为末服，外以丝瓜汁调五倍子傅之，愈。

阴茎肿大　一人茎头肿大如升，光如鱼泡，以二陈汤加升麻、青黛、牡蛎，水煎服二剂。愈。

阴户如石　一妇产后，因子死，经断不行半年。一日小腹忽痛，阴户内有物如石硬塞之而痛不禁。羣医不识。青林曰：此石瘕也。用四物汤加桃仁、大黄、三棱、槟榔、延胡索、附子、泽泻、血竭为汤，二剂而愈。

疮血如溺　一人左手无名指爪角生一小疮，初起麻粒大，用小刀挑开疮头，血出如溺不止。一日夜长出肉瘤如菌，裹指顶，内开一孔，如眼目转动，此疔毒也。以艾灸四十壮，不知疼痒，后烙之，剪去肉瘤，傅收疔散，外以膏药贴之，内服解毒汤，七日愈。

皮生恶物　一女十六岁，四肢软皮处生恶物如黄豆大，半在肉内，红紫色痛甚，诸药不效。方士教买水银四两，以白纸二张揉熟，蘸水银擦三日，自落而愈。

胆衡　一产妇因事大恐而病，病虽愈，惟目张不闭。人皆不能晓，问于钱仲阳曰：病名胆衡。煮(木郁)李仁酒饮之，使醉即愈。所以然者，目系内连肝胆，恐则气结，胆衡不下，(木郁)李仁可去结，随酒入胆，结去胆下，目则能闭矣。如言而效。

腹内虾(虫麻)　汾州王氏病右胁有声如虾(虫麻)，常欲手按之，否则声声相接。医不能辨。留阳山人赵峦诊之曰：此因惊气入于脏腑而成。与镇惊朱砂丸，以虾(虫麻)衣汤送下，遂瘥。虾(虫麻)衣，即车前草也。

　诸虫门

　　黄帝素问

　　　气交变大论

岁木不及，收杀气行，寒雨害物，虫食甘黄，脾土受邪。
 【 注　夏秋之交，土气用事，而反为寒雨所胜故也。】 
岁土不及，复则收政严峻，名木苍凋，虫食甘黄，气客于脾。
 【 注　气，水气也。虫食甘黄，气客于脾，水浸土也。】 

　　灵枢经

　　　邪气脏腑病形篇

脾脉微滑为虫毒，蛕蝎腹热。
 【 注　脾为湿阴之土，滑为湿热之脉，湿热则生虫也。】 

　　　五癃津液别篇

中热则胃中消谷，消谷则虫上下作，肠胃充郭故胃缓；胃缓则气逆，故唾出。
 【 注　胃缓，则少阴之气不与阳明相合，反上逆于廉泉，则水液随之，故涎唾也。】 

　　　上膈篇

气为上膈者，食饮入而还出，虫为下膈。下膈者，食晬时乃出。
 【 注　上膈者，上焦之气也。下膈者，中焦之气也。】 

　　　论疾诊尺篇

肘后粗以下三四寸热者，肠中有虫。

　　金匮要略 【 汉?张机】 

　　　狐惑

狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐，不欲饮食，恶闻食臭，其面目乍赤、乍黑、乍白，蚀于上部则声嗄，甘草泻心汤主之。
蚀于下部则咽干，苦参汤洗之。
蚀于肛者，雄黄熏之。

　　千金方 【 唐?孙思邈】 

　　　九虫

夫人腹中有尸虫，此物与人俱生，而为人大害。尸虫之形状似大马尾，或如薄筋，依脾而居，乃有头尾，皆长三寸。又有九虫：一曰伏虫，长四分；二曰蛔虫，长一尺；三曰白虫，长一寸；四曰肉虫，状如烂杏；五曰肺虫，状如蚕；六曰胃虫，状如虾蟆；七曰弱虫，状如瓜瓣；八曰赤虫，状如生肉；九曰蛲虫，至细微，形如菜虫状。伏虫则羣虫之主也；蛔虫贯心杀人；白虫相生，子孙转多，其母转大，长至四五寸，亦能杀人；肉虫令人烦满；肺虫令人欬嗽；胃虫令人呕吐，胃逆喜哕；弱虫又名膈虫，令人多唾；赤虫令人肠鸣；蛲虫居胴肠之间，多则为痔，剧则为癞。因人疮痍，即生诸痈疽、癣瘘、瘑疥。龋虫无所不为，人亦不必尽有，有亦不必尽多，或偏有，或偏无，类妇人常多，其虫凶恶，人之极患也。常以白筵草沐浴佳，根叶皆可用。既是香草，且是尸虫所畏也。
凡欲服补药及治诸病，皆须去诸虫并痰饮宿癖除尽，方可服补药，不尔必不得药力。
凡得伤寒及天行热病，腹中有热，又人食少，肠胃空虚，三虫行作求食，蚀人五脏及下部。若齿龂无色，舌上尽白，甚者唇里有疮，四肢沉重，忽忽善眠。当数看其上唇内有疮唾血，唇内如栗疮者，心内懊憹痛闷，此虫在上，蚀其五脏；下唇内生疮者，其人喜眠，此虫在下，蚀其下部，人不能知。可服此蚀虫药，不尔，(上匿下虫)虫杀人。又曰：凡患湿(上匿下虫)者，多是热病后，或久下痢不止，或有客热结在腹中，或易水土温凉气着，多生此病。亦有干(上匿下虫)，不甚泄痢而下部疮痒，不问干湿，久则杀人。凡湿得冷而苦痢，单煮黄连及艾叶、苦参之属，皆可用之。若病人齿龂无色，舌上白者，或喜眠烦愦，不知痛痒处，或下痢，急治下部。不晓此者，但攻其上，不以下部为意，下部生虫，虫蚀其肛，肛烂见五脏便死，烧艾于竹筒熏之。

　　本事方 【 宋?许叔微】 

　　　治法

心虫曰蛔，脾虫曰寸白，肾虫如寸截丝缕，肝虫如烂杏，肺虫如蚕，皆能杀人。惟肺虫为急，居肺叶之内，蚀人肺系，故成瘵疾。由是欬嗽，咯血声嘶，药所不到，治之为难。《道藏经》中载诸虫头皆向下，惟自初一至初五以前，虫头向上，故用药多取效者此也。又姚宽《西溪丛话》云：五脏虫皆上行，唯有肺虫下行，最难治，用獭爪为末调药，于初四初六日治之，此日肺虫上行也。二说小异，姑两存之，以备参考。

　　证治准绳 【 明?王肯堂】 

　　　九虫

虫由湿热郁蒸而生，观之日中有雨，则禾节生虫，其理明矣。善乎张戴人推言之也！曰水火属春夏，湿土属季夏，水从土化，故多虫焉。人患虫积，多由饥饱，调燮失宜，或过餐鱼脍白酒，多食牛羊，或误啖鳖苋，中脘气虚，湿热失运，故生寸白诸虫，或如蚯蚓，或似龟鳖。小儿最多，大人间有。其候心嘈腹痛，呕吐涎沫，面色痿黄，眼眶鼻下青黑，以致饮食少进，肌肉不生，沉沉默默欲眠，微有寒热。如不早治，相生不已。古人云：虫长一尺，则能害人。虫若贯串，杀人甚急。治法追虫取积，以剪红丸、尊神丸、遇仙丹。
九虫□□脏腑不实，脾胃皆虚，杂食生冷肥甘油腻盐藏等物，节宣不时，腐败停滞，所以发动。又有神志不舒，精魄失守，及五脏劳热，又病余毒气血积郁而生，或食瓜果与畜兽内脏，遗留诸虫子类而生。虫之为候，呕恶吐涎，口出清沫，痛有去来，乍作乍止。寸白虫色白形褊，损人精气，力乏腰疼。蛲虫细如菜虫，能为痔漏、疮癞、疥癣、痈疽等患。寸白、蛲、蛔，是三者，皆九虫数中之一物也。外此又有儿童疳慝，昏睡烦躁，鼻烂汁臭，齿龂生疮，下利黑血。虫食下部为狐，下唇有疮；虫食其脏为惑，上唇有疮。
三虫者，谓长虫、赤虫、蛲虫也。乃有九种，而蛲虫及寸白，人多病之。寸白从食牛肉，饮白酒所成，相连一尺则杀人。服药下之，须结裹溃然出尽，乃佳。若断则相生未已，更宜速治之。蛲虫多是小儿患之，大人亦有。其病令人心痛，清朝口吐汁，烦躁则是也。其余各种种不利人，人胃无不有者，宜服九虫丸以除之。
蛔虫者，是九虫之一也，长一尺，亦有长五六寸。或因脏腑虚弱而动，或因食甘肥而动，其发动则腹中痛发作积聚，行来上下，痛有休息，亦攻心痛，腹中热，口中喜涎及吐清水，贯伤心者则死。诊其脉腹中痛，其脉法当沉弱弦，今反洪而大，则蛔虫也。
蛔蛊，九虫之数，人腹中皆有之。小儿失乳而哺早，或食甜过多，胃虚虫动，令人腹痛恶心，口吐清水，腹上有青筋，火煨史君子与食，以壳煎汤送下，甚妙。然世人多于临卧服之，又无日分，多不验。唯是于月初四五间五更服之，至日午前虫尽下，可以和胃温平药一两日调理之，不可多也。九虫在人腹中，月上旬头向上，中旬横之，下旬头向下，故中下旬用药，即不入虫口，所以不验也。牛马之生子，上旬生者，行在母前；中旬生者，并肩而行；下旬生者，后随之。猫之食鼠亦然，上旬食上段，中旬中段，下旬下段。自然之理，物皆由之，而莫知之。

　　景岳全书 【 明?张介宾】 

　　　论证

虫之为病，人多有之，由于化生，诚为莫测。在古方书，虽曰由湿由热，由口腹不节，由食饮停积而生，是固皆有之矣。然以常见验之，则凡脏强气盛者，未闻其有虫，正以随食随化，虫自难存。若夫脏气之弱，行化之迟，所以停聚而渐致生虫耳。然则或由湿热，或由生冷，或由肥甘，或由滞腻，皆可生虫，非独湿热已也。然以数者之中，又惟生冷生虫为最。即如收藏诸物，但着生水，或近阴湿，则最易蛀腐，非其义乎？故凡欲爱养小儿，极当节其水果，以防败脾，此实紧要之一端也。至若治虫之法，虽当去虫，而欲治生之之本，以杜其源，犹当温养脾肾元气为主，但使脏气阳强，非惟虫不能留，亦自不能生也。余制有温脏丸方，最所宜也。
虫之为病，其类不一，或由渐而甚，或由少而多，及其久而为害，则为腹痛食减，渐至羸瘠而危者有之。凡虫痛证，必时作时止，来去无定，或呕吐青黄绿水，或吐出虫，或痛而坐卧不安，或大痛不可忍，面色或青或黄或白，而唇则红。然痛定则能饮食者，便是虫积之证，速宜逐之。

　　　论治

治虫之剂，凡虫势骤急，上攻心腹作痛者，宜扫虫煎，先治其标。若虫积坚固者，宜猎虫丸、遇仙丹、木香槟榔丸、百顺丸之类主之。若稍缓而质弱者，宜荑芜散、化虫散之类主之。丹溪云：打虫方用楝树根、槟榔、鹤虱，夏取汁，冬浓煎饮之。又万应丸最妙。
治虫之法，按丹溪云：上半月虫头向上易治；下半月虫头向下难治。先以肉汁或糖蜜引虫头向上，然后用药，此皆法之善者。然此乃缓治之法耳。夫虫证甚急，又安能必待其时乎？且以望前望后辨虫头，亦若渺茫无据。惟先用香饵而虫头可引，岂非望后之治亦自有法？又何虑其难治也！
徐东皋云：治虫之方固多，而用之者不知其法，则亦不能下虫。如丹溪云：虫欲向下之时，必须俟其向上，法当行于月半之前也。若虫得食则不食药，亦不能下虫而徒泻其虚也。故虽有方，不知其法，则方亦不效。凡欲下虫，必先一日不食，而使虫饥，次早五更，用油煎肉嚼之，良久，腹内虫闻肉香，头皆向上而欲食，乃以鸡卵煎饼和药嚼而食之，须臾服葱汤或白水，少少以助药力下行，不踰时而虫俱下，甚至数升。然后以白粥补之，随服补剂，调理脾胃，而疾可悉愈。
一验治法：昔一人患心腹大痛，或止或作，痛不可忍，凡用去积行气等药，百方不效，但于极痛处须用拳搥之，痛得少止，而旋止旋作，久不能愈，日加困弊，莫测其故。忽一胡僧见之曰：予能治也。遂令病者先食香饵，继进一丸，打下一硬嘴异虫，遂愈。此因虫囓肠脏，所以痛极，搥之则五内震动，虫亦畏而敛伏，不搥则虫得自由，所以复作。此亦验虫奇法。故凡见心腹痛证，但用揉按重捻而痛得暂止者，多有因虫而然也。

　　　蛔虫

凡诸虫之中，惟蛔虫最多，其逐治之法，总若前条。然旋逐旋生，终非善策。欲杜其源，必须温养脾胃，脾胃气强，虫自不生矣。故凡于逐虫之后，或于未逐之先，若欲调补脾胃，则如归脾汤、温胃饮、五君子煎、理中汤或理阴煎之属，皆所宜也。若欲兼虫而治之，则惟温脏丸为最善。凡治虫之法，或攻或补，自有缓急先后之宜，所当详辨，不可任意忽略也。
巢氏《病源》曰：凡腹中痛，其脉法当沉弱，今脉反洪大，是蛔虫也。

　　　寸白虫

此虫长寸许，色白，其状如蛆，母子相生，有独行者，有个个相接不断者，故能长至一二丈。治寸白虫无如榧子煎，其效如神。

　　　小儿疳虫

小儿疳虫，名曰疳(上匿下虫)，亦由饮食过伤，致成疳积，身热腹大，面黄四肢无力，昏睡，鼻烂汁臭，齿龈生疮，或下利黑血，皆腹中有虫故也。宜九味芦荟丸、追虫丸、四味肥儿丸、七味肥儿丸、蟾蜍丸之类主之。虫去之后，仍当调补气血。

　　石室秘箓 【 清?陈士铎】 

　　　虫痛

虫痛之证，得食则痛减，无食则痛增。以酸梅汤一盏试之，饮下而痛即止，乃虫痛；饮下而痛增重，或少减者，非虫痛也。方用白朮二两，栋树根、白薇各一两，黄连、乌梅肉、吴茱萸炒、栀子、茯苓、甘草、鳖甲各三钱，各为末，蜜为丸，每服三钱，丸如小米大，此丸必须乘其饥饿思食之时与之，此丸服下，必痛甚，不可即与之水，盖虫得水即生也。此方之妙，妙在健脾之中而用杀虫之品。既是杀虫之药，何故必待其饥饿而始杀之？盖腹中无食则虫不得养，虫口必向上而素食，待其饥饿枵腹之时，则虫头尽向上而不向下矣。一与之食，彼必以为食也，尽来争食之，奈人口拂其性，则乱动而跳跃故转痛甚也。禁与之水，则周身上下耳目口鼻，无非沾染药气，内外夹攻，有死而已。设不知禁忌，仍与之水，虫且借势而翻腾沐浴，药少水多，自然解体，止可杀虫一半，而不能剪草除根矣。故必坚忍须臾一刻之痛，使终身之痛除，愿人忍之哉！大黄亦可加三钱，不加亦可。腹之上疼不宜加，腹之下疼宜加也。

　　方

甘草泻心汤　治虫蚀上部声嗄者。
甘草生四两　黄芩　人参　干姜各三两　黄连一两　大枣十二枚　半夏半升
右七味，水一斗，煮取六升，去滓再煎，温服一升，日三服。

遇仙丹　治虫积坚固者。
黑丑头末　槟榔各一斤　大黄半斤　三棱　莪朮各酢炙，四两　木香二两
右为末，用皂角去子打碎，煎浓汤，去滓，煮面糊为丸桐子大，每服四五十九，以强弱为加减，五更茶清下；如未通，再以温茶助之下。虫积恶物尽了，白粥补之。

芜荑散　治大人小儿蛔咬心痛不可忍，或吐青黄绿水涎沫，或吐虫出，发有休止，此蛔心痛也，宜此主之。
芜荑　雷丸各半两　干漆搥碎炒烟尽，一两
右为细末，每服三钱，用温水七分调和服，不拘时。甚者不过三服，小儿每服五分。

芜荑散 【 《直指》】 　取诸虫。
鸡心槟榔　芜荑各三钱　木香一钱
右为末，作一服，先以酸石榴根煎汤，俟五更时乃嚼炙肉，引虫头向上，然后以石榴根汤调药温服，虫自软困而下。一方无芜荑。

乌梅丸 【 仲景】 　治胃寒吐蛔，蛔厥等证。
乌梅肉三十个　人参　黄蘗炙　细辛　桂枝　附子炮，各六钱　黄连炒，一两六钱　干姜一两　当归酒浸　川椒去目及闭口者，各四钱
右研末，先将乌梅用酒蒸烂捣膏，加炼蜜丸桐子大，每服一二十丸，日三服。忌生冷滑物。用理中汤下。

木香槟榔丸 【 《宝鉴》】 　治前证。
木香　青皮去瓤　陈皮去白　枳壳麸炒　槟榔　蓬朮煨切　黄连各一两　黄蘗去皮　香附炒　大黄炒，各三两　黑丑取头末四两
滴水为丸豌豆大，每服三五十丸，食远姜汤送下，以微利为度。

化虫散 【 《医林》】 
雷丸二粒　槟榔二枚　鹤虱一钱　轻粉少许　史君子七枚
右为末，分二服，候晚割以精猪肉一两，切成片，用皂角浆泡一宿，至五更慢火炙熟，乃以香油拭肉上，候温取前药一服擦肉上，略烘过食之，至巳时虫下了，乃进饮食。

肝虫方　治肝劳生长虫在肝为病，恐畏不安，眼中生花。
蜡吴茱萸东行根　皮各三两　干漆四两　鸡蛋五枚，去黄　粳米粉半斤
右五味，捣茱萸皮为末，和药铜器中煎，可丸如小豆大，宿勿食，可平旦饮服一百丸，小儿服五十丸，虫当烂出。

心虫方　治心劳热伤心，有长虫名曰蛊，长一尺，贯心为病。
雷丸　橘皮　桃仁一本作桃皮　石蚕各五分　狼牙六分　贯众二枚　吴茱萸根皮七分　殭蚕三七枚　芜荑　青葙　干漆各四分　乱发如鸡蛋大烧
右十二味为末，蜜丸如梧子，空腹苦酒下七丸，加至二七丸，日二服。一方无石蚕。

脾虫方　治脾劳热，有白虫在脾中为病，令人好呕下虫。
大麻子八升　东引吴萸根大者，一尺　橘皮二两
右三味，(口父)咀，以水煎临时量服。凡合禁声勿语道作药，虫当闻便不下，切忌之。

肺虫方　治肺劳热生虫在肺为病。
东行桑根白皮一升　东行吴茱萸根白皮五合　狼牙三两
右三味(口父)咀，以酒七升，煮取一升，平旦顿服之。

肾虫丸　治肾劳热，四肢肿急，蛲虫状如菜虫，在肾中为病。
芜荑　胡粉　槐皮各一两　杏仁四十枚　干漆二两　贯仲三枚　吴茱萸五十枚
右七味，治下筛，平旦井华水服方寸匕，加至一匕半瘥止。

蘼芜圆　治少小有蛔虫结在腹中，数发腹痛，微下白汁，心闷寒热，饮食不生肌，皮肉萎黄，四肢不相胜举。
蘧芦　甘菊花各四分　蘼芜　贯仲　雷丸　山萸　天冬　狼牙各八分
右八味为末，蜜丸如大豆，三岁饮服五丸，五岁以上，以意加之，渐至十丸。

神效剪红丸　专取一切虫积，神效无比。每于五更鸡鸣时，用冷茶清下，更用马桶盛粪，于野地看之，庶见药功易辨，或虫或积，或如烂鱼冻，或作五色等积。若一次未见虫积，更看第二三次下来，此即是病根。有积消积，有气消气，有虫取虫，有块消块。若病根去，其病自消。若病浅，即一服见效。若源深根固，须再一服，能倡导四时蕴积。春宣积滞，不生疮毒；夏宣暑湿，不生热利；秋宣痰饮，不生瘴疟；冬宣风寒，不生瘟疫。此药温和，不动元阳真气，亦无反恶。小儿半服，孕妇休服。其效如神。
一、上末，用槟榔生研细，取净末一斤，以二两为母，余十四两，第一次，以一等罗筛过，取齐晒干。
二、上末，用商陆根，即樟柳根，白者可用，赤者杀人。金毛狗脊、贯众各四两。已上三味和一处，研极细末，上第二次，以二等罗筛过，取齐晒干。若不用贯众则虫出来犹未死也。
三、上末用三棱、莪朮并酢煮，各八两。青木香、西木香各四两，雷丸酢煮二两半，南木香二两。已上六味和一处，研极细末，上第三次，以三等罗筛过，取齐。
四、上末，用大黄剉碎浸酒，晒干研细，取净末一斤，上第四次，以四等罗筛过，取齐晒干。
五、上末，用黑牵牛半生半炒研细，取头末净一斤，上第五次，以五等罗筛过，取齐晒干。又方，有枳壳一斤为母，有霍香四两和入诸药。
右作五处另研极细末，要作五次。上末却用茵陈半斤，大皂角一斤，煎汁滤净，法水为丸如菉豆大，晒干后，用丁香末一两，或加芦苍末一两，亦妙。以前净汁煎一滚，洒入丸药，旋摇令光莹为度。再以阿胶二两生，以前汁熬镕洒入丸药，旋摇先莹，晒干。壮人每服五钱，弱人每服四钱，五更以茶清吞下，小儿减半。

万应丸　取虫积神效。
黑牵牛取头末　大黄　槟榔各八两　南木香　雷丸酢煮，各一两　沉香五钱
右将黑牵牛、大黄、槟榔和一处为末，以大皂角、苦楝皮各四两煎汁，法水为丸如菉豆大，后以雷丸、木香、沉香和一处研末为衣，每服三四十丸，五更用砂糖水送下；或作末服亦可。

追虫丸　取一切虫积。
黑牵牛取头末　槟榔各八两　雷丸酢炙　南木香各二两
右为末，茵陈二两，大皂角、苦楝皮各一两，煎浓汁，法水为丸如菉豆大。大人每服四钱，小儿三钱，或二钱或一钱半，量人虚实，五更用砂糖水吞下。待追去恶毒虫积二三次，方以粥补之。

下虫丸　追虫取积。
苦楝皮去外粗皮，用根皮为上，树皮次之
右末面糊丸弹子大。如欲服药，宜戒午饭，晡时预食油煎鸡子饼一二个，待上床时，滚白汤送下一丸，至五更取下异虫为效。

化虫丸　治诸虫。
鹤虱去土　槟榔　苦楝皮　胡粉炒，各一两　白矾枯，二钱半
右为末，米糊为丸如桐子大，一岁服五丸，量人大小加减丸数，温浆水入生麻油三四点打匀送下，清米汤亦可，不拘时。其虫细小者，皆化为水，大者自下。

集效方　治因脏腑虚弱，或多食甘肥，致蛔虫动作，心腹绞痛，发则肿聚，往来上下，痛有休止，腹中烦热，口吐涎沫，是蛔咬，宜服此药；若积年不瘥，服之亦愈。又治下部有虫生痔痒痛。
木香　鹤虱炒　槟榔　诃子面裹煨去核　芜荑炒　附子煨去皮脐　干姜各七钱半　大黄一两半　乌梅十四个，去核
右为末，炼蜜丸如桐子大，每服三四十丸，食前用陈皮汤送下。妇人淡酢汤送下。

秘方万应丸　治大人小儿腹内有虫，及积气块痛，小儿疳病。
三棱酢炒　莪朮酢炒　陈皮麸炒黄色　橘红　雷丸　干漆炒无烟　使君子取肉　麦糵面炒　神曲炒黄色，各五钱　鹤虱微炒　胡黄连炒　炙甘草三钱　芜荑二钱五分　槟榔一两　木香不见火　良姜陈壁土炒　砂仁去壳，各二钱
右为细末，酢打米糊丸如菉豆大，每服三五十丸，空心，淡姜汤送下。
又方　取虫积。
槟榔　牵牛　皂角各半斤　雷丸一两半　苦楝皮一两　三棱　蓬朮另剉同酢煮，各二两　大黄四两　木香随意加入
右为细末，煎皂角膏子，煮糊和丸如黍米大，每服二钱，四更时分冷茶送下；小儿一钱。虫下，以白粥补之。

万灵丸　取积追虫。
黑牵牛一斤，取头末十两，生用　蓬朮二两，煨　大腹子一斤，扁者取末七两，生用。如尖者是槟榔　京三棱炮　雷丸炮　广木香煨，各五两
右为细末，研匀，用好紫色皂角半斤，去皮弦切碎，用水两大盏浸一宿，冬月浸两宿，捞去粗滓，铜磁器内熬数沸，白沫出为度，放冷和药，必须揉捣。为丸如梧桐子大，每服四钱重，五更时砂糖水送下，温冷不妨。至天明，利三五行，看取下是何虫积，以温白粥补之。忌食生冷鱼腥硬物。孕妇勿服。

麦门冬汤　治肺劳热生虫，其形如蚕，令人欬逆气喘。或谓忧膈、气膈、恚膈、寒膈、热膈，此皆劳气所生，名曰膏肓病，针灸不至。
蜀椒去目及合口者，微炒出汗　干姜炮，各一两　麦门冬去心，十两　黄芪剉　百部焙　白朮　人参　桂去粗皮，各一两二钱半　远志去心　附子炮去皮脐　细辛　炙甘草各一两半　杏仁去皮尖双仁，焙干麸炒令黄，半两
右为细末，炼蜜和，更于铁臼内涂酥，杵令匀熟，丸如酸枣大，含化稍稍咽津。一方有槟榔，一方无白朮。

前胡汤　治脾劳，有白虫长一寸，在脾为病，令人好呕，胷中欬，欬即呕而不出。
前胡去芦　白朮剉　细辛去苗叶　赤茯苓　枳壳麸炒　常山　松萝　旋覆花各一两半　龙胆草　杏仁去皮尖双仁，麸炒，各一两
右剉碎，每服半两，水二盏，入竹叶十斤，洗净细切，同煎至一盏，去渣，空心服，吐之即瘥。若腹中热满，加芒硝半钱，栀子仁、苦参各一两，黄芩一两半。一方用枳实，无枳壳。

锡灰丸　取寸白诸虫。
锡灰一两　鸡心槟榔　贯众各半两　轻粉　黄丹各二钱　木香二钱半
右为细末，酒酢者面糊为丸如荔枝大，每服一丸，米泔浸软，日午先吃饭了，至黄昏不饥饱时，吃肉脯一片，引虫，少刻温酒嚼下，至天明虫出。又吃韭菜，亦治寸白虫。
又方　治寸白虫令化为水。
狗脊　贯众　白芜荑　酸石榴根剉，各一两
右剉碎，每服半两，以浆水一大盏，煎至五分，去渣，四更初温服，先于晚间不得吃夜饭。
又方　治寸白虫，为水泻出，永除。
榧子　槟榔　芜荑各等分
右为细末，每服二钱，温酒调服，先吃烧牛肉脯，后服药。
又方　治湿(上匿下虫)。
青黛二两　川黄连　黄蘗　丁香各一两　麝香二钱
右为细末，以车脂和如枣大，内下部，日一二度。

湿(上匿下虫)方
黄连　生姜各十两　艾叶八两　苦参四两
右四味(口父)咀，以水一斗，煮取三升，分三服。

懊憹散　治湿(上匿下虫)疮烂，杀虫除(上匿下虫)。
萹竹半两　蘧芦　雷丸　青葙子　桃仁　女青各三两
右六味，治下筛，粥饮服方寸匕，日三，加至二匕；亦酒服。

青葙散　治热病，有(上匿下虫)，下部生疮。
青葙子一两　橘皮　萹竹各二两　蘧芦四两　甘草一分
右五味，治下筛，米饮和，每服一合，日三，不止稍加之。

姜蜜汤　治湿(上匿下虫)。
生姜汁五合　白蜜三合　黄连三两
右三味，以水二升，别煮黄连取一升，去滓，内姜蜜更煎，取一升二合。五岁儿平旦空腹服四合，日二。
又方　治(上匿下虫)虫蚀下部痒，谷道中生疮。
阿胶　当归　青葙子各二两　艾叶一把
右四味(口父)咀，以水八升，煮取二升半，去渣分三服。

杏仁汤　治(上匿下虫)。
杏仁五十枚　苦酒二升　盐一合
右三味，和煮取五合，顿服之。小儿以意量服。

桃皮汤　治蛲虫，蛔虫及痔(上匿下虫)虫食下部生疮。
桃皮　艾叶各一两　槐子三两　大枣三十枚
右四味(口父)咀，以水三升，煮取半升，顿服之。良。

猪胆苦酒汤　治热病有(上匿下虫)，上下攻移杀人。
猪胆一具　苦酒半升
右二味相和，火煎令沸，三上三下，药成放温，空腹饮三满口，虫死便愈。
又方　治湿病，下部有疮，虫蚀人五脏。
雄黄　皂荚各一分　麝香　朱砂各二分
右四味为未，蜜和捣万杵，初得病，酒服如梧子大一丸，日二。若下部有疮，取如梧子大末内下部，日一。
又方
青黛　黄连　黄蘗　丁香各一两　麝香二分
右五味，治下筛，以小枣大，内下部，日一度。重者二枣大，和羊脂二三合，灌下部中，日二服。

雄黄兑散　治时气病(上匿下虫)下部生疮。
雄黄半两　青葙子　黄连　苦参各三两　桃仁一两
右五味为末，绵裹如枣核大，内下部；亦可枣汁服方寸匕，日三。

温脏丸　治诸虫积，既逐而复生者，多由脏气虚寒，宜温健脾胃，以杜其源，此方主之。
人参酌用　白朮米泔浸炒　当归各四两　芍药酒炒焦　茯苓　川椒去合口者炒出汗　榧肉　使君子煨取肉　槟榔各二两　干姜炮　吴茱萸汤炮一宿炒，各一两
右为末，神曲糊为丸如梧子大，每服五七十丸或百丸，饥时白汤下。

猎虫丸　治诸虫积胀痛黄瘦等病。
芜荑　雷丸　桃仁　干漆炒烟尽　雄黄微炒　锡灰　皂角烧烟尽　槟榔　使君子各等分　轻粉减半　细榧肉加倍
汤浸蒸饼为丸菉豆大，每服五七丸，滚白汤下，陆续服之。如虫积坚固者，加巴豆霜与轻粉同。

百顺丸　治一切阳邪积滞，凡气积、虫积、血积、食积，伤寒实热秘结等证，但各为汤引，随宜送下，无往不利。
川大黄锦纹者，一斤　牙皂角炒微黄，一两六钱
右为末，用汤浸蒸饼捣丸菉豆大，每用五分或一钱，或二三钱，酌宜用引；或用蜜为丸亦可。

扫虫煎　治诸虫上攻，胷腹作痛。
青皮　小茴香炒　吴茱萸各一钱　槟榔　乌药各一钱半　细榧肉三钱，敲碎　朱砂　雄黄各五分，俱为极细末　乌梅二个　甘草八分
右将八味，用水一钟半，煎八分，去渣，入雄黄、朱砂二味，再煎三四沸，搅匀，徐徐服之。

　　单方

蛲虫：用好盐末二两，苦酒半升，合铜器中煮数沸，宿勿食，空心顿服之。 【 《千金》，下同】 

治三虫方：珍珠二两，乱发如鸡子大，烧末治下筛，以苦酒调，旦起顿服之。

蛲蛔虫：蘧芦末以饮臛和服方寸匕，不觉，加之。
热患有蛔虫懊憹：蘧芦十分，干漆、篇竹各二分，治下筛，米饮和一合服之，日三。

蛲蛔虫在胃中，渐渐羸人：用醇酒、好漆、白蜜各一升，三味内铜器中微火煎令可丸，如桃核一枚，入温酒中，宿勿食，旦服之，虫必下，未下更服之。
又方：取楝实，醇苦酒中浸再宿，用绵裹内谷道中，入三寸，一日易之。

蛔虫攻心腹痛：取薏苡根二斤剉，以水七升，煮取三升，先食服之，虫即死，出。
又方：鹤虱、苦酒，空腹服方寸匕，愈。
又方：七月七日采蒺藜子阴干烧灰，先食服方寸匕，日三即瘥。

寸白虫：用胡麻一升，胡粉十两，二味为末，明旦空腹以猪肉臛汁噉尽，即瘥。
又方：取吴茱萸北阴根干去土切一升，以酒一升浸一宿，平旦分二服。凡茱萸皆用细根东引北阴者良。若如指以上大，不任用。
又方：用石榴根如茱萸法，亦可水煎。

又方：研大麻取汁五升，分五服。亦治小儿蛔虫。
又方：桑根白皮切三升，以水七升，煮取二升，宿勿食，平旦空腹顿服。
又方：槟榔二七枚，治下筛，以水二升半，先煮其皮，取一升半，去滓内末，频服暖卧，虫出或不尽，更合服取瘥止。宿勿食，旦服。

下部生疮：浓煎桃皮如饧，内下部；口中有疮，含之。

湿(上匿下虫)：取生姜去皮断理细切研，取汁一升半，又以水一升半合和，平旦空腹服之。仍削生姜二枚如茧大，以楸叶、苦桃叶数重裹讫，于炉灰火中烧令极热，内下部中食顷。若湿盛者，三日一作，无有不瘥。
又方：烧马蹄灰作末，以猪脂和傅绵裹，内下部中，日四五度。

大孔虫痒：蒸大枣取膏，以水银捻和长三寸，绵裹讫，宿内大孔中，明旦虫皆出。然水银损肠，宜慎之。

虫蚀下部：胡粉、雄黄二味各等分为末，着谷道中。

治蛔虫：取苦楝根东引不出土者，刮去皮上，取内白皮二两，水三碗，煎一碗半，去滓，以晚米三合煮糜粥，空心，先以炙肉一片嚼之，引虫向上，次吃药粥一二口，少顷又吃，渐渐加至一碗，其虫下尽而愈。

伤寒热病多睡，变成湿(上匿下虫)，四肢烦疼，不得食：方用羊桃十斤切捣令熟，暖汤三斗淹浸之，日正午时，人中坐一炊久，不过三度，瘥。

治热病虫毒，令人欲寐，不知痛处，面赤如醉，下利脓血，当数视其人下部大小之孔，稷稷然 【 一云搜搜然】 赤，则(上匿下虫)疮也。剧困杀人。蚀入肝肺，服药不瘥，可熏之。以泥作小罂，令受一升，竹筒一枚如指大者，一头横穿入罂腹中，一头内入谷道中浅入，可取熟艾如鸡子大着罂中燃之，于罂口吹烟，令入人腹，艾尽乃止。大人可益艾，小儿减之。羸者不得多，多亦害人。日再熏，不过三作，虫则死下断，亦可烧雄黄末如此熏之。

治蛔虫方：取缲丝蚕蛹两合，烂研，生布绞取汁，空心顿服之。非缲丝，即须依时收取蚕蛹曝为细末，用时以意斟酌多少，和粥饮服之。

寸白虫：用榧子四十九枚，去皮，以月上旬，平旦空心服七枚，七日服尽，虫消成水，永瘥。又云：食实七枚，七日满，虫化为水。一方，以百枚只燃啖之，食尽佳。不能者，但啖五十枚，经宿虫自下。并治三尸虫。
又方：用黑铅灰炒四钱一服，先吃猪肉脯少许，一时来却用砂糖，浓水半盏调灰，五更服，虫尽下，白粥将息一日，良。予宣和中，每觉心中多嘈杂，意谓饮作，又疑是虫，漫依良方所说服，翼日下虫二条，一条二尺五寸，头扁阔，尾尖锐，每寸作一节，斑斑如锦纹，一条皆寸断矣。

虫蚀下部，肛尽肠穿者：取长股虾蟆青背者一枚，鸡骨一分，烧为灰，合和吹下部，令深入，累用效。

　　针灸

《灵枢经》曰：肠中有虫瘕及蛟蛕，皆不可取以小针。心肠痛，憹作痛，肿聚往来上下行，痛有休止，腹热喜渴涎出者，是蛟蛕也，以手聚按而坚持之，无令得移，以大针刺之，久持之，虫不动乃出针也。并?心腹憹痛，形中上者。
黄帝曰：人之涎下者，何气使然？岐伯曰：饮食者皆入于胃，胃中有热，则虫动，虫动则胃缓，胃缓则廉泉开，故涎下，补足少阴。

　　医案

泊宅编永州通判厅军员毛景得奇疾，每语，喉中必有物作声相应。有道人教令诵本草药名，至蓝而默然。七枚遂取蓝捩汁而饮之，少顷，吐出肉块，长一寸余，人形悉具，自后无声。

遯斋闲览杨勔中年得异疾，每发言应答，腹中有小声效之。数年间，其声寖大。有道人见而惊曰：此应声虫也。久不治，延及妻子。宜读本草，遇虫不应者，当取服之。勔如言，读至雷丸，虫无声，乃顿服之遂愈。正敏后至长沙，遇一丐者，亦有是疾，环而观之甚聚，教使服雷丸，丐者亦愈。

《丁志》记齐州土曹席进儒招所亲张彬秀才为馆舍。彬嗜酒，每夜必置数升于床隅，一夕忘设，至夜半大渴，求之不得，忿闷躁呼。俄顷呕吐一物于地，旦起视之，见床下肉块如肝而黄，上如蜂窠，犹微动，取酒沃之，唧唧有声，始悟平生酒病根本，亟投诸火中，后遂不饮。

《庚志》记赵子字景高寓居邵武军天王寺，苦寸白虫为挠。医者戒云：是疾当止酒，而以素所躭嗜，欲罢不能。一夕醉于外舍，归已夜半，口干咽燥，仓卒无汤饮。适廊庑下有瓮水，月色下照，莹然可爱，即掬而饮之，其甘如饴，连饮数口，乃就寝。迨晓虫出盈席，觉心腹顿宽，宿疾遂愈。一家皆惊异，验其所由，盖寺仆日织草履，浸红藤根水也。

吴少师在关外尝得疾，数月间肌肉消瘦，每日饮食下咽，少时腹如万虫攒攻，且痒且痛，皆以为劳瘵也。张锐是时在成都，吴遣驿骑招致。锐到兴元，既切脉，戒云：明日早且忍饥勿啖一物，俟锐来为之计。旦而往，天方剧暑，白请选一健卒趋往十里外，取行路黄土一银盂，而令厨人旋治面，将午乃得食，纔放箸，取土适至。于是温酒一升，投土搅其内，出药百粒，进于吴饮之。觉肠胃掣痛，几不堪忍，急登溷。锐密使别坎一穴，便掖吴以行。须臾暴下如倾，秽恶斗许，有马蝗千余，宛转盘结，其半已困死。吴亦惫甚，扶憩竹榻，移时方餐粥一器，三日而平。始信去年正以夏夜出师，中涂燥渴，命候兵持马盂挹涧水，甫入口，似有物焉，未暇吐之，则径入喉矣。自此遂得病。锐曰：马蝗入人肝脾里，势须滋生，常日遇食时则聚丹田间，吮咂精血，饱则散处四肢，苟唯知杀之而不能扫尽，故无益也。锐是以请公枵腹以诱之，此虫喜酒，又久不得土味，乘饥毕集，故一药能洗空之耳。吴大喜，厚赂以金帛，送之归。

蔡定夫戡之子康积苦寸白为孽。医者使之碾槟榔细末，取石榴东引根煎汤调服之，先炙肥猪肉一大脔，寘口中嚼咀，其津膏而勿食。云：虫唯月三日以前，其头向上；可用药攻打，余日即头向下，纵有药皆无益。虫闻肉香咂啖之意，故空羣争赴之，觉胷中如万箭攻攒，是其候也，然后饮前药。蔡悉如其戒，不两刻腹中雷鸣，急登厕，虫下如倾。命仆以仗挑拨，皆联绵成串，几长数尺，尚蠕蠕能动，举而抛于溪流，宿患顿愈。

《客座新闻》云：青阳夏戚宗阳家素业医，任江阴训科。有儒生之父，患腹胀，求其诊视。乃曰：脉洪而大，湿热生虫之象。况饮食如常，非水肿蛊胀之证。以石榴皮、椿树东行根，加槟榔，三味各五钱，用长流水煎，空心顿服之。少顷，腹作大痛，泻下长虫一丈许，遂愈。

《石室秘箓》曰：陈登之病中心闷甚，面赤，不能饮食。予谓有虫在胷中，必得之食腥也。以半夏、人参、甘草各三钱，瓜蒂七个，陈皮各一钱吐之，吐虫三升，皆赤头而尾似鱼。予谓能断酒色，可长愈，否则三年后必病饱满而死。登不听吾言，三年果死。
古今图书集成医部全录卷三百三十

　颐养补益门

　　黄帝素问

　　　上古天真论

昔在黄帝，生而神灵，弱而能言，幼而徇齐，长而敦敏，成而登天。乃问于天师曰：余闻上古之人，春秋皆度百岁而动作不衰，今时之人，年半百而动作皆衰者，时世异耶？人将失之耶？岐伯对曰：上古之人，其知道者，法于阴阳，和于术数。
【 注　阴阳者，万物之终始，死生之本，逆之则灾害生，从之则苛疾不起，故能取法以和调，是谓得道。】 
食饮有节，起居有常，不妄作劳，故能形与神俱，而尽终其天年，度百岁乃去。
 【 注　食饮有节，养其气也。起居有常，养其神也。不妄作劳，养其精也。能调养其神气，故能与形俱存，而尽终其天年。】 
今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。
 【 注　今人惟务快乐，不能积精全神，是以半百而衰。】 
夫上古圣人之教下也，皆谓之虚邪贼风，避之有时，恬憺虚无，真气从之，精神内守，病安从来？是以志闲而少欲，心安而不惧，形劳而不倦，气从以顺，各从其欲，皆得所愿。
 【 注　恬惔无为，是以志闲而少欲矣。精神内守，是以心安而不惧，形劳而不倦矣。真气从之，是以气从以顺矣。衣食居处，各从其欲，是以皆得所愿也。】 
故美其食，任其服，乐其俗，高下不相慕，其民故曰朴。是以嗜欲不能劳其目，淫邪不能惑其心，智愚贤不肖，不惧于物，故合于道。所以能年皆度百岁而动作不衰者，以其德全不危也。
 【 注　上古恬憺之世，民无外慕之思，故淫邪不能伤其内，皆全德不危，故不外惧于物而合于道焉。】 
上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。
 【 注　此无为而道自合也。】 
中古之时，有至人者，淳德全道，和于阴阳，调于四时，去世离俗，积精全神，游行天地之间，视听八达之外，此盖益其寿命而强者也，亦归于真人。
 【 注　此从修炼保固得来，亦能完天真而归大道。】 
其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章[被服章：《素问》上古天真论新校正云：「详被服章三字疑衍，此三字上下文不属。」]，举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。
 【 注　圣人亦可以优游，长享百年矣。】 
其次有贤人者，法则天地，象似日月，辨列星辰，逆从阴阳，分别四时，将从上古，合同于道，亦可使益寿而有极时。
 【 注　贤人则由人以合天，超凡以至圣也。】 

　　　四气调神大论

春三月，此谓发陈。天地俱生，万物以荣。夜卧早起，广步于庭，被发缓形，以使志生。生而勿杀，与而勿夺，赏而勿罚。此春气之应，养生之道也。逆之则伤肝，夏为寒变，奉长者少。
 【 注　春阳上升，发育万物，启故从新，而万物亦以生荣。夜卧早起，发生气也。被发者，疏达肝木之气，举动舒徐，以应春和之气。逆谓逆其生发之气也。春生之气逆则伤肝，肝伤则至夏为寒变之病，因奉长者少故也。盖木伤而不能生火，故于夏月火令之时，反变而为寒病。】 
夏三月，此为蕃秀。天地气交，万物华实。夜卧早起，无厌于日，使志无怒。使华英成秀，使气得泄，若所爱在外。此夏气之应，养长之道也。逆之则伤心，秋为痎疟，奉收者少，冬至重病。
 【 注　阳气浮长，故为茂盛而华秀。夜卧早起，养长之气也。无厌于长日，气不宜惰也。心属火，王于夏，逆夏长之气则伤心矣。心伤至秋为痎疟，因奉收者少故也。夫阳气原发于下焦阴脏，今夏逆于上，秋无以收，收机有碍，则冬无所藏。阳不归原，是根气已损，至冬时寒水当令，无温阳以配，故冬时为病甚危险也。】 
秋三月，此为容平。天气以急，地气以明。早卧早起，与鸡俱兴。使志安宁，以缓秋刑，收敛神气，使秋气平，无外其志，使肺气清。此秋气之应，养收之道也。逆之则伤肺，冬为飧泄，奉藏者少。
 【 注　容，盛也，万物皆盛实而平定也。寒气上升，故天气以急。阳气下降，故地气以明。与鸡俱兴，养秋收之气，神志安宁，避杀肃之气。若逆秋收之气，则伤肺矣。肺伤至冬为飧泄之病，因奉藏者少故也。】 
冬三月，此为闭藏。水冰地坼，勿扰乎阳。早卧晚起，必待日光。使志若伏若匿，若有私意，若已有得，去寒就温，无泄皮肤，使气亟夺。此冬气之应，养藏之道也。逆之则伤肾，春为痿厥，奉生者少。
 【 注　阳气收藏，故不可烦扰，以泄阳气。早卧晚起，顺养闭藏之气也。若伏若匿，使志无外也。若有私意，若已有得，神气内藏也。去寒就温，养标阳也。夫阳气根于至阴，发于肤表，外不固密则里气亟起以外应，故无泄皮肤之阳而使急夺其根气也。肾属水，王于冬，逆冬藏之气则伤肾，肾气伤，至春而为痿厥之病，因奉生者少故也。】 
天气，清净光明者也。藏德不止，故不下也。天明则日月不明，邪害空窍，阳气者闭塞，地气者冒明，云雾不精，则上应白露不下，交通不表，万物命故不施，不施则名木多死。恶气不发，风雨不节，白露不下，则菀藁不荣，贼风数至，暴雨数起。天地四时不相保，与道相失，则未央绝灭。
 【 注　天之气，至清净光明，然明德惟藏而健运不息，故不必下而后谓之下也。天之明德，若不藏而彰着于外，则日月不明矣。天德不藏，则虚其清净高明之体，而邪乘虚以害之。如天无运用不息之机，则地气上乘而昏冒其光明矣。云雾不精，是地气不升也。地气不升，则天气不降而白露不下，天地之气虽上下交通，而不表彰于六合九州岛之外，则万物之命不能受其施化，而名木多死也。恶气不发，则失其劲肃严凛之令；风雨不节，则失其温和明曜之政；白露不下，则无溽蒸湿泽之濡。四时失序，虽茂木嘉禾，而亦不能荣秀。故阳气不正而太过，则贼风数至；阴气不正而偏胜，故暴雨乃起。天地四时不相保其阴阳和平，而又失其修养之道，则未久而有绝灭之患矣。】 
惟圣人从之，故身无奇病，万物不失，生气不竭。
 【 注　惟圣人能顺天地四时之不和，而内修养其神气，故无奇暴之害。外顺不正之时，与万物不失其自然，而生气不绝也。】 
逆春气则少阳不生，肝气内变。逆夏气则太阳不长，心气内洞。逆秋气则太阴不收，肺气焦满。逆冬气则少阴不藏，肾气独沉。夫四时阴阳者，万物之根本也。所以圣人春夏养阳，秋冬养阴，以从其根，故与万物浮沉于生长之门。逆其根则伐其本、坏其真矣。
 【 注　少阳主春生之气，春气逆则少阳不生，致肝气郁而内变矣。太阳主夏长之气，不长则心气虚而内洞矣。太阴主秋收之气，不收则肺热叶焦而胀满矣。少阴主冬藏之气，不藏则肾气虚而独沉矣。四时阴阳之气，生长收藏，化育万物，故为万物之根本。春夏之时，阳盛于外，而虚于内；秋冬之时，阴盛于外，而虚于内。故圣人春夏养阳，秋冬养阴，以从其根而培养，故能与万物同归于生长之门。若逆其根，则伐其本，而灾害生，是谓坏其真矣。】 
故阴阳四时者，万物之终始也，死生之本也。逆之则灾害生，从之则苛疾不起，是谓得道。道者，圣人行之，愚者佩之。
 【 注　天地阴阳四时，化生万物，有始终生死。如逆之则灾害生，从之则苛疾不起，是谓得阴阳之道。】 
从阴阳则生，逆之则死。从之则治，逆之则乱。反顺为逆，是谓内格。是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，鬬而铸锥，不亦晚乎！
 【 注　天地之阴阳，不外乎四时五行；而人身之阴阳，亦不外乎五行六气。故顺之则生，逆之则死。内格者，格拒其五脏相生之气，而反逆行也。】 

　　　生气通天论

黄帝曰：夫自古通天者，生之本，本于阴阳。天地之间，六合之内，其气九州岛九窍，五脏十二节，皆通乎天气。其生五，其气三。数犯此者，则邪气伤人。此寿命之本也。
 【 注　三谓三阴三阳也。三阴者，寒燥湿也；三阳者，风火暑也。如不能调养，而数犯此三阴三阳之气，则邪气伤人而为病，以其为人寿命之本也。】 
苍天之气，清净则志意治，顺之则阳气固，虽有贼邪，弗能害也。此因时之序，故圣人传精神，服天气而通神明。
 【 注　人能顺此清净之气，则身之阳气外固，虽有贼邪，弗能为害。此因四时之序而能调养者，故圣人传运其精神，餐服苍天之清气，以通吾之神明。】 
清静则肉腠闭拒，虽有大风苛毒，弗之能害，此因时之序也。
 【 注　肌腠之气，乃五脏之元真，故宜顺四时五行之气而调养。使五脏元真通畅，人即安和，不使形体有衰，则邪无由入其腠理。】 
故阳气者，一日而主外。平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露。反此三时，形乃困薄。
 【 注　朝则人气始生，故旦慧；日中人气长，则胜邪；夕则人气始衰。夜半人气入脏，其气隔拒其邪。无扰筋骨，无烦劳也。无见雾露，宜清净也。者反此，则形气乃为邪所困薄矣。】 
是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。
【 注　圣人能敷陈其阴阳和平，而筋脉骨髓气血皆和顺坚固，则外内之阴阳调和，而邪不能害。邪不外淫，则阴气内固，是能耳目聪明，气立如故也。】 

　　　金匮真言论

夫精者，身之本也。故藏于精者，春不病温。夏暑汗不出者，秋成风疟。
 【 注　神气血脉，皆生于精，故精乃生身之本。能藏其精，则血气内固，邪不外侵，故春不病温。夏不汗出，则暑气伏藏，至秋成风疟。】 

　　　阴阳应象大论

圣人为无为之事，乐恬憺之能，从欲快志于虚无之守，故寿命无穷，与天地终，此圣人之治身也。
 【 注　行所无事，则外不劳形。内无思想，恬憺虚无，则精神内守。真气从之，故能与天地相终始焉。】 

　　　灵兰秘典论

故主明则下安，以此养生则寿，殁世不殆。
 【 注　五脏六腑，心为之主。君主神明，则十二官各安其职。以此养生，则寿终身而不致危殆。】 
主不明则十二官危，使道闭塞而不通，形乃大伤，以此养生，则殃。
 【 注　心主不明，则十二官皆不安。神明昏乱，则血脉凝泣而使道闭塞矣。血脉不通而形乃大伤，故殃。】 

　　　宣明五气论

五劳所伤：久视伤血，久卧伤气，久坐伤肉，久立伤骨，久行伤筋，是谓五劳所伤。
【 注　上古之民，形劳而不倦。久视损神，故伤血。久卧则气不行，故伤气。脾喜运动，故久坐伤肉。久立则伤腰肾膝胫，故伤骨。行走罢极则伤筋。是五劳而伤五脏所主之血气筋骨也。】 

　　灵枢经

　　　本神篇

天之在我者德也，地之在我者气也，德流气薄而生者也。故生之来谓之精，两精相搏谓之神，随神往来者谓之魂，并精而出入者谓之魄。所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。故智者之养生也，必顺四时而适寒暑，和喜怒而安居处，节阴阳而调刚柔，如是则邪僻不至，长生久视。
 【 注　故智者顺承天地之性，而得养生之道也。】 

　　　五味篇

五味入于口也，各有所走，各有所病。酸走筋，多食之，令人癃。咸走血，多食之，令人渴。辛走气，多食之，令人洞心。苦走骨，多食之，令人变呕。甘走肉，多食之，令人悗心。
 【 注　心主血，肾主骨。苦乃火味，咸乃水味。苦走骨而咸走血者，阴阳水火之交济也。肺主气，故辛走气。】 

　　　本脏篇

血和则经脉流行，营覆阴阳，筋骨劲强，关节清利矣。卫气和则分肉解利，皮肤调柔，腠理致密矣。志意和则精神专直，魂魄不散，悔怒不起，五脏不受邪矣。寒温和则六腑化谷，风痹不作，经脉通利，肢节得安矣。
【 注　血气神志和调，则五脏不受邪而形体得安。】 

　　　百病始生篇

喜怒不节则伤脏，脏伤则病起于阴也。清湿袭虚则病起于下，风雨袭虚则病起于上。
 【 注　按本经云：风寒伤形，忧恐忿怒伤气。气伤脏，乃病脏，寒伤形，乃病形；风伤筋脉，筋脉乃应。此形气外内之相应也。】 

　　　九宫八风篇

风从其所居之乡来为实风，主生长养万物。从其冲后来为虚风，伤人者也，主杀主害者，谨候虚风而避之。故圣人日避虚邪之道，如避矢石然，邪弗能害，此之谓也。
 【 注　实风者，春之东风，夏之南风，秋之西风，冬之北风，春夏交之东南风，秋冬交之西北风，此四时之正气，故主生长养万物。从其冲后来者，如冬至从西南二方而来，春分从西北二方而来，是为虚乡不正之风，主伤人而杀害万物。故圣人日避虚邪之道，如避矢石。日避者，太乙出游之一日也。】 

　　金匮要略 【 汉?张机】 

　　　饮食禁忌

凡饮食滋味，以养于生。食之有妨，反能为害。自非服药炼液，焉能不饮食乎？切见时人不闲调摄，疾灾竞起，若不因食而生，苟全其生，须知切忌者矣。所食之味，有与病相宜，有与身为害者。若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮。诸毒病，得热更甚，宜冷服之。
肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。春不食肝者，为肝气王，脾气败，若食肝则又补肝。脾气败，尤甚不可救。又肝王之时，不可以死气入肝，恐扰魂也。若非王时即虚，以肝补之佳。余脏准此。

　　中藏经 【 汉?华佗】 

　　　调摄阴阳

天者阳之宗，地者阴之属。阳者生之本，阴者死之基。天地之间，阴阳辅佐者，人也。得其阳者生，得其阴者死。阳中之阳为高真，阴中之阴为幽鬼。故钟于阳者长，钟于阴者短。多热者阳之主，多寒者阴之根。阳务其上，阴务其下。阳行也速，阴行也缓。阳之体轻，阴之体重。阴阳平则天地和而人气宁，阴阳逆则天地否而人气厥。故天地得其阳而炎炽，得其阴而寒凛。阳始于子前，末于午后；阴始于午后，末于子前。阴阳盛衰，各在其时，更始更末，无有休息。人能从之，亦智也。《金匮》曰：秋首养阳，春首养阴。阳勿外闭，阴勿外侵。火出于木，水生于金，水火通济，上下相寻。人能循此，永不湮沉，此之谓也。呜呼！凡愚岂知是理？举止失宜，自致其罹。外以风寒暑湿，内以饥饱劳役，摧残正体，消亡正神，缚绊其身，死生告陈。死生至理，阴阳中明。阴气下而不上曰断络，阳气上而不下曰绝经。阴中之邪曰浊，阳中之邪曰清。火来坎户，水到离扃。阴阳相应，方乃和平。阴不足则济之以水母，阳不足则济之以火精。阴阳济等，各有攀陵。上通三寸曰阳之神路，下通三寸曰阴之鬼程。阴常宜损，阳常宜盈。居之中者，阴阳匀停。是以阳中之阳，天仙赐号；阴中之阴，下鬼持名。顺阴者多消灭，顺阳者多长生。逢斯妙趣，无所不灵。
阴阳者，天地之枢机；五行者，阴阳之终始。非阴阳则不能为天地，非五行则不能为阴阳。故人者成于天地，败于阴阳也，由五行逆从而生焉。天地有阴阳五行，人有血脉五脏。五行者，金木水火土也；五脏者，肺肝心肾脾也。金生水，水生木，木生火，火生土，土生金，则生成之道循环无穷。肺生肾，肾生肝，肝生心，心生脾，脾生肺，上下荣养，无有休息。故金匮至真要论云：心生血，血为肉之母；脾生肉，肉为血之舍；肺属气，气为骨之基；肾应骨，骨为筋之本；肝系筋，筋为血之源。五脏五行，相成相生。昼夜流转，无有始终。从之则吉，逆之则凶。天地阴阳，五行之道，中含于人。人得者可以出阴阳之数，夺天地之机，悦五行之要，无终无始，神仙不死矣。

　　千金方 【 唐?孙思邈】 

　　　养性论言

扁鹊云：黄帝说昼夜漏下水百刻。凡一刻人百三十五息，十刻一千三百五十息，百刻一万三千五百息。人之居世，数息之间信哉！呜呼！昔人叹逝，何可不为善以自补邪？吾尝思一日一夜有十二时，十日十夜百二十时，百日百夜一千二百时，千日千夜一万二千时，万日万夜一十二万时，此为三十年。若长寿者九十年，只得三十六万时。百年之内，须臾之间，数时之活，朝菌蟪蛄不足为喻焉，可不自摄养？而驰骋六情，孜孜汲汲，追名逐利，千诈万巧，以求虚誉，没齿而无厌。故养性者，知其如此，于名于利若存若亡，于非名非利亦若存若亡，所以没身不殆也。余慨时俗之多僻，皆放逸以殒亡，聊因暇日，粗述养性篇，用奖人伦之道。好事君子，与我同志焉！
夫养性者，欲所习以成性，性自为善，不习无不利也。性既自善，内外百病，皆悉不生，祸乱灾害，亦无由作，此养性之大经也。善养性者，则治未病之病，是其义也。故养性者，不待饵药餐霞，其在兼于百行，百行周备，虽绝药饵，足以遐年。德行不充，纵服玉液金丹，未能延寿。故夫子曰：善摄生者，陆行不遇虎兕。此则道德之指也，岂假服饵而祈遐年哉？圣人所以制药饵者，以救过行之人也。故愚者抱病，历年而不修一行，缠疴没齿，终无悔心，此其所以岐和长逝，彭跗永归，良有以也。嵇康曰：养生有五难，名利不去为一难，喜怒不除为二难，声色不去为三难，滋味不绝为四难，神虑精散为五难。五者必存，虽心希难老，口诵至言，咀嚼英华，呼吸太阳，不能不回其操，不夭其年也。五者无于胷中，则信顺日跻，道德日全，不祈善而有福，不求寿而自延，此养生之大旨也。然或有服膺仁义，无甚泰之累者，抑或其亚欤！
仲长统曰：王侯之宫，美女兼千千：原作「于」，据《千金》卷二十七养性序改。；卿士之家，侍妾数百。昼则以醇酒淋其骨髓，夜则于房室输其血气。耳听淫声，目乐邪色，燕内不出，游外不返，王公得之于上，豪杰驰之于下。及至生产不时，字育太早，或童孺而擅气，或疾病而媾精，精气薄恶，血脉不充。既出胞脏，养护无法，又蒸之以绵纩，烁之以五味，胎伤孩病而脆，未得坚刚，复纵情欲，重重相生，病病相孕。国无良医，医无审术，奸佐其间，过谬常有，会有一疾，莫能自免。当今少百岁之人者，岂非所习不纯正也？
抱朴子曰：或问所谓伤之者，岂色欲之间乎？答曰：亦何独斯哉！然长生之要，其在房中，上士知之，可以延年除病，其次不以自伐。若年当少壮而知还阴丹以补脑，采七益于长俗 【 一作谷】 者，不服药物，不失一二百岁也，但不得仙耳。不得其术者，古人方之于菱杯以盛酒，羽苞之蓄火。又且才所不逮而强思之，伤也；力所不胜而强举之，伤也；深忧重恚，伤也；悲哀憔悴，伤也；喜乐过度，伤也；汲汲所欲，伤也；戚戚所患，伤也；久谈言笑，伤也；寝息失时，伤也；挽弓引弩，伤也；沉醉呕吐，伤也；饱食即卧，伤也；走跳喘乏，伤也；欢呼哭泣，伤也。积伤至尽，尽则早亡。尽则非道也。是以养性之士，唾不至远，行不疾步，耳不极听，目不极视，坐不久处，立不至疲，卧不至懻。先寒而衣，先热而解。不欲极饥而食，食不可过饱；不欲极渴而饮，饮不欲过多。饱食过多则结积聚，渴饮过多则成痰澼。不欲甚劳，不欲甚佚，不欲流汗，不欲多唾，不欲奔走车马，不欲极目远望，不欲多啖生冷，不欲饮酒当风，不欲数数沐浴，不欲广志远愿，不欲规造异巧。冬不欲极温，夏不欲穷凉。不欲露卧星月，不欲眠中用扇。大寒大热，大风大雾，皆不欲冒之。五味不欲偏多。故酸多则伤脾，苦多则伤肺，辛多则伤肝，咸多则伤心，甘多则伤肾。此五味克五脏，五行自然之理也。凡言伤者，亦不即觉也，谓久即损寿耳。是以善摄生者，卧起有四时之早晚，兴居有至和之常制。调利筋骨，有偃仰之方；祛疾闲邪，有吐纳之术；流行荣卫，有补泻之法；节宣劳佚，有与夺之要。忍怒以全阴，抑喜以养阳。然后先服草木以救亏缺，后服金丹以定无穷。养性之理，尽于此矣。夫欲快意任怀，自谓达识知命不泥异端，极性肆力不劳持久者，闻此言也，虽风之过耳，电之惊目，不足喻也。虽身枯于留连之中，气绝于绮纨之际，而甘心焉，亦安可告之以养性之事哉？匪惟不纳，乃谓妖讹也，而望彼信之？所谓以明鉴给蒙瞽，以丝竹娱聋夫者也。
魏武与皇甫隆令曰：闻卿年出百岁，而体力不衰，耳目聪明，颜色和悦，此盛事也，所服食施行导引，可得闻乎？者有可传，想可密封示内。隆上疏对曰：臣闻天地之性，惟人为贵。人知所贵，莫贵于生。荒唐无始，劫运无穷。人生其间，忽如电过。每一思此，惘然心热。生不再来，逝不可追。何不抑情养性以自保惜？今四海垂定，太平之际，又当须展才布德，当由万年。万年无穷，当由修道。道甚易知，但莫能行。臣常闻道人蒯京已年一百七十八而甚丁壮，言人当朝朝服食玉泉，琢齿，使丁壮人有颜色，去三虫而坚齿。玉泉者，口中唾也。朝旦未起，早漱津令满口，乃吞之；琢齿二七遍。如此者，乃名曰炼精。
抱朴子曰：一人之身，一国之象也。胷腹之位，犹宫室也；四肢之列，犹郊境也；骨节之分，犹百官也。神犹君也，血犹臣也，气犹民也。知治身则能治国也。夫爱其民，所以安其国；惜其气，所以全其身。民散则国亡，气竭则身死。死者不可生也，亡者不可存也。是以至人消未起之患，治未病之疾，医之于无事之前，不追于既逝之后。夫人难养而易危也，气难清而易浊也。故能审威德，所以保社稷；割嗜欲，所以固血气。然后真一存焉，精神守焉，百病却焉，年寿延焉。

　　　道林养性

虽尝服饵，而不知养性之术，亦难以长生也。养性之道，常欲小劳，但莫大疲及强所不能堪耳。且流水不腐，户枢不蠹，以其运动故也。养性之道，莫久行、久立、久坐、久卧、久视、久听。盖以久视伤血，久卧伤气，久立伤骨，久坐伤肉，久行伤筋也。仍莫强食，莫强酒，莫强举重，莫忧思，莫大怒，莫悲愁，莫大惧，莫跳踉，莫多言，莫大笑。勿汲汲于所欲，勿悁悁怀忿恨。皆损寿命，若能不犯者，则得长生也。故善摄生者，常少思、少念、少欲、少事、少语、少笑、少愁、少乐、少喜、少怒、少好、少恶，行此十二少者，养性之都契也。多思则神殆，多念则志散，多欲则志昏，多事则形劳，多语则气乏，多笑则脏伤，多愁则心慑，多乐则意溢，多喜则忘错昏乱，多怒则百脉不定，多好则专迷不理，多恶则憔悴无欢，此十二多不除，则荣卫失度，血气妄行，丧生之本也。惟无多无少者，几于道矣。是知勿外缘者，真人初学道之法也。若能如此者，可居瘟疫之中，无忧疑矣。既屏外缘，会须守五神 【 肝心脾肺肾，】 ?四正 【 言行坐立，】 言最不得浮思妄念，心想欲事，恶邪大起。故孔子曰：思无邪也。常当习黄帝内视法，存想思念，令见五脏如悬罄，五色了了分明，勿辍也。仍于每旦初起，面向午，展两手于膝上，心眼观气上入顶，下达涌泉，旦旦如此，名曰迎气。常以鼻引气，口吐气，小微吐之，不得开口；复欲得出气少，入气多，每欲食，迸气入腹，每欲食气为主人也。凡心有所爱不用深爱，有所憎不用深憎，并皆损性伤神。亦不用深赞，亦不用深毁。常思运心于物平等，如觉偏颇，寻改正之。居贫勿谓常贫，居富勿谓常富。居贫富之中，常须守道。勿以贫富易志改性。识达道理，似不能言。有大功德，勿自矜伐。美药勿离手，善言勿离口，乱想勿经心。常以深心至诚，恭敬于物；慎勿诈善，以悦于人。终身为善。为人所嫌，勿得起恨。事君尽礼，人以为谄，当以道自平其心。道之所在，其德不孤。勿言行善不得善报，以自怨雠。居处勿令心有不足，若有不足，则自抑之，勿令得起。人知止足，天遗其禄。所至之处，勿得多求，多求则心自疲而志益苦。夫人之所以多病，当由不能养性。平康之日，谓言常然，纵情恣欲，心所欲得，则便为之，不拘禁忌，欺罔幽明，无所不作，自言适性。不知过后，一一皆为病本。及两手摸空，白汗流出，口唱皇天，无所逮及。皆以生平粗心，不能自察，一至于此。但能少时内省身心，则自知见行之中，皆畏诸疴，将知四百四病，身手自造，本非由天。及一朝病发，和缓不救，方更诽谤医药无效，神仙无灵。故有智之人，爱惜性命者，当自思念，深生耻愧，诫勒身心，常修善事也。至于居处不得绮靡华丽，今人贪婪无厌，乃患害之源。但令雅素净洁，无风雨寒湿为佳。衣服器械，勿用珍玉金宝；增长过失，使人烦恼根深。厨膳勿脯肉丰盈，常令俭约为佳。然后行作鹅王步，语作含钟声，眠作狮子卧 【 右脚胁着地坐脚也】 。每日自咏歌云：美食须熟嚼，生食不粗吞。间我居止处，大宅总林村。胎息守五脏，气至骨成仙。又歌曰：日食三个毒，不嚼而自消。锦绣为五脏，身着粪扫袍。修心既平，又须慎言语。凡言语诵读，常想声在气海中 【 脐下也】 。每日初入后，勿言语读诵，宁待平旦也。旦起欲专言善事，不欲先计较钱财。又食上不得语，语而食者，常患胷背痛。亦不用寝卧多言笑，寝不得语言者，言五脏如钟磬，不悬则不可发声。行不得语，若欲语须住脚乃语，行语则令人失气。冬至日止可语，不可言。自言曰言，答人曰语。言有人来问，不可不答，自不可发言也。仍勿触冷，开口大语为佳。言语既慎，却节饮食。是以善养性者，先饥而食，先渴而饮。食欲数而少，不欲顿而多，则难消也。常欲令如饱中饥、饥中饱耳。盖饱则伤肺，饥则伤气，咸则伤筋，酸则伤骨。故每学淡食，食当熟嚼，使米脂入腹，勿使酒脂入肠。人之当食，须去烦恼。如食五味，必不得暴嗔，多令人神惊，夜梦飞扬。每食不用重肉，喜生百病。常须少食肉，多食饭，及少葅菜，并勿食生菜、生米、小豆陈臭物，勿饮浊酒食面，使塞气孔。勿食生肉伤胃。一切肉惟须煮烂，停冷食之。食毕当漱口数过，令人牙齿不败，口香。热食讫，以冷酢浆漱口者，令人口气常臭，作(上匿下虫)齿病。又诸热食咸物后，不得饮冷酢浆水，喜失声成尸咽。凡热食汗出，勿当风，发痉头痛，令人目濇多睡。每食讫以手摩面及腹，令津液通流。食毕当行步踌躇，计人行数里来，行毕，使人以粉摩腹上数百遍，则食易消，大益人，令人能饮食，无百病，然后有所修为为快也。饱食即卧，乃生百病，不消成积聚。饱食仰卧，成气痞，作头风。触寒来者寒未解，食热食，成刺风。人不得夜食。又云夜勿过醉饱。食勿精思。为劳苦事有损，余虚损人。常须日在巳时食讫，则不须饮酒，终身无干呕。勿食父母本命所属肉，令人命不长。勿食自己本命所属肉，令人魂魄飞扬。勿食一切脑，大损人。茅屋漏水，堕诸脯肉上，食之成瘕癖。暴肉作脯不肯干者害人。祭神肉无故自动，食之害人。饮食上蜂行住，食之有毒害人。腹内有宿病，勿食鲮鲤鱼肉害人。湿食及酒浆，临上看视，不见人物影者，勿食之，成卒注。若已食腹胀者，急以药下之。每十日一食葵。葵滑所以通五脏壅气，又是菜之主，不用合心食之。又饮酒不欲使多，多则速吐之为佳，勿令至醉，即终身百病不除。久饮酒者，腐烂肠胃，渍髓蒸筋，伤神损寿。醉不可当风向阳，令人发狂；又不可当风卧，不可令人扇凉，皆即得病也。醉不可露卧及卧黍穰中，发癞疮。醉不可强食，或发痈疽，或发瘖，或生疮。醉饱不可以走车马及跳踯。醉不可以接房，醉饱交接，小者面(黑干)欬嗽，大者伤绝脏脉损命。凡人饥欲坐小便，若饱则立小便，慎之无病。又忍尿不便，膝冷成痹；忍大便不出，成气痔。小便勿努，令两足及膝冷；大便不用呼气及强努，令人腰疼目濇，宜任之佳。凡遇山水坞中出泉者，不可久居常食，作瘿病。又深阴地冷水不可饮，必作痎疟。饮食以调，时慎脱着。凡人旦起着衣，反者便着之，吉。衣光者，当户三振之，曰殃去，吉。湿衣及汗衣，皆不可久着，令人发疮及风瘙。大汗能易衣佳，不易者急洗之，不尔令人小便不利。凡大汗勿偏脱衣，喜得偏风半身不遂。春天不可薄衣，令人伤寒霍乱，食不消头痛。脱着既时，须调寝处。凡人卧，春夏向东，秋冬向西。头勿北卧，及墙北亦勿安床。凡欲睡，勿歌咏不祥。起上床坐，先脱左足。卧勿当舍脊下。卧讫，勿留灯烛，令魂魄及六神不安，多愁怨。人头边勿安火炉，日久引火气，头重目赤睛，及鼻干。夜卧，当耳勿有孔吹人，即耳聋。夏不用露面卧，令人面皮厚，喜成癣，或作面风。冬夜勿覆头，得长寿。凡人眠勿以脚悬踏高处，久成肾水，及损房。足冷人，每见十步直墙，勿顺墙卧，风利吹人发癫；及体重人卧勿跂床悬脚，久成血痹，两足重腰疼。又不得昼眠，令人失气。卧勿大语，损人气力。暮卧常习闭口，口开即失气；且邪恶从口入，久而成消渴及失血色。屈膝侧卧，益人气力，胜正偃卧。按孔子不尸卧，故曰睡不厌踧，觉不厌舒。凡人舒睡则有鬼怪邪魔。凡眠先卧心，后卧眼。人卧一夜，当作五度反复，常逐更转。凡人夜魔，忽然灯唤之，定死无疑；闇唤之吉，亦不得近前急唤。夜梦恶，不须说，旦以水面东方噀之，呪曰：恶梦着草木，好梦成宝玉，即无咎矣。又梦之善恶，并勿说为吉。衣食寝处皆适，能顺时气者，始尽养生之道。故善摄生者，无犯日月之忌，无失岁时之和。须一日之忌，暮无饱食；一月之忌，晦无大醉；一岁之忌，暮无远行；终身之忌，暮无然烛行房，暮常护气也。凡气冬至起于涌泉，十一月至膝，十二月至股，五月至腰，名三阳成。二月至髆，三月至项，四月至顶，纯阳用事。阴亦仿此。故四月十月不得入房，避阴阳纯用事之月也。每冬至日，于北壁下厚铺草而卧，云受元气。每八月一日已后，即微火暖足，勿令下冷无生意，常欲使气在下，不欲泄于上。春冻未泮，衣欲下厚上薄。养阳收阴，继世长生；养阴收阳，祸则灭门。故云冬时天地气闭，血气伏藏，人不可作劳出汗，发泄阳气，有损于人也。又云冬日冻脑，春秋脑足俱冻，此圣人之常法也。春欲晏卧早起，夏及秋欲侵夜乃卧早起，冬欲早卧而晏起，皆益人。虽云早起，莫在鸡鸣前；虽言晏起，莫在日出后。凡冬月忽有大热之时，夏月忽有大凉之时，皆勿受之。人有患天行时气者，皆由犯此也。即须调气息，使寒热平和，即免患也。每当腊日，勿歌舞，犯者必凶。常于正月寅日，烧白发吉。凡寅日剪手甲，午日剪足甲，又烧白发吉。

　　　居处法

凡人居止之室，必须周密，勿令有细隙，致有风气得入；少觉有风，勿强忍久坐，必须急急避之；久居不觉，使人中风。古来忽得偏风，四肢不随，或如角弓反张，或失音不语者，皆由忽此耳。身既中风，诸病总集，邪气得便，遭此致卒者，十中有九。是以大须周密，无得轻之，慎焉慎焉！所居之室，勿塞井及水渎，令人聋盲。
凡在家及外行，卒逢大飘风暴雨，震电昏暗大雾，此皆是诸龙鬼神行动经过所致，宜入室闭户，烧香静坐，安心以避之，待过后乃出，不尔损人。或当时虽未苦，于后不佳矣。又阴雾中亦不可远行。
凡家中有经像，行来，先拜之，然后拜尊长，每行至则峻坐焉。
凡居家不欲数沐浴。若沐浴必须密室，不得大热，亦不得大冷。皆生百病。冬浴不必汗出霢霂，沐浴后不得触风冷。新沐发讫，勿当风，勿湿荣髻，勿湿头卧，使人头风眩闷，发秃面黑，齿痛耳聋，头生白屑。饥忌浴，饱忌沐。沐讫须进少许食饮乃出。夜沐发不食即卧，令人心虚，饶汗多梦。又夫妻不用同日沐浴，常以晦日浴，朔日沐，吉。凡炊汤经宿用洗体成癣，洗面无光，洗脚即疼痛，作甑畦疮。热泔洗头，冷水濯之，作头风。饮水沐头，亦作头风。时行病，新汗解，勿冷水洗浴，损心包不能复。
凡居家常戒：约内外长幼有不快，即须早道，勿使隐忍以为无苦，过时不知，便为重病，遂成不救。小有不好，即按摩挼捺，令首节通利，泄其邪气。凡人无问有事无事，常须日别蹋脊背四肢一度，头项若令熟蹋，即风气时行，不能侵人。此大要妙，不可具论。
凡人居家及远行，随身常有熟艾一升、备急丸、辟鬼丸，生肌药、甘湿药、丁肿药，水银、大黄、芒硝、甘草、干姜、桂心、蜀椒。不能更蓄余药，此等常不可阙少，及一两卷百一备急药方，并带辟毒蛇蜂蝎等药随身也。
凡人由觉十日已上康健，即须灸三数穴，以泄风气。每日必须调气补泻，按摩导引为佳。勿以康健便为常，然常须安不忘危。预防诸病也。灸法当须避人神。凡畜手力，细累。春秋皆须与转泻药一度，则不中天行时气也。

　　　服食法

凡人春服小续命汤五剂，及诸补散各一剂；夏大热则服肾沥汤三剂；秋服黄芪等丸一两剂；冬服药酒两三剂，立春日则止。此法终身常尔，则百病不生矣。俗人见浅，但知钩吻之杀人，不信黄精之益寿；但识五谷之疗饥，不知百药之济命；但解施泻以生育，不能闭固以颐养，故有服饵方焉。郄愔曰：夫欲服食，当寻性理所宜，审冷暖之适，不可见彼得力，我便服之。初御药皆先草木，次石，是为将药之大较也。所谓精粗相代，阶粗以至精者也。夫人从少至长，体习五谷，卒不可一朝顿遗之。凡服药物，为益迟微，则无充饥之验。然积年不已，方能骨髓填实，五谷居然而自断。今人多望朝夕之效，求目下之应，腑脏未充，便以绝粒，谷气始除，药未有用，又将御女，形神与俗无别，以此致毙，期不怪哉！服习大体，皆有次第。不知其术者，非止反有所损，卒亦不得其力。故服饵大法，必先去三虫；三虫既去，次服草药；好得药力，次服木药；好得力讫，次服石药。依此次第，乃得遂其药性，庶事安稳，可以延龄矣。

　　　黄帝杂忌法

旦起勿开目洗面，令人目濇，失明饶泪。清旦常言善事，勿恶言。闻恶事，即向所来方三唾之，吉。又勿嗔怒，勿叱咤咄呼，勿嗟叹，勿唱奈何，名曰请祸。勿立膝坐而交臂膝上，勿令发覆面，皆不祥。勿举足向火，勿对灶骂詈。凡行立坐勿背日，吉。勿面北坐久思，不祥起。凡欲行来，常存魁罡在头上，所向皆吉。若欲征战，存斗柄在前以指敌，吉。勿面北冠带，凶。勿向西北唾，犯魁罡神，凶。勿欬唾，唾不用远，成肺病，令人手足重，及背痛欬嗽。亦勿向西北大小便。勿杀龟蛇。勿怒目视日月，善令人失明。行及乘马，不用回顾，则神去。人不用鬼行踖粟。凡过神庙，慎勿辄入，入必恭敬，不得举目恣意顾瞻，当如对严君焉，乃享其福耳。不尔速获其祸。亦不得返首顾视神庙。忽见龙蛇，勿兴心惊怪，亦勿注意瞻视。忽见鬼怪变异之物即强抑之，勿怪。呪曰：见怪不怪，其怪自坏。又路行及众中，见殊妙美女，慎勿熟视而爱之。此当魑魅之物，使人深爱。无问深山旷野稠人广众之中，皆亦如之。凡山水有沙虱处，勿在中浴，害人；欲渡者，随驴马后急渡，不伤人。有水弩处，射人影即死；欲渡水者，以物打水，其弩即散，急渡不伤。凡诸山有孔穴，入采宝者，惟三月、九月，余月山闭气交，犯，死。凡人空腹，不宜见尸，臭气入鼻，舌上白起，口常臭；欲见尸者，皆须饮酒，见之能辟毒凶。行触热，途中逢河勿洗面，生乌(黑干)。

　　河间六书 【 金?刘完素】 

　　　摄生论

《内经》谓法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。夫饮食起居，乃人生日用之法，纵恣不能知节，而欲传精神服天气者，不亦难乎？又经曰：饮食自倍，肠胃乃伤。起居如惊，神气乃浮。是以圣人春木旺，以膏香助胃；夏火旺，以膏腥助肺。金用事，膳膏臊以助肝；水用事，膳膏膻以助心。所谓因其不胜而助之也。故食饮之常，保其生之要者，五谷、五果、五畜、五菜也，脾胃待此而食廪备，三焦待此而道路通，荣卫待此以清以浊，筋骨待此以柔以正。故经云：盖五味相济，斯无五宫之伤，所以养其形也。虽五味为之养形，若味过于酸，肝气以津，脾气乃绝；味过于咸，大骨气劳短肌，心气抑；味过于甘，心气喘满色黑，肾气不衡；味过于苦，脾气不濡，胃气乃厚；味过于辛，筋脉沮弛，精神乃央。所谓失五味之常而损其形也。王注曰：味有偏胜，脏有偏绝。此之谓也。饮食者养其形，起居者调其神。是以圣人春三月夜卧早起，被发缓形，见于发陈之时，且曰以使志生；夏三月夜卧早起，无厌于日，见于蕃秀之时，且曰使志无怒，使气得泄；秋三月早卧早起，与鸡俱兴，见于容平之时，收敛神气，且曰使志安宁，以应秋气；冬三月早卧晚起，去寒就温，见于闭藏之时，且曰使志若伏若匿，若有私意，若己有得。此顺生长收藏之道。春夏养阳，秋冬养阴，顺四时起居法，所以调其神也。经所谓逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不藏，肾气独沉。此失四时之气，所以伤其神也。智者顺四时，不逆阴阳之道，而不失五味损益之理，故形与神俱久矣，乃尽其天年而去。与夫务快其心，逆于生乐者，何足与语此道哉！故圣人行之，贤者佩之，岂虚语哉！

　　东垣十书 【 元?李杲】 

　　　赡养心神调治脾胃论

灵兰秘典论曰：心者君主之官，神明出焉。凡喜怒忿悲忧思恐惧，皆损元气。夫阴火之炽盛，由心生凝滞，七情不安故也。心者神之舍，心君不守，化而为火。夫火者，七神之贼也，故曰阴火大盛，经营之气，不能颐养于神，乃脉病也。神无所养，津液不行，不能生血脉也。人心之神，真气之别名也，得血则生，血生则脉旺。脉者神之舍，若心生凝滞，七神离形，而脉中惟有火矣。善治斯病者，惟在调和脾胃，使心无凝滞，或生欢欣，或逢喜事，或天气暄和，居温和处，或食滋味，或见可欲事，则慧然如无病矣，盖胃中元气得舒伸故也。

　　　脾胃将理法

或方怒不可食。不可太饱太饥。饮食欲相接而温和，宜谷食多而肉食少，不宜食肉汁。忌寒湿物，令肌肉不生。阳气潜伏，四肢怠惰之证，疼痛沉重，时当湿雨，则泄利大便后，有白脓血痢，或肠澼下血病。此乃诸阳气不行阳道之故也。
劳则阳气衰，宜乘车马游玩，遇风寒则止。
行住坐卧，各得其宜，不可至疲倦。
日晴暧，可以温汤澡浴。勿以热汤，令汗大出。
勿困中饮食，虽饥渴当先卧，至不困乃饮食，食后少动作。
忌博奕劳心。遇夜汗出，宜避贼风。
夜半，收心静坐少时，此生发周身血气之大要也。
夜寝语言，大损元气。须默默少时，候周身阳气行，方可言语。
忌浴当风，汗当风。须以手摩汗孔合，方许见风，必无中风中寒之疾。
遇卒风暴寒，衣服不能御者，则宜挣努周身之气以当之。气弱不能御而受之者，病。
远行卒遇疫疠之气，饮酒者不病，腹中有食者病，空腹者死。
白粥，粳米、菉豆、小豆、盐豉皆渗利小便，且小便数不可更利，况大泻阳气，反行阴道？切禁湿面，如食之觉快，勿禁。
药中不可服泽泻、茯苓、猪苓、灯心、琥珀、通草、木通、滑石之类，皆泻阳道行阴道也。如渴小便不利，或闭塞不通，则服；得利勿再服。
忌大咸助火邪而泻肾水真阴，及大辛味、蒜韭、五辣、酢、大料物、官桂、干姜之类，皆伤元气。
如衣薄而气短则添衣，于无风处居处。如气尚短，则用沸汤一碗熏其口鼻，即不短也。
如衣厚而气短，则宜减衣，摩汗孔令合，于无风处居止。
如久居高屋，或天寒阴湿所遏，令气短者，亦如前法熏之。
如居周密小室，或大热而处寒凉气短者，则出就风日。凡气短，皆宜食滋味汤饮，令胃调和。
或大热能食而渴喜寒饮，当从权以饮之，然不可耽嗜。如冬喜热饮，亦依时暂饮。
夜不安寝，衾厚热壅故也，当急去之，仍拭汗孔。或薄而寒，即加之，睡自稳也。
饥而睡不安，则宜少食；食饱而睡不安，则宜少行坐。遇天气变更，风寒阴晦，宜预避之。大抵宜温暖，避风寒，省言语，少劳役为上。
若服升浮之药，先一日将理，次日腹空，方服。服毕，更将理十日，先三日尤甚，不然则反害也。

　　　远欲论

名与身孰亲？身与货孰多？以隋侯之珠，弹千仞之雀，世必笑之，何取之轻而弃之重耶？残躯六十有五，耳目半失于视听，百脉沸腾而烦心，身如众派漂流，瞑目则魂如浪去，神气衰于前日，饮食减于曩时，但应人事，病皆弥甚，以己之所有，岂止隋侯之珠哉！安于淡薄，少思寡欲，省语以养气，不妄作劳以养形，虚心以维神，寿夭得失，安之于数，得丧既轻，血气自然谐和，邪无所容，病安增剧？苟能持此，亦庶几于道，可谓得其真趣矣。

　　　省言箴

气乃神之祖，精乃气之子。气者，精神之根蒂也。大矣哉！积气以成精，积精以全神。必清必静，御之以道，可以为天人。有道者能之，予何人哉？切宜省言而已。

　　丹溪心法 【 元?朱震亨】 

　　　不治已病治未病

与其救疗于有疾之后，不若摄养于无疾之先。盖疾成而后药者，徒劳而已。是故已病而不治，所以为医家之戒；未病而先治，以明摄生之理。夫如是则思患而预防之者，何患之有哉？此圣人不治已病，治未病之意也。尝谓备土以防水也，苟不以闭塞其涓涓之流则滔天之势不能遏；备水以防火也，若不以扑灭其荧荧之光则燎原之焰不能止。其水火既盛，尚不能止遏，况病之已成，岂能治欤？故宜夜卧早起于发陈之春，早起夜卧于蕃秀之夏，以缓其形，无怒而遂其志，以之食凉食寒而养其阳，圣人春夏治未病者如此。与鸡俱兴，于容平之秋，必待于日光闭藏之冬，以敛神匿志而私其意，以之食温食热而养其阴，圣人秋冬治未病者如此。或曰见肝之病，先实其脾脏之虚，则木邪不能传；见右颊之赤，先泻其肺经之热，则金邪不能盛，此乃治未病之法。今以顺四时调养神志而为治未病者，是何意邪？盖保身长全者，所以为圣人之道；治病十全者，所以为上工。不治已病治未病之说，着于四气调神大论，厥有旨哉！昔黄帝与天师难疑答问之书，未尝不以摄养为先，始论乎天真，次论乎调神。既已法于阴阳，而继之以调于四气；既曰食饮有节，而又继之以起居有常。谆谆然以养生为急务者，意欲治未然之病，无使至于已病难图也。厥后秦缓达乎此，见晋侯病在膏肓，语之曰：不可为也！扁鹊明乎此，视齐侯病至骨髓，断之曰：不可救也！噫惜齐晋诸侯不知治未病之理？

　　格致余论 【 元?朱震亨】 

　　　饮食箴

人身之贵，父母遗体。为口伤身，滔滔皆是。人有此身，饥渴随兴。乃作饮食，以遂其生。睠彼昧者，因纵口味。五味之过，疾病蜂起。病之生也，其机甚微。馋涎所牵，忽而不思。病之成也，饮食俱废。忧贻父母，医祷百计。山野贫贱，淡薄是谙。动作不衰，此身亦安。均气同体，我独多病。悔悟一萌，尘开镜净。曰节饮食，易之象辞。养小失大，孟子所讥。口能致病，亦败尔德。守口如瓶，服之无斁。

　　　色欲箴

惟人之生，与天地参。坤道成女，干道成男。配为夫妇，生育攸寄。血气方刚，惟其时矣。成之以礼，接之以时。父子之亲，其要在兹。隧彼昧者，徇纵情欲。惟恐不及，济以燥毒。气阳血阴，人身之神。阴平阳秘，我体长春。血气几何，而不自惜？我之所生，翻为我贼。女之耽兮，其欲实多。闺房之肃，门庭之和。士之耽兮，其家自废。既丧厥德，此身亦瘁。远彼帷幕，放心乃收。饮食甘美，身安病瘳。

　　　茹淡论

或问《内经》谓精不足者补之以味，又曰地食人以五味。古者年五十食肉，子今年迈七十矣，尽却盐酰，岂中道乎？何子之神茂而色泽也？曰：味有出于天赋者，有成于人为者。天之所赋者，若谷菽菜果，自然冲和之味，有养人补阴之功，此《内经》所谓味也。人之所为者，皆烹饪调和偏厚之味，有致疾伐命之毒，此吾子所疑之味也。今盐酰之却，非真茹淡者。大麦与粟之咸，粳米、山药之甘，葱薤之辛之类，皆味也，子以为淡乎？安于冲和之味者，心之收，火之降也；以偏厚之味为安者，欲之纵，火之盛也。何疑之有？《内经》又曰：阴之所生，本在五味。非天赋之味乎？阴之五官，伤在五味。非人为之味乎？圣人防民之具，于是为备。凡人饥则必食。彼粳米甘而淡者，土之德也，物之属阴而最补者也，惟可与菜同进。经以菜为充者，恐于饥时顿食，或虑过多，因致胃损，故以菜助其充足，取其疏通而易化，此天地生物之仁也。《论语》曰：肉虽多，不使胜食气。传曰：宾主百拜而酒三行，以避酒祸。此圣人施教之意也。盖谷与肥鲜同进，厚味得谷为助，其积之也久，宁不助阴火而致毒乎？故服食家在却谷者则可，不却谷而服食，未有不被其毒者。《内经》谓久而增气，物化之常；气增而久，夭之由也。彼安于厚味者，未之思耳。或又问精不足者补之以味，何不言补气？曰：味，阴也；气，阳也。补精以阴，求其本也，故补之以味。若甘草、白朮、地黄、泽泻、五味子、天门冬之类，皆味之厚者也。经曰虚者补之，正此意也。上文谓形不足者温之以气。夫为劳倦所伤，气之虚，故不足。温者养也，温存以养，使气自充，气充则形完矣，故言温而不言补。经曰劳者温之，正此意也。彼为《局方》者，不知出此，凡诸虚损证，悉以温热佐辅补药，名之曰温补，不能求经旨者也。

　　医学入门 【 明?李梴】 

　　　保养说

医家既知修德，又当爱惜自己精神，医之难者，难于此也。倘精神昏耗，察识必不能精，方药必不能当，虽有济人之心而势不能及也。若夫病有服药针灸不效者，以其不知保养之方。古云：举其病后善服药，莫若病前善自防。
按丹溪茹淡、阴火二篇，病者当时目之。或者议其茹淡之偏，殊不知其本意为痰火阴虚之人作也。人至中年，肾气日衰，加之佚欲，便成虚损。兴阳补剂服之，则潮热不胜。专服滋降之药，虽暂得清爽，久则中气愈虚，血无生化。所以只得于饮食上调节，戒一切煎炒、炙煿、酒酢、糟酱、燥热之物，恐燥血也；戒一切生冷时果，时菜，恐伤脾也。能甘淡薄，则五味之本，自足以补五脏。养老慈幼皆然。其酒肉补阳助火，内伤劳倦，元气虚者，虽病，所禁忌之物，亦可暂食益胃，东垣有是言也。但节饮食极难，非惟酒肉，必以礼义樽节而不可过，虽饭粥亦不可饱，恒言吃得三碗只吃两碗。《论语》云：肉虽多，不使胜食气。小注云：肉气胜，滞谷气；谷气胜，滞元气。元气流行者寿，元气滞者夭。惟酒无量不及乱，在圣人则可，常人当不自有其量而后可不乱也。节色非惟眼招口挑，纵欲宣淫，乱匹配之常经，反交感之正理，得罪天地鬼神。虽自己妻妾，亦不可以妄合。大风、大雨、大热、大寒，朔望本生之期，切宜禁忌。惟静中养见端倪，自然变易其心。一切秽亵之事，且厌之矣，况肯贪恋以丧家珍哉！
或问保养修养，何以异？曰：无大异也。但修养涉于方外元远，而非恒言恒道；保养不外日用食息，而为人所易知易行。然则修养非欤？曰：据方书，神农起医药之方，黄帝创导引之术，后世传之，失其真尔。《素问》曰：饮食有节，起居有常，不妄作劳，精神内守，病安从来？故能尽其天年，度百岁乃去。此保养之正宗也。盖有节有常而不劳，则气从轨而无俟于搬运之烦，如今之动功也。
 【 内动运任督者，久则生痈；运脾土者，久则腹胀；运丹田者，久则尿血；运项门者，久则脑泄。内动固不宜矣，至于六字诀，虽能发散外邪而中虚有汗者忌；八段锦，虽能流动气血，而中虚有火者忌。惟《医林集要》所载古导引法，间有一二明显可行者，附录于后，究而言之，亦不过吾儒舞蹈意也。】 
精神内守，则身心凝定，而无侯于制伏之强，如今之静功也。
 【 《丹书》朱砂、铅汞龙虎之说，俱是借喻身心。惟心息相依之说，最为直截明显。心主乎息，息依乎心。心息相住，则精气神满而病却矣。】 
尽天年度百岁乃去，则自古有生必有死，惟不自速其死尔。乌有如今之所谓飞升超脱住世之说耶？或曰：保养既若是之易且显，何今之夭者多而寿者少耶？曰：饮食起居动作之间，安能一一由心所主而无所诖误哉？香醪美味陈于前，虽病所忌也而弗顾情，况意兴动于中，虽病且危也而难遏，贪名竞利之心急，过于劳伤而不觉，此古今之寿相远者，非气禀之异也，实今人之不如古人重其身尔。曰：吾知精神内守而后饮食起居得其宜，则今之内动外动，皆不足取，而静功收敛精神，不亦得其正乎？曰：若不识尽天年度百岁乃去机括，虽终日闭目，只是一团私意，诤亦动也。若识透天年百岁之有分限节度，则事事循理自然，不贪不躁不妄，斯可以却未病而尽天年矣。盖主于气，则死生念动而昏昧错杂，愈求静而不静；主于理，则人欲消亡而心清神悦，不求静而自静。此俗之所谓静，恐亦异乎古之所谓静也。曰：若然，则吾儒一敬尽之矣。曰：圣学至大，非某能知。但黄帝亦古圣人也，今不信古圣人名言，而信盲人诡异邪说，甚则丧家殒身，见亦谬哉！此吾所以只言保养也。曰保养可勿药乎？曰：避风寒以保其皮肤六腑，则麻黄、桂枝、理中、四逆之剂，不必服矣；节劳逸以保其筋骨五脏，则补中益气劫劳健步之剂。不必服矣。戒色欲以养精，正思虑以养神，则滋阴降火、养荣凝神等汤，又何用哉？薄滋味以养血，寡言语以养气，则四物、四君、十全、三和等汤，又何用哉？要之血由气生，气由神全。神乎？心乎？养心莫善于寡欲，吾闻是语矣。窃有志而未能敢述之，以告我疲癃残疾而不知学者，相与共守乎禁戒，以重此身为万物之本。

　　医贯 【 明?赵献可】 

　　　寡欲论

尊生之士，不须服食，不须导引，不须吐纳，能大明生死，几于道矣。生死之门户，不生则不死，上根顿悟无生。其次莫若寡欲，未必长生，亦可却病。反而求之，人之死由于生，人之病由于欲。上工治未病，下工治已病。已病矣，绎其致病之根，由于不谨，急远房帏，绝嗜欲，庶几得之。世人服食以图长生，惑矣！甚者日服补药，以资纵欲，则惑之甚也！
震本坤体，阳自外来交之，有动乎情欲之象，是以圣人于卦中，凡涉乎震体者，取义尤严，洊雷震，君子以恐惧修省。在复则曰先王以至日闭关，欲其复之静也；在随则曰向晦入晏息，欲其居之安也；在颐则曰慎言语，节饮食，欲其养之正也。明乎此义，而相火不药自伏矣。
冬至一阳生，夏至一阴生，此二至最为紧要。至者极也，阴处阳生，绝处逢生，自无而有，阳极生阴，从有而无，阳变阴化之不同也。若春分秋分，不过从其中平分之尔。然其尤重者，独在冬至，故易曰先王以至日闭关，闭关二字，须看得广。观《月令》云：是月斋戒掩身，以待阴阳之所定，则不止关市之门矣。

　　医门法律 【 清?喻昌】 

　　　调和荣卫

圣人陈阴阳，筋脉和同，骨髓坚固，气血皆从，如是则内外调和，邪不能害，耳目聪明，气立如故。可见调营卫之义，为人身之先务矣。深维其机，觉卫气尤在所先焉。经谓：阳气破散，阴气乃消亡，是卫气者保护营气之金汤也；谓审察卫气为百病母，是卫气者出纳病邪之喉舌也。易云：一阴一阳之谓道，乃其扶阳抑阴，无所不至，仙道亦然。噫嘻！鼻气通于天者也，口气通于地者也，人但知以口之气养营，惟知道者以鼻之气养卫。养营者不免纵口伤生，养卫者服天气而通神明，两者之月异而岁不同也，岂待问哉？
问：居常调卫之法若何？曰：每至日西，身中阳气之门乃闭，即当加意谨护，勿反开之。经谓暮而收拒，毋扰筋骨，毋见雾露，隐括调卫之义已悉。收者收藏神气于内也，拒者捍邪气于外也，如晨门者昏闭明启，尚何暴客之虞哉？即使逢年之虚，遇月之空，身中之气自固，虚邪亦何能中人耶？

　　　谨节五味

问：味过于酸，肝气以津，脾气乃绝，此何解也？曰：此人身消息之所在。王注牵强，不合乎道。夫人天真之气，全在于胃，津液之多寡，即关真气之盛衰，而胃复赖脾以运其津液，一脏一腑，相得益彰，所以胃不至于过湿，脾不至于过燥也。观下文味过于苦，脾气不濡，胃气乃厚，其为脾过燥，胃过湿可知。然终是相连脏腑，嘿相灌渗，所以脾气但言不濡，病反在胃，且未甚也。至以过酸之故，助其曲直，将胃中津液日渐吸引，注之于肝，转觉肝气津润有余矣。肝木有余，势必克土，其脾气坐困，不至于绝不已尔。若胃中津液尚充，纵脾气不濡，有濡之者在也，亦安得坐毙哉？
问：味过于苦，胃气乃厚；味过于辛，精神乃央。注谓厚为强厚，央为久长。岂五味中酸咸甘多所损，苦辛多所益乎？曰：二义原不作此解，王注与经文全相背谬。观于胃气乃厚，绵于脾气不濡，明系脾困不为胃行津液，胃气积而至厚也。胃气一厚，容纳遂少，反以有余成其不足，更难施治。今人守东垣一家之学，遇胃病者，咸用补法，其有愈补愈胀者，正坐此弊。如西北之人，喜食生硬面酪，迨至受病，投以牵牛、巴豆，乃始畅适。即香、砂、橘、半，用且不应，况用参、朮之补乎？《内经》有言胃气实则胀，虚则泄，盖可知矣。至精神乃央，上文既云筋脉沮弛，明是筋脉得辛而缓散不收也。况人之精神全贵收藏，不当耗散，宁有辛散既久而不为殃害者耶？曰央，则其为病，且有卒暴之虞矣。相传多食辛，令人夭，岂不然哉！
问：味过于咸，大骨气劳，从前无解，请一明之！曰：身中消息，有谓心未有不正，肾未有不邪者，以肾为作强之官也。有谓肾未有不正，心未有不邪者，以心为情欲之府也。大骨气劳，心肾两有所涉，而实有不尽然者。尝见高僧高道，栖真习定，忽焉气动精倾，乃知味过于咸，大骨气劳之说，不尽关于情欲尔。盖食咸过多，峻补其肾，腰骨高大之所，其气忽积，喜于作劳。气既勃勃内动，则精关勃勃欲开，虽不见可欲而不觉关开莫制矣。经谓强力入房，肾气乃伤，高骨乃坏，此因嗜欲无节者之本病，奈何清修卓炼之士，每于蔬菜间，多食咸藏厚味，以亏道体，无有以《内经》之理一陈其前者！及病已成而食淡斋，长年累月自苦，亦足补偏救敝，然不如当日味无过咸之超矣。因并及之。

　　　和畅性情

饮食入胃，而精气先输脾归肺，上行春夏之令，以滋养周身，乃清气为天者也；升已而输膀胱，行秋冬之令，为传化糟粕，转味而出，乃浊阴为地者也。若夫顺四时之气，起居有时，以避寒暑，饮食有节，及不暴喜怒以颐神志，常欲四时均平而无偏胜则安。不然损伤脾胃，真气下溜，或下泄而久不能升，是有秋冬而无春夏，乃生长之用，陷于陨杀之气，而百病皆起，或久升不降亦病焉。
本神篇曰：心怵惕思虑则伤神，神伤则恐惧自失。邪气脏腑病形篇曰：忧愁恐惧则伤心。口问篇曰：悲哀忧愁则心动，心动则五脏六腑皆摇。可见心为五脏六腑之大主，而总统魂魄，兼该志意。故忧动于心则肺应，思动于心则脾应，怒动于心则肝应，恐动于心则肾应，此所以五志惟心所使也。设能善养此心，而居处安静，无为惧惧，无为欣欣，婉然从物而不争，与时变化而无我，则志意和，精神定，侮怒不起，魂魄不散，五脏俱宁，邪亦安从奈我何哉！

　　景岳全书 【 明?张介宾】 

　　　治形论

老子曰：吾所以有大患者，为吾有身。使吾无身，吾有何患？余则曰：吾所以有大乐者，为吾有形；使吾无形，吾有何乐？是可见人之所有者惟吾，吾之所赖者惟形尔。无形则无吾矣，谓非人生之首务哉！但形之为义，其义甚微。如言动视听，非此形乎？俊丑美恶，非此形乎？勇怯愚智，非此形乎？死生安否，非此形乎？人事之交，以形交也；功业之建，以形建也。此形之为义，从可知也。奈人昧养形之道，不以情志伤其府舍之形，则以劳役伤其筋骨之形，内形伤则神气为之消靡，外形伤则肢体为之偏废。甚至肌肉尽削，其形可知；其形既败，其命可知。然则善养生者，可不先养此形以为神明之宅？善治病者，可不先治此形以为兴复之基乎？虽治形之法，非止一端，而形以阴言，实惟精血二字足以尽之。所以欲祛外邪，非从精血不能利而达；欲固中气，非从精血不能蓄而强。水中有真气，火中有真液，不从精血，何以使之降升？脾为五脏之根本，肾为五脏之化源，不从精血，何以使之灌溉？然则精血即形也，形即精血也。天一生水，水即形之祖也。故凡欲治病者，必以形体为主；欲治形者，必以精血为先。此实医家之大门路也。使能知此，则变化可以无方，神用自有莫测。然用此之法，无逾药饵，而药饵之最切于此者，不过数味之间。其他如性有偏用者，唯堪佐使而已。亦犹饮食于人，凡可口者孰无资益？求其纯正无损，而最宜于胃气者，则惟谷食类可见矣。或问余以所宜者，果属何物？余则难以显言之。盖善吾言者，必如醴如饴；而不善吾言者，必反借此为射的，以资口吻之基矣。余故不能显言之。姑发明此义，以俟有心者之自悟。

古今图书集成医部全录卷三百三十一

　颐养补益门

　　方

彭祖补阳固蒂长生延寿丹 【 《入门》，下同】 　扁鹊用此二十味，浮沉升降，君臣佐使，治劳嗽之疾，无不痊愈。不惟劳疾，凡一年四季，各熏一次，元气坚固，百病不生。及久嗽久喘，吐血寒劳，遗精白浊，阳事不举，下元极弱，精神失常，痰膈等疾；妇人赤白带下，久无生育，子宫极冷，凡用此灸，则百病顿除，益气延年。
人参　附子　胡椒 【 各七钱】 　夜明砂　五灵脂 没药　虎骨　蛇骨　龙骨　白附子　朱砂　麝香 【 各五钱】 　青盐　茴香 【 各四钱】 　丁香　雄黄　乳香　木香 【 各三钱】 
右为末，另用白面作条，圈于脐上，将前药一料，分为三分，内取一分，先填麝香末五分入脐孔内，乃将余二分药入面圈内，按药令紧，中插数孔，外用槐皮一片，盖于药上，以艾火灸之，无时损易，壮其热气，或自上而下，自下而上，一身热透，患人必倦沉如醉。灸至五六十壮，遍身大汗，上至泥丸宫，下至涌泉穴如此，则骨髓风寒暑湿，五劳七伤，尽皆拔除。苟不汗则病未除，再于三五日后又灸，至汗出为度。学者须用小心。灸至百二十壮，则疾必痊。灸时要慎风寒，戒生冷油腻。保养一月以后，愈加精神健旺。妇人灸脐去麝香，加韶脑一钱。

小接命熏脐秘方　夫人赖精血而成形，其在胞胎，惟有脐带，与母气相通，随母呼吸。十月脱胎，渐长成人，七情六欲，内外交侵，丧失真元，殒躯丧命，良可惜也！余哀闵世人，特传良方，壮固根蒂，保护形躯，熏蒸本源，除却百病，其效如神。每年中秋日，熏蒸一次。
乳香　没药　猳鼠粪　青盐　续断 【 各二钱】 　麝香 【 一分】 
右为末，令人食饱仰卧，用荞麦面水和捏一圈，径过寸余，脐大则径二寸，内入药末安脐上。用槐皮一片，复圈药之上，以豆许艾壮灸之。百脉和畅，冷汗如雨。不可令痛，痛则反泄真气。灸至行年岁数而止。无病者连日灸之，有病则三日一次。灸至腹内作声作痛，大便有涎沫等物出为止。只服米汤，兼食白肉黄酒，以助药力。若患风气，有郁热在腠理者，加女子红鈆拌药，则汗易出而疾随愈矣。

接命丹　养丹田，助两肾，添精补髓，返老还童，却病延年。
大附子 【 一枚，切作八片】 　甘草　甘遂 【 二两，搥碎】 
右以布包，用烧酒二斤，共浸半日，文武火煮酒干为度。取起附子，去草、遂，加麝香三分，搥千余下，分作二丸，阴干。纳一丸于脐中，七日一换。余丸放黑铅盒内养之。

温脐种子方
五灵脂　白芷　青盐 【 各二钱】 　麝香 【 一分】 
右为末，用荞麦粉水和成条做圈，安于脐上，以前药末，入于脐中，用艾灸之。妇人尤宜。但觉脐中温暖即止。过数日再灸，太过则生热也。

温脐兜肚方　专治痞积，遗精白浊；妇人赤白带下，经脉不调，久不受孕者。惟有孕者忌之。
白檀香　羚羊角 【 各一两】 　零陵香　马兜铃　马蹄香 【 即沉香】 　白芷　木鳖子　甘松　升麻　血竭 【 各五钱】 　丁皮 【 七钱】 麝香 【 九分】 
右为末，作三分，以熟艾絮绵装白绫兜肚内。初用者，每三日后一解，至第五日又用，一月后常用之。

秘传三仙膏 【 《神效方》】 　治同上。
人参　山药　莲肉　白茯苓　芡仁 【 各四两】 　蜜　沙糖 【 各一斤，刮为雪】 　糯米 【 三升】 　粳米 【 七升】 
各捣作末，右和匀蒸取出晒干，再为末，每取一大匙，白汤调下。

秋石五精丸 【 经验方】 　常服补益。
秋石 【 一两】 　莲肉 【 六两】 　川椒红　小茴 【 各五钱】 　白茯苓 【 二两】 
为细末，枣肉和丸梧子大，每服三十丸，盐汤温酒空心下。

醍醐汤　止渴生津。
乌梅 【 一斤，搥，用水两大碗，熬一碗澄清，不犯铁器】 　缩砂末 【 二两】 　白檀末 【 一钱】 　麝香 【 一字】 　蜜 【 三斤】 
右将梅水、缩砂、蜜三件一处，于砂石器内熬之，候赤色为度。冷定，入白檀、麝香，每用一二匙，点汤服。

琼玉膏 【 《入门》】 　填精补髓，调真养性，返老还童，补百损，除百病，万神俱足，五脏盈溢，发白复黑，齿落更生，行如奔马，日进数服，终日不饥渴，功效不可尽述。一料分五剂，可救瘫痪五人；一料分十剂，可救劳瘵十人。若二十七岁服起，寿可至三百六十；若六十四岁服起，寿可至五百年。
生地黄 【 十六斤，捣绞取汁】 　人参 【 细末，二十四两】 　白茯苓 【 细末，四十八两】 　白蜜 【 炼去滓，十斤】 
右和匀，入磁缸内，以油纸五重，厚布一重，紧封缸口，置铜锅内水中悬胎，令缸口出水上，以桑柴火煮三昼夜。如锅内水减，则用暖水添之。日满取出，再用蜡纸紧封缸口，纳井中浸一昼夜取出；再入旧汤内，煮一昼夜，以出水气，乃取出。先用少许，祭天地神祇，然后每取一二匙，温酒调服，不饮酒，白汤下，日进二三服。如遇夏热，置阴凉处，或藏冰中，或埋地中，须于不闻鸡犬声幽净处，不令妇人、丧服人见之。制时终始勿犯铁器。服时忌食葱蒜萝卜酢酸等物。

卫生方
生地黄 【 八斤】 　人参 【 三十二两】 　白蜜 【 五斤】 　白茯苓 【 二十四两】 
永乐中，太医院会议，加天门冬、麦门冬、地骨各八两，进御服食，赐号益寿永贞膏。

遐龄万寿丹 【 丹溪】 　诗曰：遐龄万寿丹，服食魂魄安。养药鸡抱卵，日期要周全。修合宜深室，一切人勿观。甲子庚申夜，为丸不见天。一还增六十，二还百廿年。服药非凡骨，寿同天地间。秘之深秘之！元之又更元。
茯神　赤石脂　川椒 【 微炒出汗去目并闭口者】 　朱砂 【 细研水飞】 　乳香 【 灯心同研，各一两，别为末】 
用鸡卵二个，去清黄，只将朱砂、乳香各装一卵内，用纸糊七重，以青绢袋盛之，令精壮妇人怀于肚上，常令温暖。朱砂怀三十五日，乳香怀四十九日。再研前三味药，亦为细末和匀，以蒸枣肉和丸菉豆大，每日空心温酒吞下三十丸，或人参汤下。一月外加至四十丸。以甲子庚申夜幽静处修合。忌妇人鸡犬见之，《回春》名五老还童丹。

延龄固本丹 【 《回春》】 　治诸虚百损，中年阳事不举，未至五十，须发先白。服至半月，阳事雄壮；至一月，颜如童子，目视十里；服至三月，白发还黑。久服神气不衰，身体轻健，可升仙位。
菟丝子 【 酒制】 　肉苁蓉 【 酒洗，各四两】 　天门冬　麦门冬　生地黄　熟地黄 【 并酒制】 　山药　牛膝 【 酒洗】 　杜仲 【 姜汁炒】 　巴戟 【 酒浸去心】 　枸杞子　山茱萸肉 【 酒蒸】 　人参　白茯苓　五味子　木香　柏子仁 【 各二两】 　覆盆子　车前子　地骨皮 【 各一两半】 石菖蒲　川椒　远志肉 【 甘草水浸，姜汁炒】 　泽泻 【 各一两】 
右为细末，酒煮稀面糊和丸梧子大，空心温酒下八十丸。妇人加当归、赤石脂各一两。忌食萝卜葱蒜牛肉酢酸物饴糖羊肉。

斑龙丸 【 《正传》】 　常服延年益寿。
白茯苓　破故纸 【 各四两】 　鹿角胶　鹿角霜　菟丝子　柏子仁　熟地黄 【 各八两】 
右为细末，酒煮米糊和丸，或以鹿角胶入好酒烊化和丸，梧子大，姜盐汤下五十丸。昔蜀中有一老人，货此药于市，自云：寿三百八十岁矣。每歌曰：尾闾不禁沧海竭，九转金丹都谩说，惟有斑龙顶上珠，能补玉堂关下血。有学其道者，传得此方。彼老人化为白鹤飞去，不知所终。

人参固本丸 【 《必用方》】 　夫人心藏血，肾藏精。精血充实，则须发不白，颜貌不衰，延年益寿。药之滋补，无出于生熟二地黄。人徒知服二地黄，而不知服二门冬为引也。盖生地黄能生心血，用麦门冬引入所生之地；熟地黄能补肾精，用天门冬引入所补之地。四味互相为用，又以人参为通心气之主。
人参 【 一两】 　天门冬 【 去心，姜汁浸二日，酒浸一日】 　麦门冬 【 去心，酒浸二日，泔浸三日】 　生干地黄　熟地黄 【 并酒浸，各二两】 
右以石磨磨如泥，或烂捣，以杏仁汤化开，漉净滓，又喜净尽如澄小粉之法，撤去上面水，取药粉晒干，乃入人参末，炼蜜和丸梧子大，每取五七十丸，温酒盐汤任下。忌萝卜葱蒜。

元菟固本丸 【 丹溪】 　治同上。
菟丝子 【 酒制】 　熟地黄　生干地黄 【 并酒浸焙】 　天冬　麦冬 【 并酒浸去心】 　五味　茯神 【 各四两】 　山药 【 微炒，三两】 　莲肉　人参枸杞子 【 各二两】 
右，蜜丸梧子大，每八九十丸，温酒或盐汤任下。

益气固精丸 【 《杂兴方》】 　补血，黑发，益寿，有奇效。
破故纸 【 酒浸，春三、夏一、秋二、冬五日，焙研末】 　金银花 【 各二两】 　还筒子　芡实 【 各半两】 
各研末，蜜和丸梧子大，每服五十丸，空心盐汤温酒任下。

坎离丸 【 积善堂】 　滋阴降火，?胃进食，强筋骨，去湿热。
茅山　苍朮 【 刮净，一斤，分作四分，一分用川椒一两炒，一分用破故纸一两炒，一分用五味子一两炒，一分用川芎藭一两炒，去同炒药不用，只取朮研末】 川蘗皮 【 四斤，分作四分，一斤用酥炙，一斤用人乳汁炙，一斤用童尿炙，一斤用米泔炙，各十二次】 
研末和匀，炼蜜丸梧子大，每服三十丸，早用酒、午用茶、晚用白汤下。

不老丹 【 《元戎》】 　补脾益肾，服之七十，亦无白发。
茅山　苍朮 【 刮净，泔浸切，四斤，一斤用酒浸焙，一斤用酢浸焙，一斤用盐四两炒，一斤用川椒四两炒】 　赤白何首乌 【 各二斤，油浸竹刀刮切，以黑豆、红枣各五升，同蒸至豆烂，曝干】 　地骨皮 【 去骨，一斤】 
右各取净末，以桑椹汁和成剂，铺盆内，汁高三指，日晒夜露，取日月精华，待干以石臼捣末，炼蜜和丸梧子大，每空心酒服一百丸。

灵芝丸 【 《良方》】 　治脾肾气虚，添补精髓，通利耳目。
苍朮 【 一斤，米泔水浸，春夏五日，秋冬七日，逐日换水，竹刀刮皮切晒】 
右于石臼为末，枣肉蒸和丸梧子大，每服三五十丸，枣汤空心服。

仙茅丸 【 《圣济总录》】 　壮筋骨，益精神，明目黑髭须。
仙茅 【 糯米泔浸五日，去赤水，夏月浸三日，铜刀刮剉阴干】 　苍朮 【 米泔浸五日，刮皮焙干，取各二斤】 　枸杞子 【 一斤】 　车前子 【 十二两】 　白茯苓 【 去皮】 　茴香 【 炒】 　柏子仁 【 去壳，各八两】 　生地黄 【 焙】 　熟地黄 【 焙，各四两】 
为末，酒煮糊丸如梧子大，每服五十丸，食前温酒下，日二服。

七宝美髯丹 【 积善堂】 　鸟须发，壮筋骨，固精气，续嗣延身。
赤白何首乌 【 用米泔水浸三日，瓷片刮去皮】 　黑豆 【 淘净，二升，以砂锅木甑重重铺豆及首乌蒸之，豆熟取出去豆，暴干，换豆再蒸九次，暴干为末】 　赤白茯苓 【 去皮研末，以水淘去筋膜及浮者，取沉者捻成块，以人乳十碗浸匀，晒干研末，各一斤】 　牛膝 【 酒浸一日，同何首乌，第七次蒸之，至第九次止】 　当归 【 酒浸晒】 　枸杞子 【 酒浸晒】 　菟丝子 【 各八两，酒浸生芽，研烂晒】 　补骨脂 【 四两，以黑芝麻炒香，并忌铁器】 
石臼内杵为末，炼蜜和丸弹子大，一百五十丸。每日三丸，清晨温酒下，午时姜汤下，卧时盐汤下。其余并丸梧子大，每日空心酒服一百丸，久服极验。忌猪肉血、羊血、无鳞鱼，解药无力

胡桃丸 【 御药院方】 　益血补髓，强筋壮骨，延年明目，悦心润肌，能除百病。
胡桃仁 【 捣膏】 　破故纸　杜仲　萆薢末 【 各四两】 
右杵匀，丸梧子大，每空心温酒盐汤任下五十丸。

仙方椒苓丸　补益心肾，明目驻颜，顺气祛风延年。
真川椒 【 一斤，炒去汗】 　白茯苓 【 十两，去皮】 
为末，炼蜜丸梧子大，每服五十丸，空心盐汤下。忌铁器。

异类有情丸　凡丈夫中年觉衰，便可服饵。盖鹿乃纯阳，龟虎属阴，血气有情，各从其类，非金石草木比也。
鹿角霜　龟板 【 酒浸七日，酥炙研，各三两六钱】 　鹿茸 【 酒洗净，酥涂炙研】 　虎胫骨 【 长流水浸七日，蜜涂酥炙，各二两四钱】 
水火炼蜜，入獖猪脊髓九条，捣丸梧子大，每空心盐汤下五七九十丸。如厚味善饮者，加猪胆汁二合，以寓降火之义。

麋角霜丸 【 《总录》】 　补元脏，驻颜色。
麋角 【 一副，水浸七日，刮去皱皮，镑为屑，盛在一银瓶内，以牛乳汁浸一日，常令乳高二寸。如乳耗更添，直候不耗。用油单纸重密封瓶口。别用大麦一斗，安在别瓶内，约厚三寸，上安麋角瓶，更用大麦周围填实，露瓶口，不住火蒸，一伏时，如锅内水耗，即旋添热汤。须频看角屑粉烂如面，即住火取出，用细筛子漉去乳，焙干，八两】 　附子 【 炮裂去皮脐】 　山药 【 各三两】 
右为末，蒸枣肉和丸如梧子大，每服十五丸至二十丸，空心用温盐汤送下。炼蜜丸亦可。

二至丸 【 家藏方】 　补虚损，生精血，去风湿，壮筋骨。
麋角 【 镑，以真酥二两，米酢二升煮干，慢火炒，半两】 　苍耳子 【 酒浸一宿焙，半斤】 　山药　白茯苓　鹿角 【 镑，以真酥一两，用无灰酒一升慢火炒干】 　黄芪 【 蜜炙，各四两】 　当归 【 酒浸焙，五两】 　远志　苁蓉 【 酒浸焙】 　人参　沉香 【 各二两】 　熟附子 【 一两】 
通为末，酒煮糯米糊丸梧子大，每服五十丸，温酒盐汤任下，日二服。

小刀圭　韩飞霞曰：凡一切虚病，皆可服之。
小牛犊儿 【 未交感者一只，腊月初八日或戊己日杀之，去血燖毛洗净，脏腑不遗，大铜锅煮之，每十斤】 　黄芪 【 十两】 　人参 【 四两】 　茯苓 【 六两】 　官桂　良姜 【 各五钱】 　陈皮 【 三两】 　醇酒 【 二斗】 　甘草　蜀椒　食盐 【 各二两】 
同煮，水以八分为率，文火煮至如泥，其骨皆搥碎，并滤取稠汁，待冷以瓮盛之，埋于土内，露出瓮面。凡饮食中，皆任意食之，或以酒调服更妙。肥犬及鹿，皆可依此法作之。

返本丸 【 《乾坤生意》】 　补诸虚百损。
黄犍牛肉 【 去筋膜切片，河水洗数遍，仍浸一夜，次日再洗三遍，水清为度，用无灰好酒，同入坛内，重泥封固，桑柴文武火煮一昼夜取出，如黄沙为佳，焦黑无用，焙干为末】 　山药 【 盐炒】 　莲肉 【 盐炒过，并去盐】 　白茯苓　小茴香 【 炒，各四两】 
为末，每牛肉半斤，入药末一斤，以红枣蒸熟去皮和捣，丸梧子大，每空心酒下五十丸，日三服。

仙朮汤 【 《局方》】 　常服，延年、明目、驻颜，轻身不老。
苍朮 【 十九两二钱】 　枣肉 【 六升】 　杏仁 【 二两四钱】 　干姜 【 炮，五钱】 　甘草 【 炙，五两】 　白盐 【 炒，十两】 
右细末，每二钱，沸汤点服，空心。

延寿丹 【 丹溪】 
天门冬　远志　山药　巴戟 【 各三两】 　赤石脂　车前子　柏子仁　泽泻　熟地　川椒 【 炒去汗】 　生地　枸杞　茯苓覆盆子 【 各二两】 　杜仲 【 炒】 　菟丝子 【 酒浸】 　牛膝 【 酒浸】 　肉苁蓉 【 酒洗，各四两】 　当归 【 酒洗】 　地骨皮　人参　五味 【 各一两】 
右为末，蜜丸梧子大，每服七十丸。

添精补髓丸
赤石脂 【 二钱】 　穿山甲 【 酒炙，七钱】 　苁蓉 【 四两】 　茯苓　牛膝 【 酒浸】 　五味子　泽泻　熟地黄　山萸肉　厚朴　川椒 【 去目】 柏子仁　地龙　巴戟 【 去心，各一两】 　山药　杜仲　菟丝 【 各三两】 　晚蚕蛾　枸杞　破故纸　人参　白朮 【 各二两】 　仙灵脾 【 一两半，羊脂炒】 
右为末，蜜丸。如腰痛，加小茴香。

滋血百补丸
熟地 【 酒蒸】 　菟丝 【 酒浸，各半斤】 　当归 【 酒浸】 　杜仲 【 酒炒，各四两】 　沉香 【 一两】 　知母 【 酒炒】 　黄蘗 【 酒炒，各二两】 
右为末，酒糊丸。

沉香百补丸
熟地 【 六两】 　菟丝子 【 四两】 　知母 【 炒】 　黄蘗 【 酒炒】 　人参 【 各二两】 　沉香 【 一两】 　山药　当归　苁蓉　杜仲 【 炒，各三两】 
右为末，酒糊丸。

滋肾百补丸
当归 【 酒浸】 　菟丝 【 酒浸，各四两】 　青盐 【 一两，炒】 　黄蘗 【 酒炒褐色】 　山药　菊花　知母 【 酒浸】 　杜仲 【 炒】 　楮实 【 各二两】 　沉香 【 五钱】 　熟地 【 八两】 
右为末，酒糊丸，或炼蜜丸服。

地芝丸　和颜色，利血气，调百节，黑发坚齿，逐风散气。
生地　天门冬 【 各八两】 　菊花　枳壳 【 麸炒，各四两】 
右为末，酒蜜面糊为丸如梧子大，空心服三十丸，酒下。

柏子仁丸　补益元气，充实肌肤。
山萸肉 【 四两】 　柏子仁 【 半两，微炒】 　远志 【 半两】 　覆盆子　山药 【 各一两，取末】 
右为末，将山药白面同酒煮和丸如梧子大，服三十丸，温酒下。

八物肾气丸　平补肾气，坚齿驻颜。
熟地 【 半斤】 　山药　山茱萸肉 【 各四两】 　泽泻　牡丹皮　白茯苓 【 各三两】 　五味子　桂 【 各二两】 
右为末，蜜丸服。

益寿地仙丸　补五脏，填骨髓，续绝伤，黑髭须，清头目，聪耳听。
甘菊花　巴戟 【 去心，各三两】 　肉苁蓉 【 酒浸，四两】 　枸杞 【 二两】 
右为末，蜜丸梧子大，服三十丸，空心盐汤下，温酒亦得。

葛真人百补交精丸 【 《中藏经》】 
熟地黄 【 四两，酒浸一宿，切焙干秤】 　五味子 【 六两】 　杜仲 【 三两，去粗皮，剉炒断丝】 　苁蓉 【 酒浸一宿，焙】 　山药　牛膝 【 酒浸一宿，焙干，各二两】 　泽泻　茯苓　山茱萸　远志 【 去心】 　巴戟　赤石脂　柏子仁 【 微炒】 　石膏 【 各一两，火烧令赤，出火毒】 
右为末，蜜丸如梧桐子大，空心酒下二十丸，男女服之。

加减瑞莲丸 【 《医贯》】 　定心，暖肾，生血，化痰，益气。
苍朮 【 一斤，酒浸四两，酢浸四两，米泔水浸四两，生用四两】 　枸杞子　破故纸　五味子 【 各二两，去梗】 　莲肉 【 一斤，去心，酒浸软，入犍猪肚内，煮极烂，取出焙干为末，猪肚汁仍留为丸】 　熟地黄 【 三两，酒浸蒸】 
右共为细末，用煮猪肚膏和酒糊丸如梧桐子大，空心温酒服四五十丸。

八制茯苓丸　治一切虚损，壮筋骨，生心血，乌须发，明目固精；女人滋颜色，暖子宫，调经顺气。
白茯苓 【 二斤半，去皮打碎，如枣大，分为八分：一分用黄芪六两切丝，水六钟，煎三钟，煮汁干为度；一分用肉苁蓉四两酒洗去鳞心，水六钟，煎三钟，煮如前；一分用人参六钱，水五钟，煎三钟，煮如前；一分用秋石四两，水二钟化开令尽，煮如前；一分用枸杞六两，水八钟，煎三钟，煮如前；一分用破故纸五两，水八钟，煎三钟，煮如前；一分用人乳半斤，煮如前；一分用何首乌半斤，黑豆一升，水三升浸，春秋二日、夏一日、冬三日，将浸过首乌黑豆汁煮如前】 
将制过茯苓总入石臼内，捣细筛过，上甑蒸熟，乘热众手为丸。如生子者，每日早晚淡盐汤服四五十丸；如乌须明目固齿者，白汤下。忌烧酒犬肉。修合须用平定成开生气续世黄道吉日。先一日午时，将诸药煎汁，煮茯苓捣末，次日临夜起手，待子时完成，微火烘干，不见风日。忌孝服妇人鸡犬四废并不成日。

大补阴丸　补气血，壮筋骨，进饮食，悦颜色。
熟地 【 三两】 　山萸　牛膝 【 酒洗】 　茯神　琐阳 【 炙】 　杜仲 【 炒去丝】 　当归身 【 酒洗】 　怀山药 【 微炒】 　人参 【 各一两】 　枸杞 【 二两】 　五味丹皮 【 各五钱】 　黄蘗 【 蜜炙】 　芍药 【 酒炒，各七钱】 　菟丝子 【 酒煮捣】 　虎胫骨 【 酥炙，各一两五钱】 
右为细末，蜜丸，每服百粒，空心淡盐汤下。

加味宁神丸　养心固肾，益元气。
怀生地 【 酒洗】 　枸杞子 【 各两半】 　石菖蒲　人参　元参 【 各五钱】 　珠母 【 四钱，如无以细珍珠代之】 　怀山药　当归身 【 酒洗】 　柏子仁　远志 【 甘草水煮】 　麦冬　茯神 【 人乳拌蒸】 　酸枣仁 【 微炒，各一两】 
共为细末，煮圆眼肉捣膏，丸如梧子大，朱朱飞过为衣，每服七十丸，清晨临卧白汤下。

扶桑至宝丹　歌曰：扶桑扶桑高拂云，海东日出气氤氲。沧海变田几亿载，此树遗根今尚存。结子如丹或如漆，绿叶英英翠可扪。真人采窃天地气，留与红霞共吐吞。濯磨入鼎即灵药，芝朮区区未许羣。餐松有人已仙去，我今朝夕?此君。叶兮叶兮愿玉汝，绿阴里面有桃源。胡僧曰：蚕食吐丝，织成锦绣；人食生脂，延年除咎。盖嫩桑之叶，性本和平，不冷不热，服之可长生。
桑叶 【 择家园中嫩而存树者，采十数斤，洗以长流水，去蒂暴干为末】 每桑叶净末一斤用黑芝麻四两，阴阳水煎浓汁二碗，去麻存汁，用蜜十二两，炼滴水成珠，将汁入蜜内，和药末捣丸如梧桐子大，每服百丸，早盐汤，晚酒下。久服不已，自跻上寿。起尫羸，济危弱，驻容颜，须白返黑，却疾延年，补髓添精，功效不细。此仙家服食上品，秘密难逢。传匪其人，当有殃咎。戒之。

药枕方 【 《保生要录》】 　治头风目眩。传曰：土厚水深，居之不疾。故人居处随其方所，皆欲土厚水深。土欲坚润而黄，水欲甘美而澄。常居之室，极令周密，勿有细隙，致风气得入。风者天地之气也，能生成万物，亦能损人。初入腠理之间，渐至肌肉之内，内传经脉，达于脏腑，传变尤甚。盛暑不可露卧。自立春后至立秋前，欲东其首；立秋后至立冬前，欲西其首。常枕药枕。其枕药性大热则热气冲上，大冷则冷气伤脑。惟理风平凉者，乃为得宜。
蔓荆子　甘菊花　通草　防风　羚羊角 【 屑】 　犀角　石菖蒲 【 各八分】 　细辛　白芷　芎藭　藁本 【 各六钱】 　白朮 【 四分】 　黑豆 【 五合，拣择净】 
右件药，剉成细末，相拌令均，以生绢囊盛之。欲其气全，次用碧罗袋盛之，如枕样，内药，直令坚实，置在盒子中，其盒形亦如枕，内药囊，令出盒子唇一寸半。晚来欲枕时，揭去盒盖，不枕即盖之，使药气不散。枕之日久，渐低，更入药以实之，或添黑豆，令如初。三五月后药气歇，则换之，勿枕。旬日或一月，耳中微鸣，是药抽风之验。

补天大造丸 【 《体仁汇编》，下同】 　此方专滋养元气，延年益寿，壮阳光，温坎水，降离火，为天地交泰。若虚劳之人，房室过度，五心烦热，服之神效。养生君子，过四十以来，服之接补，以跻期颐地仙。务必依法制之。
侧柏叶 【 采东嫩枝，隔纸焙干】 　熟地黄 【 酒蒸十九次，忌铁，各二两】 　生地黄 【 酒浸透，忌铁】 　牛膝 【 酒洗】 　杜仲 【 酥炙断丝】 　天冬　麦冬 【 并去心，各一两半】 　陈皮 【 去白炒过，七钱半】 　干姜 【 炮，二钱】 　白朮 【 炒】 　五味子 【 去梗】 　黄蘗 【 酒炒】 　归身 【 酒洗】 　小茴 【 炒】 　枸杞子 【 去梗，各一两】 
右为细末，用紫河车一具，取首男胎者佳，如得壮盛妇亦好。先用新鲜米泔水滤去米滓，将河车浸，轻轻摆开，换洗米泔五次，不动筋膜，只洗净。有草屑轻手取去。将竹器全盛，长流水中浸一刻，以取生气。以瓦小盆全盛，于木甑内蒸，自卯时蒸起，至申酉时止，用文武火缓缓蒸之，极熟如糊，取出。先倾自然汁在药末内，略和均，河车放石臼内，木杵杵千下，如糊样，通将河车并前药汁末同和均，捣千余杵，众手为丸。此全天元真气，以人补人最妙，世所少知。医用火焙酒煮，及去筋膜，又入龟板，大误，故特出之。凡药末必称净及忌铁器，俱用石臼杵舂，或石磨磨之，不散耗，且远铁。若河车肥大，量加些药末。如干，略用蜜。每日空心米汤下一百丸。有病者，一日服二次。如骨蒸，加地骨皮去木，知母去毛，酒炒牡丹皮去木。如血虚，加当归、地黄倍之。如气虚，加人参、黄芪蜜炙各一两。如肾虚，加覆盆子炒、小茴香炒、巴戟去木、茱萸去核各一两半，此味要净肉。如腰脚疼痛，加苍朮盐水炒、萆薢酒洗、琐阳酒洗酥炙、续断酒洗各一两半。如妇人，去黄蘗加川芎、香附子实、黄芩俱酒炒各一两。

八味地黄丸　滋补之功甚奇，勿轻视之。
熟地黄 【 酒蒸】 　山茱萸 【 酒浸去核，取净肉，各八钱】 　丹皮　泽泻 【 各二钱小便多，以益智仁代】 　白茯神 【 去皮木】 　山药 【 蒸，各四钱】 　五味 【 去梗】 　麦冬 【 去心，各五钱】 
右为细末，炼蜜为丸，每日空心白汤下七十丸，冬天酒下亦宜。

不老丹　延年益寿。
生地黄 【 酒浸一宿晒干】 　熟地黄 【 酒洗净晒干】 　人参　天门冬 【 酒浸三时，取出晒干，去心皮】 　麦门冬 【 法同天门冬，去心，各三两】 　白茯苓 【 去皮切，酒洗晒干】 　地骨皮 【 酒洗，各五两】 　何首乌 【 半斤，鲜者用竹刀刮去皮切片。干者用米泔水浸软，刮去皮切片，入砂锅内，先下乌羊肉一斤、乌豆三合，量着水悬药于上，覆盖蒸一二时辰，取出晒干】 
共为末，炼蜜为丸如梧桐子大，每服三五十丸，用酒送下，清晨服之。此药千益百补，服之或十日、或一月，自知为另等人也。常服功效难言。得此药者，不可以药易而轻传也。

鹿角霜丸　治益同上。
黄蘗 【 八两去粗皮，用人乳拌均晒干，如此三次，炒重褐色，或六两或七两，随时加减】 　鹿角霜 【 八两】 　天门冬 【 去心】 　麦门冬 【 去心】 　人参 【 各二两】 熟地黄 【 三两，酒浸一宿晒干】 　生地黄 【 一两，置水中去浮，酒浸一宿】 
右为细末，炼蜜为丸如梧桐子大，每服六七十丸，加至百丸，空心淡盐汤送下，或酒亦佳。

乌须固本丸　乌须黑发，明目固齿，助精神，壮筋骨。
何首乌 【 半斤，米泔水浸二宿，竹刀刮去粗皮切片，以黑豆五升，滚水同泡一时，蒸熟去豆】 　白茯苓　黄精 【 四两，用黑豆二升，同煮熟去豆，忌铁器】 天门冬 【 去心】 　熟地黄 【 酒浸】 　生地黄 【 酒浸】 　麦门冬 【 去心】 　赤茯苓　白朮　人参　五加皮　巨胜手　松子仁　柏子仁　核桃仁 【 各二两】 　枸杞 【 一两】 
右为末，炼蜜为丸如梧桐子大，每服七八十丸，空心温酒盐汤任下。

柏子养心丸　补血宁神，滋阴壮水。
柏子仁 【 蒸晒去壳，四两】 　枸杞子 【 酒洗晒，三两】 　麦门冬 【 去心】 　当归 【 酒浸】 　石菖蒲 【 去毛洗净】 　茯神 【 去皮心，各一两】 　熟地 【 酒蒸】 　元参 【 各二两】 　甘草 【 去粗皮五钱】 
右为末，内除柏子仁、熟地黄，蒸过，石器内捣如泥，余药末和匀，加炼蜜为丸如梧桐子大，每服四五十丸，临睡，白汤送下。

却老乌须健阳丹
赤茯苓 【 牛乳拌】 　白茯苓 【 人乳拌，各浸一宿晒干】 　白首乌 【 竹刀去皮打碎】 　赤首乌 【 制同上，各一斤】 　牛膝 【 同何首乌用黑豆五升砂锅内蒸三次】 　枸杞 【 酒浸洗晒干】 　当归 【 酒浸一宿】 　茯神　菟丝子 【 各半斤，酒浸三日晒干】 　破故纸 【 五两，炒黄】 
右九味，各不犯铁器，另为末，炼蜜为丸如弹子大，日进三丸。早一丸，空心酒下；午后一丸，姜汤下；临睡一丸，盐汤下。初服三日，小便杂色，是去五脏杂病；二七日唇红，口生津液，再不夜起；四七日身体轻健，两乳红润；至一月后，鼻头辛酸，诸风百病皆出；四十九日，目视光明，两手火热，精通，白发反黑，齿落更生，阳事强健，丹田如火，行走如飞，气力倍加。非人不可轻泄，神秘方也。彭用光以炼蜜合作小丸如梧桐子大，每空心酒下五十丸。

四圣不老丹　强筋补益。
明松脂 【 一斤，以无灰酒砂锅内桑柴火煮数沸，竹枝搅稠，住火，倾入水内结块，复以酒煮九遍，其脂如玉不苦濇乃止，为细末，十二两】 　柏子仁 【 去油取霜】 　白茯苓 【 末】 　黄菊花 【 末，各半斤】 
炼蜜丸如梧子大，每空心，好酒送下七十二丸。须择吉日修合，勿令妇人鸡犬见之。

松梅丸　健阳补中，强筋润肌，大能益人。
松脂 【 以长流水桑柴煮拔三次，再以桑灰汁煮七次，扯拔，更以好酒煮二次，仍以长流水煮二次，色白不苦为度，一斤】 　九蒸地黄 【 末，十两】 　乌梅 【 末六两】 
炼蜜丸梧子大，每服七十丸，空心盐米汤下。

地髓煎 【 《千金方》】 
生地黄 【 十斤，洗净捣压取汁】 　鹿角胶 【 一斤半】 　生姜 【 半斤，绞取汁】 　蜜 【 二斤】 　酒 【 四升】 
文武火煮地黄汁数沸，即以酒研紫苏子四两取汁，入煎一二十沸，下胶，胶化，下姜汁蜜，再煎候稠，瓦器盛之，每空心酒化一匕服，大补益。

硫黄杯　此杯配合造化，调理阴阳，夺天地冲和之气，乃水火既济之方，不冷不热，不缓不急，有延年却老之功，脱胎换骨之妙。大能清上实下，升降阴阳，通九窍，杀九虫，除梦泄，悦容颜，解头风，开胷膈，化痰积，明耳目，润肌肤，添精髓，蠲疝坠。又治妇人血海枯寒，赤白带下。
瓷碗以胡桃擦过，用无砂石硫黄生溶成汁，入白矾少许，则尘垢悉浮，以杖掠去，绵滤过，再入碗溶化，倾入杯内，荡成，杯取出，埋土中一夜，木贼打光用之，欲红入朱砂，欲青则入葡萄，研匀同煮成，每用热酒二杯，清早空心温服，则百病皆除，无出此方也。

紫霞杯
硫黄 【 袋盛悬砂锅内，以紫背浮萍同水煮之数十沸，候干研末，十两】 　珍珠　琥珀　乳香　雄黄　朱砂　阳起石　赤石脂　片脑紫粉　白芷　甘松　三柰　木香　血竭　没药　韶脑　安息香 【 各一钱】 　麝香 【 七分】 　金箔 【 二十片】 
为末，入铜杓中，慢火镕化，以好样酒杯一个，周围以粉纸包裹，中开一孔，倾硫入内，旋转令匀，投冷中取出。每旦盛酒饮二三杯，功同上方。

三才丸 【 《校要》】 　滋阴养血，温补下元。
天门冬 【 去心】 　生地黄 【 二味，用柳甑箄洒酒，九蒸九晒，干称，各二两】 　人参 【 一两】 
为末，蒸枣肉捣和丸梧子大，每服三十丸，食前温酒下，日三服。

交藤丸 【 华佗】 　驻颜长算，祛百病。
何首乌 【 赤白者，各一斤，即交藤根也】 　白茯苓 【 五两】 　牛膝 【 二两】 
右蜜丸，酒下三十丸。忌食猪羊血。

打老儿丸　药最平和，阴阳不偏。
石菖蒲 【 铜刀刮去皮，用嫩桑枝相拌，蒸晒干，去桑枝不用，不可犯铁器，令人吐逆】 　山药 【 蒸晒干】 　牛膝 【 去芦，用黄精自然汁浸，捞出，换酒浸一宿。若无黄精，酒浸三日，捞出焙干】 　山萸肉 【 慢火焙干】 　远志 【 用甘草水浸一宿，捞起晒干，又浸晒】 　巴戟 【 用枸杞子汤浸一宿去心，酒浸一宿，捞起，用菊花同包，炭火焙令黄色，去菊花不用】 　续断 【 酒浸软，去内里筋，文火炒半干晒】 　五味 【 蜜汤浸去子，再以浆水浸一宿焙干】 　茯苓 【 去皮筋，捣细于水中，搅去浮者】 楮实子 【 水浸三日，搅去浮者不用，捞起晒干，酒浸一宿，滤出，蒸?辰至午，焙干】 　枸杞子 【 去蒂】 　熟地黄 【 蒸取出，放冷，又以酒蒸，取出令干，又拌蒸三四次，勿犯铁器】 　小茴香 【 酒浸一宿炒干】 　肉苁蓉 【 洗酒浸一宿，刷去沙皮，劈破中心，去白膜一重如竹丝，饭上蒸从寅至未，再用酥炙黄】 　杜仲 【 去皮，酥炙，炒无丝】 
右为细末，各等分，酒糊为丸桐子大，每服二十九，空心温酒送下。服五日便觉身轻，十日精神爽快，二十日语言响亮，一年白发转黑，行步如飞。

还少丹
山药　牛膝 【 酒浸】 　远志 【 去心】 　山萸肉　楮实　白茯苓　五味子　巴戟 【 酒浸去心】 　石菖蒲　肉苁蓉 【 酒浸一宿】 　杜仲 【 姜汁酒拌同炒去丝】 　舶茴香 【 各一两】 　枸杞子　熟地黄 【 各二两】 
右为细末，炼蜜同枣肉为丸如桐子大，每服三十丸，温酒或盐汤下，日三服，食前。五日觉有力，十日精神爽，半月气壮，二十日目明，一月夜思饮食，冬月手足常暖。久服令人身体轻健，筋骨壮盛，悦泽难老，固齿，无瘴疟。妇人服之，容颜悦泽，暖子宫，去一切病。更看体候加减。

双芝丸 【 《良方》，下同】 　治诸虚，补精气，填骨髓，壮筋骨，助五脏，调六腑。久服驻颜不老。
熟地黄 【 取末】 　石斛 【 去根酒炙】 　肉苁蓉 【 酒浸】 　菟丝子 【 酒浸三日炒】 　牛膝 【 酒浸】 　黄芪 【 各四两】 　沉香 【 三钱】 　杜仲 【 蜜水浸，炒断丝】 　五味子 【 焙】 　薏苡仁 【 炒，各二两】 　麝香 【 二钱】 　麋鹿角霜 【 半斤】 　白茯苓 【 去皮】 　天麻 【 酒浸】 　干山药　覆盆子　人参　木瓜　秦艽 【 各一两】 
右为细末，炼蜜和丸如梧桐子大，每服二十丸至三四十丸，用温酒下，盐汤米饮亦得。

老奴丸　一名苍龙丸。此方成都府崔磨去无子，欲服此药，修合未服，而崔已卒。有老奴七十之上，腰脚疼痛，曲脊而行，褚氏与此药服之。其老奴语褚氏曰：自服此药，深有灵验，诸病悉痊，房事如少壮之人。于是与褚氏通，后有孕。一日褚氏事显，其家母视之，切究其由，得其实，遂打死此老奴，因折其腿，骨髓皆满，如金色，多试有效，故名老奴丸。
木香 【 五钱】 　灯心 【 二钱】 　大蜘蛛 【 七个】 　荜澄茄　胡桃肉 【 另研】 　车前子 【 炒】 　马蔺花 【 酒浸】 　萆薢　牡蛎 【 火煅】 　韭子　木通 【 各一两】 　全蝎 【 去毒】 　山茱萸 【 去核】 　破故纸 【 酒浸】 　桑螵蛸 【 酒浸】 　龙骨 【 各一两半】 　母丁香　紫梢花　蛇床子　肉苁蓉 【 酒浸】 　菟丝子 【 酒蒸】 　白茯苓 【 去皮】 　仙灵脾　八角茴香　巴戟 【 去心】 　远志 【 去心】 　当归 【 各二两】 　沉香 【 七钱】 　干漆 【 炒去烟，三两】 　熟地黄 【 五两】 
右为细末，炼蜜和丸如梧桐子大，每服三十丸，空心用温酒送下，七日见效。无妇人者勿服此药，专兴阳事。如善解者，饮凉水三口。年高气衰虚耗，风湿腰脚疼痛，并宜服之。此药最灵验，添精补肾伤。去冷除风湿，扶精更起阳。老成好修合，秘密莫传扬。假之保元气，延寿得安康。一方无桑螵蛸、当归、沉香。

延生护宝丹　补元气，壮筋骨，固精健阳，通和血脉，润泽肌肤，延年益寿。
菟丝子 【 酒浸透，蒸熟，碾作饼晒干碾末，三两】 　肉苁蓉 【 酒浸切焙】 　晚蚕蛾 【 酥少许慢火炒】 　家韭子 【 四两，水淘净，用枣二两同煮，枣熟去枣，水淘净控干，再用酒浸一宿，火炒软，各净称二两】 　胡卢巴 【 微炒】 　莲实 【 去皮炒熟】 　桑螵蛸 【 炒香】 　蛇床子 【 水淘净，用枣三两，同煮，枣熟去枣焙干】 　白龙骨 【 各净称一两】 　干莲花蕊　乳香 【 另研】 　鹿茸 【 去毛酥炙】 　丁香　木香 【 各半两】 　麝香 【 二钱】 
右除乳香、麝香、菟丝子末外，一十二味同为细末，将前菟丝子末，用浸药酒二升，文武火熬至一半，入荞麦面一两，酒调匀，下膏子内搅匀；次下乳香、麝香，不住手搅匀，轻沸熬如稠糊放冷。此膏子都要用尽。恐硬，入酒少许。与前药末和成剂，杵千余下，丸如梧桐子大，每服三十丸，早空心用温酒入炒盐少许送。静坐少时，想药至丹田，以意加减丸数。如阳道衰精滑者，空心、临卧各进一服。

腽肭脐丸　治证同前。
腽肭脐 【 一对】 　鹿角胶　鹿角霜　鹿茸 【 各二两】 　熟地黄　胡卢巴　菟丝子 【 酒蒸】 　巴戟 【 去心】 　钟乳粉 【 研】 　乳香 【 研】 　牛膝 【 酒浸】 　肉苁蓉 【 酒浸】 　当归　小茴香 【 炒】 　天雄 【 去皮】 　附子 【 各一两】 　沉香 【 半两】 　朱砂 【 二钱，研】 　麝香 【 一钱，研】 
右，先将腽肭脐酒浸一宿，煮烂，捣成膏，将浸药酒化麋鹿胶霜同为膏；次下另研乳香、麝香、朱砂乳粉末；其余药修制了，亦研为细末，再于乳钵内同研千百下；别用羊白腰子三对，羊白脊髓五条，酒煮熟烂，研为膏，同腽肭脐、麋鹿角胶搜拌药末，成剂得所。若稍干入酒糊些少，同搜和，入臼内，捣三五千杵，丸如梧桐子大，窨一宿，慢火上焙干，用无油罐子盛，用厚纸密封罐口。每服三十丸，加至五七十丸，空心，用温酒送下。

椒红丸　壮筋骨，益血脉，悦颜色。
蜀椒 【 去目并合口者炒出汗，三两】 　牛膝 【 去苗，酒浸三宿，洗净晒干，四两】 　石斛 【 去根】 　巴戟 【 去心】 　吴茱萸 【 汤泡焙干】 　硫黄 【 细末水飞】 　桂 【 去粗皮】 　木香 【 各一两】 　附子 【 炮去皮脐】 　菟丝子 【 酒蒸晒】 　苁蓉 【 酒浸去皱皮炙】 　磁石 【 火烧酢淬细研水飞】 　鹿茸 【 去皮酥炙，各二两】 　生地黄 【 五两，取汁熬为膏】 
右为细末，入别研药和匀，炼蜜和捣二三百杵，丸如梧桐子大，每服三十丸，空心，用盐汤送下。

补骨脂丸　暖下元，壮筋骨，久服令人强健，悦泽颜色。
补骨脂 【 五两，微炒香捣为细末】 　白蜜 【 四两】 　胡桃肉 【 二两，研如泥】 
右将蜜、胡桃肉同熬如稀饧，后入补骨脂末，和丸如梧桐子大，每服三十丸，空心，用温酒送下。一方炼蜜和匀如饴，盛磁器中，旦日以温酒化服一匙，熟水亦得。久服延年益气。忌芸薹羊血。

地仙丸　治风气，补元阳，活血脉，壮筋骨，润肌肤，聪耳目，延寿算，驻容颜。久服则身轻。
黄芪 【 剉炒】 　天南星 【 炮】 　羌活 【 去芦】 　怀香子 【 炒】 　地龙 【 去土】 　骨碎补 【 炒】 　防风 【 去叉】 　赤小豆　狗脊 【 去毛】 　白蒺藜 【 炒】 　乌药 【 去木】 　白附子 【 炮】 　附子 【 炮去皮脐】 　萆薢 【 各半两】 　牛膝 【 酒浸切焙】 　肉苁蓉 【 酒浸切焙】 　何首乌 【 去皮】 　覆盆子 【 去蒂】 　蜀椒 【 去目并合口者炒出汗，各一两】 　木鳖子 【 三分】 
右为细末，酒煮面糊和丸如梧桐子大，每服二十丸，空心，盐汤或茶酒任下。

肉苁蓉丸　久服驻容颜，乌髭发，益精神，生气血。
肉苁蓉 【 酒浸一宿，刮去皱皮炙干】 　菟丝子 【 酒浸三日，暴干，别碾为末，各二两】 　熟地黄　钟乳粉　天雄 【 炮去皮脐】 　五味子　桂心　人参 【 去芦】 　干姜 【 炮】 　白朮　远志 【 去心】 　杜仲 【 去粗皮炙黄】 　巴戟 【 去心】 　牛膝 【 去苗】 　山茱萸 【 去核】 　覆盆子　川椒 【 去目并合口者炒出汗，各一两】 　炙草 【 半两】 　天门冬 【 一两半，去心焙】 
右为细末，炼蜜和捣三五百杵，丸如梧桐子大，每服三十丸，空心，用温酒送下。

何首乌丸　治男子元脏虚损，发白再黑，填精补髓。
何首乌 【 半斤】 　肉苁蓉 【 六两】 　牛膝 【 四两】 
右将何首乌同枣一层，何首乌甑内蒸枣软，用竹刀切焙同为末，用枣肉和丸如梧桐子大，每服五七丸，嚼马蔺子服酒下，食前。一服渐加一丸，日三服，至四十九丸即止，却减丸数服，其效如神。

神仙一井金丹　补益真元，大强腰脚。久服髭鬓不白，牙齿牢固，进美饮食，聪明耳目，行步轻健。
牛膝 【 酒浸三日】 　川椒 【 去目并闭口者炒出汗】 　白附子　黑附子 【 炮去皮】 　木鳖子 【 煨去壳】 　肉苁蓉 【 酒浸三日】 　何首乌 【 水三碗，黑豆半碗，同煮熟去豆，各三两】 　乌药 【 二两】 　羌活 【 炒】 　南星 【 炮】 　狗脊 【 炙去毛】 　舶上茴香　萆薢 【 黑豆，同煮去豆】 　地龙 【 去土炒】 　防风 【 去芦】 　骨碎补 【 去毛炒】 　赤小豆　白蒺藜 【 炒去刺】 　黄芪 【 蜜炙】 　五味 【 炒】 　覆盆子 【 炒】 　青盐 【 火炮】 　全蝎 【 各一两】 
右为细末，用无灰酒煮面糊和丸如梧桐子大，每服五十丸，煎五味子汤送下，空心、日午各一服。此药大有功效，服至百日，逢火日摘白为黑。一方减川椒、白附子、木鳖子、黑附子、何首乌，俱减一两，每服二十丸，五味子泡汤下。其他方，五味子煎酒下。一方黑豆半碗，水二碗，同羌活、萆薢、何首乌一处煮豆熟为度，去豆不用，只用三味药。一方萆薢、黑豆，同何首乌一处煮。

神仙巨胜子丸　安魂定魄，改易容颜，通神仙，延寿命，添髓驻精，补虚益气，壮筋骨，润肌肤，发白再黑，齿落更生，目视有光，心力无倦，行步如飞，寒暑不侵，能除百病。
巨胜子 【 焙，二两】 　生地　熟地　何首乌 【 各四两】 　枸杞子　菟丝子　五味子　枣仁　破故纸 【 炒】 　柏子仁　覆盆子鸡头实　广木香　莲花蕊　巴戟天 【 去心】 　肉苁蓉 【 酒浸三日】 　牛膝 【 酒浸】 　天门冬 【 酒浸】 　韭子　官桂　人参　茯苓 【 去皮】 　楮实子　天雄 【 炮去皮脐】 　莲肉　川续断　山药 【 各一两】 
右为细末，春夏炼蜜为丸；秋冬蒸枣肉，入胡桃肉十个，捣如泥，同药末和，更捣千余杵，丸如梧桐子大。每服三十丸，空心，用温酒送下，盐汤亦可，日二。如久服，去天雄，用鹿茸亦得。此药耳聋复聪，眼昏再明。服一月，元脏强胜；六十日，发白变黑；一百日，容颜改变，目明可黑处穿针，冬月单衣不寒。若将白鸡用药拌饭，喂六十日，则变为黑鸡矣。

保命延龄丸　安神养气，补填骨髓，起弱扶衰，润泽肌肤，聪明耳目。久服乌髭发，固牙齿，能夜读细字，心力不倦。
巨胜子　补骨脂 【 酒浸焙】 　酸枣仁　甘菊花　柏子仁 【 去壳另研】 　肉苁蓉 【 酒浸焙】 　楮实子　天雄 【 炮去皮尖】 　枸杞子　天冬 【 去心】 　五味子　牛膝 【 酒焙】 　覆盆子　白茯苓 【 去皮】 　巴戟 【 去心】 　人参　菟丝子 【 酒浸一宿，杵作饼焙干，入药同研】 　山药 【 各一两】 　生干　地黄 【 半斤，细切，新瓦上焙干】 　肉桂 【 去粗皮，四两】 
右为细末，春夏白沙蜜，秋冬蒸枣肉，入胡桃肉十枚，去皮同药末于臼内，捣千余杵，丸如梧桐子大，每服三十丸，加至五十丸，空心，用温酒送下。

容颜不老方
一斤生姜半斤枣，二两白盐三两草。丁香沉香各半两，四两茴香一处捣。煎也好，点也好，修合此药胜如宝。每日清晨饮一杯，一世容颜长不老。

枸杞煎　去万病，通神明，安五脏，延年驻颜。
枸杞子汁　生地黄汁 【 各三升】 　麦门冬汁 【 五升】 　杏仁 【 去皮尖研如膏，一升】 　人参 【 为末，三两】 　白茯苓 【 去皮为末，二两】 
右以银锅内慢火先熬前四味如稀饧，后入人参、茯苓末，待煎候如膏，以磁器盛之，每服半匙，空心，温酒化服，日二。

二精丸　助气固精，保镇丹田，活血驻颜，长生不老。
黄精 【 去皮】 　枸杞子 【 各二斤】 
右，各于八九月间采取。用清水浸黄精，令净细剉，与枸杞子相和，杵碎拌匀，阴干，再捣为细末，炼蜜为丸如梧桐子大，每服三五十丸，空心，温酒下。

寇相大朝汤　冲冒雾气，春天不可无此，空心进饵。
沉香　木香　人参　肉豆蔻　茴香　草豆蔻　荜澄茄　甘草 【 各等分】 
右为细末，以沸汤入盐少许，点服一二钱，不拘时。

全鹿丸 【 秘方，下同】 　此药能补诸虚百损，五劳七伤，功效不能尽述。制一料服之，延年一纪。其法四人共制一鹿，分而服之；逾年又共制之，四人共制四年，则每人为一全鹿。若一人独制一料，恐久留变坏，药力不存矣。
中鹿 【 一只，不拘牝牡，缚死，去毛肚杂，洗净听用】 　鹿肉 【 煮熟，横切片，焙干为末】 　皮 【 同杂入元汤煮膏和药末为丸】 　骨 【 用酥炙为末，和肉末药末，一处和，胶捣不成丸，加炼蜜】 　人参　黄芪　白朮　茯苓　当归　川芎　生地黄　熟地黄　陈皮　天门冬　麦门冬　炙甘
草　破故纸　续断　杜仲　牛膝　枸杞子　巴戟天　胡卢巴　干山药　芡实子　菟丝子　覆盆子　五味子　楮实子　琐阳　肉苁蓉　秋石 【 各一斤】 　川椒　小茴香　青盐　沉香 【 各半斤】 
右各精制为末，各称分两，和匀一处，候肉并胶成，就和为丸，梧桐子大，焙干，用生黄绢作小袋五十条，每条约盛一斤，悬置透风处。用尽一袋，又取一袋。霉伏天须要火烘一二次为妙。每服八九十丸，空心临卧时，姜汤、盐汤、沸汤任下，冬月温酒送下。

御米酒　壮筋骨，畅经络，养精元，益神气，久服行步如飞，延年益嗣，有通仙之妙。
真薏苡米酒 【 一百斤】 　霜茄根 【 切片】 　五加皮 【 切】 　桑寄生 【 剉】 　苍耳子 【 炒去刺，各半斤】 　枸杞子 【 净】 　牛膝 【 去卢，各一斤】 
右各制净称分两，每味分四剂，酒一百斤，亦分四坛，各入药煮三炷香，取放土地上退火性，七日即可饮。久窨尤佳。早晚随量饮，微醺为度。

斑龙二至百补丸　能固本保元，生精养血，培复天真，大补虚损，益五内而除骨蒸，壮元阳而多子嗣，充血脉，强筋骸，美颜色，增龄算，聪明耳目，黑润髭须，真王道奇方。
鹿角 【 五十两，为则新取连脑骨者佳，锯作二寸长段，长流水洗，米泔浸一宿，刷洗净晒干，同后药和入磁坛煮胶】 　黄精 【 八两】 　甘枸杞子　干熟地黄　菟丝子 【 热水淘净】 　金樱子 【 去毛子净，各四两】 　天门冬 【 去心】 　麦门冬 【 去心】 　川牛膝 【 酒洗】 　楮实子 【 热水洗，各二两】 　龙眼肉 【 一两】 
十味同鹿角和匀，入净坛内，层层放实，用新汲淡水注坛中，平肩，以密梭布四层封口，以新砖压之，置大锅中井字架上，以木甑盖好，重汤煮三日夜，毋得间断火候，旁用小锅烧滚水，不时添注坛内并锅内，勿使干涸。日足取起，滤去滓，将汁用罗底绢绞出，入净砂锅内，文武火熬成膏，约一斤半，再炼蜜二斤，滴水成珠，搀入调和后项药，杵烂为丸。
鹿角霜 【 十两】 　人参 【 五两】 　黄芪蜜 【 炒】 　鸡头粉　白茯苓 【 去皮】 　山药 【 炒】 　山茱萸肉 【 盐水洗过】 　生地黄 【 酒洗，饭上蒸过】 　知母 【 盐水炒，各四两】 　五味子 【 一两，去梗】 　夏月加川黄蘗四两炒褐色。
已上十味，为细末，用前膏和匀成块，石臼木杵杵千余下，为丸如梧桐子大，空心淡盐汤送下八十丸。随用煮过莲子肉，或晒干枣数枚，以压之，俾纳丹田也。

古今图书集成医部全录卷三百三十二

　颐养补益门

　　单方

服茯苓法：茯苓自是神仙上药，但其中有赤筋脉，若不能去，服久不利人眼，或使人眼小。当削去皮切为方寸块，银石器中清水煮，以酥软解散为度，入细布袋中，以冷水揉搜，如作葛粉状，澄取粉而筋脉留袋中，弃去不用。用其粉以蜜和如湿香状，蒸过食之尤佳。纯黑脂麻，九蒸九暴，入水烂研，滤取白汁，银石器中熬，如作杏酪汤。更入去皮核烂研枣肉，与茯苓粉一处搜和食之，尤奇。 【 东坡，下同】 

服地黄法：肥嫩地黄一二寸，截去，薄纸裹两头，以生猪脑涂其肤周匝，置小盘中，挂通风处十余日自干，抖擞之出细黄粉，其肤独一一如鹅管状，其粉沸汤点，或谓之金粉汤。

时雨降，多置器广庭中，所得甘滑不可名，以泼茶煮药皆美而有益正尔。食之不辍，可以长生。其次井泉甘冷者，皆良药也。干以九二化坤之六二为坎，故天一为水。吾闻之道士，人能服井华，其效与石硫黄、钟乳等，非其人亦能发背脑为疽，盖尝观之。又分至日取井水，储之有方，后七日辄生物如云母状，道士谓水中金可养炼为丹，此固尝见之者。此至浅近，独不能为，况所谓元者乎？

服松脂法：松脂以真定者为良，细布袋盛，清水为沸汤煮，浮水面者，以新笊篱掠取，置新水中。久煮不出者，皆弃不用。入生白茯苓末，不制，但削去皮捣罗拌匀，每日早取三钱匕，着口中，用少熟水搅漱，仍以脂如常法揩齿毕，更啜小熟水咽之，仍漱吐如法，能牢齿、驻颜、乌髭也。

炼枲耳霜法：枲耳并根苗叶实，皆濯去尘土，悬阴净洒扫地上，烧为灰，澄淋取浓汁泥，连二灶炼之，俟灰汁耗，即旋取旁釜中已枲灰汁益之，经一日夜不绝火，乃渐得霜，干瓷瓶盛。每服早晚临睡，酒调一钱匕。补暖去风驻颜，不可备言。尤治皮肤风，令人肤革滑净。每净面及浴，取少许如澡豆用尤佳，无所忌。苏昌图之父从谏宜州文学家，居于邕，服此十余年，年八十七，红润轻健，盖专得此药力也。

服生姜法：予昔监郡钱塘，游净慈寺，众中有僧号聪药王，年八十余，颜如渥丹，目光烱然，问其所能，盖诊脉知吉凶，如智缘者。自言服生姜四十年，故不老云。姜能健脾温肾，活血益气。其法取生姜之无筋滓者，然不用子姜，错之并皮裂取汁，贮器中，久之澄去上黄而清者，取其下白而浓者阴干，刮取如面，谓之姜乳，以蒸饼，或飰搜和丸如梧子，以酒或盐米汤吞数十粒，或取末置酒食茶饮中食之，皆可。聪云：山僧孤贫，无力治此，正尔和皮嚼烂，以温水咽之耳。初固辣，稍久则否，今但觉甘美而已。

服云母法：上白云母二十斤，薄劈，以露水八斗作汤，分半淘洗二次。又二斗作汤，纳芒硝十斤，木器中渍二十日，取出绢袋盛悬屋上，勿见风日，令燥，以鹿皮为囊揉之。从旦至午筛渣，复揉，得好粉五斗，余者弃之。以粉一斗纳崖蜜二斤，搅糊，入竹筒内，薄削，封口漆固，埋北垣南崖下，入地六尺，覆土，春夏四十日，秋冬三十日，出之当成水。若洞洞不消，更埋三十日。此水能治万病及劳气风疼。每以温水一合和服之，日三服。十日小便当变黄，二十日腹中寒澼消，三十日龋齿更生，四十日不畏风寒，五十日诸病皆愈，颜色日少，长生神仙。 【 《千金》】 

雷斅曰：凡使云母黄黑者，厚而顽赤色者，经妇人手把者，并不中用。须光莹如冰色者为上。每一斤用小地胆草、紫背天葵、生甘草、地黄汁各一镒，干者细剉，湿者取汁了，于瓷埚中安置，下天池水三镒，着火煎七日夜，水火勿令失度，云母自然成碧玉浆在埚底，却以天池水猛投其中搅之，浮如蜗涎者即去之。如此三度，淘净。取沉香一两捣作末，以天池水煎沉香汤二升，以水分为三度，再淘云母浆了，日晒任用。抱朴子曰：服五云之法，或以桂葱水玉，化之为水；或以露于磁器中，以原水熬之为水；或以消石合于筒中，埋之为水；或以蜜搜为酪；或以秋露渍之百日。韦囊挺以为粉，或以无颠草樗血合饵之。服至一年百病除，三年反老成童，五年役使鬼神。

炼云母粉法：八九月间，取云母以矾石拌入瓦罐内，封口二伏时则自柔软，去矾；次日取百草头上露水浸之百日，韦囊挺以为粉。时珍曰：道书言盐汤煮云母可为粉。又云云母一斤，盐一斗渍之，铜器中，蒸一日，臼中捣成粉。又云：云母一斤，白盐一升，同捣细入重布袋，按之令盐味尽，悬高处风干，自然成粉。 【 胡演】 

服白石英法：白石英一斤，打成豆大，于砂盆中，和粗砂着水，按二三千下，洗净又挼，仍安柳箕中，入蒿叶少许同水熟挼至光净，即以绵袋盛悬门上。每日未梳前，以水或酒吞七粒，用饭二匙压下小腹。一切秽恶，白酒牛肉，石家所忌者，皆不忌。久则新石推出陈石。石常在小腹内，温暖则气息调和，经脉通达，腰肾坚强，百病自除。石若得力，一斤即止。若不得力，十斤亦须服。此物光滑，既无浮碎着人肠胃作疮，又无石气发作诸病也。
又法：泽州白石英光净无点瞖者，打小豆大，去细者，水淘净，袋盛，悬罐内，清水五大升，煮汁一升，澄清平旦服，以汁煮粥更佳。服后饮酒二三杯，可行百步。一袋可用二十度。如无力，以布裹埋南墙下三尺土内百日，又堪用也。

三皇真人炼丹方：丹砂一斤，研末重筛，以醇酒沃之如泥状，盛以铜盘，置高阁上，勿令妇女见。燥则复以酒沃令如泥，阴雨疾风则藏之。尽酒三斗，乃曝之三百日，当紫色。斋戒沐浴七日，静室，饭丸梧子大，常以平旦向日吞三丸。一月三虫出，半年诸病瘥，一年须发黑，三年神人至。 【 《太上元变经》，下同】 

小丹服法：雄黄、柏子仁各二斤，松脂炼过十斤，合捣为丸，每旦北向服五丸。百日后，拘魂制魄，与神人交见。

小神丹方：真丹末三斤，白蜜六斤，搅合，日曝至可丸，丸麻子大，每旦服十丸。一年白发反黑，齿落更生，身体润泽，老翁成少。 【 抱朴子，下同】 

服脂麻法：上党胡麻三斗，淘净甑蒸，令气遍日干，以水淘去沫，再蒸，如此九度，以汤脱去皮，簸净炒香为末，白蜜或枣膏丸弹子大，每温酒化下一丸，日三服。忌毒鱼狗肉生莱菔。至百日，能除一切痼疾；一年身面光泽，不饥；二年白发返黑；三年齿落更生；四年水火不能害；五年行及奔马。久服长生。若欲下之，饮葵菜汁。一方为末，未食前，水或酒服方寸匕，日二。

服黄精法：黄精根茎不限多少，细剉，用流水掉去苦汁，九蒸九曝，食之。或阴干捣末，每日水调服，任多少。忌食梅实。一年内变老为少，久久成地仙。 【 《圣惠方》】 

曜仙神隐者，以黄精细切一石，用水二石五斗煮之，自旦至夕，候冷以手挼碎，布袋榨取汁煎之，渣干为末，同入釜中，煎至可丸，丸如鸡子大，每服一丸，日三丸。服之绝粮轻身，除百病。渴则饮水。

服萎蕤法：二月九月，采萎蕤根切碎一石，以水二石煮之，从旦至夕，以手挼烂，布囊榨取汁熬稠，其滓晒为末，同熬至可丸，丸如鸡头子大，每服一丸，白汤下，日三服。导气脉，强筋骨，治中风湿毒，去面皱颜色。久服延年。

服菟丝法：取实一斗，酒一斗浸，暴干再浸，又暴，令酒尽乃止，捣筛，每酒服二钱，日二服。此药治腰膝去风，兼能明目。久服令人光泽，老变为少。十日外饮啖，如汤沃雪也。 【 抱朴子】 

服五味子法：五六月宜常服五味子汤，以益肺金之气，在上则滋源，在下则补肾。其法以五味子一大合，木臼捣细磁瓶中，以百沸汤投之，入少蜜，封置火边，良久汤成，任饮。

养血返精丸：破故纸炒二两，白茯苓一两为末，没药五钱，以无灰酒浸高一指，煮化和末，丸梧子大，每服三十丸，白汤下。昔有人服此，至老不衰。盖破故纸补肾，茯苓补心，没药养血，三者既壮，自然身安。 【 《集验方》】 

服甘菊法：王子乔变白增年方，用甘菊，三月上寅日采苗，名曰玉英；六月上寅日采叶，名曰容成；九月上寅日采花，名曰金精；十二月上寅日采根茎，名曰长生。四味并阴干百日等分，以成日合捣千杵为末，每酒服一钱匕；或以蜜丸，梧子大，酒服七丸，一日三服。百日轻润，一年发白变黑，服之三年齿落再生，五年八十老人变为儿童也。孟诜云：正月采叶，五月五日采茎，九月九日采花。 【 《玉函方》】 

服食白菊太清灵宝方：九月九日白菊花二斤，茯苓一斤，并捣罗为末，每服二钱，温酒调下，日三服。或合白朮丸散任意，或以炼过松脂和丸鸡子大，每服一丸。主头眩。久服令人好颜色不老。

服地黄法：地黄根净洗捣绞汁，煎令稠，入白蜜更煎，令可丸，丸如梧子大，每晨温酒送下三十丸，日三服。亦可以青州枣和丸，或别以干地黄末入膏，丸服亦可。百日面如桃花，三年身轻不老，十年白发更黑，力如二十时，令人多子，神效无比，夜视有光。

麦门冬煎：补中益心，悦颜色，安神益气，令人肥健。取新麦门冬根去心，捣熟绞汁，和白蜜银器中，重汤煮不停，手搅候如饴乃成，温酒日日化服之。

服蒺藜法：蒺藜一石，七八月熟时收取日干，舂去刺，杵为末。每服二钱，新汲水调下，日三服。勿令中绝，断谷长生。服之一年以后，冬不寒，夏不热；二年老者复少，发白复黑，齿落更生；服之三年，身轻长生。 【 《神仙秘旨》】 

服天门冬法：孙真人《枕中记》云：八九月采天门冬根暴干为末，每服方寸匕，日三服。一云日可至十服。无问山中人间，久服补中益气，治虚劳绝伤，年老衰损，偏枯不随，风湿不仁，冷痹恶疮，痈疽癞疾，鼻柱败烂者服之，皮脱虫出。酿酒服，去症病积聚，风痰颠狂，三虫伏尸。除湿痹，轻身益气，令人不饥，百日延年耐老。酿酒初服微酸，久贮则香美，诸酒不及也。忌鲤鱼。

何首乌丸：专壮筋骨，长精髓，补血气。久服黑须发，坚阳道，令人多子，轻身延年。月计不足，岁计有余。何首鸟五斤，铜刀切片，干者以米泔水浸软切之；牛膝去苗一斤切；黑豆一斗淘净。用木甑铺豆一层，铺药一层，重重铺尽。瓦锅蒸至豆熟，取出去豆，暴干；换豆又蒸。如此三次为末，蒸枣肉和丸梧子大，每服三五十九，空心温酒下。忌葱蒜萝卜无鳞鱼。勿犯铁器。
又方：用赤白何首乌各半，极大者，八月采，以竹刀削去皮切片，用米泔浸一宿，晒干，以壮妇男儿乳汁拌晒三度，候干，木臼舂为末，以密云枣肉和杵为丸如梧子大，每服二十丸，每十日加十丸，至百日止，空心，温酒盐汤任下。

服菖蒲法：采紧小似鱼鳞者一斤，以水及米泔浸各一宿，刮去皮切，暴干捣筛，以糯米粥和匀，更入熟蜜搜和，丸如梧子大，稀葛袋盛，置当风处，令干，每旦酒饮任下三十丸，临卧更服三十丸。服至一月消食，二月痰除。服至五年，骨髓充，颜色泽，白发黑，齿落更生。又法：用华山挺子茯苓，削如枣大方块，安新瓮内，好酒浸之，重纸封，百日乃开，其色当如饧糖，可日食一块。至百日肌体润泽，一年可夜视物。久久肠化为筋，延年耐老，面若童颜。 【 《经验后方》】 
又方：茯苓十斤去皮酒浸，密封下，五十日出之，取服，如博碁大，日三；亦可屑服方寸匕。凡饵茯苓，皆汤煮四五沸，或以水渍六七日。

用茯苓、松脂各二斤，醇酒浸之，和以白蜜，日三服之，久久通灵。 【 《嵩高记》】 

服食山药法：益颜色，补下焦虚冷，小便频数，瘦损无力。用薯蓣于沙盆中研细，入铫中，以酒一大匙熬令香，旋添酒一琖，搅令匀，空心饮之，每旦一服。 【 《圣惠方》】 

服柏实法：八月连房取实，暴收去壳，研末，每服二钱，温酒下，一日三服。渴即饮水，令人悦泽。一方加松子仁等分，以松脂和丸。一方加菊花等分，蜜丸服。
又方：尝以三月四日，采新生松叶长三四寸许，并花蕊阴干；又于深山岩谷中，采当年新生柏叶，长二三寸者，阴干为末，白蜜丸如小豆大，常以日未出时烧香，东向平持八十一丸，以酒下。服一年，延十年命；服二年，延二十年命。欲得长肌肉，加大麻、巨胜；欲心力壮健者，加茯苓、人参。此药除百病，益元气，滋五脏六腑，清明耳目，强壮不衰老，延年益寿，神验。用七月七日露水丸之，更佳。服时仍祝曰：神仙真药，体合自然。服药入腹，天地同年。祝毕，服药，断诸杂肉五辛。 【 《枕中记》】 
又方：五月五日采五方侧柏叶三斤，远志去心二斤，白茯苓去皮一斤，为末，炼蜜和丸梧子大，每以仙灵脾酒下三十丸，日再服。并无所忌。勿示非人。

服食法：百炼松脂治下筛，蜜和，纳角中，勿见风日，每服一两，一日三服。服至百日耐寒暑，二百日五脏补益，五年即见西王母。
又方：松脂十斤，炼之五度，令苦味尽，每一斤入茯苓四两，每旦水服一刀圭。能令不食而复延龄，身轻清爽。

服胡桃法：凡服胡桃，不得并食，须渐渐食之。初日服一颗，每五日加一颗，至二十颗止，周而复始。常服令人能食，骨肉细腻光润，须发黑泽，血脉通润，养一切老病。

服松子法：七月取松实，过时即落，难收也。去木皮捣如膏，收之，每服鸡子大，酒调下，日三服。一云服方寸匕，一云一服三合。百日身轻。三百日，日行五百里。绝谷久服，神仙。渴即饮水。亦可以炼过松脂同服之。若丸如梧桐子大，服十丸。 【 《圣惠方》】 

服莲肉法：石莲肉蒸熟去心为末，炼蜜丸梧子大，日服三十丸。此仙家方也。

清心宁神：用莲蓬中干石莲子肉，于砂盆中，擦去赤皮留心，同为末，入龙眼点汤服之。

服鹿角法：鹿角屑十两，生附子三两，去皮脐为末，每服二钱，空心，温酒下。令人少睡，益气力，通神明。 【 彭祖方】 

补益虚羸鹿骨煎：用鹿骨一具，枸杞根二升，各以水一斗，煎汁五升，和匀，共煎五升，日二服。 【 《千金方》】 

补益虚寒：用精羊肉一斤，碎白石英三两，以肉包之，外用荷叶裹定，于一石米下蒸熟取出，去石英和葱姜，作小馄饨子，每日空腹，以冷浆水吞一百枚，甚补益。 【 《千金翼》】 

斩三尸法：常以庚辰日去手爪，甲午日去足爪。每年七月十六日，将爪甲烧灰，和水服之，三尸九虫皆灭，名曰斩三尸。 【 《太上元科》】 
又方：甲寅日三尸游两手，剪去手爪甲；甲午日三尸游两足，剪去足爪甲。

阴阳二炼丹：世之炼秋石者，但得火炼一法，此药须兼阴阳二炼，方为至药。火炼乃阳中之阴，得火而凝，入水则释，归于无体，盖质去味存，此离中之虚也。水炼乃阴中之阳，得水而凝，遇曝而润，千岁不变，味去质留，此坎中之实也。二物皆出于心肾二脏，而流于小肠。水火螣蛇元武正气，外假天地之水火，凝而为体。服还补太阳相火二脏，上为养命之本。空心，服阳炼；日午，服阴炼。此法极省力，与常法功用不侔。久疾服之，皆愈。有人得瘦疾且嗽，诸方不效，服此即瘳。有人病颠腹鼓，日久加喘满垂困，亦服此而安也。阳炼法：用人尿十余石，各用桶盛，每石入皂荚汁一碗，竹杖即搅百千下，候澄去清留垽，并作一桶，如前搅拨，澄取浓汁一二斗，滤净，入锅熬干，刮下捣细，再以清汤煮化，用箕铺纸，淋过再熬。如此数次，直待色白如雪方止。用沙盒固济，火煅成质，倾出。如药未成，更煅一二次，候色如莹玉，细研，入沙盒内固济，微火养十昼夜取出，于土上去火毒，为末，枣膏丸梧桐子大，每空心温酒下三十丸。其阴炼法：用人尿四五石，以水缸盛，入新水一半，搅千回，澄定去清留渣；又入新水搅澄，直候无臭气，澄下如腻粉，方以曝干刮下再研，以男儿乳和如膏，烈日晒干，盖假太阳真气也。如此九度，为末，枣膏和丸梧子大，每午后温酒下三十丸。 【 《水云录》】 

秋冰乳粉丸：固元阳，壮筋骨，延年不老，却百病。用秋冰五钱，头生男乳晒粉五钱，头生女乳晒粉五钱，乳香二钱五分，麝香一分为末，炼蜜丸芡子大，金箔为衣，乌金纸包黄蜡匮收，勿令泄气。每月用乳汁化服一丸，仍日饮乳汁助之。

秋水法：用童男童女尿垽各一桶，入大锅内，桑柴火熬干，刮下，入河水一桶，搅化隔纸淋过，复熬刮下，再以水淋，炼之。如此七次，其色如霜。或有一斤入罐内，上用铁澄盏盖定，盐泥固济，升打三炷香，看秋石色如玉再研，再如前升起灯盏，上用水徐徐擦之。不可多，多则不结；不可少，少则不升。自辰至未，退火冷定，其盏上升起者为秋冰，味淡而香，乃秋石之精英也。服之滋肾水，固元阳，降痰火。其不升者，即寻常秋石也，味咸苦，蘸肉食之，亦有小补。 【 《经验方》】 

吴贞君服椒方：椒性禀五行，其叶青，其皮赤，其华黄，其膜白，其实黑。暖丹府，通血脉，助元气，消酒食，辟温毒，祛邪气，安五脏，调三焦，而热不上蒸，芳草之中，功皆莫及。每川椒一斤，拣去浮及合口者并目，银器内炒令透，地上铺纸两重，倾在纸上，用新盆合定，周围以黄土培，半日许，其毒成汗自出，晒干，木臼内轻捣，取红皮四五两，再入铁臼杵为末，以炼蜜为丸如梧桐子大，候干，纱袋盛，挂通风处。每日空心酒下十丸至十五丸，半年加至二十丸，一年后加至二十五丸。百无所忌。

人乳汁：补五脏，益年，令人肥白悦泽。取甘香乳汁入银器内，顿滚，五更时热服。每一吸，即以指塞鼻孔按唇贴齿而漱，乳与口津相合，然后以鼻引上吸，使气由明堂入脑，方可徐徐咽下。凡五七次为一度，久服甚佳。歌曰：仙家酒，仙家酒，两个壶卢盛一斗。五行酿出真醍醐，不离人间处处有。丹田若是干涸时，咽下重楼润枯朽。清晨能饮一升余，返老还童天地久。

枸杞酒方：枸杞根一百二十斤切，以东流水四石，煮一日一夜，取清汁一石，清曲一，如家酝法，熟取清，贮不津器中。内干地黄末二升半，桂心、干姜、泽泻、蜀椒末各一升，商陆末二升，以绢袋贮内酒底，紧塞口，埋入地三尺，坚覆上，三七日。沐浴整衣冠再拜，平晓向甲寅地日出时开之。其酒亦如金色，旦空腹服半升，十日万病皆愈。三十日瘢痕灭，恶疾去。

服食松叶，细切更研，每日食前以酒调下二钱，亦可煮汁作粥食。初服稍难，久则自便矣。令人不老，轻身益气，久服不已，绝谷不饥渴。

饵茯苓法：用白茯苓三斤细剉，以绢袋盛之，悬于瓮中。用小麦细面七斤，糯米五斗，炊为烂饭，和曲末；经宿，入蜜一升，和令匀，入瓮中；又经一宿，炊糯米二斗投之，不得令热，入水六石，即封其瓮口，春秋三、七日，冬五、七日，夏一日，当出其药袋。可隔宿不食，清旦取茯苓半斤服之，其酒即旋旋饮之，勿令胜药。若服此药多时者，永不饥渴，无寒无热，身如碧玉，令人身轻，走如奔马，与天地相毕矣。其药袋悬于空中，勿令着瓮底，绳系袋头，取木枙横之，仍以纸密封，旋取服之，勿令泄气。忌食米酢。

葡萄酒：驻颜色，暖腰肾。干葡萄一斤末，细曲五斤末，糯米五斗，炊糯米熟候冷，入曲并葡萄末，水三斗，搅令匀，入瓮盖覆，俟熟实时饮一盏，不拘时。

甘菊花：轻身耐老，延年。苗叶花根皆可服，阴干捣末，酒调服，或蜜丸久服。 【 《本草》】 

菊花酒：壮筋骨，补髓延年，益寿耐老。甘菊花、生地黄、枸杞根皮各五升，水一石，煮取五斗，糯米五斗，煮熟，细曲和匀，入瓮候熟，澄酒温服。白菊尤佳。 【 《入门》，下同】 

天门冬酒：天门冬根捣绞汁二斗，糯米饭二斗，拌细曲如常酿法，候熟取清饮。干者作末酿之亦可。忌食鲤鱼。

逡巡酒：补气血虚，去一切风痹湿气，久服益寿耐老，好颜色。造法：三月三日，收桃花三两三钱，五月五日收马蔺花五两五钱，六月六日收芝麻花六两六钱，九月九日收黄甘菊花九两九钱，阴干。十二月八日，取腊水三斗，待春分取桃仁四十九枚，好者去皮尖，白面十斤，正同前花和作曲，纸包四十九日。用时白水一瓶，曲一丸，面二块，封良久成矣。如淡，则再加一丸。

地黄酒：补虚弱，壮筋骨，通血脉，治腹痛，变白发。用生地绞汁，同曲末封密器中，五七日，启之，中有绿汁，真精英也。宜先饮之，乃滤汁藏贮。加牛膝汁，效更速。亦有加羣药者。

牛膝酒：壮筋骨，治痿痹，补虚损，除久疟。用牛膝煎汁和曲米酿酒；或切碎袋盛，浸酒煮服。

当归酒：和血脉，坚筋骨，止诸痛，调经水。当归煎汁，或酿或浸，并如上法。

人参酒：补中益气，通治诸虚。用人参末，同曲米酿酒，或袋盛浸酒，煮饮。

黄精酒：壮筋骨，益精髓，变白发，治百病。用黄精、苍朮各四斤，枸杞根、柏叶各五斤，天门冬三斤，煮汁一石，同曲十斤，糯米一石，如常酿酒饮。

戊戌酒：大补元阳。其性大热，阴虚无冷病人，不宜饮之。用黄狗肉一只，煮糜连汁，和曲米酿酒饮之。

羊肉酒：大补元气，健脾胃，益腰肾。宣和化成殿真方，用米一石，如常浸浆，嫩肥羊肉七斤，曲十四两，杏仁一斤，同煮烂，连汁拌入末，入木香一两，同酿。勿犯水。十日熟，极甘滑。
又法：羊肉五斤，蒸烂酒浸一宿，入消梨七个，同捣取汁，和曲米酿酒饮之。

腽肭脐酒：助阳气，益精髓，破症结冷气，大补益人。腽肭脐酒浸擂烂，同曲米，如常酿酒饮之。

延寿酒：黄精、苍朮各四斤，天门冬三斤，松叶六斤，枸杞五斤，水三硕，煮一日，熬如酿酒法，空心服之。 【 《中藏经》】 

固本酒：治劳补虚，益寿延年，乌须发，美容颜。生干地黄、熟地黄、天门冬、麦门冬，并去心；白茯苓、人参各一两。右剉，用磁缸盛，好酒十壶，浸药三日，文武火煮一二时，以酒黑色为度，空心服三五杯。 【 《卫生方》】 

乌须酒：治同上，黄米三斗，麦门冬八两，生地黄、何首乌各四两，天门冬、熟地黄、枸杞子、牛膝、当归各二两，人参一两。右为末，入好曲拌饭如常酿法，待酒熟榨出取清，每日清晨饮一二杯，微醺为度。忌白酒萝卜葱蒜牛肉。黄米即粘黍，米色黄。 【 《回春》】 

长松酒：滋补一切风虚，乃庐山休休子所传。长松一两五钱，状似独活而香，乃酒中圣药也。熟地黄八钱，生地黄、黄芪蜜炙、陈皮各七钱，当归、厚朴、黄蘗各五钱，白芍药煨、人参、枳壳各四钱，苍朮米泔制、半夏制、天门冬、麦门冬、砂仁、黄连各三钱，木香、川椒、核桃仁各二钱，小红枣肉八个，老米一撮，灯心五寸长，一百二十根。一料分十剂，绢袋盛之。糯米五升，造酒一尊煮一袋，窨久乃饮。 【 《医通》】 

莲子粥：补中强志，聪耳明目。用莲实半两，去皮心，研末，水煮熟，以粳米三合作粥，入末搅匀食。 【 《圣惠》】 

芡仁粥：粳米一合，鸡头实末二合，煮粥，空心服之。补益精气，聪利耳目，能驻年。 【 《本草》】 

巨胜子粥：治五脏虚损，益气力，坚筋骨。用巨胜九蒸九暴收贮，每服二合，汤浸布裹，挼去皮，再用水滤汁煎饮，和粳米煮粥食之。

稷米粥：补中益气。羊肉一角熬汤，入河西稷米，葱盐煮粥食之。 【 《饮膳正要》】 

白粥：凡晨起食粥，利膈养胃，生津液，令一日清爽，所补不小。晚粳米浓煮令烂，食之。 【 《入门》】 

海松子粥：久服轻身延年，不饥不老。 【 《本草》，下同】 

菱实粉粥：益肠胃，解内热。

栗子粥：补肾气，益腰脚。

莙荙菜粥：健胃益脾。

韭菜粥：温中暖下。

茯苓粉粥：清上实下。

松子仁粥：润心肺，调大肠。

酸枣仁粥：治烦热，益胆气。

枸杞子粥：补精血，益肾气。

猪肾粥、羊肾粥、鹿肾粥：并补肾虚。

羊肝粥、鸡肝粥：并补肝虚，明目。

酥蜜粥：养心肺。

鹿角胶入粥食，助元肠，治诸虚。

地黄粥：大能利血生精。地黄切二合，与米同入罐中，煮之，候熟以酥二合，蜜一合，同炒香，入内，再煮熟食。 【 《矅仙》】 

青芝：明目补肝气，安精魂，仁恕，久食轻身不老，延年神仙。 【 《本经》，下同。】 

赤芝：益心气补中，增智慧，不忘，久食轻身不老，延年神仙。

黄芝：益脾气安神，忠信和药，久食轻身不老，延年神仙。

白芝：益肺气，通利口鼻，强志意，勇悍安魄，久食轻身不老，延年神仙。

紫芝：利关节，保神益精气，坚筋骨，好颜色，久服轻身不老，延年。

　　针灸

《医学入门》曰：夫人之脐也，受生之初，父精母血，相授凝结，胞胎混沌，?太极未分之时，一气分得二穴，穴中如产四穴，外通二肾，内长赤白二脉。四穴之中，分为表里。在母腹中，母呼儿呼，母吸儿吸。是一身脐蒂，如花果在枝而通蒂也。一月一周，真气渐足。既产，胎衣未脱，脐带且缓断。倘脐门未闭，感风伤寒，即损婴儿真气。遂以艾火熏蒸数次，则真气无患矣。三七脐门自闭。惟觉口深。于是阳盛年长，汨于五味，溺于五音，探于五气，外耗精神，内伤生冷，而真气不得条畅。所以立法蒸脐固蒂，如水灌土培，草木根本自壮茂也。人常依法熏蒸，则荣卫调和，安魂定魄，寒暑不侵，身体可健，其中有神妙也。夫肺为五脏之华盖，声音所从生者，皮毛赖之而滋润，肾水由之而生养，腠理不密，外感内伤乘之，令人欬嗽。外感发散，内伤滋润。又有郁结，则当解之。或伤辛燥之药，或未发散，而遂使郁遏之剂，则气不散而滞于肺中，多生粘痰，而作喘急欬嗽。或伤房劳，饮食，致使吐血，乍寒乍热，耳目昏昏，身体倦怠拘急，胷满烦闷，饮食少思，精神怯弱等疾作矣。医者可急用保真丸、化痰丸等剂疗之。倘用之无效，必须依法熏脐。今将此方药料，开具于后，名曰彭祖壮阳固蒂长生延寿丹。其法用麝香五分，引诸药入五脏六腑，周彻百节；丁香三钱，入肺补血实脾胃；青盐四钱入肾，以实其子，使肺母无泄漏，如乳母哺子，益其气血；夜明砂五钱，透肺孔，补气不足散，内伤有余；乳香、木香各三钱，小茴四钱，治湿沥之证，调遣周流，升降其气，不致喘欬，如欲断水，先寻此源；没药、虎骨、蛇骨、龙骨、朱砂各五钱，雄黄三钱，削除病根，扶弱锄强；白附子五钱，循各经络，有推前拽后之功；人参、附子、胡椒各七钱，补元气，行血化痰为津液；五灵脂五钱，保肺气，削有余补不足；槐皮能闭押诸药之性，使无走窜；艾叶取其火势，劫病去毒，起死回生。右为末，另用白面作条圈于脐上，将前药一料分为三分，内取一分，先填麝香末五分，入脐眼内。又将前药一分，入面圈内，按药令紧，中插数孔，外用槐皮一片盖于药上，艾火灸之，无时损易，壮其热气。或自上而下，自下而上，一身热透，患人必倦沉如醉。灸至五六十壮，遍身大汗，上至泥丸宫，下至涌泉穴。如此则骨髓风寒暑湿、五劳七伤尽皆拔除。苟不汗则病未愈，再于三五日后又灸，灸至汗出为度，学者须用小心。灸至百二十壮，则疾必痊。灸时要慎风寒，戒油腻生冷。保养一月之后，愈加精神健旺。若妇人灸脐，去麝加韶脑一钱。扁鹊明此二十味，浮沉升降，君臣佐使，其所治劳嗽之疾，无不痊愈。不惟劳疾，凡一年四季，各熏一次，元气坚固，百病不生。及久嗽久喘，吐血寒劳，遗精白浊，阳事不举，下元极弱，精神失常，痰膈等疾；妇人赤白带下，久无生育，子宫极冷，凡用此灸，则百病顿除，益气延年。
《养老书》曰：有人年老而颜如童子者，盖每岁以鼠粪灸脐中一壮故也。

　　导引

《千金方》曰：天竺国按摩法，两手摄捉纽捩，如洗手法，两手浅相叉，翻覆向胷。
两手相捉共按(月坒)，左右同。
以手如挽五石力弓，左右同。
两手相重按(月坒)，徐徐捩身，左右同。
作拳向前筑，左右同。
作拳却顿，此是开胷，左右同。
如拓石法，左右同。
以拳反搥背上，左右同。
两手据地，缩身曲脊，向上三举。
两手抱头，宛转(月坒)上，此是抽胁。
大坐斜身，偏欹如排山，左右同。
大坐伸两脚，即以一脚向前虚掣，左右同。
两手拒地回顾，此虎视法，左右同。
立地反拗身，三举。
两手急相叉，以脚踏手中，左右同。
起立以脚前后虚踏，左右同。
大坐伸两脚，当两手相勾，所伸脚着膝中，以手按之，左右同。
右十八势，但是老人日能依此行三遍者，一月后除百病，行及奔马，补益延年，能食，眼明轻健，不复疲乏。
《医学入门》曰：导引者，保养中一事也。盖人之精神极欲静，气欲极动。但后世方士，亦以此惑人为仙术。所以王褒颂曰：何必偃仰屈伸若彭祖，吹嘘呼吸如乔松，渺然绝俗离世哉！认真只是舞蹈，以养血脉。意其法虽粗，有益闭关守病之士。盖终日屹屹端坐，最是生病。人徒知久行久立之伤人，而不知久卧久坐之尤伤人也。故录一二最要者，以备养生者择焉。
大法：导引为虚损气血不周而设也。有火者开目，无火者闭目。无汗者闭气至极，有汗者不必闭气。欲气上行以治耳目口齿之病，则屈身为之；欲气下行以通大小二便，及健足胫，则偃身为之；欲气达于四肢，侧身为之。欲引头病者仰头，欲引腰脚病者仰足十指，欲引胷中病者挽足十指，欲引臂病者掩臂。欲去腹中寒热积聚诸痛，及中寒身热，皆闭气满腹偃卧，亦可为之。但病在头中胷中者，枕高七寸；病在心下者，高四寸；病在脐下者，去枕。
开关法：先以左手髀骨并肩向前圆转九数，次以右手髀骨并肩向前圆转九次，复以左右髀骨并左右肩向前圆转九次。加至一九三九亦好。但要从容和缓为之。或先缓后急，亦可为之。此法疏通膏肓，泽心包络火，与张紫丘治瘵开关药方意同，善治少劳背痛胷紧。
起髀法：先静坐存中气，后挺身以两手相叉，极力扒左扒右各七次。扒左则头向右，扒右则头向左。如此者三五次，静坐良久。善和脾胃，进饮食，兼治臂腰拘挛，与开关法相续行之亦可。
开郁法：其法以两手旋舞，向前向后，两足作白鹭行步状，不拘数。良久复以左手搭右肩，右足搭左膝腕委中而行；右手搭左肩，左足搭右膝腕委中而行。良久复以左手向前泊腹，右足搭左膝盖而行；右手向后泊腰，左足搭右膝盖而行。良久以两手极力托天，两足极力踏地，复以两手向后向下，两足十指挽起仰面偃腹，使气下行。良久蹲倒，以两手极力攀起足后跟，足十指点起，极力低头至膝下。良久立起，以两手相交掩两臂于胷前胛上，极力摇动数次。善治名利不遂，郁气为病，心腹胀满，夜睡不宁等证。无病者亦可行之。如外感风寒，须行至汗出为度。此法比之华氏五禽戏法，更易简，正大可行。
《古今医统》曰：摄生之要，莫大乎存想。存谓存我之神，想谓想我之心。闭目见自己之目，收心见自己之心。不离我身，不伤我神，则存想之渐也。
天地虚空中皆气，人身虚空中亦皆气。故呼出浊气，身中之气也；吸入清气，天地之气也。人在气中，如鱼游水中，鱼腹中不得水出入则死，人腹中不得气出入亦死，同其理也。善摄生者，必明于气之故矣。欲修调气之术者，常得早食闭户，安床暖席，枕高二寸许，正身偃卧，瞑目握固，两足间相去五寸，两臂与体相去亦各五寸，先须闭气以鼻吸入，渐渐腹满，乃闭之，及不可忍，乃从口细细吐出，不可一吐即尽，气定复如前闭之，始而十息，或二十息，不可忍，渐熟渐多，但能闭至八十息以上，则脏腑胷膈之间，皆清气之布濩矣。至于纯熟，当其气闭之时，鼻中唯有短息一寸余，所闭之气四布，如火蒸润肺宫一绕，则身如委蛇神在外，其快其美，有不可言之状。盖一气流通表里，上下彻泽故也。其所闭之气渐消，则恍然复旧。此道以多为功，但能于日夜间得行此两度，久久耳目聪明，精神完固，体健身轻，则百疾消灭。凡调气之初，务要体安气和，无与意争。若不安和，且止候和，乃为之久而弗倦则善矣。闭气如降龙伏虎，须达其神理，胷膈常宜虚空，不可饱满。若气有结滞，不得宣流，觉之便当用吐法以除之，如吹嘘呵嘻咽噫呼之类是也。不然泉源壅遏，必至逆流，疮疡中满之患作矣。
庄子曰：吹嘘呼吸，吐故纳新，熊经鸟伸为寿而已矣。此导引之士，养形之人，彭祖寿考者之所好也。是知导引之术，传自上世，其来久矣。故曰彭祖之所好，其来自修养家医家所谈，不下数百，今取其要约切当者十六条，参之诸论，大概备矣。凡行导引法，常以夜半及平旦将起之时为之，此时气清腹虚，行之益人。先闭目握固，冥心危坐，叩齿三十六通，即以两手抱项，左右宛转二十四，此可以除胷胁积聚风邪。复以两手相叉，虚空托天，抑手按项二十四，此可以除胷膈间邪气。复以两手心掩两耳，却以第二指压第三指，弹击脑后二十四，此可除风池邪气。复以两手相捉，按左膝左捩身，按右膝右捩身，二十四，此可以去肝家风邪。复以左手一向前，一向后，如挽五石弓状，二十四，此可以去肾腋积邪。复大坐展两手，纫项左右反顾肩膊二十四，此可以去脾家积邪。复两手握固，并拄两肋。摆撼两肩二十四，此可以去腰肋间风邪。复以两手反搥臂及膊连腰股各二十四，此可以去四肢胷臆之邪。复大坐斜身偏倚，两手齐向上如托天状二十四，此可以去肺间积聚之邪。复大坐伸脚，以两手向前低头攀脚二十次，却钩所伸脚屈在膝上，按摩之二十四，此可以去心胞络邪气。复以两手据地，缩身曲脊，向上十三举，此可以去心肝积邪。复起立据床，援身向背后视，左右二十四，此可以去肾间风热邪。复起立徐行，两手握固，左右前蹈，左手摆向前，右手摆向后，右足前蹈，右手摆向前，左手摆向后二十四，此可以去两肩俞之邪。复以手向背上相捉，低身徐徐宛转二十四，此可以去两胁间之邪。复以足相纽而行，前进十数步，后退十数步，复高坐伸腿，将两足纽向内，各二十四，以上二条，可以去两膝及两足间风邪。行此十六节讫，复端坐闭目，握固冥心，以舌拄上腭，搅取津液，满口漱三十六次，作汨汨声咽之，复闭气想丹田火，自下而上，遍烧身体，内外蒸热乃止。按老子导引二十四势，婆罗门导引十二势，赤松子导引法十八势，钟离导引法十八势，胡见素五脏导引法十二势，在诸法中颇为妙解。然撮其切要，不过于此。学者能日行一二遍，久久体健身轻，百邪皆除，走及奔马，不复疲乏矣。
太上玉轴六字气诀：道藏有《玉轴经》，言五脏六腑之气，因五味熏灼不和，六欲七情，积久生疾，内伤脏腑，外攻九窍，以至百骸受病，轻则痼癖，甚者盲废，又重则丧亡，故太上悯之。以六字气诀治五脏六腑之病。其法以呼而自泻出脏腑之毒气，以吸而自采天地之清气。当日小验，旬日大验，年后万病不生。延年益算，卫生之宝，非人勿传。呼有六，曰：呵、呼、呬、嘘、嘻，吹也。吸则一而已。呼有六者，以呵字治心气，以呼字治脾气，以呬字治肺气，以嘘字治肝气，以嘻字治胆气，以吹字治肾气。此六字气诀，分主五脏六腑也。凡天地之气，自子至巳为六阳时，自午至亥为六阴时。如阳时则对东方，勿尽闭窻户，然忌风入，乃解带正坐，叩齿三十六，以定神，先搅口浊津，漱炼二三百下，候口中成清水，即低头向左而咽之，以意送下，候汨汨至腹间，即低头开口，先念呵字，以吐心中毒气。念时耳不得闻呵字声，闻即气粗，反损心气也。念毕，仰头闭口，以鼻徐徐吸天地之清气，以补心气。吸时耳亦不得闻吸声，闻即气粗，亦损心气也。但呵时令短，吸时令长，即吐少纳多也。吸讫，即又低头，念坷字，耳复不得闻呵字声。呵讫又仰头，以鼻徐徐吸清气以补心，亦不可闻吸声。如此吸者六次，心之毒气渐散。又以天地之清气补之，心之元气亦渐复矣。又依此式念呼字，耳亦不闻呼声；又吸以补脾，耳亦不可闻吸声。如此者六，所以散脾毒而补脾元也。次又念呬字以泻肺毒，以吸而补肺元，亦须六次。念嘘字以泻肝毒，以吸而补肝元；嘻以泻胆毒，吸以补胆元；吹以泻肾毒，吸以补肾元。如此并各六次，是谓小周。小周者，六六三十六也。三十六而六气遍，脏腑之毒气渐消，病根渐除，胆气渐完矣。又看是何脏腑受病，如眼病，即又念嘻嘘二字，各十八遍，仍每次以吸补之。总之为三十六讫，是为中周。中周者第二次三十六通，为七十二也。次又再依前呵、呼、呬、嘘、嘻、吹六字法，各为六次，并须呼以泻之，吸以补之，愈当精虔，不可怠废，此第三次三十六也，是为大周。即总之为一百单八次，是谓百八诀也。午时属阴时，有病即对南方为之。南方属火，所以却阴毒也。然又不若子后巳前，面东之为阳时也。如早起床上面柬将六字各为六次，是为小周，亦可治眼病也。凡眼中诸证，惟此诀能去之，他病亦然。神乎！神乎！此太上之慈旨也。略见玉轴真经，而详则得之师授也。如病重者，每字作五十次，凡三百而六脏周矣。乃漱炼咽液叩齿讫，复为之，又三百次讫，复漱炼咽液叩齿如初。如此者三，即通为九百次，无不愈。秘之！秘之！非人勿传。
《石室秘箓》曰：先春养阳法：每日闭目冥心而坐，心注定肾中，咽津七口，送下丹田，起立双手自抱两胁，微摇者三，如打恭状。起立俟气定，再坐如前法，咽津七口，送下丹田，永无风证之侵，一月行六次可也，多多更妙。
先夏养阴法：每日闭目冥心而坐，心注定心中，咽津十四口，送下心中，永无暑气之侵。
先秋养阴法：每日闭目冥心而坐，心注肺中，咽津送下丹田者十二口，以双手攀足心者三次。俟气定再如前咽津送下丹田者七口而后止，永无燥热之病。
先冬养阳法：每日五更坐起，心注定两肾，口中候有津水送下丹田者三口，不必漱津，以手擦足心，大热而后已；再送津三口至丹田，再睡，永无伤寒之证，而长生之法亦在其中矣。长夏不必更有方法。

古今图书集成医部全录卷三百三十三

　种子门

　　黄帝素问

　　　上古天真论

帝曰：有其年已老而有子者，何也？岐伯曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。
【 注　天寿过度，先天所秉之精气盛也。气脉常通，后天之地道尚通也。是以肾气有余而有子。此虽有子，然天地之精气，尽竭于七八之数者也。】 
帝曰：夫道者年皆百数，能有子乎？岐伯曰：夫道者能却老而全角身，年虽寿能生子也。
 【 注　惟修道者，能出于天地阴阳之数也。】 

　　千金方 【 唐?孙思邈】 

　　　房中吉日

御女之法，交会者当避丙丁日及弦望晦朔、大风大雨大雾、大寒大暑、雷电霹雳、天地晦冥、日月薄蚀、虹蜺地动。若御女则损人神，不吉。损男百倍，令女得病。有子必癫痴顽愚、瘖哑聋瞶、挛跛盲眇，多病短寿，不孝不仁。又避日月星辰火光之下，神庙佛寺之中，井灶圊厕之侧，冢墓尸柩之旁皆不可。夫交合如法，则有福德大智善人降托胎中，仍令性行调顺，所作和合，家道日隆，祥瑞竞集。若不如法，则有薄福愚痴恶人来托胎中，仍令父母性行凶险，所作不成，家道日否，殃咎屡至。虽生成长，家国灭亡。夫祸福之应，有如影响，此乃必然之理，可不再思之？若欲求子者，但俟妇人月经绝后一日、三日、五日，择其王相日及月宿在贵宿日，以生气时夜半后乃施泻，有子皆男，必寿而贤明高爵也。以月经绝后二日、四日、六日施泻，有子必女。过六日后，勿得施泻，既不得子，又不成人。

　　　王相日

春甲乙　夏丙丁　秋庚申　冬壬癸

　　　月宿日

正月：一日　六日　九日　十日　十一日　十二日　十四日　二十一日　二十四日　二十九日
二月：四日　七日　八日　九日　十日　十二日　十四日　十九日　二十二日　二十七日
三月：一日　二日　五日　六日　七日　八日　十日　十七日　二十日　二十五日
四月：三日　五日　六日　八日　十日　十二日　十五日　十八日　二十二日　二十八日
五月：一日　二日　三日　四日　五日　六日　十二日　十五日　二十日　二十五日　二十八日　二十九日　三十日
六月：一日　三日　十日　十三日　十八日　二十三日　二十六日　二十七日　二十八日　二十九日
七月：一日　八日　十一日　十六日　二十一日　二十四日　二十五日　二十六日　二十七日　二十九日
八月：五日　八日　十日　十三日　十八日　二十一日　二十二日　二十三日　二十四日　二十五日　二十六日
九月：二日　六日　十一日　十六日　十九日　二十日　二十一日　二十二日　二十四日
十月：一日　四日　九日　十日　十四日　十七日　十八日　十九日　二十日　二十二日　二十三日　二十九日
十一月：一日　六日　十一日　十四日　十五日　十六日　十七日　十九日　二十六日　二十九日
十二月：四日　九日　十二日　十三日　十四日　十五日　十七日　二十四日
若合春甲寅乙卯、夏丙午丁巳、秋庚申辛酉、冬壬子癸亥，与此上件月宿日合者，尤益。

　　　杂忌法

黄帝曰：人有所怒，血气未定，因以交合，令人发痈疽。又不可忍小便交会，令人淋，茎中痛，面失血色。及远行疲乏来人房，五劳虚损少子。且妇人月事未绝而与交合，令人成病得白驳也。水银不可近阴，令人消缩。鹿猪二脂不可近阴，令人阴痿。

　　格致余论 【 元?朱震亨】 

　　　房中补益论

或问：《千金方》有房中补益法，可用否？予应之曰：传曰：吉凶悔吝生乎动，故人之疾病亦生于动。其动之极也，病而死矣。人之有生，心为火居上，肾为水居下，水能升而火能降，一升一降，无有穷已，故生意存焉。水之体静，火之体动，动而易，静而难，圣人于此未尝忘言也。儒者立教曰，正心收心养心，此所以防此火之动于妄也。医者立教恬惔虚无，精神内守，亦所以遏此火之动于妄也。盖相火藏于肝肾阴分，君火不妄动，相火惟有禀命守位而已，焉有燔灼之虐焰，飞走之狂势也哉？《易》兑取象于少女。兑，说也，遇少男艮为咸。咸，无心之感也。艮，止也。房中之法，有艮止之义焉。若艮而不止，徒有戕贼，何补益之有？窃详《千金》之意，彼壮年贪纵者，水之体，非向日之静也，故着房中之法，为补益之助。此可用于质壮心静遇敌不动之人也。苟无圣贤之心，神仙之骨，不易为也。女法水，男法火，水能制火，一乐于与，一乐于取，此自然之理也。若以房中为补，杀人多矣。况中古以下，风俗日偷，资禀日薄，说梦向痴，难矣哉！

　　古今医统 【 明?徐春甫】 

　　　原始要终论

大矣哉！人之有生也，其阴阳造化之妙乎！夫阴阳生生不息之德，其在于物，则本乎乾坤；其在于人，则根乎精血。是故虽具道体之妙，而实寓修用之机，自其常而观之，虽愚夫愚妇，固亦可以知也。自其变而言之，虽智士仁人，亦有所不能焉。是故体则阴阳精血也，用则阴阳配合也。精血盈足，配合中时，此其常也。所谓愚夫愚妇之可知者，亦自然之理也。精血亏欠，配合不时，此其变也。所谓智士仁人之不能者，亦颠沛之势也。夫以处其常也，予固知其无待形于言矣，然而当其变也，岂可以弗辨哉？达道君子，安可不以用变之际，而加之意焉者乎？是理也，先哲神之，而愚亦得以及其意矣。请详陈于左。《易》曰：天地絪缊，万物化醇。男女媾精，万物化生。又曰：阴阳合德，而刚柔有体，正所谓独阳不生，独阴不成是也。盖谓人之夫妇，犹天地然。天地之道，阴阳和而后万物育；夫妇之道，阴阳和而后男女生。苟或父精母血一有不及，而谓有胎孕者，未之有也。是故欲求子者，必先审其妇之月经调否。经者常也，如日月应期而来，按期而止，无易常也，故曰月经。期有不调者，或先或后，或一月两至，或间月一来；有绝闭不通，有频来不止；或先痛而后行者，或先行而后痛者；有黑色者，有紫色者，有淡色者；有白带、白淫、白浊者，是皆血气不调者也。诸如此类，必按证以药而调治之。及夫男子之病，亦在所当知也。其有不足者，有肾虚精滑，有精冷精清；或临事而不坚，坚即流而不射；有盗汗梦遗，有便浊淋濇；有腰惫不能转摇，有好色以致阴虚；有劳热者，有虚寒者，是皆精气不足者也。诸如此类，亦必按证施药而补益之。夫男而无以上诸病，然后可以独责乎妇。若此者，诚男子之责也。奈何归咎于妇哉？妇无恙，亦末如之何也已矣。妇之经脉既调，男之真精亦足，所谓阴阳和，气血平，则百病不生而能有子。子且寿矣，奚艰嗣之有哉？既和之以阴阳，宜按之以方法，而人事亦不可不尽也。诀曰：三十时中两日半，二十八九君须算。落红满地是佳期，金水过期空撩乱。撩乱之时枉费工，树头树底觅残红。但解开花能结子，何愁丹桂不成丛。此盖妇人月经方止，金水初生，此时子宫正开，乃受精结胎之候，妙合太和之时，宜以人事副之，庶不失造化之妙也。过此佳期，则子宫闭而不受胎矣。然男女之别，各有要妙存焉。月经方过一日、三日、五日交合者，此干道成男；二日、四日、六日交合者，此坤道成女。又云：阴血先至，阳精后冲，纵气来乘，血开裹精，阳内阴外，是则精胜其血，故阳为之主，男形所由以成也。若阳精先入，阴血后参，横气来助，精开裹血，阴内阳外，是则血胜其精，故阴为之主，女形所由以成也。欲嗣之广者，必由斯道而得之。诚由斯而求之，亦由斯而得也。其或不然而亦有之者，特徼幸于偶然耳。然男女抱患而孕者亦有之，夷尝考之，虽孕多堕也，虽产多难也，虽子多病也。何以知其然也？尝观赤子在襁褓之中，内无七情之牵扰，外无六气之相侵，宜无病之可生也。其患日变蒸、惊悸、斑烂、风癎、月疮、发搐、痰喘、痘疹、火疹、赤瘤、解颅、龟胷、滞颐、内吊、鹅口、木舌、重舌等证，岂不皆根父母精血之初，与夫妊妇虚弱，不能谨节之所致欤？又或未满百日，遂与咸酸之味，未至周期，辄与肥甘之肴，百病由此而生也。其患曰丁奚哺露，五疳吐逆，黄疸腹胀，浮肿痞癖，疟痢积聚，飧泻洞泻等证，岂不皆由饮食过伤调养失宜之所致欤？自是观之，大半胎病而小半伤食也。一本体弱而禀受不厚，至又姙妇情欲动中而胎气随炽，或好食煎炙而多味辛酸，或喜怒暴寒而嗜欲无节。殊不知儿在胎内，一脉贯通，母饥亦饥，母饱亦饱，动履食息而胎气随之，故皆足以令子受患也。胎前既如古者妇人之姙子，寝不侧，坐不偏，立不跛，不食邪味，割不正不食，席不正不坐，目不视邪色，耳不听淫声，夜则令瞽诵诗道正事，如此则生子形容端正，才过人矣。何今人爱子无方，姑息太过，反致伤生，儿多枉死，而与岩墙桎梏，不能尽其正命者何异焉？今见温良之妇，姙娠起居，皆有节度，生子少病，痘疹亦稀，足可以为师法矣。有父母之责者，宁不于是而容心哉？由是观之，贤愚得失较然矣。孟子曰：不孝有三，无后为大。然孝以事亲，人则知之。而孰知孝之大者，乃所以善继其后也乎？慨有知此，而不知求子之道也，良可惜哉！奈何委乎自弃者甘于命，过乎虑念者惑于巫，忍心害理，曷此甚也！大抵君子当造命，不当委命。愚为是论，亦理法之准者言之耳，岂曰无征而不信乎？

　　　阴虚论

《格致余论》云：阳常有余，阴常不足。气常有余，血常不足。盖有余之阳气者，非直指心经之元阳也，诸火之谓也。夫火有二：心为君火，五行正一之火也；肾为相火，邪妄之火也。凡一有动，相火随之而燔，烧烁真阴，竭枯精髓。经云：壮水之主以制阳光，此之谓也。又曰：形不足者温之以气，精不足者补之以味。温也者，温养其气而调和之，以静胜夫动也，经曰劳者温之是矣。味也者，药味也。经曰：阴之所生，本在五味。可见补阴一方，人人之所必用，自壮至老而不可缺焉者也。丹溪曰：因火而成疾者，十有八九。不因火而成疾者，百无一二。故夫火乃无根之物，人之一身，五脏六腑，无所不有，惟阴盛可以制伏之。赵继宗谓：阴本不足故不必补，补不足者而至于有余，则反有太过之害。吁！赵亦未之思耳！助不给，补不足，理之自然。实其实，虚其虚，医之深弊。危而不持，颠而不扶，则将焉用彼相矣。经曰：诸寒之而热者取之阴。所以责其阴之不足，则虚火乘之而起，精血津液，皆为之枯涸，而梦遗淋浊虚劳内热之证作矣。治法责其无水，当以补阴之剂，与夫养血调中滋阴降火之属。又云：补肾者不必济以寒，强肾之阴，热之犹可。此固未尝胶于知、蘗之补阴，而当识其有为知、蘗之君者斯可矣。不然，多见苦寒伤胃，执一无权，身且不保，而欲望其有子也，乌可得乎？是则滋阴之剂，故虽无恙，而亦可以常服矣，所谓缓则治其本也。兼夫澄心息虑，以温养之，多服健干、斑龙等剂，而于子也，殆必欲之则至，其如视诸掌乎？夫何人多不察，妄信轻依，顿服辛热香燥助阳之药，适所谓以火济火，援石拯溺，抱薪救火，斯何异矣。高明君子，幸其鉴之！

　　　调经种子论

岐伯曰：女子二七而天癸至，任脉通，太冲脉盛，月事以时下，则有子。盖任主胞胎，通则阴道之泰也。冲为血海，盛则气血俱盛也。妇人肾气全盛，冲任周流，如月之亏盈，应期行止而有常度曰调，遇交合则有子矣。否则三五错综，皆所谓不调也。不调则百病变生，甚至不治，孕暇言乎？经曰：二阳之病发心脾，有不得隐曲，女子不月，其传为风消，其传为息贲者，死不治。况心属阳而主血，脾裹血以行气。若月经不通，未必不由心事不足，思虑伤脾，有所劳倦，谷气不输，肺金失养，肾水无滋，经血津液，日以枯涸，以至三五不调，渐至绝闭虚损，内热骨蒸劳瘵之证作，而卒于难治也。所以养心则血生，健脾则气布，二者胥和，则气畅血行，而调经之要，斯其至矣，复何患之有？且夫行经之时，亦必保之如产，远房劳，戒浴洗，毋过于寒热喜怒，一有失中，疾病随起。调治之法，如气郁血虚，潮热黄瘦，而经不调者，以丹桂散、香附丸之类主之；气虚血热，先期而来，过多不止者，以镇经汤、固经丸之属治之；过期不来，腰腹胀痛者，以促经汤、红花散之属行之；湿痰麻木者，朮附丸燥之。至于虚实寒热，更详脉法，抑何有经之不正而孕之不育乎？
按螽斯之道，男须气足精充，女必经调血盛，而后可期，是宜兼求之于夫妇者也，兹门只详孕育之道，而不及乎调经之言者，以妇人门中已备载之，故不复赘。

　　寓意草 【 清?喻昌】 

　　　论服种子壮阳热药之悞

人生有性分之乐，有势分之乐，有形体康健之乐。性分之乐，四时皆春，万物同体，虽环堵萧然而乐在也，虽五官弗备而乐在也，虽艰苦患难而乐亦在也。溪山风月，有我便是主人；木石禽鱼，相亲悉为好友。何取溺情枕席，肆志淫佚也哉！即造物小儿，无所施其播弄矣。至于势分之乐，与康健难老之乐，惟福厚者始兼有之。盖得贵之与得寿，其源若有分合两途：少年纯朴不凋，此寿基也，而嫌其精采不露。髫龀机神流动，此贵征也，而嫌其浑敦太凿。此其间半予天，半予人，而后天奉若之功，不知费几许小心，然后可凝休而永命。故在得志以后，既知此身为上天托畀之身，自应葆精啬神以答天眷。若乃女爱毕席，男欢毕输，竭身中之自有，而借资于药饵，责效于眉睫，致宵小无知之辈，得阴操其祸人之术，以冀捷获，虽前代之复辙皆然，而今时为益烈矣。盖今者，雍熙之象，变为繁促，世运已从火化，复以躁急之药济之，几何不丧亡接踵乎？此道惟岐黄言之甚悉，但士宦家不肯细心究讨耳。其云：凡阴阳之道，阳密乃固。两者不和，如春无秋，如冬无夏。是故因而同之，是谓圣度。此段经文，被从前批注埋没，不知乃是明言圣人于男女之际，其交会之法度，不过使阳气秘密，乃得坚固不泄耳。然而阴阳贵相和，有春无秋是无阴也，有冬无夏是无阳也。所以圣人但调其偏，以归和同，允为交会之法度而已。夫圣人太和元气，生机自握。我观夫调琴弄瑟，考钟伐鼓，虽闺壸之性情克谐，而况于己身之血气；礼陶乐淑，仁渐义摩，虽民物之殷阜坐致，而况于一人之嗣息。所以凡为广嗣之计者，其用药之准，但取纯王以召和，无取杂霸以兆戾也。而经又云阴平阳秘四字，尤足互畅其义。盖阴得其平，而无过不及，然后阳得其秘而不走泄也。此可见阳之秘密，乃圣神交会所首重。然后阳之秘密，即不得不予其权于阴，正以阳根于阴，培阴所以培阳之基也。今人以峻烈之药劫尽其阴，以为培阳，益以房帏重耗，渐至髓消肉减，神昏气夺，毛瘁色夭，尚不知为药所悞，可胜悼哉！向见一浙医宋姓者，在京师制成大颗弹丸，遍送仕宦，托名脐带胎发，其实用炼过硫黄在内，服之令人阳道骤坚可喜，未几燥病百出，吾乡诸大老受其祸者，历历可指。近游鹿城，闻张鸿一孝廉以进红铅伤脑，而日夜精流不止。盖脑为髓海，脑热而通身之髓尽奔，究竟热未除而髓先竭，骨痿艰行矣。至娄过天如先生旧宅，见鼻中浊涕，凡落板壁者，深黄之色，透入木中，刬刷不除，询之亦繇服种子热药所致，后以伤风小恙，竟至不起。噫嘻！脑热已极，蒸涕为黄，出鼻之热，尚能透木，曾不省悟，至热极生风，尚治外而不治内也，复何言哉！吾乡刘石闾先生，服热药而病消渴，医者邓橘存坚令服六味地黄汤千剂，果效。盖得于壮水之主以制阳光之旨也。高邮袁体仁种子经验方，皆用阴阳两平之药，盖得于阴平阳秘之旨也。此老于医而审于药者，因并表之。又方士取黑铅之水，名为神水金丹以惑人。凡痰火之病，初得其下行之力，亦觉稍爽，而不知铅性至燥，转致劫阴，为害反大。又有用蒸脐之药，名彭祖按命之法者。夫脐为人之命根，以麝香、硫黄、附子等大热散气之药，加艾火而蒸灼，幸而不中，真气尚无大害。若蒸动真气，散越不收，扰乱不宁，有速毙耳。闻娄中老医穆云谷尝诲人曰：蒸脐一法，有损无益，断不可行。旨哉言矣！亦并表之。

　　方

万灵至宝仙酒 【 《身经通考》，下同】 　生精益肾，助阳补阴，强发举痿。又治妇人赤白带下，月水不调，肚冷脐痛，未孕者即孕。
淫羊藿酒洗净剪碎，十两　列当如无以肉苁蓉代之　仙茅糯米泔浸一宿，竹刀削去粗皮黑顶，各四两　雄黄研　黄蘗去粗皮　知母去尾，各二两　当归酒洗浸八两
右(口父)咀，用无灰酒十五斤，装入瓶内封固，桑柴文武火悬煮三个时，埋地内三昼夜，去火毒，取出，待七日，将药捞出晒干为细末，糯米粉打糊，丸桐子大，酒药同服，仍以干物压之。此酒用银壶或磁壶重汤煮热服，酒后不可妄泻，待时而动，少则三月，多则半年。精泻胞成，屡试屡验。忌牛肉铁器，宜阴脏人。

青娥丸　黑须育子。
杜仲去粗皮切片，用盐四两，煎汤浸　破故纸一半酒浸，一半姜汁浸　萆薢去节刺，分四分：一分人乳浸，一分童便浸，一分姜汁浸，一分酒浸，各一斤
右药俱浸三日取出，去汁不用，共一处阴三日，晒三日，星月全夜露天之下，炒干为末，用糯米一官升，煮烂饭，先用核桃肉一斤，去粗皮，将饭与核桃肉合一处，捣千槌，不见核桃肉白星为度，即于月下丸桐子大，不得留至次日，失太阴之精。早晚二服，每服一钱五分。宜阳脏人。

三才丸　久服延年益子。
天门冬去心蜜水洗　生地黄九蒸九晒杵为膏　赤白茯苓人乳浸透，夏一日夜，春秋二日，冬三日，各一斤
右炼蜜为丸，桐子大，量服多寡。
又方　阳不足者服此，兼服三才丸，妙难尽述。
沙苑蒺藜净微炒　甘州枸杞子去梗净微炒　南鱼鳔细长白净者切豆大，蛤粉炒成珠，各八两
右为细末，炼蜜丸桐子大，空心好酒下二钱半。

种子方
鱼鳔胶净白者面炒成珠，一斤　知母去尾酒炒　破故纸酒浸炒　韭子　鹿角霜酥炙，各二两　青盐一两　生地　熟地　山茱萸肉　枸杞子　沙苑蒺藜酒煮晒干为末，各三两　当归身　核桃肉捣如泥，各四两
右为细末，炼蜜丸桐子大，每服五十九，酒或盐汤下。

五子衍宗丸
枸杞子　菟丝子饼各八两　覆盆子五两　车前子二两　辽五味子一两　加仙茅八两，修合
春用丙丁巳午日，夏用戊己辰戌丑末日，秋用壬癸亥子日，冬用甲乙寅卯日，修合时，忌鳏寡妇人鸡犬见之，蜜丸酒下。

种子方
蒺藜细末，一半粗末，一半煎膏　鸡头子肉　莲须黄者，各四两　山茱萸肉　覆盆子各三两　龙骨五色者火锻
右共为末，蒺藜膏加蜜为丸，清晨临卧俱服。

黑豆神方　延年种子。
何首乌用黑豆九制，八钱　当归酒洗　五加皮　骨碎补刮去毛蜜水拌蒸　生地黄　青皮去穰　杜仲姜汁炒断丝　远志去骨，甘草水浸一宿炒　附子童便制，甘草制，姜汁制　巴戟酒洗去骨　枣仁炒　琐阳酥油涂炙　紫梢花去骨，各五钱　枸杞子　槐角各一两　蒺藜桩去刺酒拌蒸　肉苁蓉酒洗去鳞膜　蛇床子酒拌蒸，各四钱　牛膝酒浸蒸，七钱　青盐二两　金樱子去毛净　破故纸微炒，各六钱
右药入水二十碗，煎至十碗，滓再煎十碗，共药二十碗，用小黑豆十五碗，拌浸蒸晒，以药干为完。年少者去巴戟、附子、琐阳、紫梢花四味。

九子丸 【 《良方》，下同】 　强阳补肾，益精气，壮筋骨，种子延年。
肉苁蓉四两，酒浸三宿切焙干　蛇床子微炒　仙茅糯米泔浸三宿，用竹刀刮去皮，于槐木砧子上切，阴干　远志去心　鹿茸刮去毛，酥涂炙黄色　续断搥碎去筋膜，酒浸一宿　舶上蘹香微炒　巴戟去心　车前子各一两
右为细末，用鹿脊髓五条，去血脉筋膜，以无灰酒一升熬成膏，更碾极烂，同炼蜜少许，和丸如梧桐子大，每服五十丸，空心用温酒送下。

法制虾米　起阳补肾。
虾米一斤，去皮壳，青盐酒炒干至香熟为度　真蛤蚧青盐酒炙脆为度，一对　茴香青盐酒炒　净川椒同上法制不可过，各四两
右，酒须用浑浊煮酒二升，带浮蛆酽酒最佳，搅入青盐制用，先制蛤蚧、椒皮、茴香，干却制虾米，以酒尽为度，候香熟，取前三味同和匀，用南木香粗末二两同和，乘热收入磁器内，四围封固，候冷取用，每服一勺，空心细嚼盐酒下。

鹿茸酒　治虚弱阳事不举，面色无光，小便频数，不思饮食。
嫩鹿茸半两，去毛切作片　干山药一两，为末
右以生薄绢裹，用官酒一瓶，浸七日后，开瓶饮食，日三盏为度。酒尽，再将酒一瓶浸吃了，却将鹿茸焙干，留为补药内用之，极妙。

沉香既济丸　滋补下元，调顺诸气，能令阳事壮健，饮食加进，其功异乎诸药，其方得于桑哥丞相家人所传，用无不效。
沉香　木香　青盐各一两　川楝子青盐炒　枳壳去穰酒浸麸炒微黄　巴戟天去心酒浸　韭子酒浸炒，各三两　麝香二钱　白茯苓去皮　八角　茴香用青盐少许炒，或用小茴香亦可　肉苁蓉酒浸，各二两
右为细末，入别研药末和匀，酒煮面糊和丸如梧桐子大，每服五六十丸，空心用好酒送下，以干物压之，大有神效。忌食生葱萝卜豆粉诸血，恐泄其真气也。

加味青娥丸　补诸虚不足，阴阳道衰，滋阴气，悦容颜。
杜仲三两去粗皮切，用生姜汁一两，同蜜少许拌炒断丝　青盐少许　破故纸盐炒　小茴香盐炒　葫卢巴各四两　山甲酥炙，三钱　莲花蕊半斤　胡桃二十五枚，去皮杵研如泥
右为细末，面糊和丸如梧桐子大，每服三十丸，空心用温酒送下，以干物压之。

老奴丸　一名苍龙丸。
木香五钱　灯心二钱　大蜘蛛七个　荜澄茄　胡桃肉另研　车前子炒　马蔺花酒浸　萆薢　牡蛎火煅　韭子　木通各一两　熟地黄五两　山茱萸去核　破故纸酒浸　桑螵蛸酒浸　全蝎去毒　龙骨各一两半　母丁香　紫梢花　蛇床子　肉苁蓉酒浸　菟丝子酒蒸　白茯苓　仙灵脾　八角茴香　巴戟去心　远志去心　当归各二两　沉香七钱　干漆炒去烟，三两
右为细末，炼蜜和丸如梧桐子大，每服三十丸，空心用温酒送下，七日见效。无妇人者勿服。专兴阳事。欲解者，饮凉水三口。年高气衰，虚耗风湿，腰脚疼痛，并宜服之。此药最灵验，添精补肾伤。除去冷风湿，扶经更起阳。老诚好修合，秘密莫传。假之保元气，延寿得安康。一方无桑螵蛸、当归、沉香。

延生护宝丹　补元气，壮筋骨，固精健阳，通和血脉，润泽肌肤，延年益寿。
菟丝子酒浸透蒸熟，碾作饼，晒干碾作末，三两　肉苁蓉酒浸切焙　晚蚕蛾酥少许慢火炒　家韭子四两水淘净，用枣二两同煮，枣熟去枣，水淘净控干，再用酒浸一宿，火炒软，各二两　白龙骨　葫卢巴微炒　莲实去皮炒熟　桑螵蛸炒香　蛇床子二两，水淘净，用枣三两同煮，枣熟去枣焙干，各净称一两　干莲花蕊　乳香另研　丁香　鹿茸去毛酥炙　木香各半两　麝香二钱，另研
右除乳香、麝香、菟丝子末外，一十二味，同为细末，将前菟丝子末，用浸药酒二升，文武火熬减一半；荞麦面一两，以酒调匀，下膏子内搅匀；次下乳香、麝香，不住手搅匀轻沸，熬如稠糊放冷。此膏子都要尽。恐硬，入酒少许。与前药末和成剂，杵千余下，丸如梧桐子大，每服三十丸，早空心用温酒入炒盐少许送下。静坐少时，想药至丹田，以意加减丸数。如阳道衰精滑，空心临卧，各进一服。

腽肭脐丸　治证同前。
腽肭脐一对　沉香半两　鹿角胶　鹿角霜碾　糜茸各二两　熟地黄　葫卢巴　菟丝子酒蒸　巴戟　钟乳粉碾　乳香碾　当归　牛膝酒浸　肉苁蓉酒浸　小茴香炒　天雄　附子各一两　朱砂二钱碾　麝香一钱
右，先将腽肭脐酒浸一宿，煮烂捣成膏，将浸药酒，化糜鹿胶霜同为膏；次下另碾乳香、麝香、朱砂、乳粉末；其余药修制了，亦碾为细末，再于乳钵内同碾千万下；别用白羊腰子三对，白羊脊髓五条，酒煮熟烂，碾为膏，同腽肭脐、糜鹿角胶，搜拌药内成剂得所。若稍干，入酒糊些少周搜和，入臼内捣三五千杵，丸如梧桐子大。窨一宿，慢火上焙干，罐子盛，用厚纸密封罐口。每服三十丸，加至五七十丸，空心，用温酒送下。

温脐方 【 《入门》】 
五灵脂　白芷　青盐各二钱　麝香一分
右为末，另用荞麦面水和成条，圈于脐上，以前药实于脐中。虚冷甚者，加硫黄入麝香为引，用艾灸之。妇人尤宜。但觉脐中温暖即止。过数日，再灸，太过则生热也。

资始健干丸 【 《医统》，下同】 　按此诚种子之良方，寒热不偏，君佐不紊，滋补无过，丈夫少病而无子，悉宜服之，无不效者。若或阳事痿弱，精冷精清，宜服巨胜丸之属以扶阳也。若水不胜火，心旺肾衰，热烦精滑，大补阴丸之属以益阴焉。
秋石制　鹿角霜制，各四两　人参　枸杞子　山茱萸肉　麦门冬　天门冬　生地黄酒浸　杜仲姜汁炒断丝　熟地黄酒浸，各二两
右为末，老米面作糊为丸如梧桐子大，每服五十丸，空心，滚白汤下。一月后，候女子月经方过，金水正生之时，男子空心服车前子汤半盏，至夜交会即有孕矣。

资生顺坤丸　按此方和气调经，养血清热。女人寒少热多，久无子孕，服之悉效。若血海多寒，子宫久冷，宜服螽斯丸之属，以温暖之。若不甚寒，宜用墨香丸之属以和养之也。
香附米一斤，四制，春秋三日，夏二日，冬七日，晒干为末，筛去头末，取中末半斤　川当归酒浸微焙　白茯苓土炒，各三两　川芎　白芍药　熟地黄　生地黄　牡丹皮　黄芩去黑朽　益母草　柴胡　臭椿根白皮各二两
右为末，醋糊丸梧桐子大，空心，淡醋汤下六十丸，食干物压之。

巨胜子丸　左尺脉微而弱，阳虚不举，宜服之。
南木香二钱半　巨胜子　白茯苓　何首乌　川牛膝　熟地黄各四两　生地黄　肉苁蓉　菟丝子　天门冬　枸杞子　天雄制　柏子仁　酸枣仁　破故纸　北五味子　巴戟天　山药　韭子　楮实子　续断各一两　覆盆子　芡实川椒去目并合口者　葫卢巴　莲花蕊各五钱
右为末，炼蜜丸梧桐子大，每服七十丸，空心，酒下，食物压之。

瑞效丸　元气不足，肾虚阳脱，易痿易泻，尺脉俱微，服之壮阳益气，补髓添精。
菟丝子酒制碾　枸杞子　破故纸酒洗微炒　韭子炒　茴香盐炒　穿山甲炮　金墨烧烟尽　远志　莲花蕊　红花　莲肉　母丁香　芡实　牛膝酒洗　木香各一两　巴戟酒浸　益智仁　川楝肉　青盐　沉香各五钱
右为末，酒糊丸梧桐子大，每服五十丸，空心，酒下。不饮酒者，盐汤下。食干物压之。

还少丹　阳事痿弱，精气不射，尺脉微细，无子者宜服之。
熟地黄　枸杞子各两半　牛膝酒洗　远志肉　干山药　山茱萸肉　巴戟天去心　白茯苓　五味子　石菖蒲　肉苁蓉酒洗　楮实子　杜仲姜汁炒　茴香炒，各一两
右为末，炼蜜和枣肉丸梧桐子大，每服五十丸，食前，温酒或盐汤送下，日三服。

大补阴丸　左尺脉洪，阴虚火动，服此降阴火，补肾水，故能生子。
黄蘗　知母并盐酒炒，各四两　龟板酥炙　熟地黄酒洗烙干碾，各六两
右为末，炼蜜和猪脊髓丸梧桐子大，空心，姜盐汤送下七十丸。

虎潜丸　左尺脉浮洪大虚，此药固精元，滋阴降火。
黄蘗盐酒炒，半斤　知母盐酒炒　熟地各一两　白芍药炒　川牛膝酒洗　陈皮　琐阳　当归　虎胫骨酥炙，各两半　龟板四两，酥炙
右为末，酒煮羊肉捣烂，丸如梧桐子大，每服五十丸，空心盐汤下。冬加干姜半两。

加味虎潜丸　肾脉虚数，精神短少，腰膝无力。此药壮筋骨，补肾填精，生子。
人参　黄芪蜜炙　白芍药煨　当归酒洗　山药各一两　故纸炒　琐阳酥炙　虎骨酥炙　龟板酥炙　菟丝子制　杜仲姜汁炒断丝　五味子各七钱半　牛膝酒浸，二两
右为细末，炼蜜和猪脊髓，丸如梧桐子大，每服七十丸，空心，盐点汤送下。

滋阴大补丸　肾脉微弱，阴阳两虚，与虎潜丸相间服之，所谓补阴和阳，生益精血，润泽肌肤，强筋骨，种子嗣。性味清而不寒，温而不热。非达造化之至者，未足与议于斯也。
牛膝　山药各两半　杜仲酥炙炒断丝　巴戟　山茱萸肉　五味子　肉苁蓉酒洗去鳞甲烙干　白茯苓　茴香炒　远志去心，甘草同煮，各一两　石菖蒲　枸杞子各五钱　熟地黄二两
右为细末，炼蜜和红枣肉丸如梧桐子大，每服七十丸，空心酒或盐汤送下。

斑龙丸　壮精神，除百病，养气血，补百损，育子嗣，大有奇效。老人虚人常服，延年益寿。昔蜀中有道人，酣歌酒肆曰：尾闾不禁沧海竭，九转金丹都慢说。惟有斑龙顶上珠，能补玉堂关下血。真人仲源索方传世。
鹿角霜　鹿角胶　菟丝子制捣　柏子仁　熟地黄各半斤　白茯苓　补骨脂各四两
右，将胶先溶化，量入无灰酒打糊，丸梧桐子大，每服六七十丸，空心，盐汤酒任下。

斑龙二至丸　治益同上。
鹿角霜　鹿角胶各一斤　黄蘗酒炒　知母酒炒，各半斤　生地　熟地酒浸　天门冬酒浸去心　麦门冬酒浸去心，各四两　何首乌去皮切小块，乳汁拌蒸晒干，又拌九次　当归　白茯苓
右为细末，炼蜜丸梧桐子大，空心，盐酒下。

太极丸　填精补髓，种子延年。盖人之五脏，配天地之五行，一有不和，是以为病。药有五味，各主五脏，常以适调，因配合诸味，使人神气精心肺肾，保和无遗。生化之源既清，邪不能入矣，故曰太极。
黄蘗去皮，盐酒炒匀至褐色，取净末，三两六钱　知母去毛净，酒浸一宿，微炒，取净末，三两四钱　破故纸新瓦炒香，取净末，二两八钱　胡桃仁去皮碾，三两二钱　砂仁一两，分二处：以一处同花椒五钱炒去椒，一处生用
右为细末，炼蜜丸梧桐子大，每服五七十丸，早晚沸汤茶酒任下。服至三年，百病消除。终身服之无间，可以成地仙矣。

补肾丸 【 丹溪】 　补肾生子。
黄蘗制　龟板酥炙　杜仲制　牛膝酒洗　陈皮各二两　干姜冬加五钱　五味子五钱
右为细末，姜汁糊丸梧桐子大，酒下五十丸。

补阴丸 【 《明医杂着》】 　补虚种子。
黄蘗制　知母制　龟板制，各三两　枸杞子　五味子　天门冬去心　白芍药酒炒，各一两　琐阳酥炙，二两　熟地黄酒洗，五两　干姜炮，三钱
右为细末，炼蜜入猪脊髓三条和匀，丸梧桐子大，每服八十丸，空心，淡盐汤送下。冬月炮姜用五钱，温酒下。加减法于后：梦遗精滑，加制牡蛎、白朮各一两，山茱萸肉、椿根白皮炒各七钱。有赤白浊，加白朮、白茯苓各二两半，山栀仁炒、黄连炒各半两。脚膝软弱无力，加牛膝酒洗、虎骨酥炙各二两，防己酒洗、木瓜各半两。疝气加苍朮盐炒两半，黄连姜汁炒、山栀仁炒各六钱，川芎一两，吴茱萸炮、青皮各半两。脾胃虚弱，胃寒易泄，加白朮三两，陈皮一两，干姜炮七钱。眼目昏暗，加当归酒洗、川芎、菊花各二两，柴胡、黄连酒炒、乌犀各半两，蔓荆子、防风各三钱。气虚之人，加人参、黄芪炙各二两。左尺既虚，右尺亦微，命门火衰，阳事不举，加肉桂、黑附子制各七钱，沉香五钱。

沉香大补丸 【 《直指方》】 　专治下焦虚弱，补益元气。久服轻身健体，五脏调和，血脉通泰，种子延年，功效甚妙。
黄蘗酒制，四两　知母酒制　熟地黄酒浸　龟板酥炙　人参各二两　芍药　牛膝酒洗　陈皮　琐阳酒浸　当归酒浸　山茱萸肉　山药　白茯苓　牡丹皮　杜仲　大茴香　泽泻　沉香各一两　虎胫骨酥炙七钱半
右为细末，酒煮黑羊羔肉熬为膏，去骨，内加猪脊髓二条再熬，和药为丸梧桐子大，每服四五十丸，空心，好酒送下，食干物压之。

人参固本丸 【 《千金方》】 　夫人心藏血，肾藏精，精血充实，则须发不白，颜色不衰，老而有子，延年益寿。其夭者，多由服热药，不能滋生精血。而药之补精血者，无出于生熟二地黄。世人徒知服二地黄，而不知服二门冬为引。盖生地黄能生心血，用麦门冬引入所生之地；熟地黄能补肾精，用天门冬引入所补之地。四味互相为用，《本草》又以人参为通心气之主，故加之。
生地黄　熟地黄各酒浸　天门冬酒浸去心　麦门冬酒浸去心，各二两　人参一两
右为末，炼蜜为丸梧桐子大，每服五十丸，空心，温酒盐汤任下。如有痰者，二地黄俱用姜汁炒过，恐滞膈故也。

三才封髓丹　降心火，益肾水，久服多子。
天门冬　熟地黄　人参各半两　砂仁炒，两半　黄蘗炒褐色，三两　甘草炙，七钱
右为末，面糊丸梧桐子大，每服五十丸，以肉苁蓉五钱切片，酒浸一宿，次日煎三四沸，去渣，空心送丸子。

固真丹　治诸虚百损，五劳七伤，水火不升降，下元虚冷无子，脐腹痛。
熟地黄四两，酒煮捣膏　人参　山药　当归　黄芪　黄蘗制　白朮　杜仲　故纸炒，各一两　五味子　白茯苓　丹皮　山萸肉　泽泻各半两
右为细末，和地黄膏搜匀，入炼蜜和丸梧桐子大，每服八十丸，空心淡盐汤送下。腰腿无力，加牛膝一两酒炒，龟板两半酥炙。夏天加龟板半两。脉弱食少，再加附子半两。

古今图书集成医部全录卷三百三十四

　种子门

　　方

大补天丸　治男妇虚损劳伤，形体羸乏，腰背疼痛，遗精带浊，难于子嗣。
黄蘗蜜炒黄　知母乳汁炒　龟板酥炙，各三两　熟地黄五两　牛膝酒洗　麦冬　肉苁蓉酒洗　虎胫骨酥炙　山药炒　茯神　黄芪炙，各两半　杜仲制　枸杞子　何首乌制　白芍酒炒，冬月减半　人参各二两　天冬　生地黄酒洗砂锅煮捣烂　当归酒洗　五味各一两　冬加干姜半两，炒黑　紫河车一具，取初胎者，米泔洗净于小砂罐内，水一碗，煮沸取起待冷，放竹篮中，四围纸糊密，烘干为末，入羣药和匀
右为细末，炼蜜入猪脊髓三条，和捣匀，丸梧桐子大，每服八十丸，空心，淡盐汤送下，冬月酒下。

延寿丹 【 《千金方》】 　治诸虚百损怯弱，病后虚损，元气不复。凡人中年之后，常服可以却疾生子，延年益寿。
天门冬去心　麦门冬去心　生地黄酒浸　熟地黄酒浸　当归酒洗　山药炒　菟丝子制　五味子　牛膝酒浸　杜仲各一两　大茴香　人参　茯苓　泽泻　地骨皮　鹿茸　石菖蒲　蜀椒　巴戟去心　远志制　覆盆子　枸杞子　柏子仁各半两　肉苁蓉二两
右为细末，忌铁器，蒸捣炼蜜为丸，如梧桐子大，每服二曰丸，空心，温酒或姜汤送下。大便溏，小便濇，加车前子二两。梦遗精滑，加赤石脂、山茱萸各五钱。忌萝卜菜。

石刻安肾丸 【 《良方》】 　治真气虚惫，脚膝软弱，夜梦遗精，小便数滑，久服多子。
青盐四钱　鹿茸制，一两　柏子仁　附子制　石斛　川乌　巴戟制　肉桂　肉苁蓉酒浸　菟丝子制　韭子微炒　葫卢巴炒　杜仲制　破故纸酒炒　山萸肉　远志制　赤石脂煨　川楝子肉酒蒸　川椒去目微炒出汗　茯苓　茯神　苍朮制　小茴香酒炒，各二两
右为末，山药四两，酒煮糊为丸梧桐子大，每服七八十丸，空心盐汤下。

无比山药丸 【 《局方》】 　治诸虚伤损，肌肉消瘦，耳聋目暗。常服壮筋骨，益肾水，令人不老，多子。
赤石脂　茯神　杜仲制，各二两　肉苁蓉酒浸　山药各四两　巴戟　泽泻　牛膝　熟地黄　山茱萸肉各一两　菟丝子制　五味子各三两
右为末，炼蜜丸梧桐子大，每服三十丸，空心，温酒下。

鹿茸丸 【 《集验方》】 　治诸虚劳倦，补心肾，滋气血，益阳生子。
鹿茸酥炙　熟地黄　当归　酸枣仁炒　附子　枸杞子　远志姜汁浸炒　沉香　牛膝　山药　肉苁蓉酒浸，各一两　麝香五分
右为末，炼蜜丸梧桐子大，每服五十丸，盐汤下。

八味丸 【 《局方》】 　治下元冷惫，心火炎上，渴欲饮水，或肾水不能摄养，多唾痰涎；及男子消渴，小便转多，妇人转胞，小便难。久服益阳生子。
熟地黄酒拌九蒸九晒，八两　山茱萸肉酒润　山药各四两　丹皮　茯苓乳拌　泽泻各三两　附子制　肉桂各一两
右为末，炼蜜丸梧桐子大，每服五十丸，空心淡盐汤下。

十精丸 【 《百一选方》】 　升降阴阳，既济水火，平补心肾，生育子嗣。
远志　青盐炒碾　破故纸　白茯苓　益智仁　菟丝子　当归酒浸　牛膝各一两　石菖蒲　山茱萸肉各半两
右为细末，用猪腰子一枚，去膜和酒，碾细，煮面糊丸梧桐子大，每服五十丸，空心，温酒盐汤下。小便赤数者，车前子汤下。心虚精神不定，茯苓汤下。夜间烦躁不眠，酸枣仁为末，调汤下。心气烦渴，麦门冬汤下。

五精丸 【 《澹寮方》】 　治肾虚痿弱，大补阳气。
秋石　鹿角霜　茯苓　山药　阳起石各等分
右为末，酒糊丸梧桐子大，每服五十丸，空心，饮汤下。须放近火边，勿使回润为妙。

延寿丸秘方　专治元阳虚惫，诸虚不足，行步乏力，肢体酸疼。
鹿茸酥制　沉香　肉苁蓉酒浸　菟丝子制　当归酒洗　葫卢巴炒　破故纸炒　石莲子　枳实　续断炒　枸杞子　五味子　杜仲制　巴戟去心，各二两　胡桃仁十四个，去衣
右为细末，羊肉或黄犬肉二斤切，入青盐、花椒、小茴，以无灰酒煮如泥，杵成膏，入众药末和捣，丸梧桐子大，每服五十丸至百丸，空心，盐酒下。

神仙巨胜子丸　安魂定魄，滋益容颜，壮筋骨，润肌肤，添精补髓，黑发坚牙，目视有光，行步如飞，久服除百病，广嗣息，其功不可尽述。
巨胜子　生地黄　熟地黄　何首乌制，各四两　枸杞子　菟丝子　五味子　酸枣仁　柏子仁　破故纸炒　覆盆子　芡实子　广木香　官桂　莲花蕊　肉苁蓉酒浸　牛膝酒浸　巴戟去心　天冬酒浸去心　人参　茯苓　楮实子　韭子　天雄制　莲肉　续断　山药各一两　菊花八钱
右为细末，春夏炼蜜为丸；秋冬蒸枣肉，入胡桃肉十一个，捣如泥，和药再捣千杵，丸梧桐子大。每服三十丸，空心，温酒或盐汤下，日二服。若久服去天雄加鹿茸。此药聪聋耳，明盲目。服一月元脏强胜；二月白发变黑；百日容颜改变，目明可以暗室穿针。冬月不寒，将白鸡用药拌饭喂之，六十日则成黑鸡矣。

全鹿丸 【 秘方，下同】 　此药能补诸虚百损，五劳七伤，功效不能尽述。人制一料服之，可以延年广嗣。其法四人共制一鹿，分而服之。逾年又共制之，四人共制四年，则每人为一全鹿。若一人独制一料，恐久留变坏，药力不存矣。
中鹿一双，不拘牝牡，缚死，去毛肚??页，洗净熬膏　鹿肉煮熟，横切片焙干为末；皮同杂入元汤煮膏，和药末为丸；骨用酥炙为末，和肉末药末一处和胶捣。不成丸，加蜜　人参　黄芪　白朮　茯苓　生地　破故纸　巴戟天　当归　川芎　熟地　天冬　麦冬　陈皮　炙   甘草　枸杞子　续断　杜仲　牛膝　琐阳　秋石　葫卢巴　干山药　芡实子　菟丝子　五味子　覆盆子　楮实子　肉苁蓉各一斤　川椒去目子并闭口炒去汗　小茴香　青盐　沉香各半斤
右各精制为末，各称分两，和匀一处，候鹿制胶成，就和为丸，梧桐子大，焙干，用生黄绢作小袋五十条，每条约盛一斤，悬置透风处。用尽一袋，又取一袋。霉伏天须要火烘一二次为妙。每服八九十丸，空心，临卧时，姜汤、盐汤、沸汤任下，冬月温酒送下。

雀卵菟丝丸　助阳固精，最为奇效。此方纯正，久服有益无损。视之桂、附、麝、沉等药，助阳取效一时，久则致火，大有间矣。
菟丝子二斤，重汤酒煮三日夜，汁干用石臼杵捣为泥块，作饼子炕干为细末，酒糊丸作饼子晒干　雀卵一百枚，去黄用白，和菟丝净末一斤
右炼蜜为丸，梧桐子大，空心酒下七十丸。

御米酒　壮筋骨，畅经络，养精元，益神气。久服行步如飞，延年益嗣，有通仙之妙。
真薏苡米酒一百斤　霜茄根切片　五加皮切　真桑寄生剉　苍耳子炒去刺，各半斤　枸杞子　牛膝去芦，各一斤
右各制净，称分两，每味分四剂，酒一百斤，亦分四坛，各入药煮三炷香，取放土地上，退火性。一七可饮，久窨尤佳。早晚随量饮，微醺为度。此药虽平易有奇效，不可以其简而忽之。

大造丸　此方久服，耳目聪明，须发乌黑，延年益寿，有夺造化之大功，故名大造丸。亦治心风失志，虚劳危绝，可以回生。男妇无子者，服之生男。
紫河车一具，男用男胎，女用女胎。初胎者尤佳。以米泔洗净新瓦上焙干，或用砂锅银锅重汤煎烂捣　败龟板乃年久自死者佳，童便浸三日，酥炙，二两　黄蘗盐酒炒褐色　杜仲酥炙断丝，各一两半　熟地黄肥实者，二两半，入砂仁末六钱、白茯苓二两，一块稀绢包，好酒同煮七次，去茯苓不用。盖地黄得茯苓，砂仁、黄蘗则入足少阴肾经，名天一生水　牛膝酒洗　天冬去心　麦冬去心，各一两二钱
夏加五味子七钱。以上四味，其性有降无升，得参一两则补而降。《本草》云：主多生子，以此也。右，除地黄，另用石木臼舂一日，余共为末，和地黄膏，再加酒，米糊丸小豆大，每服八十丸，空心临卧，盐汤、沸汤、姜汤任下。冬月好酒下。妇人加当归二两，去龟板。男子遗精赤白浊，妇人带下，并加牡蛎两半。

还元丹　一名延年益寿不老丹。此药大补元气，广嗣育。服一月自觉异常，功效不可尽述。
何首乌鲜者一斤，竹刀刮去皮；干者用米泔水浸软，刮去皮，一次用酒芝麻蒸晒干，一次用羊肉一斤蒸晒干，一次用酒拌过蒸晒干，一次用黑豆蒸晒干　生地黄　熟地黄并酒浸焙干　茯苓酒浸晒干　地骨皮童便浸晒干，各三两。以上俱忌铁器　人参五钱　天门冬　麦门冬并米泔水浸去心，各一两
右，俱另为细末，称准取乳汁六两，白蜜十两，同炼一器中，合前末为膏，磁器贮，勿泻气，不拘时服一二匙，沸汤点。

七珍至宝丹　广嗣延年，补益之功甚大，莫能尽述。
赤何首乌酒浸，竹刀刮去皮，同牛膝蒸　白何首乌制同上　赤茯苓用牛乳五升，煮乳干为度　白茯苓制同上，各一斤　破故纸炒香　菟丝制　牛膝去芦，用何首乌、黑豆三升，入甑重层安甑内，蒸熟取出去豆，共捣如泥，各半斤　当归酒浸焙干　枸杞子各四两
右如法制为细末，同炼蜜和匀，捣极熟，丸如鸡头子大，每服一丸，日进三服，空心温酒，午后姜汤，临卧盐汤服。初服三四日后，小便多成杂色，是五脏中杂病出。二七日后，唇红生津液，再不夜起。若后有腹痛，勿惧，是搜病也。三七日后，身体轻便，两乳间红润。一月鼻觉辛酸，是诸风百病皆出。四十九日补血生精，泻火益水，强筋骨，黑须发。三月大有奇效。

加味坎离丸　生精养血，升水降火，种子延年，王道之剂也。
黄蘗作四分：一分用酒浸，一分用盐冰浸，一分用人乳浸，一分用蜜水浸，并晒干炒　知母盐酒浸炒　熟地黄各八两，用白茯苓四两打碎，砂仁二两，三味同入绢袋中，好酒二瓶煮干，去茯苓、砂仁　当归　川芎　白芍药各四两，酒浸一日晒干
右剉匀铺筐中，日晒夜露，三日为度。白蜜一斤半，重汤炼成珠，和药末捣丸如梧桐子大，每服八十丸，空心盐汤下，冬月酒下。

仙茅丸　壮筋骨，益精神，补肾种子，明目黑髭。
仙茅米泔浸五日，去赤子，用钢刀剉，夏浸三日，阴干，净秤一两　苍朮米泔浸五日，刮去皮焙干　枸杞子各一斤　车前子十二两，微炒　白茯苓　柏子仁微炒另碾　小茴炒，各八两　生地酒洗　熟地酒浸，各四两
右为细末，酒煮糊丸梧桐子大，每服五十丸，渐加至八十丸，空心食前，温酒送下。

斑龙二至百补丸秘验方　此药固本保元，生精养血，培复天真，大补虚损。益五内而除骨蒸，壮元阳而多子嗣，充血脉强健筋骸，美颜色增延龄筭，聪明耳目，黑润髭须，真乃王道奇品之方，难尽述其功效之妙也。
鹿角五十两，新取连脑骨者佳，锯二寸长段，长流水洗，米泔浸一宿，刷洗净晒干，同后药入磁坛煮胶　黄精八两　枸杞子　熟地黄　菟丝子热水淘　金樱子去毛子，各四两　天冬去心　麦冬去心　牛膝酒洗　楮实子水洗，各二两　龙眼肉一两
已上十味，同角和匀，入净坛内，层层放实，用新汲淡水注坛中平肩，以密梭布四层封口，以新砖压之，大锅中井字架上，以木甑盖好，重汤煮三日夜，毋得间断火候。旁用小锅烧滚水，不时添注坛内并锅内，勿使干涸，日足取起，滤去滓，将汁用绢绞出，入净砂锅内，文火熬成膏，约一斤半，再炼蜜二斤，滴水成珠，搀入，和后项药杵烂为丸。
鹿角霜十两　人参五两　黄芪蜜炒　鸡头粉　白茯苓去皮　山药炒　山茱萸肉盐水洗过　生地黄酒洗饭上蒸过　知母盐水炒，各四两　五味子一两，去梗　夏月加川黄蘗四两炒褐色。
已上十味为细末，用前膏和匀成块，石臼木杵杵千余下，为丸如梧桐子大，空心，盐汤送下八十丸。随用煮熟莲子肉，或晒干枣数枚以压之，俾纳丹田也。

腽肭脐丸 【 《济生方》，下同】 　治五劳七伤，真阳衰惫，脐腹冷痛，肢体酸痛，腰背拘急，脚膝缓弱，面色黧黑，肌肉消瘦，目眩耳鸣，口苦舌干，饮食无味，腹中虚鸣，胁下刺痛，心常惨戚，夜多异梦，昼少精神，小便滑数，大腑溏泻，时有遗沥，阳事不举。但是风虚痼冷，皆宜服之。
腽肭脐一对，酒蒸熟和后药　川乌炮去皮尖　天雄炮去皮　附子炮去皮脐　阳起石煅　钟乳粉各二两　朱砂研细　人参　沉香不见火别碾　鹿茸酒蒸，各一两
右为细末，用腽肭脐膏子，入少酒糊，入臼内杵和，丸如桐子大，每服七十丸，空心用盐酒盐汤任下。

黄犬肉丸　治真阳衰惫，脐腹冷痛，小便频数，头运耳鸣，足胫酸冷，步履无力，腰背拘痛，水谷不消，饮食无味，肌肉瘦悴，遗泻失精。
磁石三两，煅水飞　川乌炮去皮尖　桑寄生　附子炮去皮脐　鹿茸燎去毛酒蒸　仙茅酒浸　麋茸去毛酒蒸　肉苁蓉酒浸切焙　巴戟去心　葫卢巴炒，各二两　沉香别碾　阳起石煅碾细　龙骨生　青盐　虎胫骨炙　覆盆子酒浸，各一两
右为细末，用黄犬肉二斤，以酒葱茴香煮烂，杵和为丸如梧桐子大，每服七十丸，空心，盐酒盐汤下。

阳起石丸　治肾脏虚损，阳气全乏，无子。
阳起石煅　韭子炒　肉苁蓉酒浸　青盐别研　菟丝子水淘净，酒蒸焙别碾　沉香别碾不见火　鹿茸酒蒸　钟乳粉　原蚕蛾酒炙　山茱萸肉　桑螵蛸酒炙　山药剉炒，各半两
右为细末，酒糊为丸如梧桐子大，每服七十丸，空心，盐酒盐汤任下。

韭子丸　治膀胱虚冷，小便白浊滑数，日夜无度。
赤石脂煅　韭子炒　牛膝去芦酒浸　牡蛎煅　覆盆子酒浸　附子炮去皮脐　桑螵蛸酒炙　鹿茸酒蒸焙　肉苁蓉酒浸　龙骨生，各一两　鸡(月坒)胵烧灰　沉香镑不见火，各半两
右为细末，酒糊为丸如梧桐子大，每服七十丸，空心，盐酒盐汤任下。

太乙金锁丹 【 《瑞竹堂方》】 　秘精益髓。
五色龙骨　覆盆子各五两　鸡头子仁一百颗　莲花蕊未开者阴干，四两　鼓子花三两，五月五日采之
并为末，以金樱子二百枚去毛，木臼捣烂，水七升，煎浓汁一升，去滓和药，杵二千下，丸梧子大，每空心温盐酒下三十丸，服之至百日永不泻。如要泻，以冷水调车前末半合服之。忌葵菜。

螽斯丸　妇人月经不调，目昏头运，子宫久冷。此药温中益气，有孕，神效。
人参　附子制　白茯苓　细辛各一两　桂心　杜仲姜汁炒断丝　防风　秦艽　厚朴　沙参　白蔷薇　干姜炮　牛膝　半夏各五钱
右为细末，炼蜜丸梧桐子大，每服五十丸，空心米饮或酒下。已觉有孕，便可止服。

滋血暖宫丸　一名百子附归丸。凡阴阳不利，气血不足，服此药无不孕者。
香附米十二两，童便浸一宿煮干　当归酒洗　川芎　白芍药酒炒　真阿胶蛤粉炒成珠　熟地黄酒洗　艾叶酢煮晒干，各二两
右为末，酢糊丸梧桐子大，每服百丸，空心，酢点汤送下，食干物压之。

济阴丸　治妇人血虚挟火，子宫干濇，不能摄精，久无子。服此滋阴养血，有孕，极妙。
当归　熟地黄　生地黄　川芎　芍药各二两　香附米八两　人参八钱　肉桂七钱　黄芩一两
右为末，炼蜜为丸如梧桐子大，食前，米饮或温酒送下五十丸。

妙应丸　治妇人气虚，痰盛满溢，子宫不能受精，肥胖妇人无子，服此效。
苍朮米泔水浸酒炒　人参　黄芪蜜炙　橘红　白朮土炒　地黄酒洗　半夏制　当归酒洗　茯苓各一两　滑石　炙甘草各七钱
右为末，糊丸梧桐子大，每服五十丸，空心，姜汤下。

续嗣降生丹　一名授仙方。凡妇人禀弱，胎脏虚寒，服之必孕。
当归酒洗　桂心　乌药　秦艽　吴茱萸　杜仲酒洗炒断丝　龙骨　益智仁　茯神　干姜半生半煨　川椒去目，各一两　防风　白芍药　石菖蒲去毛　细辛土炒　桔梗　半夏制　牛膝酒浸，各五钱　附子一枚，重八钱，脐心取窍，如皂角子大，入朱砂一钱，湿纸包裹煨　牡蛎大片者，将童便浸四十九日，每五日一换取出，用硫黄一两为末，酒浸涂遍，却将皮纸包用米酢浸湿，盐泥固济得厚，候干，用炭五斤煅，每一方，只用二两余，收贮再用
右为末，取附子中朱砂留为衣，酒米粉作糊，丸梧桐子大，每服三十丸，渐加至七十丸，空心，淡酢汤下，或温酒盐汤皆可。

延年益嗣丹　滋补元气，益精黑发。
天门冬酒浸去心焙干　麦门冬酒浸去心焙干　人参各三两　熟地酒蒸捣　生地焙干，各二两　白茯苓酒浸晒干　地骨皮酒洗净，各五两　何首乌鲜者，半斤
右将何首鸟，以竹刀刮去皮，切作片，干者用泔水浸软刮切，砂锅内，用黑羊肉一斤，黑豆三合，量着水，上加箄，箄上放首乌，羊肉烂为度，锅盖密，勿令泄气，取起晒干为末，炼蜜为丸如梧桐子大，每服五十丸，空心，温酒送下。

壬子丸　此药要壬子日修合。
白芨　白蔹　吴茱萸　白茯苓各一两　牛膝　细辛　菖蒲　白附子　桂心各五钱　厚朴　人参　当归各四两　乳香二两　没药三两
右为细末，炼蜜为丸如豆大，每服十丸，空心，温酒送下。

加味养荣丸　此药能助妇人速孕，且无小产之患。
熟地黄　当归酒洗　白朮各三两　白芍药　川芎　黄芩炒，各两半　人参　茯苓　香附子　陈皮去白　麦冬　贝母各一两　炙甘草五钱　阿胶炒成珠，七钱　黑豆四十九粒炒，去壳
右为末，炼蜜丸如梧桐子大，每服八十丸，食前，温酒或盐汤下。忌食诸血。

神效黑附丸　专治妇人久无孕育，月经不调，及数堕胎产，甚效。
香附米一斤，分四制，酒、酢、童便、米泔各浸一日夜，捞起晒干　绵艾叶去梗四两，用酢二大碗，同香附一处，煮干捣烂，捻作钱大饼，新瓦上焙干研末　上品清烟墨火煅烟尽酢淬　熟地黄饭上蒸　当归　川芎　人参　白茯苓　南木香各一两
右为末，糊丸如梧桐子大，每服五六十丸，空心，温酒送下。

何首乌丸　治妇人无子。
何首乌三斤，竹刀切作片　牛膝一斤，酒洗剉
右以黑豆一斗，淘洗净，先以豆薄铺甑底，后薄铺何首乌，又铺豆，次铺牛膝，重重铺盖，安于釜上，蒸豆熟为度。去豆，以药晒干，又换豆依法蒸晒，晒二次，去豆，取药为末，蒸枣肉为丸如梧桐子大，每服五十丸，食前，温酒下。忌萝卜葱蒜。

四制香附丸　调经养血，顺气有孕。
香附米一斤，如前制　当归酒洗　熟地黄酒炒　白芍药酒炒　川芎各四两　泽兰叶　白朮　陈皮各二两　黄蘗酒炒　甘草酒炒，各一两
右为末，酒糊丸如梧桐子大，每服七十丸，空心，白汤送下。

神效百子丸
明净硫黄一两，用铜铫甘草汤煮一日，取出阴干，研如面
右以糊丸如梧桐子大，约二百粒，每遇妇人月经过后，空心，酒下二十五丸，次日下三十五丸，三日下四十丸，一百丸尽，交合则受胎矣。次日当不行经。如复行经者，又如法服前药一百丸，必有孕。自后可服清热养血之剂，则胎固孕妇泰也。此方百发百中，不可以其简易而略之。原夫受胎者要血热，硫黄亦只暖血耳。或者云热而有小毒，先以甘草汤煮之，所以制其性也。孕后又服清热凉血之剂，得非清其源乎？制方如此，可谓知道者矣。

胜金丸　治妇人久虚无子，及产前产后一切病患，兼治男子下虚无力。此药能安胎催生，妊娠临月服五七丸，产时减痛。妇人无孕，子宫冷，如服二十日，男女自至。又治积年气血，手足麻痹，半身不遂，赤白带下，血如山崩，及治产后腹中结痛，吐逆心疼，子死腹中，绕脐作痛，气满闷烦，汗不出，月水不通，四肢浮肿无力，血劳虚劳，小便不禁，中风不语，口噤，产后痢疾消渴，见鬼迷运，败血上冲，寒热头疼，面色痿黄，淋沥诸疾，血下无度，血痢不止，饮食无味，产后伤寒，虚烦劳闷，产后血癖，产后羸瘦。凡妇人诸疾，不问年深日近，并日服之。又名不换金丸。又名女金丹。
当归酒洗　芍药　川芎　人参　白朮土炒　白茯苓　炙甘草　白薇酒洗　白芷　赤石脂　牡丹皮　延胡索　桂心　藁本　没药各一两　香附子酢浸三日，炒香晒干为末，一十五两
右十六味，除石脂、没药另研外，共为末，炼蜜和丸如弹子大，银器或磁器封固收贮。每取七丸，空心，温酒化下一丸，食干物压之。服至四十九丸为一剂。以癸水调平受妊为度。妊中三五日服一丸，产后二三日服一丸，酢汤下尤妙。

鸡头粥　多子神效。
芡实肉一斗　莲肉泡去皮心焙干　鲜薏苡仁　干山药各一升　白粱米二升
右为末，依分和匀，贮一处，夏天以芡实三升为主，诸味递减，盖恐久贮失气故也。每早空心将米汤和匀药粉一二合，用银器调匀，煮熟如糜粥，加白糖二匙在内。无银锅砂锅亦可，只不用铜铁锅。或一二碗以代早粥。服后不可间断，半年后有验。草石之药，不须再服。专理脾胃则土旺，能生万物。精气神皆由脾土而生，未有脾土弱而精独盛也。土旺精盛，自然有子。此方看之殊觉平易，诸方不能及，尝试有验，虽至老服之，精神愈健。

八珍益母丸　专治气血两虚，脾胃并弱，饮食少思，四肢无力，月经违期，或先期而至，或腰疼腹胀，缓而不至，或愆期不收，或断或续，或赤白带下，身作寒热，服之罔不获效。一月之后，即可受胎。虚甚者用药一斤，必能对期受孕。
益母草四两，忌铁器，止用上半节带叶者　人参　白朮土炒　茯苓　当归酒洗　炙甘草　川芎　白芍药酢炒　熟地黄酒洗，各二两
右为末，炼蜜为丸如弹子大，空心蜜汤下一丸。如不能嚼者，丸以细粒如小豆大，每服七八十丸。脾胃虚寒者，加砂仁一两姜汁炒。腹中胀闷者，加山楂一两净肉饭上蒸。多食者，加香附子一两童便制。

八珍益母十全丸　资益坤元，补养气血。除淋沥带下，俾羸形体壮，坐建调经受孕之功，即如樽俎折冲。胎前和气，产后补虚，真妇女之圣剂，超古今之妙方。有室家者，不可不知也。
益母草五月五日，或六月六日，采阴干用上半节连穗叶，忌铁器，八两　人参饭上蒸　白朮饭上蒸　白茯苓饭上蒸　白芍药酢炒，各一两　甘草炙　川芎各五钱　当归身酒浸　熟地酒浸，各二两　沉香四两
右各为极细末，炼蜜和丸如梧桐子大，空心，蜜汤送下九十丸，食干果子压之。不善吞者，化开服尤效。冬月酒下。妇女经脉不调者，或有气血两虚，而身体素弱，服此以养血。且调当年而经不通者，服一料则通；经不调者，服一月则调；素不孕者，服一只即孕。

四物益母丸　治妇人经水不调，小腹有块，时痛，服此愈，日即孕。
川当归酒洗　熟地黄制，各四两　制香附一斤　川芎　白芍药炒，各一两　益母草忌铁器，半斤　吴茱萸酒泡，二两
右为末，炼蜜丸如弹子大，每服一丸，空心酒化下。如不喜化，只作小丸吞服亦可。

补肾种子黑发乌须奇方　服过验传能令体肥身健，固精旺气。
熟地八两　当归　柏子仁　楮实子酒浸，浮者不用　五加皮　白茯苓　枸杞各三两　山萸肉酒浸　冬青子　韭子微炒存性　巨胜子　旱莲膏　菟丝子酒煮三日捣晒　覆盆子东流水浸一宿　沙苑蒺藜各四两。如羊肾样者　肉桂　人参各一两　何首乌六两，泔水浸去粗皮，黑豆拌蒸鲜者更佳，只用一个　　莲蕊　川续断去硬筋，酒浸一时焙干，各二两　升麻五钱

以上俱忌铁器。共为细末，炼蜜丸如梧子大，每服六七十丸或百丸，空心，盐汤、白汤、温酒俱可。熬旱莲草膏法：取旱莲草不拘多少，或百十斤，捣汁用沙锅熬成膏，如沙糖样，磁盘晒干。

　　单方

立春日雨水：夫妻各饮一杯，还房当获有子，神效。 【 藏器】 

璧玉：使人多精生子。

石钟乳：久服延年益寿，好颜色，不老，令人有子。不炼，服之令人淋。 【 《别录》】 

阳起石：治崩中漏下，破子脏中血，症瘕结气，寒热腹痛，无子，阴痿不起，补不足。 【 《本经》】 

磁石：炼水饮之，令人有子。 【 《别录》】 

阳事不起：磁石五斤研，清酒渍二七日，每服三合，日三夜一。 【 《千金方》】 

磁石毛：令人有子，宜入酒。

阳事不起：蛇床子、五味子、菟丝子等分为未，蜜为丸梧桐子大，每服三十丸，温酒下，日三服。 【 《千金》，下同】 

阳事不起：新五味子一斤为末，酒服、方寸匕，日三服。忌猪鱼葱蒜酢。尽一剂即得力，百日以上可御十女。四时勿绝药，功能知。

蓬虆：安五脏，益精气，长阴，令人坚强志，倍力，有子。久服轻身不老。 【 《本经》】 

离楼草：主益气力，多子，轻身延年。生常山，七月八月采实。 【 《别录》】 

地耳：明目益气，令人有子。 【 《别录》】 

木麻：久服，令人有子。 【 藏器，下同】 

枸杞虫：益肠道，令人悦泽有子。炙黄，和地黄末为丸服之，大起阳益精。

大人阴痿：鲤鱼胆、雄鸡肝各一枚为末，雀卵和丸小豆大，每吞一丸。 【 《千金方》】 

阳事不起：泥鳅煮食之。 【 《集简方》】 

海马：暖水脏，壮阳道，消瘕块，治疔疮肿毒。 【 时珍】 

瓦垄子：温中消食起阳。 【 萧炳】 

黄雌鸡肉：治劳劣，添髓补精，助阳气，暖小肠，止泄精，补水气。 【 《日华》】 

益助阳气丹：雄鸡冠血，和天雄太阳粉各四分，桂心二分，丸服之。 【 孟诜】 

阴痿不起：用雄鸡肝三具，菟丝子一升为末，雀卵和丸小豆大，每服一百丸，酒下，日二。 【 《千金方》】 

英鸡肉：益阳道，补虚损。

瓦雀肉：冬三月食之，起阳道，令人有子。 【 藏器】 

雀卵：五月取之，主治下气，男子阴痿不起，强之令热，多精有子。 【 《别录》】 

雀卵：和天雄、菟丝子末为丸，空心酒下五丸，治男子阴痿不起，女子带下，便溺不利，除疝瘕。 【 孟诜。】 

蒿雀肉：食之益阳道，补精髓。

石燕肉：即土燕乳于岩穴中者。壮阳暖腰膝，添精补髓，益气润皮肤，缩小便，御风寒，岚瘴，温疫气，取石燕二七枚，和五味炒熟，以酒一斗，浸三日，每夜卧时，饮一二盏，甚能补益，又令人健力能食。

黄鹂肉：补益阳气，助脾。 【 《注颕》】 

肾虚阴痿羸瘦，精衰少力：用獖猪肾一对切片，枸杞叶半斤，以豉汁一盏，用椒盐煮羹食。 【 《经验方》】 

黄犬肉：补五劳七伤，益阳事，补血脉，厚肠胃，实下焦，填精髓。和五味煮，空心食之。凡食犬不可去血，则力少不益人。 【 孟诜】 

牡狗阴茎：治伤中阴痿不起，令强热大，生子。 【 《本经》】 

壮阳益肾：用白羊肉半斤切，生以蒜薤食之，三日一度甚妙。 【 《心镜》】 

白马阴茎：治伤中绝脉，阴不起。强志益气，长肌肤，肥健生子，益丈夫阴器。阴干，同肉苁蓉等分为末，蜜丸梧子大，每空心，酒下四十丸，日再，百日见效。甄权曰：主男子阴痿，房中术偏用之。

驴阴茎：强阴壮筋。 【 时珍】 

男子阳虚：鹿角霜、白茯苓等分为末，酒糊丸梧子大，每服三十九，盐汤下。 【 《梁氏总要》】 

鹿脂：同蜜煎服，壮阳道，令人有子。

麋角：刮削酒服，补虚劳，添精益髓，益血脉，暖腰膝，壮阳悦色，疗风气，偏治丈夫。 【 《日华》】 

山獭阴茎：治阳虚阴痿，精寒而清者，酒磨少许，服之，獠人以为补助要药。 【 时珍】 

腽肭脐：治男子宿症气块，积冷劳气，肾精衰损，多色成劳，瘦悴。 【 《药性》】 

青蚨：补中益阳道，去冷气，令人悦泽。 【 藏器】 

种子乌须：五加皮，不拘多少，铜刀刮去粗皮，无灰酒浸一宿，取出微炒为细末，不炒则泻，空服无灰酒下三五匙；或用面糊丸菉豆大，每服七八十丸，空心，酒盐汤白水任下。化积气，去垢滞，固肾健阳，聪耳明目，服未十余日，小便出汁稠粘，此疾去也。勿惧。服月余方见效。五叶者良，三叶四叶者次之。 【 《身经通考》】 

鹿杞膏：用枸杞一斤，入水锅内，桑柴煮，以杞无味为度，去滓存汁，再熬如面糊，入鹿胶一斤，磁盂内重汤者，候箸挑一二尺高成线不断，取起，俟稍凝，切成片。服时先用水顿化，临服酒调，空心服。初一钱，渐加至二钱。大能益寿助阳种子，妙难尽述。

凤雏丸：用头窝乌骨鸡雌雄一对，放置一处养之，勿与羣鸡相混，候生子时，将初生子项颠上，画一圈，待生子数多抱时，将初子照圈开窍，用辰砂三钱，当归、芍药、川芎、熟地黄各二钱为末，将鸡子黄倾出，调和药末，仍入壳内，盛不尽时，另又装一壳，俱封之以厚纸，于众子内同抱，鸡出时，将药子取起去壳，用炼蜜和药丸，空心，好酒送下三四十丸，药尽有孕。 【 《医统》】 

　　导引

《千金方》房中补益论曰：人生四十已下，多有放恣。四十已上，即顿觉气力一时衰退。衰退既至，众病蜂起，久而不治，遂至不救。所以彭祖曰：以人疗人，真得其真。故年至四十须谙房中之术。夫房中术者，其道甚近，而人莫能行。其法一夕御十人，闭固为谨，此房中之术毕矣。兼之药饵四时勿绝，则气力百倍，而智慧日新，然此方之作也，非欲务于淫佚，苟求快意，务存节欲以广养生也。非苟欲强身以淫女色，以纵情意，在补益以遣疾也。此房中之微旨也。是以人年四十已下，即服房中之药者，皆所以速祸，慎之慎之！故年未满四十者，不足与论房中之事。欲心未止，兼饵补药，倍力耗丧，不过半年，精髓枯竭，惟向死近。少年极须慎之。人年四十已上，常固精养气，不耗可以不老。又饵云母，足以愈疾延年。人年四十已上，勿服泻药，常饵补药大佳。昔黄帝御女一千二百而登仙，而俗人以一女伐命，知与不知，岂不远欤？其知道者，御女苦不多耳。凡妇人不必须有颜色妍丽，但得少年，未经生乳，多肌肉益也。若足财力，选取细发，目睛黑白分明，体柔骨软，肌肤细滑，言语声音和调，四肢骨节皆欲足肉而骨不大，其体及腋皆不欲有毫，有毫尝软细，不可极于相者。但蓬头蝇面，槌项结喉，雄声大口，高鼻麦齿，目睛浑浊，口颔有毫，骨节高大，发黄少肉，隐毫多而且强，又生逆毫，此相不可，皆贼命损寿也。凡御女之道，不欲令气未感动，阳气微弱，即以交合。必须先徐徐调和，使神和意感，良久，乃可令得阴气。阴气推之，须爽自强。所谓弱而内迎，坚急出之。进退欲令疏迟，情动而止。不可高自投掷，颠倒五脏，伤绝精脉生致百病。但数交而慎密者，诸病皆愈，年寿日益，去仙不远矣。不必九一三五之数也，能百接而不施泻者长生矣。若御女多者可采气。采气之道，但深接勿动，使良久气上面热，以口相当，引取女气而吞之。可疏疏进退，意动便止。缓息瞑目，偃卧道引，身体更强，可复御他女也。数数易之，则得益多。人常御一女，阴气转弱，为益亦少。阳道法火，阴道法水。水能制火，阴亦消阳。久用不止，阴气逾伤。阳则转损，所得不补所失。但能御十二女而不复施泻者，令人不老，有美色。若御九十三女而自固者，年万岁矣。凡精少则病，精尽则死。不可不思，不可不慎。数交而一泻，精气随长，不能使人虚也。若不数交，交而即泻，则不得益。泻之精气，自然生长。但迟微不如数交接不泻之速也。凡人习交合之时，常以鼻多内气，口微吐气，自然益矣。交会毕蒸热，是得气也。以菖蒲末三分，白粱粉傅磨令燥，既使强盛，又湿疮不生也。凡欲施泻者，当闭口张目闭气，握固两手，左右上下，缩鼻取气，又缩下部，及吸腹小偃脊膂，急以左手中指掩抑屏翳穴，长吐气，并琢齿千遍，则精上补脑，使人长生。若精妄出则损神也。《仙经》曰：令人长生不老，先与女戏饮玉浆。玉浆，口中津也。使男女感动，以左手握持，思存丹田中，有赤气内黄外白，变为日月，徘徊丹田中，俱入泥垣，两半合成一咽，闭气深内，勿出入，但上下徐徐咽气。情动欲出，急退之。此非上士有智者，不能行也。其丹田在脐下三寸。泥垣者在头中对两目。直入内，思作日月，想合径三寸许，两半放形而一，谓日月相翕者也。虽出入仍思念所作者，勿废为佳。又曰：男女俱仙之道，深内勿动精，思脐中赤色，大如鸡子形，乃徐徐出入，情动乃退。一日一夕，可数十为定，令人益寿。男女各息意，共存思之，可猛念之。御女之法，能一月再泻，一岁二十四泻，皆得二百岁，有颜色，无疾病。若加以药，则可长生也。人年二十者四日一泻，三十者八日一泻，四十者十六日一泻，五十者二十日一泻，六十者闭精勿泻。若体力犹壮者，一月一泻。凡人气力自有盛而过人者，亦不可抑忍。久而不泻，致生痈疽。若年过六十强，有数旬不得交合，意中平平者，自可闭固也。昔正观初，有一野老，年七十余，诣余云：数日来阳气益盛，思与家妪昼寝，春事皆成，未知垂老有此为善恶耶？余答之曰：是大不祥。子独不闻膏火乎？夫膏火之将竭也，必先暗而后明，明止则灭。今足下年迈桑榆，久当闭精息欲。兹忽春情猛发，岂非反常耶？窃为足下忧之！子其勉欤！后四旬，发病而死。此其不慎之效也。如斯之辈非一。且疏一人以勖将来耳。所以善摄生者，凡觉阳事辄盛，必谨而抑之，不可纵心竭意以自贼也。若一度制得，则一度火灭，一度增油。若不能制，纵情施泻，即是膏火将灭，更去其油，可不深自防所患哉？人少年时不知道，知道亦不能信行之。至老乃知道，便已晚矣，病难养也。晚而自保，犹得延年益寿。若年少壮而能行道者，神仙速矣。或曰：年未六十，当闭精守一为可否？曰：不然。男不可无女，女不可无男。无女则意动，意动则神劳，神劳则损寿。若念真正无可思者，则大佳长生也，然而万无一有。强抑郁闭之难持易失，使人漏精尿浊，以致鬼交之病，损一而当百也。
《古今医统》多男三炼法曰：天地闭，万物匝。男女秘，百嗣发。闭秘之法不可传，传之匪人天必罚。
 【 闭者，闭藏之义。在天地如冬时气化，畜藏不施；在人如固闭精气，一不妄泄。故万物百嗣生育之多也。此二仪阖辟之机，品物流形之妙，天人感通，生成一道，上达自能心悟，下士不可言传。】 
左右掌连心，心火暗能达。分主客，各相擦。
 【 言手心与心脉相通。右手掌擦左手心，则左为主而右为客；左手掌擦右手心，则右为主而左为客。此乃运火于脐之术。心火归脐，与肾相接合，和而不走，则坎离交媾，真元自固，而谷神可灵矣。夫谷神者，虚而能应，感而遂通者也。谷神灵则剑气刚劲，谷神弱则剑气锋委。此男女相感，机气发动，自然之妙。】 
数用重阴六十八，须知十减四七五。
 【 此相擦之数也。如一遍六十八，二遍五十八，三遍四十八，四遍三十八，五遍二十八，是擦以十减，五遍递减至四七之数也。其遍至七八九遍，皆擦二十八遍而止。】 
莫教火候过离下。
 【 离属心，离下则属肾，言勿使火太过反动精也。】 
一擦一度伏脐间，九九老阳互相压。又知九息上增九，八十一息纯干卦。
 【 言擦一次，即将手伏压脐中，令热气入脐中。鼻中呼吸，每次九息，是息以九增。如一遍九息，二遍十八，三遍二十七，九遍渐增至八十一息也。干数用九，九九则为纯干之卦。心火属阴，故擦用重阴；肾气属阳，故息取老阳。其法于子后入室，盘坐良久，心定气平，以左手仰置左膝上，用右手心擦之六十八遍；即以左手心伏于脐间，而以右手压于左手之上，鼻中呼吸九息，用意存想，使息息归脐，此第一度。却以右手仰置右膝上，用左手心擦之，减十遍，即五十八遍；即以右手心伏于脐间，而以左手压于右手之上，鼻中呼吸增九息，成一十八息，亦用意存想，使息息归脐，此第二度。以后左右换手上下伏压，存想俱同，但擦以十减，压以九增，共九度而足。如此四十九日，祖气足，方可取鼎。】 
春夏秋冬名四时，二十四气尸生化，三五七九夺气机。一夺一吸深取之，周而复始天不违。
 【 此房中之术，言采夺女气之机也。三五七九皆阳数，言与女交时，但至四数，皆深入其中，上以鼻吸，下以胁提而夺取也，是女之气过我也。周而复始者，三五七九既毕，而又再从三起也。周天之数三百六十，三五七九共二十四数，以合二十四气。交时先仰行六遍，每遍二十四，得数百四十有四；后合行九遍，每遍亦二十四，得二百一十有六，共成三百六十，以合周天之数，此妙理也。仰合即天地否泰，男女上下，互相迭施之道。】 
坎水常胜离，离火易焚灭。仙草占先春，得阳阴复结。浓煎湿注参仙诀。离火纔欲然，满口莫入咽。漱无声，吐无决。暖席取溺壶，徐将肝火泻。心慵作曝蟆，虚脊凡七跌。功成敌万人，真元莫浪泄。
 【 离火易焚者，言男子之精易动。待其将动之时，即将浓浓温茗满口含之，缓漱慢吐，不可使耳闻之。又取夜壶小便以泻肝火；又作虾蟆仰曝之状，以两足两手着床席，举脊向上跌凡七次，则精即上升而不走矣。】 
要算坎，水潮生。月信进，我退投；月信退，我进接。一二炼法不可缺。更有一言须口说，左男右女肩间截。
【 言遇女子癸水生时，必俟其三日潮退，方与之交合。一二炼法，指夺气机等法而言。左男右女肩间截者，此生男之诀也。女子怀胎，在左为男，在右为女。男子将泄之精，必要向女子偏左施之。仍以手向女子左肩上截一掌，女子左边气即上缩，精髓入左必胎男矣。】 
此是多男三炼法。六炼可长生，九炼能飞越。约尔他年逢建业。
 【 阴阳二气之运，坎离八卦之门，天地之大，尽于是焉。天地生人，物之散殊，亦尽于是焉。故离火易然，坎水易竭。阴阳动静，杂揉不剂，真元不固，谷神不灵矣。兹三炼法，《易》谓天地絪缊，万物化醇。非天人合一耶？】 
采阴诀。树衰培土，阳衰阴补。含育元气，慎莫失度。 【 注云无情。】 若木至衰朽，即尘土培之。尚得再荣，又见以嫩枝接续，老树亦得长生。却为芳嫩，用意推理，阳衰阴补，是以宜之。衰阳以少阴补而不失，取其元气津液，引于我身，即颜复童矣。童男少女，正气未散，元和才一，遇之修炼，其益百倍，切忌自己元气流奔也。

　　医案

《褚氏遗书》曰：建平王妃姬等，皆丽而无子，择良家未笄女入御，又无子。问曰：求男有道乎？澄对之曰：合男女必当其年，男虽十六而精通，必三十而娶；女虽十四而天癸至，必二十而嫁。皆欲阴阳气完实而后交合，则交而孕，孕而育，育而为子，坚壮强寿。今未笄之女，天癸始至，已近男色，阴气早泻，未完而伤，未实而动，是以交而不孕，孕而不育，育而子脆不寿。此王之所以无子也。然妇人有所产皆女者，有所产皆男者。大王诚能访求多男妇人，谋置宫府，有男之道也。王曰：善。未再期，生六男。夫老阳遇少阴，老阴遇少阳，亦有子之道也。

《身经通考》曰：王完虚公服万灵至宝仙酒两月，随获三胎。三仆服之，皆孕。内一人六十，妇五十二矣，已绝产念，二年亦孕，则尤异也。邹平县一人，精清无子，服之生一男。
古今图书集成医部全录卷三百三十五

　伤寒门

　　黄帝素问

　　　上古天真论

上古圣人之教下也，皆谓之虚邪贼风，避之有时，恬惔虚无，真气从之，精神内守，病安从来？
【 注　上古之人，得圣人之教化，内修养生之道，外避贼害之邪，所以年皆度百岁而动作不衰。】 

　　　生气通天论

因于寒，欲如运枢，起居如惊，神气乃浮。
 【 注　因于寒而吾身之阳气，当如运枢以外应。邪客在门，故起居如惊，而神气乃浮，出以应之。】 
故风者，百病之始也。清静则肉腠闭拒，虽有大风苛毒，弗之能害，此因时之序也。
 【 注　此因四时之序而能顺养者也。】 
风客淫气，精乃亡，邪伤肝也。
 【 注　风为阳邪，客于肤表，则淫伤于气。阳气伤则阴寒，精自出。风木之邪，内通肝气，肝主藏血，肝气受邪，则伤其血矣。】 
因于露风，乃生寒热。是以春伤于风，邪气留连，乃为洞泄；夏伤于暑，秋为痎疟；秋伤于湿，上逆而欬发为痿厥；冬伤于寒，春必温病。
【 注　阴阳不能固密，则在天阴阳之邪，伤吾身之阴阳而为寒热病矣。洞泄上逆而欬，乃阴阳上下之相乘也。痎疟温病，乃阴阳出入之气也。】 

　　　热论

黄帝问曰：今夫热病者，皆伤寒之类也。或愈或死，其死皆以六七日之间，其愈皆以十日以上者，何也？不知其解，愿闻其故！岐伯对曰：巨阳者，诸阳之属也。其脉连于风府，故为诸阳主气也。人之伤于寒也，则为病热。热虽甚不死。其两感于寒而病者，必不免于死。
 【 注　外淫之邪始伤表阳，皆得阳气以化热，故曰凡病热者，皆伤寒之类也。死于六七日之间者，六经之气已终，而不能复也。愈于十日已上者，七日不作再经，十三日六气已复，故愈。本寒邪而反为热病，反以凉药治之，是病太阳之标热，而不病天之阴寒，是以热虽甚不死也。伤寒一日太阳受之，二日阳明，三日少阳，是阴寒之邪，得阳气以化热，虽传入于三阴，而亦为热病。七日来复于太阳，不作再经，而其病自愈。若两感于寒者，阴阳交逆，荣卫不通，故不免于死。】 
帝曰：愿闻其状！岐伯曰：伤寒一日，巨阳受之，故头项痛，腰脊强。二日，阳明受之，阳明主肉，其脉侠鼻，络于目，故身热目疼而鼻干，不得卧也。三日，少阳受之，少阳主胆，其脉循胁，络于耳，故胷胁痛而耳聋。三阳经络皆受其病，而未入于脏脏：《素问》热论新校正云：『按全起云，脏作「腑」。《太素》亦作「腑」』。者，故可汗而已。四日，太阴受之，太阴脉布胃中，络于嗌，故腹满而嗌干。五日，少阴受之，少阴脉贯肾，络于肺，系舌本，故口燥舌干而渴。六日，厥阴受之，厥阴脉循阴器而络于肝，故烦满而囊缩。三阴三阳，五脏六腑皆受病，荣卫不行，五脏不通则死矣。其不两感于寒者，七日，巨阳病衰，头痛少愈；八日，阳明病衰，身热少愈；九日，少阳病衰，耳聋微闻。十日，太阴病衰，腹减如故则思饮食；十一日，少阴病衰，渴止不满，舌干已而嚏。十二日，厥阴病衰，囊纵少腹微下，大气皆去，病日已矣。
【 注　太阳之气主皮毛，故伤寒一日太阳受之。阳气在上，故头项痛。背为阳，故腰脊强。阳明之气主肌肉。身热者，病阳明之气也。病虽在气，而阳明之脉，侠鼻络目属胃，故目疼鼻干。胃不和，故不得卧也。少阳之气，主枢主胆，胆气升则诸阳之气皆升。胷胁痛而耳聋者，病在气，而见有形之经证也。三阳皆受邪热之病，然在形身之外，而未入于里阴，故可汗而解也。六气相传，虽入于里阴，而皆为热证，故嗌干而口燥渴也。厥阴木火主气，故烦满。脉循阴器，故囊缩。荣卫血气皆伤，以致脏腑俱病，故不免于死。若止于气分相传，六日已周，七日来复则渐愈也。】 
帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。
 【 注　病传六气，故当调其六经。经气和调，则荣卫运行，而不内干脏腑矣。前三日在阳分，故当从汗解；后三日在阴分，故当从下解。】 
帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者，皆病已衰而热有所藏。因其谷气相薄，两热相合，故有所遗也。帝曰：善。治遗奈何？岐伯曰：视其虚实，调其逆从，可使必已矣。
 【 注　脉浮者以汗解之，脉沉者以下解之，是谓调其逆从也。】 
帝曰：病热当何禁之？岐伯曰：病热少愈，食肉则复，多食则遗，此其禁也。
帝曰：其病两感于寒者，其脉应与其病形何如？岐伯曰：两感于寒者，病一日则巨阳与少阴俱病，则头痛口干而烦满；二日则阳明与太阴俱病，则腹满身热，不欲食，谵语，三日则少阳与厥阴俱病，则耳聋囊缩剩疂{不入，不知人；六日死。
 【 注　表里阴阳，俱受其邪，脏腑皆病，荣卫不行，故尽气终而死也。】 
帝曰：五脏已伤，六腑不通，荣卫不行，如是之后，三日乃死，何也？岐伯曰：阳明者，十二经脉之长也，其血气盛，故不知人。三日其气乃尽，故死矣。凡病伤寒而成温者，先夏至日者为病温，后夏至日者为病暑。暑当与汗皆出，勿止。
 【 注　荣卫血气，脏腑精神，皆腑明之所资生。如胃气先绝者，不待六气之终，三日乃即死矣。凡伤于寒则为热病者，此即病之伤寒也。如邪气留连而不即病，至春时阳气外出，邪随正出而发为温病。】 

　　灵枢经

　　　邪气脏腑病形篇

黄帝问于岐伯曰：邪气之中人也，奈何？岐伯答曰：邪气之中人高也。黄帝曰：高下有度乎？岐伯曰：身半以上者，邪中之也；身半以下者，湿中之也。故曰：邪之中人也，无有常，中于阴则溜于腑，中于阳则溜于经。
 【 注　邪气者，风雨寒暑，天之邪也，故中人也高。湿乃水土之气，故中身半以下。然无有恒常，或中于阴，或中于阳；或溜于经，或溜于腑，或入于脏。】 
黄帝曰：阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，其故何也？岐伯曰：诸阳之会，皆在于面。中人也，方乘虚时，及新用力。若饮食汗出，腠理开而中于邪，中于面则下阳明，中于项则下太阳，中于颊则下少阳，其中于膺背两胁亦中其经。黄帝曰：其中于阴，奈何？岐伯答曰：中于阴者，常从臂胻始。夫臂与胻，其阴皮薄，其肉淖泽，故俱受于风，独伤于阴。黄帝曰：此故伤其脏乎？岐伯答曰：身之中于风也，不必动脏。故邪入于阴经，则其脏气实。邪气入而不能容，故还之于腑。故中阳则溜于经，中阴则溜于腑。
【 注　上下左右，头面手足也。或在于头面而中于阳，或在臂胻而中于阴，故无有常恒也。诸阳之会，皆在于面者，精阳之气，皆上于面而走空窍也。中于面则下阳明，中于项则下太阳，中于颊则下少阳，此三阳络脉所循之处。外之皮肤，即三阳之分部。下者，谓三阳皮部之邪，下入于三阳之经，故曰中于阳则溜于经。臂胻者，手背足胻之内侧，乃三阴络脉所循之处。外侧为阳，内侧为阴。其阴皮薄，其肉淖泽，故中于阴者，常从臂胻始。邪入于经，其脏气实，邪气入而不能容，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】 
黄帝曰：邪之中人脏，奈何？岐伯曰：愁忧恐惧则伤心，形寒饮冷则伤肺。以其两寒相感，中外皆伤，故气逆而上行。有所堕坠，恶血留内。若有所大怒，气上而不下，积于胁下则伤肝。有所击仆，若醉入房，汗出当风则伤脾。有所用力举重，若入房过度，汗出浴水则伤肾。黄帝曰：五脏之中风奈何？岐伯曰：阴阳俱感邪，乃得往。黄帝曰：善哉！
 【 注　夫邪中于阴而溜腑者，脏气实也。脏气者，神气也。神气内藏则血脉充盛。若脏气内伤，则邪乘虚而入矣。风为百病之长，善行而数变，阴阳俱感，外内皆伤也。】 
黄帝曰：邪之中人，其病形何如？岐伯曰：虚邪之中身也，洒淅动形。正邪之中人也，微先见于色，不知于身，若有若无，若亡若存，有形无形，莫知其情。黄帝曰：善哉！
 【 注　虚者，八正之虚邪气。形者，皮肉筋脉之有形。】 

　　　热病篇

热病不知所痛，耳聋不能自收，口干，阳热甚，阴颇有寒者，热在髓，死不可治。
热病已得汗而脉尚躁盛，此阴脉之极也，死。其得汗而脉静者，生。热病者，脉尚躁而不得汗者，此阳脉之极也，死。脉盛躁得汗静者，生。
 【 注　外虽汗出，而里热不解，此内热之极也，死。其得汗而脉静者，热已清而脉平和，故生。热病者，脉尚躁病外因之热而及于经也。不得汗者，不得从乎外解，此外热之极也，故死。脉盛躁得汗而脉静者，外淫之邪从表汗而散，故生。】 

　　　论勇篇

黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病或皆不病，其故何也？少俞曰：帝问何急？黄帝曰：愿尽闻之！少俞曰：春青风，夏阳风，秋凉风，冬寒风。凡此四时之风者，其所病各不同形。黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚固，不伤于四时之风。其皮薄而肉不坚，色不一者，长夏至而有虚风者，病矣；其皮厚而肌肉坚者，长夏至而有虚风，不病矣。其皮厚而肌肉坚者，必重感于寒，内外皆然，乃病。
【 注　薄皮弱肉，则脏真之气虚，不能胜四时之虚风矣。不伤于四时之风者，谓土旺于四季也。不病长夏之风者，谓上主于长夏也。设有皮厚肉坚，而伤于四时之风者，必重感于寒也。】 

　　　百病始生篇

黄帝问于歧伯曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下，三部之气所伤异类。愿闻其会。歧伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫泆，不可胜数。
 【 注　清气在下者，言清湿地气之中人也必从足始，故清气在下也。是风雨清湿之邪病在外，而伤于形之上下。喜怒不节，则伤脏而病起于阴。】 

　　扁鹊难经

　　　外感

何以知中风得之？然。其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热胁下满痛，其脉浮大而弦。
何以知伤寒得之？然。当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热洒洒恶寒，甚则喘欬，其脉浮大而濇。
伤寒有几？其脉有变否？然。伤寒有五，有中风，有伤寒，有湿温，有热病，有温病。其所苦各不同。中风之脉，阳浮而滑，阴濡而弱；湿温之脉，阳浮而弱，阴小而急；伤寒之脉，阴阳俱盛而紧濇；热病之脉，阴阳俱浮，浮之而滑，沉之散濇；温病之脉，行在诸经，不知何经之动也，各随其经所在而取之。
伤寒，有汗出而愈，下之而死者；有汗出而死，下之而愈者。何也？然。阳虚阴盛，汗出而愈，下之即死；阳盛阴虚，汗出而死，下之而愈。

　　伤寒论 【 汉?张机】 

　　　太阳经上篇 【 凡风伤卫之证，列于此篇，法五十三条。】 

 【 喻昌曰：王叔和当日编次仲景《伤寒论》以辨痉湿暍脉证为第一，以辨太阳病脉证为第二。谓痉湿暍虽太阳经之见证，然宜应别论，故列之篇首。此等处最不妥当。岂有别论反在正论之前者？况既应别论，即当明言所指，而故虚悬其篇，此叔和不究心之弊也。至于太阳经中，一概混编合病、并病、温病、坏病、过经不解病，以及少阳诸病，如理棼丝，不清其脉，寸寸补接，所以不适于用，徒令观者叹息，此更叔和不究心之弊也。宋?林亿、成无己辈，以脉法及伤寒例居前，次痉湿暍，次太阳病，分上中下三篇，其意以桂枝证、麻黄证汇上篇，大青龙证及汗后下后诸证汇中篇，结胷及痞证汇下篇，究竟上篇混中下，下篇混上中，不能清也。更可笑者，下篇结胷例中，凡系结字一概收入，如阳微结、阴微结、脉代结之类，悉与结胷同汇。尤可笑者，上篇第六条伤寒大义，未及什一，何所见即汇温病？中篇、下篇太阳本证未及什七，何所见即汇少阳证及合病、并病、过经不解诸病？如此割裂原文，后人纵思研穷，无门可入矣。夫足太阳膀胱病，主表也。而表有营卫之不同，病有风寒之各异。风则伤卫，寒则伤营，风寒兼受则营卫两伤。三者之病，各分疆界。仲景立桂枝汤、麻黄汤、大青龙汤，鼎足大纲三法，分治三证。风伤卫则用桂枝汤，寒伤营则用麻黄汤，风寒两伤营卫则用大青龙汤。用之得当，风寒立时解散，不劳余力矣。乃有病在卫而治营，病在营而治卫，病在营卫而治其一遗其一，与夫病已去营卫而复汗，病未去营卫而误下，以致传经错乱，展转不已。源头一差，末流百出。于是更出种种节目，辅三法而行。正如八卦之有六十四卦，八阵之有六十四阵，分统于干、坤、震、巽、坎、离、艮、兑、天、地、风、云、龙、虎、鸟、蛇之下，始得井井不紊。仲景参伍错综，以尽病之变态，其统于桂枝、麻黄、青龙三法，夫复何疑？但文辞奥约，义例互陈，虽颖敏之士，读之不解其意。实繇当时编次潦草胡涂，不察来意。仲景一手一目，现为千手千目，编者反将千手千目，掩为一手一目，悠悠忽忽，沿习至今。昌不得已而僭为《尚论》，太阳经中仍分三篇，以风伤卫为上篇，寒伤营为中篇，风寒两伤营卫为下篇。一一以肤浅之语，括大义于前，明奥旨于后。其温病合病等名，逐段清出，另立篇目。俾读者了无疑惑于心，庶随所施而恰当矣。】 
太阳之为病，脉浮头项强痛而恶寒。
 【 注　先挈太阳病之总脉总证，统中风伤寒为言也。太阳膀胱经，乃六经之首，主皮肤而统营卫，所以为受病之始。】 
病有发热恶寒者，发于阳也。无热恶寒者，发于阴也。发于阳者，七日愈。发于阴者，六日愈。以阳数七，阴数六也。
 【 注　风为阳，卫亦阳，故病起于阳。寒为阴，营亦阴，故病起于阴。无热恶寒，指寒邪初受未郁为热而言也。少顷郁勃于营间，则仍发热矣。病发于阳，其愈宜速。乃六日传经已尽，必至七日方愈者，阳数七，主进故也。病发于阴，其愈宜迟。乃至六日经尽即愈者，阴数六，主退故也。】 
太阳病，头痛至七日以上自愈者，以行其经尽故也。若欲再作经者，针足阳明，使经不传则愈。
 【 注　七日而云已上者，该六日而言也。六日传至厥阴，六经尽矣。至七日，当再传太阳。病若自愈，则邪已去尽不再传矣。设不愈，则七日再传太阳，八日再传阳明。故针足阳明，以竭其邪，乃得不传也。在他经则不然。盖阳明中土，万物所归，无所复传之地，邪易解散故耳。然必针以竭其邪，始得归并阳明，不犯他界也。旧谓夺其传路而遏之，则经经皆可遏矣，何独取阳明也哉？】 
太阳病欲解时，从巳至未上。
 【 注　凡病欲解之时，必从其经气之王。太阳者盛阳也，故从巳午未之王时而病解。】 
欲自解者，必当先烦，乃有汗而解。何以知之？脉浮，故知汗出解也。
 【 注　天地郁蒸而雨作，人身烦闷而汗作，气机之动也。气机一动，其脉必与其证相应，故脉浮而邪还于表，才得有汗，而外邪尽从外解。设脉不以浮应，则不能作汗，其烦即为内入之候，又在言外矣。已上四条，先挈太阳经，始病终愈，风寒之总法。】 
太阳病发热汗出，恶风脉缓者，名为中风。
 【 注　既有第一条脉浮头项强痛恶寒之总证，更加发热汗出，恶风脉缓，则其病乃是触冒于风所致，即名中风。中字与伤字无别，即谓伤风亦可。风性属阳，从卫而入，以卫为阳气所行之道，从其类也。此一条又中风病之总称，以后凡言中风病三字，而发热汗出，恶风脉缓，即括在内。】 
太阳中风，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。
 【 注　阳浮阴弱，与下文卫强营弱同义。阳浮者，阳邪入卫，脉必外浮。阳性本热，风又善行，所以发热快捷，不待闭郁自发也。阴弱者，营无邪助，比卫不足，脉必内弱，阴弱不能内守，阳强不为外固，所以致汗直易，不待覆盖自出也。啬啬恶寒，内气馁也。淅淅恶风，外体疏也。虽寒与风并举，义重恶风。恶风未有不恶寒者，所以中篇伤寒证中亦互云恶风，又见恶寒未有不恶风者。后人相传谓伤风恶风，伤寒恶寒，苟简辨证，误人多矣。翕翕发热，乃气蒸湿润之热，比伤寒之干热不同。鼻鸣者，阳邪上壅也。干呕者，阳邪上逆也。故取桂枝汤解散肌表之阳邪，而与发汗驱出阴寒之法，迥乎角立也。】 
服已须臾，歠热稀粥一升余，以助药力；温覆令一时许，遍身漐漐似有汗者，益佳。不可令如水流漓，病必不除。若一服汗出病痊，停后服，不必尽剂。若不汗，重服，依前法。又不汗，后服小促役其间，半日许，令三服尽。若病重者，一昼一夜服，周时观之；服一剂尽，病证犹在者，更作服；若汗不出者，乃服至二三剂。禁生冷、粘滑、肉面、五辛、酒酪、臭恶等物。
 【 注　桂枝气味俱薄，服过片顷，其力即尽，所以能解肌者，妙用全在歠稀热粥以助药力。谷气内充则邪不能入，而热歠以继药之后则邪不能留，法中之法若此。按卫行脉外，风伤卫之证，皆伤其外。外者肌肤也。故但取解肌以散外，不取发汗以内动血脉，更不取攻下以内动脏腑。所以服桂枝时，要使周身漐漐然似乎有汗者，无非欲其皮间毛窍暂开而邪散也。然恐药力易过，又借热稀粥以助其暖。如此一时之久，肌窍不致速闭，则外受之邪尽从外解，允为合法矣。不识此意者，汗时非失之太过，即失之不及。太过则邪未入而先扰其营，甚则汗不止而亡阳；不及则邪欲出而早闭其门，必致病不除而生变。】 
桂枝本为解肌。若其人脉浮紧，发热汗不出者，不可与也。当须识此，勿令误也。
 【 注　已见寒伤营之脉证，即不可误用风伤卫之治法，用之则寒邪漫无出路，留连肉腠，贻患无穷，故为首禁。】 
凡服桂枝汤吐者，其后必吐脓血也。
 【 注　桂枝辛甘，本胃所爱，服之反吐，其人湿热素盛可知矣。湿热素盛，更服桂枝，则两热相合，满而不行，势必上逆而吐。吐逆则其热愈淫溢于上焦，蒸为败浊，故必吐脓血，此一大禁也。其误服未至于吐者，上焦清气未伤，热虽渐消，亦蹈险矣。】 
酒客病不可与桂枝，得汤则呕，以酒客不喜甘故也。
 【 注　酒为湿热之最，故即于上条文意，重引酒客以示戒。呕、吐乃互词，勿泥。按辛甘发散为阳，《内经》之旨也。仲景遵之制方，重申辛甘之戒，可谓虑周千变矣。如酒客平素湿与热搏结胷中，才挟外邪必增满逆，所以辛甘之法不可用。用辛凉以彻其热，辛苦以消其满，自不待言矣。后人不察，偏诋桂枝为难用。葛根虽酒客所宜，然犯太阳经禁，又不可用。】 
发汗后，水药不得入口为逆。若更发汗，必吐下不止。
 【 注　此一条从来诸家错会，扯入桂枝四禁，谓已用桂枝致逆，若更用桂枝则其变愈大，粗疏极矣！盖为逆是言水逆，未尝说到其变愈大为凶逆也。且原文不云更与桂枝而云更发汗者，见水药俱不得入，则中满已极，更发汗以动其满。凡是表药皆可令吐下不止，不独是桂枝当禁。所以仲景于太阳水逆之证，全不用表药，惟用五苓散以导水，服后随溉热汤以取汗，正与此条互相发明也。设只单禁桂枝，将麻黄、葛根、柴胡等类，在所不禁而误用，以致吐下不止，恬不知为犯禁矣。】 
太阳病头痛发热，汗出恶风者，桂枝汤主之。
 【 注　头痛见第一条，发热汗出恶风见第六条，重互其文，以叮咛辨证用法，首宜识此也。】 
大阳病外证未解，脉浮弱者，当以汗解，宜桂枝汤。
 【 注　浮弱即阳浮阴弱之谓。外证未解，脉见浮弱，即日久必当以汗解。然汗解必当遵桂枝汤之法，不可误行发汗之法也。至于不可误下，更不待言。】 
太阳病发热汗出者，此为营弱卫强，故使汗出。欲救邪风者，宜桂枝汤主之。
 【 注　卫得邪助而强，营无邪助，故为弱也。即前阳浮阴弱之义，而重挈明之耳。须知营弱与血虚无涉，邪风即风邪，勿凿看。】 
病人脏无他病，时发热自汗出而不愈者，此为卫气不和也。先其时发汗则愈，宜桂枝汤主之。
 【 注　脏无他病四字，櫽括人身宿病，即动气不可发汗亦在内。见里无病而但表中风邪，乃有汗出不愈者，必是卫气不和也。设入于营，则里已近灾，未可宴然称无病矣。时发热者，有时发热，有时不热也。故先于未发热时，主用解肌之法，邪自不留也。】 
病尝自汗出者，此为营气和。营气和者外不谐，以卫气不共营气和谐故尔。以营行脉中，卫行脉外，复发其汗，营卫和则愈，宜桂枝汤。
 【 注　此明中风病，所以卫受邪风营反出汗之理，见营气本和，但卫强不与营和，复发其汗，俾风邪从肌窍外出，斯卫不强而与营和，正如中酒发狂，酒去其人帖然矣。营受寒邪，不与卫和，宜麻黄汤亦然。】 
太阳病，初服桂枝汤反烦不解者，先刺风池、风府，却与桂枝汤则愈。
 【 注　中风之证，凡未传变者，当从解肌，舍解肌无别法也。然服桂枝汤以解肌而反加热闷者，乃服药时不如法也。其法维何？即歠热稀粥以助药力，不使其不及，但取周身漐漐微似有汗，不使其太过之谓也。此云服汤反烦者，必微似汗亦未得，肌窍未开，徒用药力，引动风邪，漫无出路，势必内入而生烦也。刺风池、风府，以泻风热之暴甚，后风不继，庶前风可熄，更与桂枝汤引之外出则愈矣。可见解肌当如法也。】 
风家表解而不了了者，十二日愈。
 【 注　风家表解，已用桂枝汤之互词也。用桂枝汤表解，已胜其任矣。而不了了者，风为阳邪，卫为阳气，风邪虽去，而阳气之扰攘未得遽宁，即欲治之无可治也。七日不愈，俟十二日则余邪尽出，正气复理必自愈矣。见当养静以需，不可喜功生事也。已上七条，曲尽用桂枝汤妙义。一条辨用桂枝之证；二条辨用桂枝之脉；三条辨卫强营弱，宜用桂枝两和营卫；四条辨卫气不和，宜在未发热前，用桂枝和卫；五条辨营气不和，宜仍用桂枝和卫；六条辨阳邪炽盛，服桂枝转烦者，先刺风穴，再行桂枝；七条辨用桂枝表已解，宜俟勿药。】 
中风发热，六七日不解而烦，有表里证，渴欲饮水，水入则吐者，名曰水逆，五苓散主之。多服暖水，汗出愈。
 【 注　伤风证原有汗。以其有汗也，延至日久，不行解肌之法，汗出虽多，徒伤津液，表终不解，转增烦渴，邪入于腑，饮水则吐者，名曰水逆。乃热邪挟积饮上逆，以故外水格而不入也。服五苓散后，频溉热汤，得汗则表里俱解。盖表者阳也，里之属腑者亦阳也，所以一举两得也。然亦以未经误治，邪不内陷，故易为力耳。】 
太阳病发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮小，便不利，微热消渴者，与五苓散主之。
 【 注　不行解肌，反行发汗，致津液内耗，烦躁不眠，求救于水。若水入不解，脉转单浮，则无他变，而邪还于表矣。脉浮本当用桂枝，何以变用五苓耶？盖热邪得水，虽不全解，势必衰其大半，所以邪既还表，其热亦微，兼以小便不利，证成消渴则腑热全具，故不从单解而从两解也。凡饮水多而小便少者，谓之消渴。里热炽盛，何可复用桂枝之热？故导湿滋干清热，惟五苓有全功耳。】 
太阳病发汗，汗出不解，其人仍发热，心下悸，头眩身瞤动，振振欲擗地者，真武汤主之。
 【 注　此本为误服大青龙汤因而致变者立法。然阳虚之人，才发其汗，便出不止，即用麻黄火刦等法，多有见此证者。所以仲景于桂枝汤中，垂戒不可令如水流漓，益见解肌中且有逼汗亡阳之事矣。太阳下篇大青龙证中垂戒云：若脉微弱汗出恶风者不可服，服之则厥逆，筋惕肉瞤，正与此段互发。振振欲擗地五字，形容亡阳之状如绘，诸家竟不加细绎，妄取《诗经》注擗拊心貌为解。噫！是何言欤？仲景论中心下悸，欲得人按，与夫叉手自冒心间，且与拊心之义不协，何得妄指擗地为拊心耶？盖擗者辟也，避也。汗出过多，卫气解散，其人似乎全无外廓，故振振然四顾彷徨无可置身，思欲辟地而避处其内也。阴证似阳者，欲坐井中，避热就冷也。汗多亡阳者，欲入土中，避虚就实也。试观婴孩出汗过多，神虚畏怯，尝合面偎入母怀者，岂非振振欲擗地之一验乎？从来皆以为惊风误治，实繇未透伤寒证中之大关耳。】 
太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。
 【 注　大发其汗，致阳气不能卫外为固，而汗漏不止，即如水流漓之互词也。恶风者，腠理大开，为风所袭也。小便难者，津液外泄而不下渗，兼以卫气外脱而膀胱之化不行也。四肢微急，难以屈伸者，筋脉无津液以养，兼以风入而增其劲也。此阳气与阴津两亡，更加外风复入，与前条亡阳一证微细有别，故用桂枝加附子，以固表驱风而复阳敛津也。】 
太阳病中风，以火刧发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难，阴阳俱虚竭，身体则枯燥，但头汗出剂颈而还，腹满而喘，口干咽烂，或不大便，久则讝语，甚者至哕，手足躁扰，捻衣摸床，小便利者，其人可治。
 【 注　风，阳也，火亦阳也，邪风更被火热助之，则血气沸腾，所以失其常度。热势弥漫，所以蒸身为黄。然阳邪盛于阳位者，尚或可从衄解，可从汗解，至于阳邪深入阴分，势必刧尽精津，所以剂颈以下，不能得汗，口干咽烂，肺焦喘促，身体枯燥，小便难，大便秘，手足扰动，讝妄哕逆，乃是一团邪火，内炽真阴，顷刻立尽之象，有非药力所能胜者。必其人小便尚利，阴未尽伤，始得以行驱阳救阴之治也。噫！亦危矣！按仲景以小便利一端，辨真阴之亡与未亡最细。盖水出高源，小便利则津液不枯，肺气不逆可知也。肾以膀胱为腑，小便利则膀胱之气化行，肾水不枯可知也。再按此证，阳邪挟火，扰乱阴分而亡其阴，与前二条亡阳证，天渊悬绝。观阳盛欲衄身体枯燥等语，明是失汗所致，失汗则阳必内入，何反外亡耶？注家泥阴阳俱虚竭一语，遂谓小便利者，阴未甚虚，则阳犹可回，是认可治为回其阳，大失经旨。不知此证急驱其阳，以存阴气之一线，尚恐不得，况可回阳以更刧其阴乎？且头汗乃阳邪上壅，不下通于阴，所以剂颈以下，不能得汗。设见衄血则邪从衄解，头间且无汗矣；设有汗则邪从汗解，又不衄矣。后条火邪深入必圊血一证，亦似身体枯燥而不得汗者，必致圊血，设有汗便不圊血矣。读古人书，全要会意，岂有得汗而加衄血圊血之理哉？又岂有遍身无汗而头汗为亡阳之理哉？】 
太阳病二日反躁，反熨其背而大汗出，火热入胃，胃中水竭躁烦，必发讝语。十余日振栗自下利者，此为欲解也。故其汗从腰已下不得汗，欲小便不得，反呕欲失溲，足下恶风，大便硬，小便当数而反不数，及多大便已，头卓然而痛。其人足心必热，谷气下流故也。
 【 注　火邪入胃中十余日不解，忽振栗自下利者，火邪从大肠下奔，其候本为欲解，然而不解者，以从腰已下不得汗，邪虽下走，终不外走，故不解也。上条从颈已下不得汗，其势重；此从腰已下不得汗，其势较轻。足下恶风，见阳邪但在下也。小便不得，见阳邪闭拒阴窍也。与不得汗正同，所以大便亦硬。益见前之下利为火势急奔，火势衰减则仍硬也。反呕者，邪欲从上越也。欲失溲者，邪欲从前阴出也。皆余邪欲散之征也。胃火既减，小便当数复不数，则津液可回，及至津回肠润，则久积之大便必尽出矣。大便出多，则小便之当数者始数矣。肠胃之间，邪热既散而不留，则腰已下之得汗，并可知矣。得汗则阴分之阳邪，尽从外解，然后身半已下之阴气得上而反头痛，身半已上之阳气得下而反足心热。欲愈之状，尚类病状，火邪助虐为何如哉？】 
太阳病以火熏之不得汗，其人必躁，到经不解，必清血，名为火邪。
 【 注　火邪入胃，胃中水液多者，必奔迫下利，其渐解悉如上条矣。若胃中津液素乏之人，复受火邪，则漫无可御，必加躁扰不宁，繇是深入血室而圊血也。盖阳邪不从汗解，得以袭入阴中，动其阴血，倘阳邪不尽，其圊血必无期止，故申之曰名为火邪，示人以治火邪，而不治其血也。】 
微数之脉，慎不可灸。因火为邪，则为烦逆，追虚逐实，血散脉中。火气虽微，内攻有力，焦骨伤筋，血难复也。
 【 注　脉微而数，阴虚多热之征也。此而灸之，则虚者益虚，热者益热，不至伤残不止矣。凡病皆然，不独伤寒宜戒也。】 
烧针令其汗，针处被寒核起而赤者，必发奔豚，气从少腹上冲心者，灸其核上各一壮，与桂枝加桂汤更加桂。
 【 注　奔豚者，肾邪也。肾邪一动，势必自少腹上逆而冲心，状若豕突，以北方亥位属猪故也。北方肾邪，惟桂能伐之，所以用桂三倍，加入桂枝汤中，外解风邪，内泄阴气也。尝即此例推之，凡发表误入寒药，服后反加壮热，肌肤起赤块，畏寒，腹痛气逆而喘者，或汗时盖覆未周，被风寒复侵，红肿喘逆，其证同者，用此法良验。】 
太阳病当恶寒发热，今自汗出不恶寒发热，关上脉细数者，以医吐之过也。一二日吐之者，腹中饥，口不能食。三四日吐之者，不喜糜粥，欲食冷食，朝食暮吐。以医吐之所致，此为小逆。
 【 注　解肌之法，解散肌表风邪，全不伤动脾胃，乃天然不易之法也。若舍此而妄用吐法，吐中亦有发散之义，故不恶寒发热。一二日病在太阳，吐之则腹中饥，口不能食。三四日病在阳明，吐之则不喜糜粥，欲食冷食。皆胃气受伤之故也。然且朝食暮吐，脾中之真阳亦伤，而不能消谷，是则外感虽除，脾胃内伤卒未易复，故为小逆也。】 
太阳病吐之，但太阳病当恶寒，今反不恶寒，不欲近衣，此为吐之内烦也。
 【 注　此以吐而伤胃中之阴，较上条两伤脾胃之阴阳者稍轻，故内烦不欲近衣，虽显虚热之证，比关上脉细数，已成虚热之脉者，亦自不同。然以吐而伤其津液，虽幸病不致逆，医者能无过乎？可见用吐法时，亦当相人之津液矣。】 
太阳病外证未解者，不可下也，下之为逆。欲解外者，宜桂枝汤主之。
 【 注　下之为逆，即指结胷等证而言。欲解外者，必无出桂枝一法，叮咛无已之辞也。外邪未解，下必为逆。然则欲下末下之时，亟解其肌，俾下之而不为逆也，不亦可乎！】 
太阳病先发汗不解，而复下之，脉浮者不愈。浮为在外而反下之，故令不愈。今脉浮，故知在外，当须解外则愈，宜桂枝汤主之。
 【 注　已下，其脉仍浮，证未增变者，仍当亟解其外。】 
太阳病下之后，其气上冲者，可与桂枝汤，方用前法。若不上冲者，不可与之
 【 注　误下而阳邪下陷，然无他变，但仍上冲阳位，则可从表里两解之法。故以桂枝汤加于前所误用下药之内，则表邪外出，里邪内出，即用桂枝大黄汤之互词也。若不上冲，则表里两解之法，不可与也。】 
太阳病外证未除而数下之，遂恊热而利，利下不止，心下痞硬，表里不解者，桂枝人参汤主之。
 【 注　误下则致里虚，里虚则外热乘之。变而为利不止者，里虚不守也。痞硬者，正虚邪实中，成滞碍否塞而坚满也。以表未除，故用桂枝以解之。以里适虚，故用理中以和之。此方即理中加桂枝而易其名，亦治虚痞下利之圣法也。】 
太阳病桂枝证，医反下之，利遂不止。脉促者，表未解也。喘而汗出者，葛根黄连黄芩汤主之。
 【 注　太阳病原无里证，但当用桂枝解外。若当用不用而反下之，利遂不止，则热邪之在太阳者，未传阳明之经，已入阳明之腑，所以其脉促急，其汗外越，其气上奔则喘，下奔则泄，故舍桂枝而用葛根，专主阳明之表，加芩连以清里热，则不治喘而喘自止，不治利而利自止，又太阳两解表里之变法也。】 
太阳病下之后，脉促胷满者，桂枝去芍药汤主之。若微恶寒者，去芍药方中加附子汤主之。
 【 注　误下脉促与上条同，以无下利不止汗出等证，但见胷满，则阳邪仍盛于阳位，几与结胷同变。然满而不痛，且诸证未具，胷未结也，故取用桂枝之芳甘，以亟散太阳之邪。其去芍药之意，酸收二字不足尽之，以误下故不敢用，恐其复领阳邪下入腹中也。设微见恶寒，则阳虚已着，而非阳邪上盛之比，去芍药方中即当加附子以回其阳，是虽不言汗出，然繇此条之微恶寒，合上条观之，则脉促胷满喘而汗出之内，原伏有虚阳欲脱之机，故仲景于此条，特以微恶寒三字发其义，可见阳虚则恶寒矣，又可见汗不出之恶寒，即非阳虚矣。伤寒证中，多有下后魄汗不止，而酿亡阳之变者，必于此等处参合以求神髓，庶几可进于道耳。】 
太阳病下之微喘者，表未解故也。桂枝加厚朴杏仁汤主之。喘家作桂枝汤，加厚朴、杏子佳。
 【 注　凡下后利不止而加上气喘急者，乃是上争下夺之象，危候也。但骤病之人，中气足供上下之用，邪尽而喘与利自止。若中气素馁，加以上下交征，立尽之数矣。此证不云下利，但云微喘表未解，则是表邪因误下上逆，与虚证不同，故仍用桂枝以解表，加厚朴、杏仁以利下其气，亦微里之意也。此诀风邪误下作喘，治法之大要。其寒邪误下作喘，当用麻黄、石膏，即此可推。】 
太阳病下之，其脉促不结胷者，此为欲解也。脉浮者，必结胷也。脉紧者，必咽痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，恊热利。脉浮滑者，必下血。
【 注　脉促为阳邪上盛，反不结聚于胷，则阳邪未陷，可勃勃从表出矣，故为欲解也。脉浮者必结胷，即指促脉而申之。见脉促而加之以浮，邪气弥漫于阳位，故必结胷也。浮字贯下四句，见浮而促必结胷，浮而紧必咽痛，浮而弦必两胁拘急，浮而细数必头痛未止，皆太阳本病之脉，故主病亦在太阳之本位。设脉见沉紧，则阳邪已入阴分，但入而未深，仍欲上冲作呕，其无结胷咽痛等证，从可知矣。只因论中省用一个促字，三个浮字，后之读者，遂眩谓紧为下焦，属在少阴，惑之甚矣。观本文下句，即指出沉紧者必欲呕一语，正见前紧字指浮紧言也。沉紧方是阳邪入阴，上逆作呕。岂有浮紧咽痛，反为少阴寒邪上冲之理？明明太阳误下之脉证，何缘插入少阴，爚乱后人耶？至于滑脉居浮沉之间，亦与紧脉同推，故沉滑则阳邪入阴而主下利，浮滑则阳邪正在营分，扰乱其血而主下血也。夫太阳误下之脉，主病皆在阳在表，即有沉紧沉滑之殊，亦不得以里阴名之。】 
太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。
 【 注　邪热搏血，结于膀胱，膀胱者太阳寒水之经也。水得热邪，必沸腾而上侮心火，故其人如狂，见心虽未狂有似乎狂也。血自下者，邪热不留，故愈。若少腹急结，则膀胱之血畜而不行。先解外乃可攻，其攻法亦自不同，必用桃仁增入承气以达血所，仍加桂枝分解外邪，正恐余邪少有未解，其血得以留恋不下耳。】 
太阳病六七日，表证仍在，脉微而沉，反不结胷，其人发狂者，以热在下焦，少腹当硬满，小便自利者，下血乃愈。所以然者，以太阳随经瘀热在里故也，抵当汤主之。
 【 注　此条之证，较前条更重，且六七日表证仍在，曷为不先解其外耶？又曷为攻药中不兼加桂枝耶？以脉微而沉，反不结胷，知邪不在上焦而在下焦也。若少腹硬满，小便自利，则其人之发狂者，为血畜下焦无疑矣，故下其血自愈。然畜血而至于发狂，则热势攻心，桃仁承气不足以动其血，桂枝不足以散其邪，非用单刀直入之将，必不能斩关取胜。盖邪结于胷，则用陷胷以涤饮；邪结少腹，则用抵当以逐血。设非此一法，少腹中所结之血，既不附气而行，更有何药可破其坚垒哉？所以一峻攻斯血去而邪不留，并无借桂枝分解之力耳。】 
太阳病，身黄脉沉结，少腹硬，小便不利者，为无血也。小便自利，其人如狂者，血证谛也，抵当汤主之。
 【 注　此一条乃法中之法也。见血证为重证，抵当为重药，恐后人辨认不清，不当用而误用，与夫当用而不敢用，故重申其义。言身黄、脉沉结、少腹满三者，本为下焦畜血之证，然只现比尚与发黄相邻，必如前条之其人如狂，小便自利，则血证无疑，而舍抵当一法，别无他药可代之矣。然小便不利，何以见其非血证耶？盖小便不利，乃热瘀膀胱，无形之气病，为发黄之候也。小便自利，则膀胱之气化行，然后少腹满者，允为有形之畜血矣。】 
太阳病，小便利者，以饮水多，必心下悸；小便少者，必苦里急也。
 【 注　小便清利，本为邪不在里，若因饮水过多，致小便之利，则水未入腹，先与邪争，必主心下悸也。小便少者，即小便短赤，里证已具之意，但本文云必苦里急，明是谓饮水多而小便少者。邪热足以消水，故直指为里证已急也。以饮水多三字贯下，其旨跃然。】 
大下之后，复发汗小便不利者，亡津液故也，勿治之，得小便利必自愈。
凡病若发汗，若吐若下，若亡血亡津液，阴阳自和者，必自愈。
 【 注　泉之竭矣，不云自中。古今通弊，医事中之操霸术者，其人已亡津液，复强责其小便，究令膀胱之气化不行，转增满硬胀喘者甚多，故宜以不治治之，俟其津液回小便利，必自愈也。于此见汗下恰当，津液不伤，为措于不倾藏于不竭之良图矣。】 
太阳病先下之而不愈，因复发汗，以此表里俱虚，其人因致冒，冒家汗出则自愈。所以然者，汗出表和故也。得里未和，然后下之。
 【 注　神识不清，似有物蒙蔽其外也，所以必须得汗，俾外邪先从外彻，然后辨其二便之和否，再一分解其邪也。然而表里俱虚之证。其两解之法，宜轻而且活，所以说汗出自愈，未尝指定服药也。又说得里未和，然后下之，但示其意，并不出方，后人孰察其遵《内经》虚者责之之义乎？若论用药，表无过桂枝，里无过大柴、五苓矣。】 
太阳病未解，脉阴阳俱停，必先振栗汗出而解。但阳脉微者，先汗出而解；但阴脉微者，下之而解。若欲下之，宜调胃承气汤主之。
 【 注　病久而外邪不解，不过是入阳入阴之二途。既阴阳两停，初无偏胜，可以解矣，犹必先振栗，始得汗出而解，虚可知也。其有不为振汗邪无出机者，辨脉用法，要与初病不同。盖初病皆邪气胜则实之脉，病后皆正气夺则虚之脉，所以最虚之处，便是容邪之处。故阳脉微者，邪乘其阳，汗之而解；阴脉微者，邪乘其阴，下之而解。必须透此一关，始得用药与邪相当，邪去则正自复，不补虚而自补耳。至于虚者责之之意，前条已露一斑。此云若欲下之，宜调胃承气汤，意更轻活，其无取于大汗大下，具在言外矣。】 
太阳中风，下利呕逆表解者，乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤主之。
 【 注　此证与结胷颇同。但结胷者，邪结于胷，其位高；此在心下及胁，其位卑。然必表解乃可攻之，亦与攻结胷之戒不殊也。其人漐漐汗出，发作有时，而非昼夜俱笃，即此便是表解之征。虽有头痛，心下痞硬满，引胁下痛，干呕短气诸证，乃邪结之本证，不得以表证名之。若待本证尽除，后乃攻之，不坐误时日乎？故复申其义，见汗出不恶寒，便是表解可攻之候，虑何深耶？盖外邪挟饮，两相搏结，设外邪不解，何缘而得汗出津津乎？攻药取十枣汤者，正与结胷之陷胷汤相仿，因伤寒门中，种种下法，多为胃实而设。胃实者，邪热烁干津液，肠胃俱结，不得不用苦寒以荡涤之。今证在胷胁而不在胃，则胃中津液未经热耗，而荡涤肠胃之药无所取矣。故取蠲饮，逐水于胷胁之间，以为下法也。】 
太阳病二三日，不能卧，但欲起，心下必结，脉微弱者，此本有寒分也。反下之，若利止必作结胷；未止者，四日复下之，此作恊热利也。
 【 注　二三日不能卧，但欲起，阳邪炽盛，逼处心胷，扰乱不宁，所以知其心下必结。然但显欲结之象，尚未至于结也。若其人脉微弱者，此平日素有痰饮积于心膈之分，适与外邪相召，外邪方炽，其不可下明矣。反下之，若利止则邪势乘虚欲结者，愈益上结。利未止，因复下之，俾阳邪不复上结，亦将差就错因势利导之法。但热邪从表解极易，从里解极难，恊热下利，热不尽，其利漫无止期，亦危道也。合上条外邪抟饮之证。反复提诲，深切着明，从来疑是阙文，可为叹息。】 
病发于阳而反下之，热入因作结胷；病发于阴而反下之，因作痞。所以成结胷者，以下之太早故也。
 【 注　风为阳邪，病发于中风，阳邪未从外解而反下之，其热势乘虚陷入，必硬结于胷上。寒为阴邪，病发于伤寒，阴邪未从外解而反下之，其热势乘虚陷入，必痞塞于心间。二证皆繇下早，皆是热入省文以见意也。太早则邪方炽盛，既未外解，又未传经，此而下之，其变安得不大耶？】 
太阳病脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胷，大陷胷汤主之。若不结胷，但头汗出，余无汗，剂颈而还，小便不利，身必发黄也。
 【 注　中风病见浮动数之三脉，主风主热主痛更主虚，虚故邪持日久。头痛发热恶寒，表终不解。医不知其邪持太阳，未传他经，反误下之，于是动数之脉变迟，而在表之证变结胷矣。动数变迟三十六字，形容结胷之状殆尽。盖动数为欲传之脉，而变迟则力绵势缓而不能传，且有结而难开之象，膈中之气，与外人之邪，两相格鬬，故为拒痛。胃中水谷所生之精悍，因误下而致空虚，则不能借之以冲开外邪，反为外邪冲动其膈，于是正气往返邪逼之界，觉短气不足以息。更躁烦有加，于是神明不安，方寸之地，觉剥肤近灾，无端而生懊憹。凡此皆阳邪内陷所致。阳本亲上，故据高位而心下硬痛为结胷也。】 
太阳病，重发汗而复下之，不大便五六日，舌上燥而渴，日晡所小有潮热，从心上至少腹硬满而痛，不可近者，大陷胷汤主之。
 【 注　不大便，燥渴，日晡潮热，少腹硬满，证与阳明颇同。但小有潮热，则不似阳明大热；从心上至少腹，手不可近，则阳明又不似此大痛。因是辨其为太阳结胷，兼阳明内实也。缘误汗复误下，重伤津液，不大便而燥渴潮热，虽太阳阳明亦属下证，但太阳痰饮内结，必用陷胷汤，由胷胁以及肠胃，荡涤始无余。若但下肠胃结热，反遗胷上痰饮，则非法矣。】 
结胷者，项亦强如柔痓状，下之则和，宜大陷胷丸。
 【 注　结胷而至颈项亦强，证愈笃矣。盖胷间邪结紧实，项势常昂，有似柔痓之状。然痓病身手俱张，此但项强，原非痓也。借此以验胷邪，十分紧逼耳。胷邪紧逼，以大陷胷汤下之；恐过而不留，即以大陷胷丸下之；又恐滞而不行，故煮而连滓服之。然后与邪相当，而可施战胜攻取之略。观方中用大黄、芒硝、甘遂，可谓峻矣；乃更加葶苈、杏仁，以射肺邪而上行其急；煮时又倍加白蜜，以留恋而润导之，而下行其缓。必识此意，始得用法之妙。】 
结胷证，其脉浮大者不可下，下之则死。
 【 注　胷既结矣，本当下以开其结，然脉浮大则表邪未尽，下之是令其结而又结也，所以主死。此见一病不堪再误也。】 
结胷证具，烦躁者亦死。
【 注　亦字承上，见结胷证全具更加烦躁，即不下亦主死也。烦躁曷为主死耶？盖邪结于胷，虽借药力以开之，而所以载药力上行者，胃气也。胃气充溢于津液之内，汗之津液一伤，下之津液再伤，至热邪抟饮结于当膺，而津液又急奔以应上征，有不尽不已之势。烦躁者津液已竭，胃气垂绝之征也。此陷胷诸法，见几于早，竞竞以涤饮为先务，饮涤则津液自安。】 
太阳病，医发汗，遂发热恶寒；因复下之，心下痞，表里俱虚，阴阳气并竭，无阳则阴独；复加烧针，因胷烦，面色青黄，肤瞤者难治，今色微黄手足温者易愈。
 【 注　凡表里差误，证变危笃，有阴已亡而阳邪尚不尽者，有阳邪尽而阳气亦随亡者，有外邪将尽未尽，而阴阳未致全亏者，此可愈不可愈所繇分也。大率心下痞与胷间结，虽有上下之分，究竟皆是阳气所治之位，观无阳则阴独一语，正见所以成痞之故。虽曰阴阳气并竭，实繇心下无阳，故阴独痞塞也。无阳阴独，早巳括伤寒误下成痞大义，安得草草读过？无阳亦与亡阳有别。无阳不过阳气不治，复加烧针以逼刧其阴，阳乃成危候，其用药逼刧，即可同推。又中风误下结胷，伤寒误下成痞者，证之常也。然中风误下，间有痞证，伤寒误下，间有结胷证，不可不明。故次此条于结胷证后，至太阳中篇，亦次结胷于痞证后，以求合作者之圆神也。】 

古今图书集成医部全录卷三百三十六

　伤寒门

　　伤寒论 【 汉?张机】 

　　　太阳经中篇 【 凡寒伤营之证，列于此篇，法五十八条。】 

 【 喻昌曰：按上风伤卫之证，用桂枝汤解肌者，乃是不欲发汗以扰动其营也。不扰其营，但治其卫，尝有不及之弊。不及则邪不尽去，势必传入于里，故篇中两解表里之法居多。此篇寒伤营之证，用麻黄发汗者，乃亟驱其邪尽从表出，不使停留之法。尝有太过之弊，太过则未免因邪伤正，而虚候易生。设有余邪不尽者，多未敢再汗，但可和其营卫，或俟其津回，自然得汗，故两解表里之法差少。其误下之证，亦不比上篇之阳邪多变。但发汗之后，其人津液已虚，更加误下，则津液重虚，所以或邪少虚多而伤其阳，或邪盛热炽而伤其阴。源同流异，各造其偏，以故治法亦错出不一，必先会大意，然后一展卷而了然于心目也。】 
太阳病，或已发热，或末发热，必恶寒体重呕逆，脉阴阳俱紧者，名曰伤寒。
 【 注　发热恶寒，体重呕逆，脉阴阳俱紧，凡是伤寒病，必具此五者，故以为总称。或未发热者，寒邪初入，尚未郁而为热，顷之即热矣。多有服表药后反增发热者，病必易解。盖热郁未久，药即领邪外出，无里证故也。仲景恐见恶寒体重呕逆，又未发热，认为直中阴经之证，操刃杀人，早于辨证之先，揭此一语，虑何周耶？】 
太阳病，头痛发热，身疼肢痛，骨节疼痛，恶风无汗而喘者，麻黄汤主之。
 【 注　上条已言伤寒之脉证矣，此复以头疼发热，身疼腰痛，骨节疼痛，恶风无汗而喘，互发其义。盖恶寒未有不恶风者，头身腰节疼痛即体重之应，无汗而喘亦即呕逆脉阴阳俱紧之应也。汗乃血之液，血为营，营强则腠理闭密，虽热汗不出也。麻黄发汗散邪，其力最猛，故以桂枝监之，甘草和之，而用杏仁润下以止喘逆，然亦但取微似汗，不须歠热稀粥。正如驭六马，执辔惟谨，恒虞其泛轶耳。】 
伤寒一日，太阳受之，脉若静者为不传，颇欲吐；若躁烦脉数急者为传也。伤寒二三日，阳明少阳证不见者，为不传也。
 【 注　脉静者，邪在本经，且不能遍，故不传经。颇欲吐，外邪内搏，身烦脉数，寒邪变热，必传经也。二三日阳明少阳证不见，即误治，亦止留连于太阳也。】 
伤寒二三日，心中悸而烦者，小建中汤主之。呕家不可用建中汤，以甜故也。
 【 注　欲传未传之证，其人内实，差可无虑。若阳气内虚而心悸，阴气内虚而心烦，将来邪与虚搏，必至危困。建立其中气，则邪不易入，即入亦足以御之。】 
太阳伤寒者，加温针，必惊也。
 【 注　温针欲以攻寒，孰知针用火温，营血得之，反增其热。营气通于心，引热邪以内逼神明，必致惊惶而神乱也。】 
脉浮宜以汗解，用火灸之，邪无从出，因火而盛，病从腰以下，必重而痹，名火逆也。
 【 注　外邪挟火势上炎，必不下通阴分，故重而痹。】 
脉浮者，病在表可发汗，宜麻黄汤。脉浮而数者可发汗，宜麻黄汤。
 【 注　伤寒之脉，阴阳俱紧，其脉但浮及浮数而不兼紧，似可不用麻黄汤。然寒既入营，舍麻黄汤定法，别无他药可代，故重申其义。见脉紧固当用麻黄汤，而脉浮不紧者，乘其邪方在表，当用麻黄汤托出其邪，不使得入。即脉浮数不紧者，乘其势正欲传，当用麻黄汤击其半，渡而驱之使出，参看中风证脉浮宜用桂枝汤可见。】 
伤寒，发汗已解，半日许复烦，脉浮数者，可更发汗，宜桂枝汤。
 【 注　发汗后病解，半日许复烦，脉复浮数，明系汗后表疏，邪风袭入所致，即不可再用麻黄汤，宜更变发汗之法，改用桂枝可耳。用桂枝者，一以邪重犯卫，一以营虚不能复任麻黄也。】 
发汗已，脉浮数烦渴者，五苓散主之。
 【 注　脉浮数而烦与上同也，加之以渴，则津液为热所耗，而内燥里证具矣。津液内耗，即非细故，宜用四苓以滋其内，而加桂以解其外，比上更用桂枝之法又大不同者，以无复感故也。然既云两解表里之邪热，则五苓散中朮用苍、桂用枝，从可推矣。】 
伤寒汗出而渴者，五苓散主之；不渴者，茯苓甘草汤主之。
 【 注　伤寒以无汗故烦，汗出则不烦可知矣，但汗出而渴，则上条五苓两解表里之法，在所必用。若汗出而并不渴，则里证本轻，故用桂枝汤中之三，五苓汤中之一，少示三表一里之意，名曰茯苓甘草汤，以消息病情而分解微邪。】 
脉浮紧者，法当身疼痛，宜以汗解之。假令尺中迟者，不可发汗。何以知之？然，以荣气不足血少故也。
 【 注　脉浮而紧，遍身疼痛，乃伤寒正病，亟当发汗以驱逐外邪者也。设其人元气素薄，尺中脉迟，则城郭不完，兵甲不坚，米粟不多，根本先欲动摇，尚可背城一战乎？此所以必先建中而后发汗也。】 
脉浮数者，法当汗出而愈。若下之身重心悸者，不可发汗，当自汗出乃解。所以然者，尺中脉微，此里虚。须表里实，津液自和，便自汗出愈。
 【 注　脉浮数者，法当从乎汗解，故有更药发汗及两解表里之法。设经误下而身重心悸，纵脉仍浮数，亦不可复发其汗，但宜静调，俟其汗自出乃解耳。所以然者，以尺脉微里阴素虚故也。必须津液自和，即为表里俱实，便自汗出而愈，此亦先建中而后发汗之变法。要知仲景云尺脉微者不可发汗，又云尺微者不可下，无非相人津液之奥旨。】 
咽喉干燥者，不可发汗。
 【 注　咽喉干燥，其人平日津液素亏可知，故不可发汗以重夺其津液也。】 
淋家不可发汗，发汗则便血。
 【 注　小便淋者，膀胱为热所闭，气化不行也。更发其汗，则膀胱愈扰而血从小便出矣。】 
疮家虽身疼痛不可发汗，汗出则痓。
 【 注　身疼痛为寒伤营之证，本当发汗。然疮疡之人，肌表素虚，营血暗耗，更发其汗，则外风袭虚，内血不荣，必致颈项强身手张而成痓。痓亦膀胱病也。】 
衄家不可发汗，汗出必额上陷，脉紧急，目直视，不能眴，不得眠。
 【 注　目得血而能视，汗为血液，衄血之人，清阳之气素伤，更发其汗，则额上必陷，乃上焦枯竭之应也。诸脉者皆属于目，筋脉紧急则目上瞪而不能合，故不得眠也。伤寒发烦目瞑者必衄，宜用麻黄汤发汗。此言素惯衄血之人，戒发汗以虚其虚，宜两谛之。】 
亡血家不可发汗，发汗则寒栗而振。
 【 注　亡血即亡阴也，亡阴发汗本当生热，乃反寒栗而振者，何耶？盖阴亡则阳气孤而无偶，纔一发汗，其阳必从汗尽越，所以寒栗有加，阴阳两竭也。】 
汗家重发汗，必恍惚心乱，小便已阴疼，与禹余粮丸。
 【 注　心主血，汗者心之液，平素多汗，更发其汗，则心脏血伤而心神恍惚，小肠腑血亦伤而便已阴疼。禹余粮丸原方阙，然生心血，通水道，可意会也。】 
发汗，病不解，反恶寒者，虚故也，芍药甘草附子汤主之。发汗后恶寒者，虚故也。不恶寒但恶热者，实也，当和胃气，与调胃承气汤。
 【 注　恶寒者，汗出营卫新虚，故用法以收阴固阳而和营卫。不恶寒者，汗出表气未虚，反加恶热，则津干胃实可知，故用法以泄实和中。然曰与，似大有酌量。其不当径行攻下，以重虚津液，?可识矣。】 
发汗后，身疼痛脉沉迟者，桂枝加芍药生姜各一两人参三两新加汤主之。
 【 注　伤寒发汗后，身反疼痛者，乃阳气暴虚，寒邪不能尽出所致。若脉见沉迟，更无疑矣。脉沉迟者，六部皆然，与尺迟大异。尺迟乃素虚，此为发汗新虚。故于桂枝方中，倍加芍药、生姜各一两以去邪，用人参三两以辅正，名曰新加汤者，明非桂枝汤中之旧法也。】 
发汗后，不可更行桂枝汤。汗出而喘无大热者，可与麻黄杏仁甘草石膏汤主之。发汗后饮水多者必喘，以水灌之亦喘。
【 注　误用桂枝固卫，寒不得泄，气逆变喘，本当用大青龙汤，乃于汤中除去桂枝、姜、枣者，以已经一误，不可再误，驭药之严也。然有大热者，恐兼里证。若无大热，其为表邪实盛可知。故变青龙之制，为麻杏甘石，允为的对也。饮水多者，内有大热，则能消之。汗后里证未具，内无大热，故饮水多者，水气上逆必为喘也。以水灌其外，冷气侵肤与内邪相搏，亦主喘也，即形寒饮冷伤肺之意。但伤肺乃积渐所致，此不过偶伤耳，治法要不出麻杏甘石之外。见内饮水多，外行水灌，皆足以敛邪闭汗，不独误行桂枝汤为然矣。】 
下后不可更行桂枝汤；若汗出而喘无大热者，可与麻黄杏仁甘草石膏汤。
 【 注　易桂枝以石膏，少变麻黄之法以治误矣。乃误下而喘，亦以桂枝为戒，而不越此方者，何耶？盖太阳中风与太阳伤寒，一从桂枝，一从麻黄，分途异治。由中风之误下而喘者，用厚朴、杏仁加入桂枝汤中观之，则伤寒之误下而喘者，用石膏加入麻黄汤中，乃天造地设，两不移易之定法。仲景所以谆谆告戒者，正恐人以伤寒已得汗之证，认为伤风有汗而误用桂枝，故特出误汗误下两条，示以同归麻黄一治之要，益见营卫分途，而成法不可混施矣。】 
发汗过多，其人叉手自冒心，心下悸欲得按者，桂枝甘草汤主之。
 【 注　发汗过多，阳气虚衰，阳本受气于胷中，胷中阳气不足，故叉手冒心，不说到阴血上。方用桂枝甘草固表缓中，亦未说到养血上。方注谓汗多则血伤，血伤则心虚，反置阳虚不理，所谓迂阔而远于事情也。】 
未持脉时，病人叉手自冒心，师因教试令欬而不欬者，此必两耳聋无闻也。所以然者，以重发汗，虚，故如此。
 【 注　此示人推测阳虚之一端也。阳虚耳聋，宜急固其阳，与少阳传经邪盛之耳聋迥别矣。】 
发汗后，其人脐下悸者，欲作奔豚，茯苓桂枝甘草大枣汤主之。
 【 注　汗本心之液，发汗后脐下悸者，心气虚而肾气发动也。肾邪欲上陵心，故脐下先悸，取用茯苓桂枝，直趋肾界，预伐其邪，所谓上兵伐谋也。】 
发汗后，腹胀满者，厚朴生姜甘草半夏人参汤主之。
 【 注　吐后腹胀，与下后腹胀，多为实，以邪气乘虚入里为实也。若发汗后，外已解而腹胀满，知非里实之证，繇脾胃气虚，津液抟结，阴气内动，壅而为满也。故以益胃和脾降气涤饮为治也。】 
伤寒汗出解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。
 【 注　汗后外邪虽解，然必胃气安和，始得脱然无恙，以胃主津液故也。津液因邪入而内结，因发汗而外亡，两伤告匮，其人心下必痞硬，以伏饮抟聚，胃气不足以开之也。胃病故干噫食臭，食入而嗳馊酸也。胃病故胁下有水气，水入而旁渗胁肋也。胃中水谷不行，腹中必雷鸣而搏击有声，下利而清浊不分也。虽不繇误下而且成痞，设误下，其痞结又当何似耶？】 
伤寒中风，医反下之，其人下利日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。
 【 注　此条痞证，伤寒与中风互言大意，具见下利完谷，腹鸣呕烦，皆误下而胃中空虚之互辞也。设不知此义，以为结热而复下之，其痞必益甚。故重以胃中虚，客气上逆，昭揭病因。方用甘草泻心汤者，即生姜泻心汤除生姜、人参不用，而倍加甘草、干姜也。客邪乘虚，结于心下，本当用人参，已误而再误，其痞已极。人参仁柔，无刚决之力，故不用也。生姜辛温，最宜用者，然以气薄主散，恐其领津液上升，客邪从之犯上，故倍用干姜代之以开痞，而用甘草为君坐镇中州，庶心下与腹中渐致泰宁耳。今人但知以生姜代干姜之僭，孰知以干姜代生姜之散哉？但知甘草能增满，孰知甘草能去满哉？】 
伤寒大下后，复发汗，心下痞恶寒者，表未解也，不可攻痞。当先解表，表解乃可攻痞。解表宜桂枝汤，攻痞宜大黄黄连泻心汤。
 【 注　大下之后复发汗，先里后表，颠倒差误。究竟已陷之邪，痞结心下，证兼恶寒，表邪不为汗衰，即不可更攻其痞，当用桂枝解肌之法，先解其外，外解已后，乃以大黄黄连泻心汤攻去其心下之痞也。】 
脉浮而紧而复下之，紧反入里则作痞，按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞而复恶寒汗出者，附子泻心汤主之。
 【 注　伤寒脉浮而紧，即不可下，误下而紧反入里，则寒邪转入转深矣，故作痞。外邪与内饮搏结，故心下满硬。若按之自濡而不满鞕，则证不挟饮。其所挟者，乃身中之阴气上逆，而痞聚于心下也。阴气上逆，惟苦寒可泻之，上条大黄黄连泻心之法，即为定药。若恶寒汗出，前方必加入附子以救阳虚。盖否者，干往居内，坤往居外，所以宜切阴盛阳微之虑。今恶寒汗出，其事着矣。故三黄汤内另煎附子汁和服以各行其事，而共成倾否之功。即一泻心方中，其法度森森若此。】 
伤寒五六日，呕而发热者，柴胡汤证具。而以他药下之，柴胡证仍在者，复与柴胡汤，此虽已下之不为逆。必蒸蒸而振，却发热汗出而解。若心下满而硬痛者，此为结胷也，大陷胷汤主之。但满而不痛者此为痞，柴胡汤不中与之，宜半夏泻心汤。
 【 注　上篇论结胷有阳明之兼证矣，此复论结胷及痞有少阳之兼证。见五六日呕而发热，为少阳之本证，然太阳未罢，亦间有之。所以阳明致戒云，呕多虽有阳明证，不可攻，以呕属太阳故也。且发热而非往来之寒热，尤难辨识。果系少阳证，则太阳证将罢，不似阳明之不可攻；若系太阳迁延未罢，误下即成痞结，其为害更大矣。方用半夏泻心汤者，即生姜泻心汤去生姜而君半夏也。去生姜者，恶其辛散引津液上奔也。君半夏者，泻心诸方，原用以涤饮，此因证起于呕，故推之为主君耳。】 
本以下之，故心下痞，与泻心汤痞不解，其人渴而口燥烦，小便不利者，五苓散主之。
 【 注　泻心诸方，开结荡热益虚，可谓具备。乃服之而痞不解，更加渴而口燥烦小便不利者，前第八条五苓两解表里之法，正当主用。盖其功擅润津滋燥，导饮荡热，所以亦得为消痞满之良治也。】 
伤寒服汤药，下利不止，心下痞硬，服泻心汤已，复以他药下之，利不止。医以理中与之，利益甚。理中者理中焦，此利在下焦，赤石脂禹余粮汤主之。复利不止者，当利其小便。
 【 注　汤药者，荡涤肠胃之药，即下药也。误下而下利不止，心下痞硬，服泻心汤为合法矣，乃复以他药下之，他药则皆荡涤下焦之药，与心下之痞全不相涉，纵痞硬微除，而关闸尽撤，利无休止，反取危困。用理中以开痞止利，原不为过，其利益甚者，明是以邻国为壑，徒重其奔迫也。故用赤石脂禹余粮固下焦之脱，而重修其关闸。倘更不止，复通支河水道，以杀急奔之势，庶水谷分而下利自止耳。】 
伤寒发热，汗出不解，心中痞硬，呕吐而下利者，大柴胡汤主之。
 【 注　外邪不解转入于里，心下痞硬，呕吐下利，攻之则碍表，不攻则里证已迫，计惟主大柴胡一汤，合表里而两解之耳。】 
伤寒发汗，若吐若下，解后心下痞硬，噫气不除者，旋覆代赭石汤主之。
 【 注　此亦伏饮为逆，但因胃气亏损，故用法以养正而兼散余邪，大意重在噫气不除。上既心下痞硬，更加噫气不除，则胃气上逆，全不下行，有升无降。所谓弦绝者其声嘶，土败者其声哕也。故用代赭领人参下行，以镇安其逆气，微加散邪涤饮而痞自开耳。】 
病胁下素有痞，连在脐旁，痛引少腹，入阴筋者，此名脏结，死。脏结无阳证，不往来寒热，其人反静，舌上胎滑者，不可攻也。
 【 注　伤寒有脏结之证，乃阴邪结于阴也。若加痛引少腹，入阴筋，则悖乱极矣，故主死也。无阳证者，无表证也。不往来寒热者，无半表半里之证也。其人反静者，并无里证也。既无表里之证，而舌上仍有胎滑，此为何故？则以丹田有热，胷中有寒耳。夫丹田阴也反有热，胷中阳也反有寒，是则其病不在表里而在上下，上下之邪相悖而不相入，所以不可攻也。】 
问曰：病有结胷、有脏结，其状何如？答曰：按之痛，寸脉浮，关脉沉，名曰结胷也。何谓脏结？答曰：如结胷状，饮食如故，时时下利，寸脉浮，关脚小细沉紧，名曰脏结。舌上白胎滑者难治。
 【 注　脏结一证，最难辨识，复设问答，借结胷以详其脉证，而明外邪炽盛者为难治。结胷者，阳邪结于阳也；脏结者，阴邪结于阴也。然胷位高，脏位卑，其脉之寸浮关沉两俱无异。乃脏结之关脉更加小细紧者，以关脉居上下二焦之界，外邪繇此下结，积气繇此上干，实往来之要冲，所以病在下而脉反困于中也。此证全以外受之邪定轻重，若舌上有白胎滑，则所感深重，其互结之势方炽，单窗体里及两解表里之法，俱不可用，所以难治。然温中散邪，俾阴气渐下而内消，客邪渐上而外散，两相开解，则良工之为，其所难乎？】 
伤寒六七日，结胷热实，脉沉紧，心下痛，按之石硬者，大陷胷汤主之。
 【 注　伤寒误下，虽成痞，亦时有结胷之候。痞者十之八九，结胷者十之一二也，故次伤寒结胷于痞证之后。上条言寸脉浮关脉沉，此言脉沉紧，更明。盖紧脉有浮沉之别，浮紧主伤寒无汗，沉紧主伤寒结胷，与中风之阳邪结胷迥殊。此所以不言浮也，精矣精矣。】 
小结胷病，正在心下，按之则痛，脉浮滑者，小陷胷汤主之。
 【 注　小结胷病，正在心下，则不似大结胷之高在心上也。按之则痛，比手不可近则较轻也。而脉之浮又浅于沉，滑又缓于紧，可见其人外邪陷入原微，但痰饮素盛，挟热邪而内结，所以脉见浮滑也。黄连、半夏、(艹舌)蒌实，药味虽平，而泄热散结，亦是突围而入，所以名为小陷胷汤也。】 
伤寒十余日，热结在里，复往来寒热者，与大柴胡汤。但结胷无大热者，此为水结在胷胁也。但头微汗出者，大陷胷汤主之。
 【 注　治结胷之证，用陷胷之法者，以外邪挟内饮，搏结胷间，未全入于里也。若十余日热结在里，则是无形之邪热蕴结，必不定在胷上，加以往来寒热，仍兼半表，当用大柴胡汤，以两解表里之热邪，于陷胷之义无取矣。无大热与上文热实互意。内陷之邪但结胷间，而表里之热反不炽盛，是为水饮。结在胷胁，其人头有微汗，乃邪结在高，而阳气不能下达之明征。此则用大陷胷汤，允为的对也。】 
伤寒六七日，发热微恶寒，肢节烦疼微呕，心下支结，外证未去者，柴胡桂枝汤主之。
 【 注　此一条又足纬上三条而明其意。心下支结者，邪结于心下之偏旁，不正中也，比小结胷之正在心下又较轻矣。伤寒至六七日，宜经传已遍，乃发热微恶寒，肢节烦疼微呕，其邪尚在三阳之界，未入于里，虽心下支结而外证未除，即不可用大陷胷汤，以大陷胷汤主里而不主表也。亦不可用小陷胷汤，以小陷胷汤主饮而不主表也。夫支结之邪，其在外者方盛，其陷入者原少，故但合用柴胡、桂枝和解二法以治其表，表邪去而支结自开矣。后人谓支结乃支饮结于心下，梦语喃喃，吾不识支饮为何物也。】 
伤寒八九日下之，胷满烦惊，小便不利，讝语，一身尽重，不可转侧者，柴胡加龙骨牡蛎汤主之。
 【 注　此伏饮素积为变之最巨者。盖积饮之人，津液素结，原不足以充灌周身，及遇外感，一切汗吐下定法，漫难轻试，其误下之变，更有进于结胷者。似此一证，八九日过经乃下之，可谓慎矣。孰知外邪未尽，乘虚而陷，积饮挟之，填满胷中，胷中既满，则膻中之气，不能四布而使道绝，使道绝则君主孤危，所以心惊而神乱也。烦与讝语本属胃，此则兼心。小便不利，本属津液内竭，此亦兼小肠火燔。一身尽重不可转侧者，又神明内乱，治节不行，百骸无主之明征也。夫邪方在表里，其患已及神明，于此而补天浴日，宁复寻常表里所办，故用人参、茯苓之补以益心虚，丹、铅之重以镇心惊，龙骨、牡蛎之濇以为载神之舟楫，一方而批郄导窾，全收安内攘外之功。后人不察，谓是总三阳而和之之法，岂其然哉？按伤寒虽云传足不传手，其实原无界限。此证手少阴心主为邪所逼，神明内乱，因致讝语无伦，较他证讝语之属胃实者，相去悬绝。若复以治足经之法治之，必无幸矣。方中药止九味，用入心药五种不以为复，且入悍药三种不以为猛，盖都城震动，势必悉力入援，非孤注可图侥幸也。至于痰饮抟膈，最为剥床者，但用半夏一味；表邪内袭，首发虽端者，但从太少之例，用桂枝、柴胡二味；阳邪入阴，最宜急驱者，但用大黄一味。是则治伤寒吃紧之处，咸落第二义，止从治心诸药之后。一案共结其局，此等手眼，岂凡近可识耶！】 
伤寒脉结代心动悸者，炙甘草汤主之。一名复脉汤。脉按之来缓，而时一止复来者，名曰结。又脉来动而中止，更来小数中有还者反动，名曰结阴也。脉来动而中止不能自还，因而复动，名曰代阴也。得此脉者必难治。
 【 注　病而至脉结代，心动悸，真阴已亡。微邪抟聚者，欲散不散，故立炙甘草汤，补胃生津润燥以复其脉，少加桂枝以和营卫，少加清酒以助药力，内充胃气，外达肌表，不驱邪而邪自无可容矣。至于后段本为结代二脉下脚注，后人不解，疑为阙文，但以虚多实少混说，殊不知脉者气血之先，仲景于津液内亡之脉，名之为结阴、代阴，又名无阳，原有至理，何得懵然不识！聊为四言俚句，以明其义。胃藏津液，水谷之海。内充脏腑，外灌形骸。津多脉盛，津少脉衰。津结病至，津竭祸来。脉见微弱，宜先建中。汗则津越，下则津空。津耗脉和，不可妄攻。小便渐减，大便自通。阳明内实，急下救焚。少缓须臾，津液无存。阳明似实，少用调承。驱热存津，此法若神。肾中真阳，阴精所栽。胃中真阳，津液所胎。津枯精盛，冽泉可溉。阴精衰薄，瓶罄罍哀。何谓结阴？无阳脉阖。何谓代阴？无阳脉夺。经揭无阳，津液所括。较彼亡阳，天地悬阔。】 
伤寒，医下之，续得下利清谷不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。
 【 注　下利清谷者，脾中之阳气微而饮食不能腐化也。身体疼痛者，在里之阴邪盛，而筋脉为其阻滞也。阳微阴盛，凶危立至，当急救其在里之微阳，俾利与痛而俱止；救后小便清，大便调，则在里之阳已复。而身痛不止，明是表邪末尽，营卫不和所致，又当急救其表。俾外邪仍从外解，而表里之辨，始为明且尽耳。救里与攻里天渊，若攻里必须先表后里，必无倒行逆施之法。惟在里之阴寒极盛，恐阳气暴脱，不得不急救其里，俟里证少定，仍救其表。初不敢以一时之权宜，更一定之正法也。厥阴篇下利腹胀身体疼痛者，先温其里，乃攻其表，曰先温曰乃攻，形容不得已之次第，足互此意。】 
伤寒下后，心烦腹满，卧起不安者，栀子厚朴汤主之。
 【 注　满而不烦，即里证已具之实满；烦而不满，即表证未罢之虚烦。合而有之，且卧起不安，明是邪凑胷表腹里之间，无可奈何之象，故取栀子以快涌其邪，而合厚朴枳实，以泄腹中之满，亦表里两解之法也。】 
伤寒，医以丸药大下之，身热不去微烦者，栀子干姜汤主之。
 【 注　丸药大下，徒伤其中，而不能荡涤其邪，故栀子合干姜用之，亦温中散邪之法也。】 
伤寒五六日，大下之后，身热不去，心中结痛者，未欲解也，栀子豉汤主之。发汗若下之，而烦热胷中窒者，栀子豉汤主之。发汗吐下后，虚烦不得眠，若剧者必反复颠倒，心中懊憹者，栀子豉汤主之。若少气者，栀子甘草豉汤主之。若呕者，栀子生姜豉汤主之。凡用栀子汤，病人旧微溏，不可与服之。
 【 注　香豉主寒热恶毒，烦躁满闷。下后身热不去，心中结痛，则表邪昭著，与前条之微烦不同，故以栀子合香豉解散余邪，又主表而不主里之法也。然此栀豉一法，诸凡汗下后证，显实烦虚烦之不同，要皆可用。以其胷中窒塞，即名实烦，窒比心中结痛则较轻也。以其身外热除，心中不窒，止是虚热内壅，即名虚烦。虚烦不得眠，亦即卧起不安之互词。反复颠倒，心中懊憹，热邪逼处，无法可除，故用栀豉汤以涌其余热，乃因汗吐下后，胷中阳气不足，最虚之处，便是容邪之处，正宜因其高而越之耳。若虑津液内竭，正气暴虚，余邪不尽，则仲景原有炙甘草汤一法，宁敢妄涌以犯虚虚之戒耶？】 
下之后，复发汗，必振寒脉微细，所以然者，以内外俱虚故也。
 【 注　治伤寒有先汗后下之次第，原不得已之法。设下之后，外邪不尽，复不得已而发其汗，其人身必振寒，脉必微细，邪虽去而内外俱虚，所伤滋大矣。良工于汗下之际，已不无临谷之惧，况以误治致虚，更可再悞而犯虚虚之戒乎？】 
下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。
 【 注　上条但言振寒及微细之脉，未定所主之病，以虚证不一也。然振寒脉微细，阳虚之故，已露一斑。设昼日烦躁不得眠，其为虚阳扰乱可知矣。其人夜反安静，不呕不渴，则虚阳扰乱，不兼外邪可知矣。乃复以脉沉微，身无大热，重加辨别者，仲景意中恐新邪乘虚暗袭耳。外无邪袭，则烦躁为亡阳之候，而干姜、附子，在所必用矣。即此而推，其人日中安静，夜多烦躁，则阳不病而阴病可知矣。然阴病乃伤寒后之本证，自有阳邪入阴，及阴气内亏津液末复之条，故不复互言之也。】 
伤寒，若吐若下后，心下逆满，气上冲胷，起则头眩，脉沉紧，发汗则动经，身为振振摇者，茯苓桂枝朮甘草汤主之。
 【 注　心下逆满，气上冲胷，寒邪抟饮，塞涌于膈，所以起则头眩，脉见沉紧，明系饮中留结外邪，若但发汗以强解其外，外虽解而津液尽竭，反足伤动经脉，有身为振摇之患矣。盖人身经脉，赖津液以滋养，吐下而津液一伤，更发其汗，津液再伤，坐令经脉失养，身为振摇，贻害深矣。所以遇此等证，必一方之中，涤饮与散邪并施，乃克有济。太阳篇中用小青龙汤，全是此意。但彼证风寒两受，不得不重在表。此证外邪已散，此存饮中之邪，故以桂枝加入制饮药内，俾饮中之邪尽散，津液得以四布，而滋养其经脉。】 
伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。
 【 注　此即上条之证，而明其增重者，必致废也。曰虚烦，曰脉甚微，则津液内亡，求上条之脉沉紧为不可得矣。曰心下痞硬，曰胁下痛，较上条之心下逆满更甚矣。曰气上冲咽喉，较上条之冲胷更高矣。外证痰饮搏结有加，而脉反甚微，不与病情相协，为日既久，则四属失其滋养，此后非不有饮食渐生之津液，然久不共经脉同行，其旁渗他溢，与饮同事可知，其不能复荣经脉可知，所以竟成痿也。】 
伤寒有热，少腹满，应小便不利，今反利者，为有血也，当下之，不可余药，宜抵当丸。
 【 注　伤寒畜血，较中风畜血，更为凝滞，故变上篇之抵当汤为丸，煮而连滓服之，与结胷项强似柔痓，用大陷胷丸同意。盖汤者荡也，阳邪入阴，一荡涤之即散。丸者缓也，阴邪入阴，恐荡涤之不尽，故缓而攻之，所以求功于必胜也。其曰不可余药者，即本汤不变为丸，不可得矣。】 
伤寒八九日，风湿助搏，身体烦疼，不能自转侧，不呕不渴，脉浮虚而濇者，与桂枝附子汤主之。若其人大便硬，小便自利者，去桂枝加白朮汤主之。
 【 注　风木湿土，虽天运六气中之二气，然而湿土实地之气也。经云：地气之中人也，下先受之。其与风相搏结，止是流入关节，身疼极重，而无头疼及呕渴等证，故虽浸淫于周身躯壳，自难犯高巅脏腑之界耳。不呕者，上无表邪也。不渴者，内非热炽也。加以脉浮虚而濇，则为风湿搏于躯壳无疑，故用桂枝、附子，疾驰经络水道，以迅扫而分竭之也。】 
风湿相搏，骨节烦疼掣痛，不得屈伸，近之则痛剧，汗出，短气，小便不利，恶风，不欲去衣，或身微肿者，甘草附子汤主之。
 【 注　此条复互上条之意，而辨其证之较重者。痛不可近，汗出短气，恶风不欲去衣，小便不利，或身微肿，正相搏之最剧处，故于前方加白朮以理脾而下渗其湿，减姜枣之和中以外泄其风，要皆借附子之大力者负之而走耳。】 
伤寒发汗已，身目为黄，所以然者，以寒湿在里不解故也。以为不可下也，于寒湿中求之。
 【 注　伤寒发汗已，热邪解矣，何繇反蒸身目为黄？所以然者，寒湿搏聚，适在躯壳之里，故尔发黄也。里者在内之通称，非谓寒湿深入在里。盖身目正属躯壳，与脏腑无关也。于寒湿中求之，即下文三法也。】 
伤寒瘀热在里，身必发黄，麻黄连轺赤小豆汤主之。
 【 注　伤寒之邪，得湿而不行，所以热瘀身中而发黄，故用外解之法，设泥里字，岂有邪在里而反治其表之理哉？】 
伤寒七八日，身黄如橘子色，小便不利，腹微满者，茵陈蒿汤主之。
 【 注　黄色鲜明，其为三阳之热邪无疑；小便不利，腹微满，乃湿家之本证，不得因此指为伤寒之里证也。方中用大黄者，取佐茵陈、栀子建驱湿除热之功以利小便，非用下也。】 
伤寒身黄发热者，栀子蘗皮汤主之。
 【 注　热已发出于外，自与内瘀不同，正当随热势清解其黄，俾不留于肌表间也。前条热瘀，故用麻黄。此条发热，反不用麻黄者，盖寒湿之证难于得热，热则其势外出而不内入矣。所谓于寒湿中求之，不尽泥伤寒定法，此非一征欤！夫用三法以驱伤寒发黄于寒湿中求之，能事毕矣。设不知此，妄行攻下，其邪乘虚陷入阳明中土，日与水谷相蒸，身目之黄，有加无已，渐致沉锢不返者多矣。此仲景所为叮咛不可下之意乎！】 

　　　太阳经下篇 【 凡风寒两伤营卫之证，列于此篇，法二十四条。】 

 【 喻昌曰：按上篇太阳中风，乃卫病而荣不病之证，中篇太阳伤寒，乃荣病而卫不病之证。然天气之风寒每相因，人身之荣卫非两截，病则俱病者恒多，迨俱病则邪势孔炽，其人必增烦躁，非发汗不解。故仲景取用青龙之法，乃《内经》阳之汗以天地之雨名之之义也。但青龙为神物，最难驾驭，必审其人无少阴脉证，乃可用之，以少阴亦主烦躁故也。因是更立真武一汤，以救青龙之误，投白虎一汤，以匡青龙之不逮，神方毕用，所谓神乎其神者矣！有志精义入神之学者，请自兹篇证入！】 
太阳中风脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆筋惕肉瞤，此为逆也，以真武汤救之。
 【 注　天地郁蒸，得雨则和。人身烦躁，得汗则解。大青龙汤证为太阳无汗而设，与麻黄汤证何异？因有烦躁一证兼见，则非此法不解。盖风为烦，寒为躁，故用之发汗，以解其烦躁也。究竟本方原于无汗者，取微似汗。若有汗者之烦躁，全非郁蒸之比，其不借汗解甚明。加以恶风脉微弱，则是少阴亡阳之证。若脉浮弱，汗出恶风而不烦躁即是太阳中风之证，皆与此汤不相涉也。误服此汤，宁不致厥逆惕瞤而速其阳之亡耶？仲景不能必用法者尽如其法，更立真武一汤，以救其误，学者能识其郑重之意，即百用不致一误矣。特为剖析疑义，相与明之。按解肌兼发汗而取义于青龙者，龙升而云兴，云兴而雨降，郁热顿除，烦躁乃解，匪龙之为灵，何以得此乎？观仲景制方之意，本是桂枝、麻黄二汤合用，但因芍药酸收为兴龙致雨所不宜，故易以石膏之辛甘大寒，辛以散风，甘以散寒，寒以胜热，一药而三善具备，且能助青龙升腾之势，所以为至当至神之法也。然而去芍药之酸收，增石膏之辛散，外攻之力猛而难制，在寒多风少及风寒两停之证则用当而通神。其有风无寒之证，及微弱之脉，若不知辨而概用之，有厥逆惕瞤而亡阳耳。此疏庸之辈所为望而畏之乎！讵知仲景于风多寒少之证，而见微弱之脉，有用桂枝二越婢一之法，桂枝全方不去芍药，取用其二，全是不欲发汗之意；复改麻黄一汤为越婢一者，略用麻黄石膏二物，示微发于不发之中耳。夫婢，女子之卑者也，女子固以顺为正，况于婢则惟所指使，更无专擅矣。以大青龙之升腾变化，不可驾驭之物，约略用之，乃至性同女婢之卑柔，此仲景通天手眼也。只一方中忽焉去芍药，为大青龙而升天兴云雨；忽焉存芍药，为小青龙而蟠泥润江海；忽焉用桂枝二越婢一，而细雨湿泥沙。精义入神之道，比仙经较着矣。后人不窥作者之藩，安望其能用之也哉？再按误服大青龙汤，厥逆筋惕肉瞤者，既有亡阳之逆矣，亡阳即当用四逆汤以回阳，乃置而不用，更推重真武一汤以救之者，其意何居？盖真武乃北方司水之神龙，惟借水可能变化。而水者真武之所司也，设真武不与之以水，青龙之不能奋然升天可知矣。故方中用茯苓、白朮、芍药、附子，行水收阴，醒脾崇土之功，多于回阳。名之曰真武汤，乃收拾分驰离绝之阴阳，互镇于少阴北方之位。其所收拾者，全在收拾其水，使龙潜而不能见也。设有一毫水气上逆，龙即得遂其升腾变化，纵独用附子、干姜以回阳，其如魄汗不止何哉？夫人身阳根于阴，其亡阳之证，乃少阴肾中之真阳飞越耳。真阳飞越，亟须镇摄归根，阳既归根，阴必翕然从之，阴从则水不逆矣，阴从则阳不孤矣，岂更能飞越乎？】 
伤寒脉浮缓，身不疼但重，乍有轻时，无少阴证者，大青龙汤发之。
 【 注　前条太阳中风四字，括上篇而言；此条伤寒二字，括中篇而言。风寒之脉证错见，则桂枝汤与麻黄汤为不可用，不待言矣。故二条反复互明。大青龙汤，允为风寒两兼的对之药也，无少阴证，成注谓不久厥吐利，无少阴里证，梦语喃喃，误人最大。仲景来文但重乍有轻时六字，蚤已挈明。言但身重而无少阴之欲寐，其为寒因可审。况乍有轻时，不似少阴之昼夜俱重，又兼风因可审，所以敢恣行无忌，力驱其在表之风寒。若脉微弱，身重欲寐，则内顾少阴，且不遑矣，敢发之乎？细玩二条文意，伤风脉本浮缓反见浮紧，伤寒脉本浮紧反见浮缓，是为伤风见寒，伤寒见风，两无疑矣。既无可疑，又当辨无少阴证相杂，则用青龙万举万当矣。故脉见微弱，即不可用大青龙汤，以少阴病脉必微细也。方注泥弱字，牵入中风之脉阳浮阴弱为解，大失仲景叮咛垂戒之意。不思中风之脉，以及误汗等证，太阳上篇已悉，此处但归重分别少阴，以太阳膀胱经与少阴肾经，合为表里，膀胱邪胜，肾切震邻，其在阴精素虚之人，表邪不俟传经，蚤从膀胱之腑，袭入肾脏者有之。况两感夹阴等证，临病尤当细察，设少阴不亏，表邪安能飞渡，而见身重欲寐等证耶？故少阴证者，不得已而行表散，自有温经散邪两相绾照之法，岂可径用青龙之猛，立铲孤阳之根乎？仲景竖此一义，用法之妙，已竭尽无余。后人颠倒无传，妄行注释，致令察脉辨证之际，懵然不识要妙，只觉仲景之堂，无阶可升。其治虚劳发热骨蒸多汗，每轻用升柴恣行表散，遵依东垣升阳散火，乃至百不救一。】 
太阳病，脉浮紧，无汗发热，身疼痛，八九日不解，表证仍在，此当发其汗。服药已微除，其人发烦热，目瞑，剧者必衄，衄乃解。所以然者，阳气重故也。麻黄汤主之。
 【 注　此风多寒少之证，服药已微除，则药不胜病可知。剧则热甚于经，必迫血妄行而为衄，衄则热随血散而解也。阳气重者，风属阳而入卫，气为寒所持，故重也。所以虽得衄解，仍主麻黄汤以发其未尽之沉滞，而大变乎中风之例也。】 
太阳病，脉浮紧发热，身无汗，自衄者愈。
 【 注　此即前条风多寒少之证，但无身疼痛，则寒证较轻；又无发烦目瞑，则阳气亦不重。自衄即愈，比前衄乃解亦易安，所以既衄则不更主麻黄汤也。】 
伤寒脉浮紧，不发汗，因致衄者，麻黄汤主之。
 【 注　此寒多风少之证也。寒多不发汗，所以致衄。既衄则风邪得解，所以惟用麻黄汤以发其未散之寒，而但从伤寒之例也。】 
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也；脉微而恶寒者，此阴阳俱虚，不可更发汗更下更吐也；面色反有热色者，未欲解也。以其不能得小汗出，身必痒，宜桂枝麻黄各半汤。
 【 注　此亦风多寒少之证。以其风虽外薄，为寒所持而不能散，所以面显怫郁之热色，宜总风寒而两解之也。】 
太阳病发热恶寒，热多寒少，脉微弱者，此无阳也，不可更汗，宜桂枝二越婢一汤。
 【 注　此亦风多寒少之证。无阳二字，仲景言之不一，后人不解，皆置为阙疑，不知乃亡津液之通称也，故以不可更汗为戒。然非汗则风寒终不解，惟取桂枝之二以治风，越婢之一以治寒，乃为合法。越婢者，石膏之辛凉也。胃得之则热化津生，以此兼解其寒，柔缓之性，比女婢犹为过之，可用之无恐矣。】 
服桂枝汤大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。
 【 注　此亦风多寒少之证。服桂枝汤治风而遗其寒，汗反大出，脉反洪大，似乎风邪再袭，故重以桂枝汤探之。若果风邪之故，立解矣。若形如疟，日再发，则邪本欲散，又且浅而易散，其所以不散者，终为微寒所持，故略兼治寒，而汗出必解也。】 
伤寒不大便六七日，头痛有热者，与承气汤。其小便清者，知不在里，仍在表也，当须发汗。若头痛者必衄，宜桂枝汤。
 【 注　六七日不大便，明系里热，况有热以证之，更可无疑。故虽头痛，可用承气下之。若小便清者，邪未入里，即不可下，仍当发汗以散表邪。然头疼有热，多是风邪上壅，势必致衄。若兼寒邪，则必身疼痛目瞑，何以但头痛而无身目之证耶？故惟用桂枝汤以解风邪，与用麻黄汤之法各别也。】 
服桂枝汤或下之，仍头项强痛，翕翕发热，无汗，心下满，微痛，小便不利者，桂枝汤去桂加茯苓白朮汤主之。
 【 注　服桂枝汤治风而遗其寒，所以不解而证变，设更下之，则邪势乘虚入里，益误矣。在表之风寒未除，而在里之水饮上逆，故变五苓两解表里之法，而用茯苓、白朮为主治。去桂枝者，以已误不可复用也。然桂枝虽不可用，其部下诸属，皆所必需。倘并不用芍药以收阴，甘草、姜、枣以益虚而和脾胃，其何以定误汗误下之变耶？故更一主将，而一军用命。甚矣，仲景立方之神也。】 
伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆龙骨牡蛎救逆汤主之。
 【 注　篇首误服大青龙汤，厥逆筋惕肉瞤而亡阳者，乃汗多所致，故用真武汤救之。此以火迫刧而亡阳者，乃方寸元阳之神，被火迫刧而飞腾散乱，故惊狂起卧不安有如此者。少缓须臾，驷马莫追，神丹莫挽矣，故用此汤救之。桂枝汤中除去芍药，人皆不知其故。或谓其酸收，非也。夫神散正欲其收，何为见恶耶？设不宜于芍药之酸，又何宜于龙骨、牡蛎之濇耶？盖阳神散乱，当求之于阳，桂枝汤阳药也。然必去芍药之阴重，始得疾趋以达于阳位。既达阳位矣，其神之惊狂者，漫难安定，更加蜀漆为之主统，则神可赖之以攸宁矣。缘蜀漆之性最急，丹溪谓其能飞补是也。更加龙骨、牡蛎有形之骨属为之舟楫，以载神而返其宅，亦于重以镇怯濇以固脱之外，行其妙用，如是而后天君复辟也。】 
火逆下之，因烧针烦躁者，桂枝甘草龙骨牡蛎汤主之。
 【 注　此证误而又误。虽无惊狂等变，然烦躁则外邪未尽之候，亦真阳欲亡之机，故但用桂枝以解其外，龙骨、牡蛎以安其内。不用蜀漆者，以元神未至飞越，无取急追以滋扰也。】 
伤寒脉浮，自汗出，小便数，心烦微恶寒，脚挛急，反与桂枝汤欲攻其表，此误也，得之便厥。咽中干，烦躁吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和，讝语者，少与调胃承气汤。若重发汗复加烧针者，四逆汤主之。
 【 注　脉浮自汗，固是在表之风邪，而小便数心烦则邪又在里，加以微恶寒则在里为寒邪，更加脚挛急则寒邪颇重矣。乃用桂枝独治其表，则阳愈虚。阴愈无制，故得之便厥也。桂枝且误，麻黄更可知矣，大青龙更可知矣。阴寒内凝，总无攻表之理也。甘草干姜汤，复其阳者，即所以散其寒也。厥愈足温，不但不必治寒，且虑前之辛热，有伤其阴而足挛转锢，故随用芍药、甘草以和阴而伸其脚。设胃气不和而讝语，则胃中津液亦为辛热所耗，故少与调胃承气汤，以和胃而止讝，多与则为下而非和矣。若不知此证之不可汗，而重发其汗，复加烧针，则阳之虚者必造于亡，阴之无制者必至犯上无等，此则用四逆汤以回其阳，尚恐不胜，况可兼阴为治乎？】 
问曰：证象阳旦，按法治之而增剧，厥逆，咽中干，两胫拘急而讝语。师言：夜半手足当温，两脚当伸。后如师言，何以知此？答曰：寸口脉浮而大，浮则为风，大则为虚。风则生微热，虚则两胫挛。病证象桂枝，因加附子参其间，增桂令汗出。附子温经，亡阳故也。厥逆，咽中干，烦躁，阳明内结，讝语烦乱，更饮甘草干姜汤；夜半阳气还，两足当热，胫尚微拘急，重与芍药甘草汤；尔乃胫伸，以承气汤微溏，则止其讝语。故知其病可愈。
 【 注　或问于喻昌曰：证象阳旦，成注谓是桂枝之别名；方注谓阳以风言，旦晓也，似中风分晓，以不啻中风，故设难详申其义。一主药，一主证，二家未知－孰是？曰：主药则既名桂枝，云何别名阳旦？是必一百一十三方，方皆有别名然后可。主证则既似中风，复云不啻中风，果为何证？且训旦为晓，尤为牵强不通。二家于此等大关系处，尚且昏昏，后学安得不面墙耶？夫仲景之圆机活法，妙在阳旦、阴旦二汤。阳旦者，天日晴暖，以及春夏温热之称也。阴旦者，风雨晦冥，以及秋冬凉寒之称也。只一桂枝汤，遇时令温热，则加黄芩名阳旦汤；遇时令凉寒则加桂名阴旦汤。后世失传，纷纷谓桂枝不宜于春夏者，皆繇不识此义耳。即如此证既象阳旦，又云按法用之，即是按用桂枝加黄芩之法也。所以病人得之便厥，明明误在黄芩，助其阴寒。若单服桂枝汤，何至是耶？故仲景即行阴旦之法，以救其失，观增桂令汗出一语，岂不昭昭耶？阴旦不足，更加附子温经，即咽中干，阳明内结，讝语烦乱，浑不为意，且重饮甘草干姜汤，以俟夜半阳回足热，后果如其言，岂非先有所试乎？惟黄芩入口而便厥，来几即以桂、附、干姜尾其后，因知其厥必不久，所以可断云夜半手足当温。况咽干讝语，热证相错，其非重阴冱寒可知。故纔得足温，即便以和阴为务，何其审哉！】 
发汗若下之，病仍不解，烦躁者，茯苓四逆汤主之。
 【 注　烦躁本大青龙汤证，然脉弱汗出恶风者，误服之则厥逆，筋惕肉瞤，首条已谆谆致戒矣，此条复申其辨。见汗下不解，转增烦躁，则真阳有欲亡之机，温补兼行，以安和其欲越之阳，俾虚热自退，烦躁自止，乃为合法。若因烦躁，更加散邪，则立毙矣。夫不汗出之烦躁，与发汗后之烦躁，毫厘千里。不汗出之烦躁，不辨脉而误投大青龙，尚有亡阳之变，是则发汗后之烦躁，即不误在药，已误在汗矣。此仲景所为见微知着，仿真武之例，更加人参之补，以默杜其危哉。下后烦躁，较未下之烦躁亦殊。】 
伤寒胷中有热，胃中有邪气，腹中痛欲呕吐者，黄连汤主之。
 【 注　胷中有热，风邪在上也。胃中有邪气，寒邪在中也。腹中痛，阳邪欲下而不得下也。欲呕吐，阴邪欲上而不得上也。此所以知其热邪中上，寒邪中下，阴阳各不相入，失其升降之恒，故用黄连汤以分理阴阳而和解之也。尝因此法而推及脏结之证。舌上有胎者，又为寒反在上，热反在下，阴阳悖逆，既成危候，仲景但戒以不可攻，未言治法，然非先之以和解，将立视其死乎？学者请于黄连汤着眼。】 
伤寒腹满讝语，寸口脉浮而紧，此肝乘脾也，名曰纵，刺期门。
 【 注　肝木乘脾土，名曰纵，其证腹满讝语，其脉寸口浮而紧。寸口即气口，脾胃脉之所主也。浮而且紧，即弦脉也。肝木过盛，所以脾胃之土受制也。】 
伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。
 【 注　肝脉乘肺金，名曰横。发热啬啬恶寒者，太阳之本证也。大渴饮水者，木盛则热炽而求水以润之也。木得水助，其势益横，反侮所不胜而乘乎肺，水势泛溢，其腹必满。然肺金素无他病者，必能暗为运布，或自汗而水得外渗，或小便利而水得下行。其病欲解也，亦繇但腹满而不讝语，故易解耳。刺期门穴者，以贼木侮金，皆繇木盛腹满讝语，证涉危疑，故亟以泻木为主治也。】 
伤寒表不解，心下有水气，干呕，发热而欬，或渴或利，或噎或小便不利，少腹满或喘者，小青龙汤主之。
【 注　风寒不解，心下有水气，水即饮也。水寒相搏，必伤其肺，或为多证者，人身所积之饮，或上、或下、或中、或热、或冷，各不相同，而肺同为总司，但有一二证见，即水逆之应也。于散风寒涤水饮药中，加五味子之酸以收肺气之逆，干姜之辛以泻肺气之满，名曰小青龙汤，盖取其翻波逐浪以归江海，不欲其兴云升天而为淫雨之意也。后人谓小青龙汤为发汗之轻剂，毋乃昧其旨乎！】 
伤寒心下有水气，欬而微喘，发热不渴。服汤已渴者，此寒去欲解也。小青龙汤主之。
 【 注　风寒挟水饮上逆，津液不下行，故不渴。渴则可知津液不逆，为寒去欲解之征也。寒去欲解，仍用小青龙汤，与上篇脉见单浮用桂枝汤，中篇脉见单浮用麻黄汤同意，大率以轻剂助其欲解之势耳。】 
服桂枝汤大汗出后，大烦渴不解，脉洪大者，白虎加人参汤主之。
 【 注　大汗出则津液外亡，大烦渴则燥热内极，脉转洪大则凶变将起，青龙汤为不对矣，计惟白虎汤可两解表里之热，加人参可润燥止渴也。】 
伤寒脉浮滑，此表有热，里有寒，白虎汤主之。
 【 注　伤寒之脉阴阳俱紧，此云浮滑则兼风可知。滑为里热，浮滑则表亦热矣。里有寒者，伤寒传入于里，更增里热，但因起于寒，故推本而曰里有寒，实则表里俱为热极也。】 
伤寒脉浮，发热无汗，其表不解者，不可与白虎汤。渴欲饮水，无表证者，白虎加人参汤主之。
 【 注　白虎但能解热，不能解表，必恶寒头身疼痛之表证皆除，但热渴而求救于水者，方可与之。】 
伤寒无大热，口燥渴，心烦，背微恶寒者，白虎加人参汤主之。
 【 注　表里热极，燥渴心烦，全无恶寒头疼身痛诸表证者，固当行白虎矣，若脉浮滑背微恶寒，此为表热少里热多之证，仍可与之。盖以脉滑明系里热，而背为至阴之地，虽表退尚有余寒，不当牵泥也。设脉但浮而不滑，证兼头疼身痛，则虽表里俱热，而在表之邪浑未退，白虎汤即不可用。以白虎辛凉，不能解表故也。按此条辨证最细，脉滑而带浮，浑身无大热又不恶寒，但背间微觉恶寒，是表邪已将罢；其人口燥渴心烦，是里热已大炽，更不可姑待，而当急为清解，恐迟则热深津竭，无救于事耳。或问用白虎汤则表热不解，用青龙则里热转增，试拟议于二者之间，不识当用何法？曰：惟于大青龙汤中，倍增石膏，少减麻、桂；或见寒多风少，则用麻杏甘石汤，亦倍增石膏，少减麻、黄。斯固圆机，然亦即可为定法矣。】 
伤寒病若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。
 【 注　玩此条表证，比前较重，何以亦用白虎耶？本文热结在里，表里俱热二句，已自酌量。惟热结在里，所以表热不除，况加大渴饮水，安得不以清里为急耶？按寒与风俱伤，宜从辛甘发散矣，而表与里又俱热，则温热为不可用，欲并风寒表里之热而俱解之，不其难乎？故立白虎汤一法，以辅青龙之不逮，其药乃石膏、知母辛凉之二物也。辛者西方金也，凉者秋令也，酷热之时，欲求金风荐爽，万不可得，计惟虎啸则山谷间习习风生，风生则热解耳。所以取辛凉二物，偶而成方，以象白虎之阴也。夫青龙变化莫测，方无定体，故各用制伏之法。若白虎则地兽之灵，得风从而其威愈震，亦不易制伏之物。况里热已极，津液垂亡，元气所存无几，而领西方之肃杀，以入胃中，能无虑乎？于是以甘草之甘缓和其猛性，而入米同煎以助胃中水谷之气，虚者更加人参以助胃中天真之气，乃可用之而无患，制法早具于一方之内矣。夫石膏以一物之微，入甘温队中则为青龙，从清凉同气则为白虎，惟文武圣神之哲，乃能用之恰当，此龙虎所为庆风云之会也。设在表之风寒未除，当用青龙而反用白虎，设在里之热渴已逼，当用白虎而反用青龙，则用者之误，竟与倒行逆施者同类，宁不败乃事乎！】 

古今图书集成医部全录卷三百三十七

　伤寒门

　　伤寒论 【 汉?张机】 

　　　阳明经上篇 【 凡外邪初入阳明地界，未离太阳净尽者，谓之太阳阳明，列于此篇。】 

【 喻昌曰：伤寒之证，无如太阳一经，风寒参错，表里差殊，难于辨认。昌分三篇，先列鄙语以引其端，后随仲景原文，阐其立言精意，俾学者得其门而入，庶足以窥其富美也。而阳明一经之病，治之尤难。盖胃为水谷之海，五脏六腑之大源，多气多血之冲，乃吉凶死生所攸关，仲景着论精详，后人读之愦愦，今僭为《尚论》，请得而要言之也。夫阳明者胃也，阳明以胃实为正，胃实则皆下证也。然阳明之邪，其来路则繇太阳。凡阳明证见八九，而太阳证有一二未罢，即从太阳而不从阳明，可汗而不可下也，其去路则趋少阳。凡阳明证纵见八九，而少阳证略见一二，即从少阳而不从阳明，汗下两不可用也。惟风寒之邪，已离太阳，未入少阳，恰好在阳明界内之时，用药亟为攻下，则涣然冰释而不再传他经，津液元气，两无亏损，何快如之！此等机会，间不容发。庸愚无识，妄守颛门，必俟七日传经已尽，方敢言下，纵不危殆，而津液元气所丧滋多矣。况太阳一经，早有十余日不解者，若不辨经而但计日，其误下仍在太阳。至阳明二三日内，即显下证，反以计日，当面错过；及阳明已趋少阳，又以计日妄行攻下，乃至少阳复转阳明，更全不识其证，以致热邪在胃，烁尽津液，轻者重而重者死矣，所关顾不巨耶！谨将阳明之证，亦比太阳之例，分为三篇，俾观者了无疑惑，斯临病不致差误耳。其太阳与阳明两经各半谓之合病，两经连串谓之并病，另自名篇于三阳经后，不在比例。此乃邪入阳明，而太阳将尽未尽之证也。】 
阳明病，脉迟，汗出多，微恶寒者，表未解也，可发汗，宜桂枝汤。
阳明病，脉浮，无汗而喘者，发汗则愈，宜麻黄汤。
 【 注　仲景此二条之文，前条云风未解，后条即不云寒未解者，互文也。前条云宜发汗，后条云发汗则愈者，亦互文也。盖外邪初入阳明，用桂枝汤解肌，则风邪仍从卫分出矣；用麻黄汤发汗，则寒邪仍从营分出矣。营分之邪深于卫分，且从外出而愈，则卫分更不待言矣。论中每用互文处，其妙义大率若此。】 
阳明病，能食者为中风，不能食者为中寒。
 【 注　风则伤卫，寒则伤营，一定之理。是则足三阳经，太阳行身之背，阳明行身之前，少阳行身之侧，皆可言营卫受邪，何仲景于阳明经，但以能食不能食分风寒，而不以营卫分风寒耶？盖营卫交会于中焦，论其分出之名，则营为水谷之精气，卫为水谷之悍气；论其同出之源，混然一气，何繇分其孰为营孰为卫哉？惟风为阳，阳能消谷，故能食；寒为阴，阴不能消谷，故不能食。以此而辨风寒之邪，庶几确然有据耳。仲景析义之精若此，如习矣不察者何？】 
脉阳微而汗出少者，为自和也；汗出多者，为太过。阳脉实，因发其汗出多者，亦为太过。太过为阳绝于里，亡津液，大便因硬也。
 【 注　阳微者，中风之脉，阳微缓也。阳实者，伤寒之脉，阳紧实也。阳绝即亡津液之互辞。仲景每于亡津液者，悉名无阳。本文阳绝于里，亡津液，大便因硬，甚明。注家认作汗多而阳亡于外大谬。按伤寒发太阳膀胱经之汗，即当顾虑阳气，以膀胱主气化故也。发阳明胃经之汗，即当顾虑阴津，以胃中藏津液故也。所以阳明多有热越之证，谓胃中津液，随热而尽越于外，汗出不止耳。然则阳明证不论中风伤寒，脉微脉实，汗出少而邪将自解，汗出多则阴津易致竭绝，医者可不谨持其柄，而用重剂发汗以刧人之津液耶？观仲景于太阳发汗之重剂，以青龙名之，可见亢旱得之则为甘霖，若淫雨用之则沉灶产蛙，伤禾害稼，有载胥及溺已耳。此阳明所以有桂枝、麻黄汤证，而无大青龙汤证也。噫！微矣哉！】 
问曰：阳明病外证云何？答曰：身热，汗自出，不恶寒，反恶热也。
 【 注　以此辨阳明中风之外证，正兼太阳也。】 
问曰：何缘得阳明病？答曰：太阳病，若发汗、若下、若利小便，此亡津液，胃中干燥，因转属阳明，不更衣，内实大便难者，此名阳明也。
 【 注　以此辨阳明中风之里证。按此属正阳阳明可下者，当置中篇，以全文不便分割，读者识之可也。】 
问曰：病有一日得之，不发热而恶寒者，何也？答曰：虽得之一日，恶寒将自罢，即自汗出而恶热也。
 【 注　以此辨阳明伤寒之外证，正兼太阳也。】 
问曰：恶寒何故自罢？答曰：阳明居中土也，万物所归，无所复传。始虽恶寒，二日自止，此为阳明病也。
 【 注　以此辨阳明伤寒之里证。按此属正阳阳明可下者。已上八条，见仲景于太阳传入阳明之证，其辨认之法，即少变太阳之定例矣。盖太阳有营卫之两路，风则伤卫，寒则伤营，而阳明则营卫难以辨别，辨之全借于脉与证。风邪之脉，传至阳明则缓去而迟在；寒邪之脉，传至阳明则紧去而浮在。风邪之脉轻高而上前者，风邪本微，殊无内向之意，虽汗出少而不为过也。寒邪之脉已至于实，则将去太阳而成可下之证，故发其汗太多反为过也。至其辨证则以能食不能食为谛，盖阳邪能化谷，阴邪不能化谷之义也。又设四问以辨风寒之在表在里，而定汗下之权衡，何其明且尽耶？繇是推之，病已传经，而太阳邪有未尽，其用桂枝、麻黄二汤，即当狭小其制，不可使太过明矣。太阳邪已尽，其用承气诸汤，即当竭蹶从事，不可使不及又明矣。或问：经言一脉分为二病，谓营卫不同也，是则十二经脉中，以营卫之故，分为二十四病矣，乃仲景于阳明一经，独以能食不能食分营卫，至于少阳以后，更不申营卫之辨，其义何居？答曰：明哉问也！道之原也。叔和以后，诸贤俱有未彻，果识各经皆有营卫，曷为将仲景少阳经之文，编入太阳经中乎？后人更添蛇足，谓邪至阳明，则已过营卫，无复可言。果尔则邪至少阳与三阴，其过营卫不更远乎？《灵枢》谓营气起于中焦，卫气起于下焦，而行至中焦，胃中正是营卫所趋之源，混然未分，而外入之风寒，自难辨别也。至于少阳以下诸经，《内经》明有一脉分为二病之旨，仲景可以不赘。况始先中卫，其传经必不转中于营；始先中营，其传经必不转中于卫。然则能食为中风，不能食为中寒，自可繇阳明而类推三阴各经矣。此等处须细心体会，略一卤莽，谬迷多矣。】 
本太阳病，初得时发其汗，汗先出不彻，因转属阳明也。
 【 注　发其汗，兼解肌发汗二义。汗出不彻，则未得如法，故邪不服而转入阳明也。】 
若汗多微发热恶寒者，外未解也。其热不潮，未可与承气汤。若腹大满不通者，可与小承气汤微和胃气，勿令大泄下。
 【 注　表未解而腹大满，则里亦急，故用小承气汤。】 
太阳病，若吐、若下、若发汗，微烦，小便数，大便因硬者，与小承气汤和之，愈。
 【 注　微烦，小便数，大便因硬，皆是邪渐入里之机，故用小承气汤和之，少变不可下之例。然曰和，则与用下之意不同矣。】 
伤寒吐后，腹胀满者，与调胃承气汤。
 【 注　吐后而腹胀满，则邪不在胷，其为里实可知。然但胀满而不痛，自不宜用急下之法，少与调胃承气可耳。此亦和法，非下法也。观正阳阳明篇中，腹满不减，减不足言，如是之急者，止言当下，自可类推。】 
阳明病，心下硬满者，不可攻之，攻之利遂不止者死，利止者愈。
 【 注　心下硬满，邪聚阳明之膈，正兼太阳也，故不可攻。攻之利不止，则邪气未尽，真气先脱，故主死。利止则邪去，而真气犹存，故自愈也。】 
伤寒呕多，虽有阳明证，不可攻之。
 【 注　呕属太阳，呕多则太阳未除，纵有阳明诸证，在所不计，故戒攻下。】 
食谷欲呕者，属阳明也，吴茱萸汤主之。得汤反剧者，属上焦也。
 【 注　此条复辨呕有太阳，亦有阳明，本自不同。若食谷欲呕，则属胃寒，与太阳之恶寒呕逆原为热证者相远，正恐误以寒药治寒呕也。然服吴茱萸汤转剧者，仍属太阳热邪，而非胃寒明矣。】 
阳明中风，口苦咽干，腹满微喘，发热恶寒，脉浮而紧，若下之，则腹满小便难也。
 【 注　此条阳明中风，俱该伤寒而言，俱太阳未除之候，但以腹满一端，知为热入阳明，然终与大实大满不同。若悞下则外邪乘虚内陷，而腹愈满矣。小便难者，亡津液也。】 
阳明病脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反讝语。若加烧针，必怵惕烦躁不得眠。若下之，则胃中空虚，客气动膈，心中懊憹，舌上胎者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。
 【 注　发热以上，与前条同。而汗出不恶寒，反恶热，身重四端，则皆阳明之见证。所以汗下烧针，俱不可用。而舌上胎则膈热甚，故涌以栀子豉，而彻去其膈热，则治太阳而无碍阳明矣。若前证更加口干舌燥，则宜用白虎汤以解热生津。更加小便不利，则宜用猪苓汤以导热滋干也。】 
阳明病汗出多而渴者，不可与猪苓汤。以汗多胃中燥，猪苓汤复利其小便故也。
 【 注　太阳证中，有用五苓散两解表里一法矣，而太阳入阳明证中，复有猪苓汤导热滋干一法。然汗出多而渴者不可服，盖阳明胃经主津液者也。津液充则不渴，津液少则渴矣。故热邪传入阳明，必先耗其津液，加以汗多而夺之于外，复利其小便而夺之于下，则津液有立亡而已，故示戒也。】 
太阳病，寸缓关浮尺弱，其人发热汗出，复恶寒不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日无所苦也。渴欲饮水，少少与之，但以法救之。渴者宜五苓散。
 【 注　寸缓关浮尺弱，发热汗出，复恶寒，纯是太阳未罢之证也。设非误下，何得心下痞结耶？如不悞下，则心下亦不痞，而太阳证必渐传经，乃至不恶寒而渴，邪入阳明审矣。然阳明津液，既偏渗于小便，则大肠失其润，而大便之硬，与肠中热结，自是不同，所以旬日不更衣亦无苦也。以法救之，救其津液也。与水及用五苓，即其法也。夫五苓利水者也，其能止渴而救津液者何也？盖胃中之邪热，既随小水而渗下，则利其小水，而邪热自消矣。邪热消则津回而渴止，大便且自行矣。正《内经》通因通用之法也。前段汗出多而渴者，不宜用猪苓汤，重驱津液。此段仍有汗仍渴，但汗出不至于多，而渴亦因热炽，其津液方在欲耗未耗之界，故与水而用五苓为合法也。今世之用五苓者，但知水谷偏注于大肠，用之利水而止泄，至于津液偏渗于小便，用之消热而回津液者则罕，故详及之。】 
阳明病，脉浮而紧者，必潮热发作有时；但浮者，必盗汗出。
【 注　阳明脉之浮紧，即太阳寒伤营之脉也；单浮，即太阳风伤卫之脉也。但传至阳明，仲景不欲以营卫辨证而姑变其文耳。至于太阳证有未罢，各条虽悉，尚恐未明，再举潮热及盗汗阳明之必至者辨之，确然无疑矣。从前批注，皆是断章取义，而不会其大意。不知脉紧与潮热，脉浮与盗汗，非的对之证也，不过借以辨阳明八九，太阳一二之候耳。至谓浮为阳盛，阳盛则阴虚，阴虚则盗汗出，节外生枝，几于说梦矣。】 
阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及面目悉黄，小便难，有潮热，时时哕，耳前后肿，刺之小差，外不解，病过十日，脉续浮者，与小柴胡汤。脉但浮无余证者，与麻黄汤。若不尿，腹满加哕者，不治。
 【 注　此条阳明中风之证居七八，而中寒之证亦居二三。观本文不得汗，及用麻黄汤，其义自见也。然此一证为阳明第一重证。何以知之？太阳证既未罢，而少阳证亦兼见，是阳明所主之位，前后皆邪，而本经之弥满留连，更不待言矣。盖阳明脉本大，兼以少阳之弦，太阳之浮，则阳明之大，正未易衰也。腹满鼻干嗜卧，一身面目悉黄，潮热，阳明之证既尽见，兼以少阳之胁痛，太阳之膀胱不利，乃至时时哕，耳前后肿，则阳明之诸证，正未易除也。所以病过十日，外证不解，必审其脉证。或可引阳明之邪从少阳出，则用小柴胡汤；或可引阳明之邪从太阳出，则用麻黄汤，方合法。若不尿腹满加哕，则真气垂尽，更无力可送其邪，故知药不能治也。】 
阳明病脉迟，食难用饱，饱则微烦头眩，必小便难，此欲作谷瘅，虽下之，腹满如故。所以然者，脉迟故也。
 【 注　脉迟则表证将除，似乎可下，然得食而微烦，仍是外邪助其内热也。热蒸食而上攻，故头眩。小便必难者，湿热上攻，水道必不顺也。欲作谷瘅者，水谷之湿，得热蒸而四迄，遍身发黄，势所必至。下之腹满如故，病既未除，其脉之迟者，愈益难复，故以为戒。注谓下之则外邪内陷，殊不切要。盖腹满已是邪陷，宁俟下之始陷耶？所以然者，脉迟则胃不实，徒下其糟粕，不惟无益而反害之耳。然则脉复其常，然后膀胱之气化行，湿热自除，谷瘅自退，又不言可知矣。】 
阳明病，若中寒不能食，小便不利，手足濈然汗出，此欲作固瘕，必大便初鞕后溏。所以然者，以胃中冷，水谷不别故也。
【 注　注谓固为坚固，瘕为积聚，大谬。盖大便初鞕后溏，因成瘕泄，瘕泄即溏泄，久而不止，则曰固瘕也。】 
阳明病初欲食，小便反不利，大便自调，其人骨节疼，翕然如有热状，奄然发狂，濈然汗出而解者，此水不胜谷气，与汗共并，脉紧则愈。
 【 注　此段文义本明，注谓得汗则外邪尽解，脉紧且愈，全非本文来意。观上二条，一以小便少而成谷瘅，是湿热繇胃上攻胷脑，则头眩而身发黄；一以小便不利而成固瘕，是湿热繇胃下渗大肠，则手足汗出而成溏泄。此条小便反不利，本当成谷瘅及??段泄之证。况其人骨节疼，湿胜也，翕然如有热状，热胜也。湿热交胜，乃忽然发狂，濈然汗出而解者，何以得此哉？此是胃气有权，能驱阳明之水与热，故水热不能胜，与汗共并而出也。脉紧则愈，言不迟也。脉紧疾则胃气强盛，所以肌肉开而濈然大汗。若脉迟则胃中虚冷，偏渗之水不能透而为汗，即手足多汗，而周身之湿与热，又未能共并而出，此胃强能食，脉健之人，所以得病易愈耶！】 
阳明病不能食，攻其热必哕。所以然者，胃中虚冷故也。以其人本虚，故攻其热必哕。
脉浮而迟，表热里寒，下利清谷者，四逆汤主之。若胃中虚冷不能食者，饮水则哕。
 【 注　表热里寒，法当先救其里。太阳经中下利不止，身疼痛者，已用四逆汤不为过，其在阳明之表热，不当牵制，更可知矣。此证比前一条虚寒更甚，故不但攻其热必哕，即饮以水而亦哕矣。按前云能食者为中风，不能食者为中寒矣。此上五条，一云食难用饱，一云欲食，似乎指中风为言；一云中寒不能食，及后二条之不能食，又明指中寒为言。所以后人拘执其说而误为注释也。不知此五条，重举风寒证中之能食不能食，辨胃气之强弱，非辨外邪也。故五证中惟水不胜谷气，脉紧则愈一证，为胃气胜。其四条，俱是脉迟胃冷，反为水热所胜之证。夫伤寒之证，皆热证也，而其人胃中虚冷者，又未可一例而推。盖胃既虚冷，则水谷混然无别，热邪传入，必不能遽变为实也。胃不实则不可下，而热邪既入，转蒸水谷之气，蕴崇为病，即下之而水热不去，徒令胃气垂绝而作哕耳。仲景一一挈出，而于后条下利清谷一证，主之以四逆汤，则前条之较轻者，宜主之以温胃，更不待言。惟合五条而总会其立言之意，始不致于传讹耳。门人问：濈然汗出而病解，乃手足濈然汗出者，反作固瘕，何手足不宜于汗耶？答曰：胃气虚寒之人，外邪入之，必转增其热，胃热故膀胱亦热，气化不行，小便因之不利，小便不利而尽注于大肠，则为洞泄，即末条之下利清谷者是也。小便不利，乘胃热而渗于脾，则四肢先见色黄，乃至遍身发黄而成谷瘅者是也。今手足濈然得汗，则脾中之湿热行，而色黄谷瘅之患可免。但汗从手足而出，水热之气未得遍泄于周身，不过少分大肠奔迫之势，故不为洞泄而为瘕泄耳。无病之人，小便不行，尚渍为他病，况伤寒证极赤极热之小便，停畜不行，能无此三种之变耶？一遡其源，而轻重自分矣。】 
阳明病，但头眩不恶寒，故能食而欬，其人必咽痛。若不欬者咽不痛。
 【 注　此胃热恊风邪而上攻之证也。】 
阳明病，法多汗，反无汗，其身如虫行皮中状者，此以久虚故也。
 【 注　此胃热协寒邪而郁于肌肤之证也。言久虚者，明所以不能透出于肌表之故也，非谓当用补也。】 
阳明病，反无汗而小便利，二三日呕而欬，手足厥者，必苦头痛。若不欬不呕，手足不厥者，头不痛。
 【 注　阳明证本不头痛，若无汗呕欬，手足厥者，得之寒，因而邪热深也。然小便利则邪热不在内而在外，不在下而在上，故知必苦头痛也。若不欬不呕不厥，而小便利者，邪热必顺水道而出，岂有逆攻巅顶之理哉。】 
阳明病下之，其外有热，手足温，不结胷，心中懊憹，饥不能食，但头汗出者，栀子豉汤主之。
 【 注　下之而外有热，心中懊憹，饥不能食，几成结胷矣，然手足温则阳气未至伤陷，不结胷则外邪原属轻微。若其人头汗出者，亦是膈中郁热上蒸所致。宜因其高而扬之，用栀子豉汤以彻其热，则阳得下通于阴，而周身濈然汗解，并可知矣。按此二条，皆湿热上攻之证。】 
阳明病口燥，但欲漱水，不欲咽，此必衄。
 【 注　口中干燥，与渴异。漱水不欲咽，知不渴也。阳明气血俱多，以漱水不欲咽，知邪入血分。阳明之脉起于鼻，故知血得热则妄行，必繇鼻而出也。】 
脉浮发热，口干鼻燥能食者，则衄。
 【 注　脉浮发热，口干鼻燥，阳明邪热炽矣。能食为风邪，风性上行，所以衄也。】 
阳明病，发热汗出者，此为热越，不能发黄也。但头汗出，身无汗，剂颈而还，小便不利，渴饮水浆者，此为瘀热在里，身必发黄，茵陈蒿汤主之。
阳明病，面合赤色，不可攻之，必发热色黄，小便不利也。
阳明病，无汗，小便不利，心中懊憹者，身必发黄。
阳明病被火，额上微汗出，小便不利者，必发黄。
 【 注　合四条观之，阳明病湿停热郁而烦渴有加，势必发黄。然汗出热从外越，则黄可免。小便多，热从下泄，则黄可免。若悞攻之，其热邪愈陷，津液愈伤，而汗与小便愈不可得矣。误火之，则热邪愈炽，津液上奔，额虽微汗，而周身之汗与小便，愈不可得矣。发黄之变，安能免乎？发黄与前谷瘅，本同一证，但彼因脉迟胃冷而得，则与固瘕及哕同源，而与此异派。】 
阳明病，下血讝语者，此为热入血室，但头汗出者，刺期门，随其实而泻之，濈然汗出则愈。
 【 注　妇人病伤寒，经水适来适断，则邪热乘之而入于血室，讝语如见鬼状，当刺期门。乃男子阳明经病，下血而讝语者，亦为热入血室，亦刺期门，详后少阳篇末。】 
阳明病其人喜忘者，必有蓄血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。
 【 注　太阳经热结膀胱之证．轻者如狂，重者发狂。如狂者，血自下，但用桃核、桂枝加入承气汤，因势利导，血去则愈。发狂者，血不下，须用抵当汤亟下其血乃愈。详太阳上篇。此条阳明喜忘之证，本差减于如狂，乃用药反循发狂之例者，何耶？盖太阳少血，阳明多血，阳明之血一结，则较太阳更为难动，所以宜用抵当汤峻攻之法耳。但太阳云主之则确乎不易，此云宜用则证有轻重不等，在于临时酌量矣。】 
病人无表里证，发热七八日，虽脉浮数者，可下之。假令已下，脉数不解，合热则消谷善饥，至六七日不大便者，有瘀血也，宜抵当汤。若脉数不解而下利不止，必协热而便脓血也。
 【 注　虽云无表里证，然发热脉浮数，表证尚在也。其所以可下者，以七八日为时既久，而发热脉数，则胃中热炽，津液尽亡，势不得不用下法，如大柴胡汤之类是也。若下后脉数不解，可知果胃中热炽，其候当消谷善饥。然谷食既多，则大便必多，乃至六七日竟不大便，其证非气结而为血结明矣，所以亦宜于抵当汤也。若数不解而下利不止，注谓用抵当汤下之，数仍不解，大谬。此乃对假令已下，脉数不解五句之文，见已下脉数不解，反六七日不大便，则宜抵当以下其血。若已下脉数不解，而下利不止，则不宜抵当之峻，但当消息以清其血分热邪。若血分之邪不除，必协热而便脓血矣。合三条总是热入血室，故随下血与不下血而异治也。然要知阳明尚兼太阳，则不但胃中热炽，而膀胱随经之热，亦未尽解，此所以宜于抵当汤乎！】 
病人烦热，汗出则解，又如疟状，日晡所发热者，属阳明也。脉实者宜下之，脉浮虚者宜发汗。下之与大承气汤，发汗宜桂枝汤。
 【 注　病人得汗后烦热解，太阳经之邪，将尽未尽，其人复如疟状，日晡时发热，则邪入阳明审矣。盖日晡者，申酉时，乃阳明之王时也。发热即潮热，乃阳明之本候也。然虽已入阳明，尚恐末离太阳，故必重辨其脉。脉实者，方为正阳阳明，宜下之。若脉浮虚者，仍是阳明而兼太阳，更宜汗而不宜下矣。发汗宜桂枝汤，宜字最妙。见前既得汗而烦热解，此番只宜用桂枝和营卫，以尽阳明兼带之邪，断不可误用麻黄汤矣。】 

　　　阳明经中篇 【 凡外邪已离太阳，未接少阳，谓之正阳阳明，列于此篇。】 

 【 喻昌曰：凡外感之邪，全入阳明所辖地界，已离太阳，未接少阳，此际当用下法，确无疑矣。然其邪复有在经在腑之不同，在经者与太少为邻，仍是传经之邪，在腑者则入于胃而不传经。但在经者之用下，常恐胃有未实，篇中无限消息迟徊。若在腑则胃已大实，惟有急下以存津液而已。】 
阳明之为病，胃家实是也。
 【 注　以胃家实，揭正阳阳明之总，见邪到本经，遂入胃而成胃实之证也。不然，阳明病其胃不实者多矣，于义安取乎？】 
伤寒三日，阳明脉大。
 【 注　伤寒一日太阳，二日阳明，三日少阳，乃传经之次第，其实不以日拘也。此云三日阳明脉大，正见二日之阳明，传自太阳，必兼乎浮紧、浮缓，未定是正阳阳明也。若正阳阳明，气血俱多，其脉必大，而与太阳别矣。言外见三日，证兼少阳，则其脉大而弦，又不得为正阳阳明也。噫！微矣哉！】 
伤寒发热无汗，呕不能食，而反汗出濈濈然者，是转属阳明也。
伤寒转系阳明者，其人濈濈然微汗出也。
 【 注　濈濈者，肌肉开而微汗不干之貌。发热无汗，呕不能食，皆伤寒之证也。伤寒无汗，何以反濈濈汗出耶？可见证已转属正阳阳明矣。既濈然汗出，则热除呕止可知矣。】 
太阳病三日，发汗不解，蒸蒸发热者，属胃也，调胃承气汤主之。
 【 注　蒸蒸者，热势自内腾达于外，如蒸炊然，胃实之验也。其热蒸蒸，势必其汗濈濈矣。妙哉形容乎！惟热在胃，故用承气以调其胃，胃调则病涣然除矣。】 
阳明病，本自汗出，医更重发汗，病已差，尚微烦不了了者，此大便必硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。
阳明病，自汗出，若发汗小便自利者，此为津液内竭，虽硬不可攻之。当须自欲大便，宜蜜煎导而通之。若土瓜根及与大猪胆汁，皆可为导。
阳明病脉迟，虽汗出不恶寒者，其身必重，短气腹满而喘，有潮热者，此外欲解，可攻里也。手足濈然而汗出者，此大便已硬也，大承气汤主之。若汗多微发热恶寒者，外未解也，其热不潮，未可与承气汤。若腹大满不通者，可与小承气汤，微和胃气，勿令大泄下。 【 后半节入阳明上篇。】 
 【 注　脉迟、汗出、不恶寒、身重、短气、腹满、喘、潮热，八者乃阳明之外邪欲解，可以攻里而不为大误之候也。然曰欲解，曰可攻，不过用小承气及调胃承气之法耳。必手足濈然汗出，方可验胃实便鞕，外邪尽解，而当从大承气急下之法也。申酉戌间独热，余时不热者，为潮热。若汗多微发热恶寒，是阳明证尚兼太阳，纵腹大满，胃终不实，只可微和胃气以从权而已。】 
病人不大便五六日，绕脐痛，烦躁发作有时者，此有燥屎，故使不大便也。
大下后六七日不大便，烦不解，腹满痛者，此有燥屎也。所以然者，本有宿食故也，宜大承气汤。
病人小便不利，大便乍难乍易，时有微热，喘冒不能卧者，有燥屎也，宜大承气汤。
阳明病，潮热，大便微硬者，可与大承气汤。不硬者，不可与之。若不大便六七日，恐有燥屎，欲知之法，少与小承气汤，汤入腹中转失气者，此有燥屎，乃可攻之。若不转失气者，此但初头硬，后必溏，不可攻之，攻之必胀满不能食也。欲饮水者，与水则哕，其后发热者，必大便复硬而少也，以小承气汤和之。不转失气者，慎不可攻也。
 【 注　转失气者，屁出也。腹中之气，得攻药不为转动，则属虚寒，所以误攻，而证变胀满不能食及哕也。攻后重复发热，又是胃热至此方炽，大便因可得硬，但为时未久必少耳，仍以小承气汤和之。若腹中气仍不转，则不但甩大承气大差，即用小承气亦小差矣。】 
阳明病下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。
 【 注　以小承气汤，试其可下，而用大承气汤下之矣。设下后心中懊憹而烦，又属热重药轻，当再进大承气以恊济前药，亟驱热邪，则闷烦自解也。一云胃中有燥屎者，一云若有燥屎者，俱指试其转失气及绕脐痛，腹满痛，小便不利，烦躁，时有微热，喘冒，不能卧七证言也。】 
得病二三日，脉弱，无太阳柴胡证，烦躁，心下硬，至四五日虽能食，以小承气汤，少少与微和之，令小安。至六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏。须小便利，屎定硬，乃可攻之，宜大承气汤。
 【 注　无太阳少阳之证，则烦躁心下硬，属正阳阳明之可下无疑矣。乃其人脉弱，锥是能食，亦止可少用小承气，微和胃气，和之而当，必觉小安。俟隔日，再以小承气稍稍多进。总因脉弱，故尔迟徊也。至六七日竟不大便，似乎胃实，乃小便复少，正恐胃弱，而膀胱气化之源窒，转渗大肠，初硬后溏耳。所以小便利，屎定硬，乃可攻之。按此段之虽能食虽不能食，全与辨风寒无涉，另有二义。见虽能食者，不可以为胃强而轻下也；虽不能食者，不可以为胃中有燥屎而轻下也。后九条云讝语有潮热，反不能食者，胃中必有燥屎五六枚，与此互发。】 
阳明病，不吐不下，心烦者，可与调胃承气汤。
 【 注　胃气及津液，既不繇吐下而伤，则心烦明系胃中热炽，故可与调胃承气，以安胃气而全津液也。合九条，总是以外证之解与不解，气之转与不转，脐腹之痛与不痛，脉之弱与不弱，汗出之多与不多，小便之利与不利，邪热之炽与不炽，津液之干与不干，而辨腹中之燥屎多与不多，溏与不溏，以消息微下之法。故惟手足濈然汗出，大便已硬者，主之以大承气汤。其他诸证，一则曰宜用导法，再则曰不可攻之，再则曰宜小承气汤，再则曰少与小承气汤，再则曰明日更与一升，再则曰宜大承气汤，全是商量治法，听人临时斟酌，以祈无误，所以不用主之二字。此等处关系安危最大，盖热邪入胃，不以寒药治之则胃伤，然寒药本以救胃也，不及则药不胜邪，太过则药反伤正，况乎不胜其邪势必尽伤其正，徒伤其正，又未必尽去其邪，此仲景所为谆复于二者之间也。】 
阳明病，讝语，发潮热，脉滑而疾者，小承气汤主之。因与承气汤一升。腹中转失气者，更服一升。若不转失气，勿更与之。明日不大便，脉反微濇者，里虚也，为难治，不可更与承气汤也。
 【 注　讝语而发潮热，阳明之下证审矣。更兼其脉滑疾，复与脉弱者不伦，故主之以小承气汤，一定之法也。然尚未知其里证若何？必转失气，方可再服。若服后不转失气，并不大便，脉反微而且濇，又是里气虚寒之证。盖阳明居于中土，其表虚表实，来自太阳，至此已明；其里虚里实，茫然未卜。故用法不可令虚者益虚，有如此之郑重也。】 
夫实则讝语，虚则郑声。郑声，重语也。
 【 注　郑声者，郑重之声。正气不足，声出重浊也。亦辨里实里虚之一端也。】 
直视讝语喘满者，死；下利者，亦死。
 【 注　此条当会意读，谓讝语之人直视者死，喘满者死，下利者死，其义始明，盖讝语者，心火亢极也，加以直视，则肾水垂绝，心火愈无制，故主死也。喘满者邪聚阳位而上争，正不胜邪，气从上脱，故主死也。下利者，邪聚阴位而下夺，正不胜邪，气从下脱，故主死也。】 
发汗多，若重发汗者亡其阳，讝语脉短者，死；脉自和者，不死。
 【 注　注拟此为太阳经脱简，不知太阳经无讝语之例，必日久而兼阳明少阳，方有讝语。故此言太阳经得病时，发汗过多，及传阳明时，重发其汗，亡阳而讝语之一证也。亡阳之人，所存者阴气耳。故神魂无主，而妄见妄闻，与热邪乘心之候不同。况汗多则大邪必从汗解，止虑阳神飞越难返，故脉短则阴阳不附，脉和则阴阳未离，其生死但从脉定耳。其脉既短，安问药之长哉？门人问：亡阳而讝语，四逆汤可用乎？答曰：仲景不言方，而子欲言之，曷不详之仲景耶？盖亡阳固必急回其阳，然邪传阳明，胃热之炽否，津液之竭否，里证之实否，俱不可知，设不辨悉，欲回其阳，先竭其阴，竟何益哉！此仲景不言药，乃所以为圣也。】 
阳明病，其人多汗，以津液外出，胃中燥，大便必硬，硬则讝语，小承气汤主之。若一服讝语止，更莫复服。
 【 注　此条举讝语之因汗多津越者为言。】 
伤寒四五日，脉沉而喘满，沉为在里而反发其汗，津液越出，大便为难，表虚里实，久则讝语。
 【 注　此举讝语因误汗而致者。其曰里实，亦即上文胃中燥，大便必硬之互辞。其不出方者，亦即上文小承气汤之互意也。】 
伤寒，若吐若下后不解，不大便五六日，上至十余日，日晡所发潮热，不恶寒，独语如见鬼状；若剧者，发则不识人，循衣摸床，惕而不安，微喘直视，脉弦者生，濇者死。微者但发热讝语者，大承气汤主之。若一服利止后服。
 【 注　此条举讝语之势重者为言。而势重之中，复分二等，剧者生死仍凭乎脉，微者则主以大承气汤，比上条之小承气为更进矣。前云讝语脉短者死，此云脉弦者生，前云讝语脉滑疾者用小承气，此云脉濇者死，更互一字，而大意跃然。】 
汗出讝语者，以有燥屎在胃中，此为风也，须下之。过经乃可下之。下之若早，语言必乱，以表虚里实故也。下之则愈，宜大承气汤。
 【 注　此条之文，似浅而实深，仲景惧人不解，已自为脚注，不识后人何故茫然？胃有燥屎，本当用下，以讝语而兼汗出，知其风邪在胷，必俟过经下之，始不增扰。所以然者，风性善行数变，下之若早，徒引之走空窍，乱神明耳。然胃有燥屎，下之不为大误，其小误止在未辨证兼乎风。若此者必再一大下，庶大肠空而风邪得以并出，故自愈。此通因通用之法，亦将差就错之法也。】 
阳明病，讝语，有潮热，反不能食者，胃中必有燥屎五六枚也。若能食者，但硬耳，宜大承气汤。
 【 注　有燥屎则肠胃热结，故不能食。若能食则肠胃未结，故但硬耳。前条云其后发热者，必大便硬而少也。此云但硬耳，不更言其少，乃于胃中有燥屎者，言其五六枚之多，亦互举以辨微细之意，不可忽也。俱宜大承气汤者，已结者开其结，未结者涤其热，不令更结。同一讝语潮热，故同一治，至于药制之大小，必有分矣。合九条观之，既云实则讝语矣，乃其用治，迟徊审谛。始以和法为攻法，俟服药后，重辨脉证，不敢径情急攻；即攻之，又一服利，止后服，何其郑重耶？可见所谓实者，乃邪气实也，邪气实正气未有不虚，况津液为邪所耗，而至于讝语，方寸几于无主，其虚为何如哉？邪实不可不下，正虚不可太下，斟酌于邪正之间，以权宜而善其治，良工苦心，要当三复于圣言矣。】 
阳明病，发热汗多者，急下之，宜大承气汤。
 【 注　胃中止一津液，汗多则津液外渗，加以发热，则津液尽随热势，蒸蒸腾达于外，更无他法，可止其汗，惟有急下一法，引热势从大肠而出，庶津液不致尽越于外耳。前条云发汗不解，蒸蒸发热者，属胃也，调胃承气汤主之。可见调胃之义，乃和缓其胃中之热以存津液也。此证发热而至于汗多，明是始先未行调胃所致，故宜急下，无取缓调。】 
发汗不解，腹满痛者，急下之，宜大承气汤。
腹满不减，减不足言，当下之，宜大承气汤。
 【 注　发汗不解，而反腹中满痛，则邪不在表而在里，亦惟有急下一法，庶满痛去而病自解也。减不足言四字，形容腹满如绘，见满至十分，即减去一二分，不足杀其势也。此所以纵有外邪未解，而当下无疑耳。】 
伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。
 【 注　此一条辨证最微细。大便难则非久秘，里证不急也。身微热则非大热，表证不急也。故曰无表里证，只可因是而验其热邪在中耳。热邪在中，亦不为急，但其人目中不了了，睛不和则急矣。以阳明之脉络于目，络中之邪且盛，则在经之盛更可知，故惟有急下之而已。按少阴经有急下三法以救肾水，一本经水竭，一木邪涌水，一土邪凌水。而阳明经亦有急下三法以救津液，一汗多津越于外，一腹满津结于内，一目睛不慧，津枯于中。合两经下法以观病情生理，恍觉身在冰壶，腹饮上池矣。】 
阳明病欲解时，从申至戌上。
脉浮而芤，浮为阳，芤为阴。浮芤相搏，胃气生热，其阳则绝。
 【 注　其阳则绝，即无阳之互辞，谓津液内亡也。当下不下，故至此耳。】 
趺阳脉浮而濇，浮则胃气强，濇则小便数。浮濇相搏，大便则难，其脾为约，麻仁丸主之。
 【 注　脾约之证在太阳阳明，已当用麻仁丸润下。失此不用，延至正阳阳明，胃中津液，瓮干杯罄，下无及矣。然则浮濇之脉，转为浮芤，不可类推乎？】 

　　　阳明经下篇 【 凡外邪已趋少阳，未离阳明，谓之少阳阳明，列于此篇，其少阳阳明合病，另有专条，附三阳经后。】 

 【 喻昌曰：凡属正阳阳明之证，病已入于胃腑，故下之则愈。其有胃不实而下证不具者，病仍在经，在经之邪不解，必随经而传少阳，口苦咽干，目眩耳聋，胷胁满痛之证，必兼见一二，故谓之少阳阳明，其实乃是阳明少阳也。少阳主半表半里，阳明证中纔兼少阳，即表里皆不可攻，故例中止用和法。】 
阳明病，发潮热，大便溏，小便自可，胷胁满不去者，小柴胡汤主之。
 【 注　潮热本阳明胃实之候，若大便溏，小便自可，则胃全不实，更加胷胁满不去，则证已传入少阳矣。纔兼少阳，即有汗下二禁，惟小柴胡一方，合表里中而总和之，乃少阳一经之正法。故阳明少阳，亦取用之，无别法也。】 
阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。
 【 注　不但大便溏为胃未实，即使不大便而见胁下硬满，呕与舌胎之证，则少阳为多，亦当从小柴胡汤分解阴阳，则上下通和，濈然汗出，而胎呕胁满之外证，一时俱解矣。既云津液得下，则大便自行亦可知矣。此一和而表里俱彻，所以为贵也。按上焦得逋津液得下八字，关系病机最切。风寒之邪，协津液而上聚于膈中，为喘、为呕、为水逆、为结胷，尝十居六七。是风寒不解，则津液必不得下，倘误行发散，不惟津液不下，且转增上逆之势，愈无退息之期矣。此所以和之于中而上焦反通也。至于杂病项中，如痰火哮喘欬嗽瘰疬等证，又皆火势熏蒸日久，顽痰胶结经隧，所以火不内熄，则津液必不能下灌灵根，而精华尽化为败浊耳。夫人之得以长享者，惟赖后天水谷之气生此津液，津液结则病，津液竭则死矣。故治病而不知救人之津液者，真庸工也。】 
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实是也。少阳阳明者，发汗利小便已，胃中燥烦实，大便难是也。
 【 注　注谓脾约乃太阳之邪，径趋入胃而成胃实，贻误千古。】 
少阳阳明者，发汗利小便已，胃中燥烦实，大便难是也。
 【 注　病已传到少阳经，而去阳明经远矣，乃从少阳经治法，发汗利小便已，其人方纔胃中燥烦实，大便难者，是少阳重转阳明，而成可下之一证也。此下二条，与阳明兼带少阳之证迥殊，故另揭出。】 
服柴胡汤已，渴者属阳明也，以法治之。
 【 注　此条亦互上条之意，解见少阳。】 
伤寒脉浮而缓，手足自温者，是为系在太阴。太阴者，身当发黄。若小便自利者，不能发黄，至七八日大便鞕者，为阳明病也。
 【 注　脉浮而缓，本为表证，然无发热恶寒外候，而手足自温者，是邪已去表而入裹。其脉之浮缓，又是邪在太阴，以脾脉主缓故也。邪入太阴，势必蒸湿为黄。若小便自利，则湿行而发黄之患可免。但脾湿既行，胃益干燥，胃燥则大便必硬，因复转为阳明内实，而成可下之证也。】 
少阴病六七日，腹胀不大便者，急下之，宜大承气汤。
 【 注　少阴之证，自利者最多，虚寒则下利清谷，滑脱则下利脓血，故多用温法。此以六七日不大便而腹胀，可见热邪转归阳明，而为胃实之证，所以宜于急下也。】 
下利讝语者，有燥屎也，宜小承气汤。
 【 注　下利则热不结，胃不实，何得讝语耶？此必邪返于胃，内有燥屎，故虽下利而结者自若也。半利半结，所以不宜大承气，而宜于小承气微动其结耳。】 

古今图书集成医部全录卷三百三十八

　伤寒门

　　伤寒论 【 汉?张机】 

　　　少阳经全篇

 【 喻昌曰：仲景少阳经之原文，叔和大半编入太阳经中，昌殊不得其解。岂以太阳行身之背，少阳行身之侧，其营卫显然易辨，非如阳明与三阴之属腑脏者，营卫难窥，故将少阳之文，汇入太阳耶？此等处窃不敢仍叔和之旧。盖六经各有专司，乃引少阳之文，与三阳合病、井病、过经不解及坏病诸条，悉入太阳篇中，适足以乱太阳之正也。在太阳一经之病，已倍他经，辨之倍难，而无端蔓引混收，此后人所为多歧亡羊乎？兹将治少阳之法，悉归本篇，其合病、并病、坏病、痰病，另于三阳经后，庶太阳之脉清，而少阳之脉亦清耳。】 
伤寒五六日，中风，往来寒热，胷胁苦满，默默不欲饮食，心烦喜呕，或胷中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。伤寒中风，有柴胡证，但见一证便是，不必悉具。若胷中烦而不呕，去半夏、人参，加(艹舌)蒌实。若渴者，去半夏加人参、(艹舌)蒌根。若腹中痛者，去黄芩加芍药。若胁下痞硬去大枣加牡蛎。若心下悸小便不利者，去黄芩加茯苓。若不渴外有微热者，去人参加桂枝，温覆取微似汗愈。若咳者，去人参、大枣、生姜加五味子、干姜。
 
【 注　躯壳之表，阳也。躯壳之里，阴也。少阳主半表半里之间，其邪入而并于阴则寒，出而并于阳则热，往来寒热，无常期也。风寒之外邪，挟身中有形之痰饮，结聚于少阳之本位，所以胷胁苦满也。胷胁既满，胃中之水谷亦不消，所以默默不欲食，即昏昏之意，非静默也。心烦者，邪在胷胁，逼处心间也。或呕不呕，或渴不渴，诸多见证，各随人之气体，不尽同也。然总以小柴胡之和法为主治，而各随见证以加减之耳。】 
少阳之为病，口苦、咽干、目眩也。
 【 注　口苦咽干者，热聚于胆也。目眩者，木盛生风而旋运也。】 
伤寒脉弦细，头痛发热者，属少阳。少阳不可发汗，发汗则讝语，此属胃。胃和则愈，胃不和则烦而悸。
 【 注　少阳伤寒，禁发汗；少阳中风，禁吐下。二义互举，其旨益严。盖伤寒之头痛发热，宜于发汗者，尚不可汗，则伤风之不可汗，更不待言矣。伤风之胷满而烦，痰饮上逆，似可吐下者，尚不可吐下，则伤寒之不可吐下，更不待言矣，盖脉弦细者，邪欲入里，其在胃之津液，必为热耗，重复发汗，而驱其津液外出，安得不讝语乎？胃和者，邪散而津回也。不和者，津枯而饮结，所以烦而悸也。】 
少阳中风，两耳无所闻，目赤，胷中满而烦者，不可吐下，吐下则悸而惊。
 【 注　风热上壅，则耳无闻，目赤。无形风热与有质痰饮抟结，则胷满而烦，此但从和解中行分竭法可也。若误汗下，则胷中正气大伤，而邪得以逼乱神明，所丧不滋多乎？】 
伤寒三日，三阳为尽，三阴当受邪，其人反能食不呕，此为三阴不受邪也。
 【 注　能食不呕，与胃和则愈之义互发。】 
伤寒三日，少阳脉小者，欲已也。
 【 注　脉不弦大，邪微欲解之先征也。】 
少阳病欲解时，从寅至辰上。
 【 注　受病之经，正气虚衰，每惜力于时令之王，此趋三避五所繇来乎？】 
伤寒六七日，无大热，其人躁烦者，此为阳去入阴故也。
 【 注　阳去入阴，则邪势得以留连，转致危困者多矣。有治伤寒之责者，线索在手，于邪在阳经之日，亟从外夺，不亦善乎！】 
伤寒四五日，身热恶风，颈项强，胁下满，手足温而渴者，小柴胡汤主之。
 【 注　身热恶风，太阳证也。头项强，太阳兼阳明证也。胁下满，少阳证也。本当从三阳合并病之例而用表法，但其手足温而加渴，外邪辐辏于少阳，而向里之机已着，倘更用辛甘发散之法，是重增其热而大耗其津也。故从小柴胡之和法，则阳邪自罢，而阴津不伤，一举而两得矣。此用小柴胡汤，当从加减法。不呕而渴者，去半夏加(艹舌)蒌根为是。】 
伤寒阳脉濇，阴脉弦，法当腹中急痛者，先用小建中汤，不差者，与柴胡汤主之。
 【 注　阳脉濇，阴脉弦，浑似在里之阴寒，所以法当腹中急痛，故以小建中之缓而和其急，腹痛止而脉不弦濇矣。若不差，则弦为少阳之本脉，而濇乃汗出不彻，腹痛乃邪欲传太阴也，则用小柴胡以和阴阳为的当无疑矣。】 
伤寒五六日，已发汗而复下之，胷胁满，微结，小便不利，渴而不呕，但头汗出，往来寒热，心烦者，此为未解也。柴胡桂枝干姜汤主之。
 【 注　少阳证尚兼太阳，所以误下而胷间微结也。太阳中篇结胷条内，头微汗出，用大陷胷汤，以其热结在里，故从下夺之法也。此头汗出而胷微结，用柴胡桂枝干姜汤，以里证未具，故从和解之法也。小柴胡方中减半夏、人参，而加桂枝以行太阳，加干姜以散满，(艹舌)蒌根以滋干，牡蛎以软结，一一皆从本例也。】 
服柴胡汤已，渴者属阳明也。以法治之。
 【 注　风寒之邪，从惕明而传少阳，起先不渴，里证未具，及服小柴胡汤已，重加口渴，则邪还阳明，而当调胃以存津液矣。然不曰攻下，而曰以法治之，意味无穷。盖少阳之寒热往来，间有渴证，倘少阳未罢而恣言攻下，不自犯少阳之禁乎？故见少阳重转阳明之证，但云以法治之，其法维何？即发汗，利小便已，胃中燥烦实，大便难之说也。若未利其小便，则有猪苓、五苓之法。若津干热炽，又有人参白虎之法。仲景圆机活泼，未易言矣。】 
凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。
伤寒五六日呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆。必蒸蒸而振，却发热汗出而解。若心下满而硬痛者，此为结胷也，大陷胷汤主之。但满而不痛者，此为痞，柴胡汤不中与之，宜半夏泻心汤。
 【 注　二条互发，前略后详，误下虽证未变，然正气先虚，故服柴胡汤必蒸蒸而振，始得发热汗出，而邪从表解也。若误下而成结胷与痞，则邪尚在太阳，而柴胡非所宜矣。结胷及痞，太阳经各有颛条。】 
本发汗而复下之，此为逆也；若先发汗，治不为逆。本先下之而反汗之，此为逆也；若先下之，治不为逆。
 【 注　少阳虽有汗下二禁，然而当汗当下，正自不同。本当发汗而反下之则为逆，若先汗后下则不为逆；本当下之而反发汗则为逆，若先下后汗则不为逆。全在辨其表里，差多差少之间矣。】 
伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表复有里也。脉沉亦在里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤。设不了了者，得屎而解。
 【 注　阳微结者，阳邪微结未尽散也。注作阳气衰微，故邪气结聚，大差。果尔则头汗出为亡阳之证，非半表半里之证矣。果尔则阴结，又是阴气衰微矣。玩本文假令纯阴结等语，谓阳邪若不微结，纯是阴邪内结，则不得复有外证，其义甚明。得屎而解，即取大柴胡为和法之意也。】 
凡病若发汗、若吐、若下，若亡津液，阴阳自和者，必自愈。
 【 注　汗吐下三法，难于恰当，若误用之，则病未去，而胃中之津液已先亡。凡见此者，诊视其脉与证，阴阳自和，则津液复生，必自愈也。】 
妇人中风，发热恶寒，经水适来，得之七八日，热除而脉迟身凉，胷胁下满，如结胷状，讝语者，此为热入血室也，当刺期门，随其实而泻之。
妇人中风七八日，续得寒热，发作有时，经水适断者，此为热入血室。其血必结，故使如疟状，发作有时，小柴胡汤主之。
妇人伤寒发热，经水适来，昼日明了，暮则讝语，如见鬼状者，此为热入血室。无犯胃气及上二焦，必自愈。
血弱气尽，腠理开，邪气因入，与正气相抟，结于胁下，正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。
 【 注　四条皆互文见意也。一云经水适来；一云经水适断。一云七八日热除而脉迟身凉；一云七八日续得寒热，发作有时。一云胷胁下满；一云邪气因入，与正气相抟，结于胁下。一云如结胷状；一云邪高痛下。一云讝语；一云昼日明了，暮则讝语如见鬼状。一云如疟状；一云往来寒热，休作有时。一云刺期门；一云用小柴胡汤；一云毋犯胃气及上二焦。皆互文以明大义而自为脚注也。学者试因此而紬绎全书，思过半矣。又如结胷状四字，仲景尚恐形容不尽，重以脏腑相连，邪高痛下之语，畅发病情。盖血室者，冲脉也，下居腹内。厥阴，肝之所主也。而少阳之胆与肝相连，腑邪在上，脏邪在下，胃口逼处二邪之界，所以默默不欲饮食，而但喜呕耳。期门者，肝之募也。随其实而泻之，泻肝之实也。又刺期门之脚注也。小柴胡汤、洽少阳之正法也。毋犯胃气及上二焦，则舍期门、小柴胡，更无他法矣。必自愈，见腑邪可用小柴胡汤，而脏邪必俟经水再行，其邪热乃随血去，又非药之所能胜耳。】 

　　　合病

 【 喻昌曰：合病者两经之证，各见一半。如日月之合朔，如王者之合圭壁，界限中分，不偏多偏少之谓也。】 
太阳病，项背强几几，反汗出恶风者，桂枝加葛根汤主之。
太阳病，项背强几几，无汗恶风者，葛根汤主之。
 【 注　二条以有汗无汗，定伤风伤寒之别。盖太阳初交，阳明未至，两经各半，故仲景原文不用合病二字。然虽不名合病，其实乃合病之初证也。几几者，颈不舒也。颈属阳明，既于太阳风伤卫证中，纔见阳明一证，即于桂枝汤内加葛根一药；太阳寒伤营证中，纔见阳明一证，即于麻黄汤内加葛根一药，此大匠天然不易之彀率也。然第二条不用麻黄全方加葛根，反用桂枝全方加麻黄、葛根者，则并其巧而传之矣。见寒邪既欲传于阳明，则胷间之喘必自止，自可不用杏仁。况颈项背俱是阳位易于得汗之处，设以麻黄本汤加葛根，大发其汗，将毋项背强几几者，变为经脉振摇动惕乎？此仲景之所谓精义入神也。】 
太阳与阳明合病，不下利但呕者，葛根加半夏汤主之。
太阳与阳明合病者，必自下利，葛根汤主之。
 【 注　二条又以下利不下利，辨别合病主风主寒之不同也。风者阳也，阳性上行，故合阳明胃中之水饮而上逆。寒者阴也，阴性下行，故合阳明胃中之水谷而下奔。然上逆则必加半夏入葛根汤，以涤饮止呕。若下利则但用葛根汤，以解两经之邪，不治利而利自止耳。葛根汤即第一条桂枝汤加葛根不用麻黄者是也。】 
太阳与阳明合病，喘而胷满者，不可下，麻黄汤主之。
 【 注　两经合病，当合用两经之药，何当偏用麻黄汤耶？此见仲景析义之精。盖太阳邪在胷，阳明邪在胃，两邪相合，必上攻其肺，所以喘而胷满。麻黄、杏仁治肺气喘逆之颛药，用之恰当，正所谓内举不避亲也，何偏之有？】 
太阳与少阳合病，自下利者，与黄芩汤；若呕者，黄芩加半夏生姜汤。
 【 注　太阳阳明合病下利，表证为多。阳明少阳合病下利，里证为多。太阳少阳合病下利，半表半里之证为多。故用黄芩、甘草、芍药、大枣为和法也。】 
阳明少阳合病，必下利，其脉不负者，顺也，负者，失也。互相克贼，名为负也。脉滑而数者，有宿食也，当下之，宜大承气汤。
 【 注　上木之邪交动，则水谷不停而急奔，故下利可必也。阳明脉大，少阳脉弦，两无相负，乃为顺候。然两经合病，阳明气衰，则弦脉独见，少阳胜而阳明负矣。下之固是通因通用之法，而上受克贼之邪，势必借大力之药，急从下夺，乃为解围之善着。然亦必其脉滑而且数，有宿食者，始为当下无疑也。设脉不滑数而迟软，方虑土败垂亡，尚敢下之乎？】 
三阳合病，脉浮大上关上，但欲眠睡，目合则汗。
三阳合病，腹满身重，难以转侧，口不仁而面垢，讝语，遣尿。发汗则讝语，下之则额上生汗，手足逆冷。若自汗者，白虎汤主之。
 【 注　三阳合病，五合之表里俱伤，故其脉浮大，其证欲眠，而目合则汗，中州之扰乱可知矣。此时发汗则偏于阳，而阳明之津液倍竭，故讝语益甚，将成无阳之证也。下之则偏于阴，而真阳以无偶而益孤，故手足逆冷，而额上生汗，将成亡阳之证也。既不宜于汗下，惟有白虎一汤，主解热而不碍表里，在所急用，然非自汗出则表犹未解，尚未可用。此证夏月最多，当与痉湿暍篇参看。按三阳经之受外邪，太阳头疼腰脊痛，阳明目痛鼻干不眠，少阳寒热往来口苦呕渴，各有专司。合病者，即兼司二阳三阳之证也。仲景但以合之一字括其义，而归重在下利与呕喘胷满之内证。盖以邪既相合，其人腹内必有相合之征验故也。后人于此等处漫不加察，是以不知合病为何病耳。再按少阳篇第九条云：伤寒六七日，发热微恶寒，肢节烦疼，微呕，心下支结，外证未去者，柴胡桂枝汤主之一条，其证全是太阳与少阳合并之病。但内无下利，其呕复微，即不谓之合病。心下支结，又与心下痞硬时如结胷者不同，即不谓之并病。乃知合并之病，重在内，有合并之征验，非昌之臆说矣。后人谓三阳合病，宜从中治，此等议论，似得仲景表邪未散用小柴胡汤，里热已极用白虎汤之旨，然未可向痴人说梦也。设泥此则仲景所用麻黄汤、大承气汤之妙法，万不敢从矣。】 

　　　并病

 【 喻昌曰：并病者，两经之证，连串为一，如贯索然，即兼并之义也。并则不论多寡，一经见三五证，一经见一二证，即可言并病也。然太阳证多，阳明少阳证少，如秦之并六国者，乃病之常。若阳明少阳证多，太阳证少，则太阳必将自罢，又不得拟之为六国并秦矣。】 
二阳并病，太阳初得病，时发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言阳气怫郁不得越。当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈。何以知汗出不彻，以脉濇故知也。
二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。
 【 注　按二阳并病二条，皆是太阳与阳明并也。上条证初入阳明，而太阳仍未罢，宜小汗。此条证已入阳明，而太阳亦随罢，宜大下。但上条之文，从前未有注释，兹特明之。太阳初得寒伤营之病，以麻黄汤发其汗，汗出而邪去，病不传矣。因汗出不彻，故传阳明，续自微汗出，不恶寒，阳明热炽，似乎当用下法，以太阳之邪未彻，故下之为逆，谓其必成结胷等证也。如此者，可小发汗，然后下之。设面色缘缘正赤者，寒邪深重，阳气怫郁在表，必始先未用麻黄汤，或已用麻黄汤而末得汗，所以重当解之熏之，又非小发汗而能胜矣，若是发汗不彻，不足言阳气怫郁不得越也。毕竟当汗不汗，其人躁烦，不知痛处，乍在腹中，乍在四肢，按之不可得，方是阳气不得越耳。短气者，因汗而气伤也。脉濇者，因汗而血伤也。汗虽未彻，其已得汗可知，其不怫郁又可知。所以宜更他药以小发其汗。更字读平声，与太阳中篇伤寒发汗解，半日许复烦，脉浮数者，可更发汗互发，然则彼更桂枝汤，此更桂枝加葛根汤，并可推矣。】 
太阳与少阳并病，头项强痛，或眩冒，时如结胷，心下痞鞕者，当刺大椎第十间、肺俞、肝俞，慎不可发汗。发汗则讝语脉弦，五六日讝语不止，当刺期门。
 【 注　少阳之脉络胁，胁间并入太阳之邪，则与结胷证似是而实非也。肝与胆合，刺肝俞，所以泻胆也。膀胱不与肺合，然肺主气，刺肺俞以通其气斯膀胱之气化行，而邪自不能留矣。发汗则讝语，与合病木盛克土之意同。注谓木盛则生心火，节外生枝，反失正意。脉弦亦即合病内少阳胜而阳明负之互词，此所以刺期门随木邪之实而泻之也。】 
太阳少阳并病，心下硬，颈项强而眩者，当刺大椎、肺俞、肝俞，慎勿下之！
 【 注　重申不可下之禁，与上条不可汗互发。】 
太阳少阳并病，而反下之，成结胷，心下硬，下利不止，水浆不下，其人心烦。
 【 注　误下之变，乃至结胷下利，上下交征，而阳明之居中者，水浆不入，心烦待毙，伤寒顾可易言哉？并病即不悞用汗下，已如结胷心下痞硬矣，况加悞下乎？此比太阳一经误下之结胷，殆有甚焉。其人心烦，似不了之语。然仲景太阳经谓结胷证悉具烦躁者，亦死。意者，此谓其人心烦者死乎？】 

　　　坏病

 【 喻昌曰：坏病者，已汗、已吐、已下、已温针，病犹不解，治法多端，无一定可拟，故名之为坏病也。坏病与过经不解大异。过经不解者，连三阴经俱已传过，故其治但在表里差多差少宜先宜后之间。若坏病则病在三阳，未入于阴，故其治但在阳经，其证有结胷下利，眩冒振惕，惊悸讝妄，呕哕躁烦之不同。其脉有弦促细数紧滑沉微濇弱结代之不同。故必辨其脉证犯何逆，然后得以法而治其逆。】 
太阳病三日，已发汗，若吐、若下、若温针，仍不解者，此为坏病，桂枝不中与也。观其脉证，知犯何逆，随证治之。
 【 注　相传伤寒过经日久二三十日不痊者谓之坏病，遂与过经不解之病无辨，此古今大误也。仲景止说病三日，即五六日亦未说到，且此条止说太阳病，连少阳亦未说到，故谓桂枝偏表之法不可用，观下条太阳转入少阳之坏证，有柴胡证罢四字，可见此为桂枝证罢，故不可复用也。设桂枝证仍在，即不得谓之坏病，与少阳篇中柴胡证仍在者，此虽已下之不为逆，复与柴胡汤，必蒸蒸而振，却发热汗出而解之文，又互相绾照也。岂有桂枝、柴胡之证尚未罢，而得指为坏病之理哉？故必细察其脉为何脉，证为何证，从前所误，今犯何逆，然后随其证而治之，始为当耳。】 
本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐下发汗温针，讝语，柴胡证罢，此为坏病。知犯何逆，以法治之。
 【 注　两条文意互发，其旨甚明。叔和分汇，致滋疑惑。兹合而观之，乃知上条云桂枝汤不中与，则其所犯，要不离于太阳一经之误吐、误下、误发汗、误烧针之诸逆也。此条云柴胡汤不中与，则其所犯，要不离于少阳一经之误吐、误下、误发汗、误烧针之诸逆也。】 

　　　痰病

 【 喻昌曰：慨自伤寒失传，后人乃以食积、虚烦、痰饮、脚气牵合为类伤寒四证，此等名目一出，凡习伤寒之家，苟简粗疏，已自不识要妙。况复加冬温、温病、寒疫、热病、湿温、风温、霍乱、痉、内痈、蓄血为类伤寒十四证，头上安头，愈求愈失。兹欲直遡渊源，不得不尽辟岐泒。盖仲景于春夏秋三时之病，既以冬月之伤寒统之，则十四证亦皆伤寒中之所有也。若诿之局外，漫不加察，至临证模糊，其何以应无穷之变哉？昌于春夏病中，逐段拈出，兹于三阳经后，特立痰病一门。凡痰饮素积之人，有挟外感而动者，有不繇外感而自动者，仲景分别甚明。挟外感之邪，抟结胷胁，三阳篇中已致详矣。此但举不繇外感之痰病，昭揭其旨，俾学者辨证以施治焉耳。】 
病如桂枝证，头不痛，项不强，寸脉微浮，胷中痞硬，气上冲，咽喉不得息者，此为胷有寒也，当吐之，宜瓜蒂散。诸亡血虚家不可与。
 【 注　寒者痰也痰饮内动，身必有汗，加以发热恶寒，全似中风，但头不痛，项不强，此非外入之风，乃内蕴之痰窒塞胷间，宜用瓜蒂散以涌出其痰也。】 
病人有寒，复发汗，胃中冷，必吐蛔。
 【 注　寒亦痰也，此即上条之互文。上条辨非桂枝之证，此条辨不可发汗。盖痰从内动，无外感与俱，误发其汗，必至迷塞经络，留连不返，故示戒也。设兼外感，如三阳证中诸条，则无形之感，挟有形之痰，结于一处，非汗则外邪必不解，即强吐之，其痰饮亦必不出，所以小青龙一法，卓擅奇功耳。此言有痰无感，误发其汗，重亡津液，即大损阳气，其人胃冷而吐蛔，有必至也。】 
病人手足厥冷，脉乍紧者，邪结在胷中，心中满而烦，饥不能食者，病在胷中，当须吐之，宜瓜蒂散。
 【 注　手足厥冷，与厥阴之热深厥深相似，其脉乍紧，则有时不紧，殊不似矣。可见痰结在胷，故满烦而不能食，亦宜瓜蒂为吐法也。合三条总见痰证可吐不可汗，合食积虚烦脚气四证论之，勿指为类伤寒，但指为不可发汗，则其理甚精。盖食积胷中，阳气不布，更发汗则阳气外越，一团阴气用事，愈成危候。虚烦则胃中津液已竭，更发汗则津液尽亡矣。脚气即地气之湿邪，从足先受者，正湿家不可发汗之义耳。奈何舍正路而趋曲径耶？】 

　　　太阴经全篇

 【 喻昌曰：仲景《伤寒论》六经中，惟太阴经文止九条，方止二道，致后人惜其非全书。昌细绎其所以约略之意，言中风即不言伤寒，言桂枝即不言麻黄，言当温者则曰宜四逆辈，全是引伸触类之妙，可见治法总不出三阳外，但清其风寒之原，以定发汗解肌；更于腹之或满或痛间，辨其虚实，以定当下当温，而已了无余义矣。】 
太阴之为病，腹满而吐，食不下，自利益甚，时腹自痛。若下之必胷下结硬。
 【 注　腹满自利，太阴之本证也。吐而食不下则邪迫于上，利甚而腹痛则邪迫于下，上下交乱，胃中空虚，此但可行温散，设不知而误下之，其在下之邪可去，而在上之邪陷矣。故胷下结硬，与结胷之变颇同。胃中津液上结胷中，阳气不布，卒难开也。】 
太阴中风，四肢烦疼，阳微阴濇而长者为欲愈。
 【 注　四肢烦疼者，脾主四肢，亦风淫末疾之验也。阳脉微阴脉濇，则风邪已去，而显不足之象。但脉见不足，正恐元气已漓，暗伏危机，故必微濇之中，更察其脉之长而不短，知元气未漓，其病为自愈也。注不审来意，谓濇为血凝气滞，大谬。岂有血凝气滞，反为欲愈之理耶？】 
太阴病脉浮者，可发汗，宜桂枝汤。
 【 注　太阴脉尺寸俱沉细，今脉浮则邪还于表可知矣，故仍用桂枝解肌之法也。夫太阳经中，以浮缓为中风，浮紧为伤寒，故此不重赘。但揭一浮字，其义即全该风邪。用桂枝汤，其脉之浮缓不待言矣。然则寒邪之脉浮紧，其当用麻黄汤，更不待言矣。况少阳篇中云：设胷满胁痛者与小柴胡汤，脉但浮者与麻黄汤，早巳挈明用麻黄汤之义，故于太阴证中，但以桂枝互之，乃称全现全彰也。不然，同一浮脉，何所见而少阳当用麻黄，太阴当用桂枝也哉？】 
自利不渴者属太阴，以其脏有寒故也，当温之，宜服四逆辈。
 【 注　谓自利不渴，湿胜也，故用四逆辈以燠土燥湿，比老生腐谈，非切要也。仲景大意以自利不渴者属太阴，以自利而渴者属少阴，分经辨证，所关甚巨。盖太阴属湿上，热邪入而蒸动其湿，则显有余，故不渴而多发黄。少阴属肾水，热邪入而消耗其水，则显不足，故口渴而多烦躁。】 
伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日虽暴烦下利，日十余行，必自止，以脾家实，秽腐当去故也。
 【 注　太阴脉本缓，故浮缓虽类太阳中风，然手足自温，则不似太阳之发热，更不似少阴厥阴之四逆与厥，所以系在太阴，允为恰当也。太阴脉见浮缓，其湿热交盛，势必蒸身为黄。若小便自利者，湿热从水道暗泄，不能发黄也。前阳明篇中不能发黄，以上语句皆同。但彼以胃实而便硬，其证复转阳明；此以脾实而下秽腐，其证正属太阴耳。至七八日暴烦下利，日十余行，其证又与少阴无别，而利尽秽腐当自止，则不似少阴之烦躁有加，下利漫无止期也。况少阴之烦而下利，手足反温，脉紧反去者，仍为欲愈之候。若不辨晰，而误以四逆之法治之，几何不反增危困耶？虽阳明与太阴腑脏相连，其便硬与下利，自有阳分阴分之别，注家归重于脾，谓脾为胃行津液则如此，不为胃行津液则如彼，似是而非，全失仲景三阴互发之旨。】 
本太阳病，医反下之，因尔腹满时痛者，属太阴也，桂枝加芍药汤主之。
 【 注　太阳病之误下，其变皆在胷胁以上，此之误下而腹满时痛，无胷胁等证，则其邪已入阴位，所以属在太阴也。仍用桂枝解肌之法，以升举阳邪，但倍芍药，以收太阴之逆气，本方不增一药，斯为神耳。】 
大实痛者，桂枝加大黄汤主之。
 【 注　大实大满，宜从急下，然阳分之邪，初陷太阴，未可峻攻，但于桂枝汤中少加大黄，七表三里，以分杀其邪可也。】 
太阴为病，脉弱，其人续自便利，设当行大黄芍药者宜减之，以其人胃气弱易动故也。
 【 注　此段叮咛与阳明篇中互发。阳明日不转失气，曰先硬后溏，曰未定成硬，皆是恐伤太阴脾气。此太阴证而脉弱便利，减用大黄芍药，又是恐伤阳明胃气也。】 
太阴病欲解时，从亥至丑上。

　　　少阴经前篇 【 凡本经宜温之证，悉列此篇。】 

 【 喻昌曰：传经热邪，先伤经中之阴，甚者邪未除而阴已竭。独是传入少阴，其急下之证，反十之三；急温之证，反十之七。而宜温之中，复有次第不同，毫厘千里。粗工不解，必于曾犯房劳之证，始敢用温，及遇一切当温之证，反不能用。讵知未病先劳其肾水者，不可因是遂认为当温也。必其人肾中之真阳素亏，复因汗吐下，扰之外出而不能内返，势必借温药以回其阳，方可得生。所以伤寒门中，亡阳之证最多，即在太阳已有种种危候。至传少阴，其辨证之际，仲景多少迟徊顾惜，不得从正治之法，清热夺邪，以存阴为先务也。今以从权温经之法，疏为前篇，正治存阴之法，疏为后篇，俾学者免临歧之惑云。】 
少阴病始得之，反发热脉沉者，麻黄附子细辛汤主之。
 【 注　脉沉为在里。证见少阴，不当复有外热。若发热者，乃是少阴之表邪，即当行散表之法者也。但三阴之表法与三阳迥异，三阴必以温经之药为表，而少阴尤为紧关，故麻黄与附子合用，俾外邪出而真阳不出，才是少阴表法之正也。】 
少阴病得之一二日，口中和，其背恶寒者，当灸之，附子汤主之。
 【 注　得之一二日，即上条始得之之互文。口中和者，不渴不燥，全无里热。其背恶寒，则阳微阴盛之机，已露一斑。故灸之以火，助阳而消阴；主之以附子汤，温经而散寒也。】 
少阴病得之二三日，麻黄附子甘草汤微发汗。以二三日无里证，故微发汗也。
 【 注　不吐利烦躁呕渴为无里证，既无里证，病尚在表可知，故以甘草易细辛而微发汗，又温散之缓法也。】 
少阴病欲吐不吐，心烦，但欲寐，五六日自利而渴者，属少阴也。虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。
 【 注　欲吐不吐，心烦，肾气上逆之征也。自利而渴，加以口燥舌干，引水自救，似乎传经热病之形悉具，然肾热则水道黄赤，若小便色白，又非肾热证，乃下焦虚寒，不能制水，仍当从事温法，不可误认为热而轻用寒下也。】 
病人脉阴阳俱紧，反汗出者，亡阳也。此属少阴。法当咽痛而复吐利。
 【 注　阴阳俱紧，伤寒之脉也。伤寒无汗，反汗出者，无阳以固护其外，所以邪不出而汗先出也。少阴之邪不出，则咽痛吐利，一显少阴之本证，即当用少阴温经散邪之法，不言可知矣。】 
少阴病，脉微不可发汗，亡阳故也。阳已虚，尺脉弱濇者，复不可下之。
 【 注　亡阳不可发汗，与上条互法。亡与无同。无阳则其邪为阴邪。阴邪本宜下，然其人阳已虚，尺脉弱濇者，复不可下，其当亟行温法，又可见矣。】 
少阴病下利，若利自止，恶寒而蜷卧，手足温者，可治。
 【 注　恶寒蜷卧，证本虚寒，利止手足温，则阳气未亏，其阴寒亦易散，故可用温法也。】 
少阴病，恶寒而蜷，时自烦，欲去衣被者，可治。
 【 注　自烦欲去衣被，真阳扰乱不宁，然尚未至出亡在外，故可用温法也。】 
少阴病脉紧，至七八日，自下利，脉暴微，手足反温，脉紧反去者，为欲解也。虽烦下利，必自愈。
 【 注　三条互见，此则邪解阳回，可勿药自愈之证，即紧去人安之互词也。】 
少阴病，身体痛，手足寒，骨节痛，脉沉者，附子汤主之。
 【 注　身体痛，手足寒，骨节痛，脉沉，皆寒邪入少阴之本证，即当用附子汤，行温经散寒之定法也。】 
少阴病吐利，手足厥冷，烦躁欲死者，吴茱萸汤主之。
 【 注　吐利厥冷而至于烦躁欲死，肾中之阴气上逆，将成危候，故用吴茱萸以下其逆气，而用人参、姜、枣以厚土，则阴气不复上干，此之温经，兼用温中矣。】 
少阴病下利，白通汤主之。
 【 注　下利无阳证者，纯阴之象，恐阴盛而隔绝其阳，故用白通汤以通其阳而消其阴也。】 
少阴病，下利脉微者，与白通汤。利不止，厥逆无脉，干呕烦者，白通加猪胆汁汤主之。服汤脉暴出者死，微续者生。
 【 注　与白通汤反至厥逆无脉，干呕而烦，此非药之不胜病也，以无乡导之力，宜其不入耳。故复加人尿、猪胆汁之阴，以引阳药深入。然脉暴出者死，微续者生，亦危矣哉，故上条才见下利，蚤用白通图功于未着，真良法也。】 
少阴病，二三日不已，至四五日腹痛，小便不利，四肢沉重疼痛，自下利者，此为有水气。其人或欬，或小便利，或下利，或呕者，真武汤主之。
 【 注　阴寒内持，湿胜而水不行，因而内渗外薄，甚至水谷不分，或欬，或利，泛溢无所不之，非赖真武坐镇北方之水，宁有底哉？太阳篇中，厥逆筋惕肉瞤而亡阳者，用真武之法，已表明之矣。兹少阴之水湿上逆，仍用真武一法以镇摄之。可见太阳膀胱与少阴肾，一脏一腑，同居北方寒水之位，腑邪为阳邪，藉用麻桂为青龙，脏邪为阴邪，藉用附子为真武，得此二汤以涤痰导水，消阴摄阳，其神功妙济，真有不可思议者矣。】 
少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之。其脉即出者愈。
 【 注　下利里寒，种种危殆，其外反热，其面反赤，其身反不恶寒，而手足厥逆，脉微欲绝，明系羣阴隔阳于外，不能内返也。故仿白通之法，加葱入四逆汤中，以入阴迎阳而复其脉也。前条云脉暴出者死，此条云脉即出者愈，其辨最细。盖暴出则脉已离根，即出则阳已返舍，繇其外反发热反不恶寒，真阳尚在躯壳，然必通其脉而脉即出，始为休征。设脉出艰迟，其阳随热势外散，又主死矣。】 
少阴病脉沉者，急温之，宜四逆汤。
 【 注　外邪入少阴，宜与肾气两相搏击，乃脉见沉而不鼓，即《内经》所谓肾脉独沉之义，其人阳气衰微可知，故当急温之，以助其阳也。】 
少阴病，饮食入口即吐，心下温温欲吐，复不能吐，始得之手足寒，脉弦迟者，此胷中实，不可下也，当吐之。若膈上有寒饮，干呕者，不可吐也，急温之，宜四逆汤。
【 注　饮食入口即吐，犹曰胃中不能纳谷也。若不饮食之时，复欲吐而不能吐，明系阴邪上逆矣，此等处必加细察。若始得之便手足寒而脉弦迟，即非传经热邪，其为阴邪上逆无疑，当从事乎温经之法也。若胷中实者，是为阳邪在胷而不在腹，即不可用下，而当吐以提之也。然必果系阳邪，方可用吐。设隔上有寒饮干呕，即是阴邪用事，吐必转增其逆，计惟有急温一法，可助阳而胜阴矣。】 
少阴病，下利脉微濇，呕而汗出，必数更衣，反少者，当温其上，灸之。
 【 注　下利而脉见阳微阴濇，为真阴真阳两伤之候矣。呕者，阴邪上逆也。汗出者，阳虚不能外固，阴弱不能内守也。数更衣反少者，阳虚则气下坠，阴弱则勤努责也。是证阳虚本当用温，然阴弱复不宜于温，一药之中，既欲救阳，又欲护阴，漫难区别，故于顶之上百会穴中灸之，以温其上而升其阳，庶阳不致下陷，以逼迫其阴，然后阴得安静不扰，而下利自止耳。此证设用药以温其下，必逼迫转加，下利不止，而阴立亡。故不用温药，但用灸法，有如此之回护也。前条用吴茱萸汤兼温其中，此条用灸法独温其上，妙义天开，令人舞蹈。】 
少阴病吐利，手足不逆冷，反发热者，不死。脉不至者，灸少阴七壮。
 【 注　既吐且利，手足逆冷者，其常也。若反发热，则阳气似非衰惫，然正恐真阳越出躯壳之外，故反发热耳。设脉不至，则当急温无疑。但温药必至伤阴，故于少阴本穴用灸法，以引其阳内返，斯脉至而吐利亦将自止矣。前条背恶寒之证，灸后用附子汤者，阴寒内凝，定非一灸所能胜；此条手足反热，止是阴内阳外，故但灸本经以招之，内入不必更用温药也。丝丝入扣。】 
少阴病，恶寒身蜷而利，手足逆冷者，不治。
 【 注　阴盛无阳，即用四逆等法，回阳气于无何有之乡，其不能回者多矣，故曰不治。】 
少阴病，吐利烦躁四逆者死。
 【 注　上吐下利，因至烦躁，则阴阳扰乱而竭绝可虞；更加四肢逆冷，是中州之土先败，上下交争，中气立断，故主死也。使蚤用温中之法，宁至此乎？】 
少阴病，下利止而头眩，时时自冒者死。
 【 注　下利既止，其人似可得生，乃头眩时时自冒者，复为死候。盖人身阴阳相为依附者也。阴亡于下，则诸阳之上聚于头者，纷然而动，所以头眩时时自冒，阳脱于上而主死也。可见阳回利止则生，阴尽利止则死矣。】 
少阴病，四逆恶寒而身蜷，脉不至，不烦而躁者死。
 【 注　四逆恶寒身蜷，更加脉不至，阳已去矣。阳去故不烦，然尚可施种种回阳之法。若其人复加躁扰，则阴亦垂绝，即欲回阳，而基址已坏，不能回也。】 
少阴病六七日，息高者死。
 【 注　诸阳主气，息高则真气上迸于胷中，本实先拨而不能复归于气海，故主死也。六七日三字，辨证最细。见六七日经传少阴而息高，与二三日太阳作喘之表证迥殊也。】 
少阴病，脉微沉细，但欲卧，汗出不烦，自欲吐，至五六日自利，复烦躁，不得卧寐者死。
 【 注　脉微沉细，但欲卧，少阴之本证也。汗出不烦，则阳证悉罢，而当顾虑其阴矣。乃于中兼带欲吐一证，欲吐明系阴邪上逆，正当急温之时，失此不图，至五六日自利有加，复烦躁不得卧寐，非外邪至此转增，正少阴肾中之真阳扰乱，顷刻奔散，即温之亦无及，故主死也。】 

　　　少阴经后篇 【 凡少阴传经热邪正治之法，悉列此篇。】 

少阴之为病，脉微细，但欲寐也。
 【 注　阳脉滑大，阴脉微细。外邪传入少阴，其脉必微细，而与三阳之滑大迥殊。卫气行阳则寤，行阴则寐。邪入少阴则气行于阴，不行于阳，故但欲寐也。此少阴之总脉总证也。】 
少阴病，脉细沉数，病为在里，不可发汗。
 【 注　沉细之中，加之以数，正热邪入里之征。热邪入里，即不可发汗。发汗则动其经气，而有夺血亡阳之变，故示戒也。】 
少阴病，欬而下利讝语者，被火气刦故也；小便必难，以强责少阴汗也。
 【 注　少阴之脉，从足入腹，上循喉咙，萦绕舌根，故多咽痛之证。其支别出肺，故间有欬证。今以火气强刦其汗，则热邪挟火力上攻，必为欬，以肺金恶火故也。下攻必为利，以火势逼迫而走空窍故也。内攻必讝语，以火势燔焫而乱神识故也。小便必难者，见三证皆妨小便。盖肺为火热所伤则膀胱气化不行，大肠奔迫无度则水谷并趋一路，心胞燔灼不已则小肠枯涸必至耳。少阴可强责其汗乎？】 
少阴中风，阳微阴浮者，为欲愈。
 【 注　风邪传入少阴，仍见阳浮阴弱之脉，则其势方炽，必阳脉反微，阴脉反浮，乃为欲愈。盖阳微则外邪不复内入，阴浮则内邪尽从外出，故欲愈也。少阴伤寒之愈脉，自可类推。】 
少阴病欲解时，从子至寅上。
 【 注　各经皆解于所王之时，而少阴独解于阳生之时。阳进则阴退，阳长则阴消，正所谓阴得阳则解也。即是推之，而少阴所重在真阳，不可识乎？】 
少阴病八九日，一身手足尽热者，以热在膀胱，必便血也。
 【 注　少阴病难于得热，热则阴病见阳，故前篇谓手足不逆冷反发热者不死。然病至八九日，阴邪内解之时，反一身手足尽热，则少阴必无此候，当时脏邪传腑肾移热于膀胱之证也。以膀胱主表一身及手足，正躯壳之表，故尔尽热也。膀胱之血，为少阴之热所逼，其出必趋二阴之窍，以阴主降故也。】 
少阴病，但厥无汗而强发之，必动其血，未知从何道出，或从口鼻，或从目出，是名下厥上竭，为难治。
 【 注　强发少阴汗而动其血，势必逆行而上出阳窍，以诸发汗药，皆阳药故也。或口鼻，或耳目，较前证血从阴窍出者，则倍危矣。下厥者，少阴居下不得汗而热深也。上竭者，少阴之血尽从上而越竭也。少阴本少血，且从上逆，故为难治。然则上条不言难治者，岂非以膀胱多血，且从便出为顺乎？】 
少阴病，得之二三日以上，心中烦不得卧，黄连阿胶汤主之。
 【 注　心烦不得卧而无躁证，则与真阳发动迥别。盖真阳发动，必先阴气四布，为呕、为下利、为四逆，乃致烦而且躁，魄汗不止耳。今但心烦不卧，而无呕利四逆等证，是其烦为阳烦，乃真阴为邪热煎熬，如日中纤云，顷刻消散，安能霾蔽青天也哉？故以解埶生阴为主治，始克有济，少缓则无及矣。】 
少阴病，二三日至四五日，腹痛，小便不利，下利不止，便脓血者，桃花汤主之。
 【 注　腹痛小便不利，少阴热邪也。而下利不止，便脓血，则下焦滑脱矣。滑脱即不可用寒药，故取干姜、石脂之辛濇以散邪固脱，而加糯米之甘以益中虚。盖治下必先中，中气不下坠，则滑脱无源而自止也。注家见用干姜，谓是寒邪伤胃欠清。盖热邪挟少阴之气，填塞胃中，故用干姜之辛以散之。若混指热邪为寒邪，宁不贻误后人耶？】 
少阴病，下利便脓血者，桃花汤主之。少阴病便脓血者可刺。
 【 注　证兼下利便脓血，则用桃花汤。若不下利而但便脓血，则可刺经穴以散其热。即上文之互意也。】 
少阴病，下利咽痛，胷满心烦者，猪肤汤主之。
 【 注　下利咽痛，胷满心烦，少阴热邪充斥上下中间，无所不到，寒下之药不可用矣。又立猪肤汤一法，以润少阴之燥。但用外皮，去其内层之肥白为是，此药大不可忽。阳微者用附子温经，阴竭者用猪肤润燥，温经润燥中，同具散邪之义，比而观之，思过半矣。】 
少阴病，二三日咽痛者，可与甘草汤；不差者，与桔梗汤。
 【 注　邪热客于少阴，故咽痛。用甘草汤者，和缓其势也。用桔梗汤者，开提其邪也。此在二三日他证未具，故可用之。若五六日，则少阴之下利呕逆诸证蠭起，此法又未可用矣。】 
少阴病，咽中痛，半夏散及汤主之。少阴病咽中伤生疮，不能语言，声不出者，苦酒汤主之。
 【 注　热邪挟痰攻咽，当用半夏涤饮，桂枝散邪。若剧者咽伤生疮，音声不出，桂枝之热既不可用，而阴邪上结，复与寒下不宜。故用半夏、鸡子以涤饮润咽，更有藉于苦酒之消肿敛疮，以胜阴热也。】 
少阴病四逆，其人或欬或悸，或小便不利，或腹中痛，或泄利下重者，四逆散主之。
 【 注　传经热邪，至于手足四逆，最当辨悉。若见欬利种种之证，其为热证无疑矣。然虽四逆而不至于厥，其热未深，故主此方为和解，亦如少阳经之用小柴胡汤，为一定之法也。】 
少阴病，下利六七日，欬而呕渴，心烦，不得眠者，猪苓汤主之。
【 注　下利六七日，本热去寒起之时，其人尚兼欬渴心烦不眠等证，则是热邪搏结水饮，以故羁留不去，用猪苓汤以利水润燥，不治利而利自止也。】 
少阴病，得之二三日，口燥咽干者，急下之，宜大承气汤。
 【 注　得病才二三日，即口燥咽干，则肾水之不足上供可知。延至五六日始下，必枯槁难回矣，故宜急下以救肾水也。】 
少阴病，自利清水，色纯青，心下必痛，口干燥者，急下之，宜大承气汤。
 【 注　热邪传入少阴，逼迫津水，注为自利，质清而无渣滓相杂，色青而无黄赤相间，可见阳邪暴虐之极，反与阴邪无异。但阳邪传自上焦，其人心下必痛，口必干燥。设系阴邪，必心下满而不痛，口中和而不燥，必无此枯槁之象，故宜急下以救其阴也。】 
少阴病六七日，腹胀不大便者，急下之，宜大承气汤。
 【 注　六七日腹胀不大便，则胃土过实，肾水不足以上供，有立尽之势，又非少阴负趺阳，反为顺候之比，此时下之已迟，安得不急？】 
少阴负趺阳者，为顺也。
 【 注　少阴，水也；趺阳，土也。诸病恶土克水，而伤寒少阴见证，惟恐土不能制水，其水反得以泛溢，水一泛溢，则呕吐下利，无所不至，究令中州土败而真阳外越，神丹莫救矣。故予其权于土，则平成可几，予其权于水则昏垫立至，此脉法中消息病情之奥旨也。按少阴，水脏也，水居北方，原自坎止，惟挟外邪而动，则波翻浪涌，横流逆射，无所不到，为呕、为欬、为下利、为四肢沉重，仲景不顾外邪，惟以真武一法，坐镇北方之水，水不横溢，则诸证自止，而人之命根，赖以攸固。命根者何？即父母媾精时一点真阳伏藏于肾水之中者是也。水中火发，所以其证虽阴，其人反烦躁多汗而似阳，仲景每用干姜附子、白通之法，以收摄其阳，初不虑夫外感。盖肠出则腠理大开，外感先出，所以一回阳而了无余义也。若用寒凉以助水，则真阳不返，而命根斯断矣。其有肾水衰薄，邪入不能横溢，转而内挟真阳，蕴崇为患，外显心烦舌燥咽痛不眠等证，即不敢擅用汗下诸法，以重伤其阴，但用黄连阿胶汤、苦酒汤、猪苓汤、猪肤汤、四逆散之类，以分解其热而润泽其枯。于中虽有急下三证，反无当下一证，所以前方俱用重剂润下，一日三服，始胜其任。设热邪不能尽解，传入厥阴，则热深者其厥亦深，而咽痛者转为喉痹，呕欬者转吐痈脓，下利者转便脓血，甚者发热厥逆，躁不得卧，仍是肾气先绝而死也。必识此意，然后知仲景温经散邪之法与清热润燥之法，微细曲折，与九转还丹不异。后人窥见一斑者，遇阴邪便亟温，遇阳邪便亟下，其卤莽灭裂，尚不可胜言，况于聋瞶之辈乎！兹分前后二篇，畅发其义，有知我者，谅不以为僭也。】 

古今图书集成医部全录卷三百三十九

　伤寒门

　　伤寒论 【 汉?张机】 

　　　厥阴经全篇

 【 喻昌曰：厥阴虽两经交尽之名，然厥者逆也，肾居极下，逆行而上以传于肝，故名曰厥阴也。邪传厥阴，其热深矣。热深多发厥。厥证皆属于阳，以阳与阴不相承接，因致厥也。厥后发热，阳邪出表则易愈。厥多热少则病进，热多厥少则病退。所以仲景杂用三阳经治法，即讝语之当下者，但用小承气汤微和胃气，他证皆不用下，正欲其热多而邪从外出耳。然厥证多兼下利，则阳热变为阴寒者，十居其七。盖木盛则胃土受克，水谷奔迫，胃阳发露，能食则为除中；木盛则肾水暗亏，汲取无休，肾阳发露，面赤则为戴阳。繇是阳微则厥愈甚，阳绝则厥不返矣。所以温之灸之以回其阳，仍不出少阴之成法也。但厥而下利，阴阳之辨甚微，不便分为二篇，故发其奥于篇首，俾读者先会其意云。】 
厥阴之为病，消渴，气上撞心，心中疼热，饥而不欲食，食则吐蛔，下之利不止。
 【 注　消渴者，饮水多而小便少也。厥阴属木，厥阴邪甚，则肾水为之消，肾消则引水以自救，故消而且渴，其渴不为水止也。气上撞心，心中疼热者，肝气通于心也。饥不能食者，木邪横肆，胃土受制也。食则吐蛔者，胃中饥，蛔嗅食则出也。下之利不止者，邪属厥阴，下则徒虚阳明，阳明虚，木益乘其所胜也。此条文义形容厥阴经之病情最着。盖子盛则母虚，故肾水消而生渴；母盛则子实，故气撞心而疼热。然足经之邪，终与手经有别，虽仰关而攻，究不能入心之郛廓也。至胃则受俯凌之势，无可逃避，食则吐而下则利不止矣。亦繇邪自阳明传入，胃气早空，故易动耳。】 
厥阴中风，脉微浮为欲愈，不浮为未愈。
 【 注　厥阴之脉，微缓不浮。中风病传厥阴，脉转微浮，则邪还于表而为欲愈。】 
厥阴病欲解时，从丑至卯上。
 【 注　丑寅卯，厥阴风木之王时，故病解。】 
厥阴病，欲饮水者，少少与之愈。
诸四逆厥者，不可下之，虚家亦然。凡厥者，阴阳不相顺接便为厥。厥者，手足逆冷者是也。
 【 注　厥即四逆之极。阴阳既不相顺接，下则必至于脱绝也。夫厥阴证仲景总不欲下，无非欲邪还于表，而阴从阳解也。此但举最不可下之二端，以严其戒耳。按手之三阴与手之三阳，相接于手；足之三阴与足之三阳，相接于足。阴主寒，阳主热。故阳气内陷，不与阴气相顺接，则手足厥冷也。然四肢属脾，脾为阴，与胃之阳不相顺接，亦主逆冷。所以厥证虽传经热邪，复有不尽然者，最难消息。】 
伤寒脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食。今反能食，此名除中，必死。
 【 注　脉迟为寒，寒则胃中之阳气已薄，不可更用寒药矣。腹中即胃中，胃暖乃能纳食。今胃冷而反能食，则是胃气发露无余，其阳亦必渐去而不能久存，故为必死。】 
伤寒始发热六日，厥反九日而利。凡厥利者当不能食，今反能食者，恐为除中。食以索饼，不发热者，知胃气尚在，必愈。恐暴热来出而复去也。后三日脉之，其热续在者，期之旦旦夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。
 【 注　少阴经中，内藏真阳，最患四逆，故云吐利手足不逆冷反发热者，不死。厥阴经中，内无真阳，不患其厥，但患不能发热，与夫热少厥多耳。论中恐暴热来出而复去，后三日脉之，其热尚在，形容厥证重热之意。然得热与厥相应，尤无后患。若热气有余，病势虽退，其后必发痈脓。以厥阴主血，热与血久持不散，必至壅败也。】 
伤寒，先厥后发热而利者，必自止；见厥复利。伤寒，先厥后发热，下利必自止。而反汗出咽中痛者，其喉为痹。发热无汗而利必自止；若不止，必便脓血。便脓血者，其喉不痹其喉不痹：《伤寒论》辨厥阴病脉证[并治作「其喉为痹」。]。
 【 注　先厥后热下利止，其病为欲愈矣，乃反汗出咽中痛，是热邪有余，上攻咽喉，挟湿痰而为痹也。然既发热即无汗，而邪亦外出，所以利必自止。若不止则无汗，明系邪不外出，仍在于里，必主便脓血也。便脓血者，其喉不痹，见热邪在里即不复在表，在下即不复在上也。】 
伤寒一二日至四五日厥者，必发热。前热者后必厥。厥深者热亦深，厥微者热亦微。厥应下之而反发汗者，必口伤烂赤。
 【 注　前云：诸四逆厥者不可下矣，此云厥应下之者，其辨甚微。盖先四逆而后厥，与先发热而后厥者，其来迥异。故彼云不可下，此云应下之也。以其热深厥深，当用苦寒之药，清解其在里之热即名为下。如下利讝语，但用小承气汤止耳，从未闻有峻下之法也。若不用苦寒，反用辛甘发汗，宁不引热势上攻乎？口伤烂赤，与喉痹互意。】 
伤寒，厥五日，热亦五日，设六日当复厥，不厥者自愈。厥终不过五日，以热五日，故知自愈。
 【 注　厥终不过五日，即上句之脚注，见热与厥相应，阴阳一胜一复，恰恰相当，故可勿药自愈。】 
伤寒脉微而厥，至七八日肤冷，其人躁，无暂安时者，此为脏厥，非蚘厥也。蚘厥者，其人当吐蚘。今病者静而复时烦者，此为脏寒。蚘上入其膈故烦，须臾复止。得食而呕，又烦者，蚘闻食臭出，其人当自吐蚘。蛔厥者，乌梅圆主之。又主久利。
 【 注　此条微旨，千百年来全无识者。昌于篇首总括大意，挈出肾阳胃阳二端，原有所自。脏厥者，正指肾而言也；蚘厥者，正指胃而言也。曰脉微而厥，则阳气衰微可知，然未定其为脏厥、蛔厥也。惟肤冷而躁无暂安，乃为脏厥。脏厥用四逆及灸法。其厥不回者，主死。若蛔厥则时烦时止，未为死候，但因此而驯至胃中无阳则死也。乌梅圆中酸苦辛温互用，以安蛔温胃益虚。久利而便脓血，亦主此者，能解阴阳错杂之邪故也。】 
伤寒热少厥微，指头寒，默默不欲食，烦躁数日，小便利色白者，此热除也。欲得食，其病为愈。若厥而呕，胷胁烦满者，其后必便血。
 【 注　热少厥微指头微寒，其候原不重，然默默不欲食，烦躁数日，胃中津液伤而坐困矣。若小便利色白则胃热暗除，故欲得食。若厥而呕，胷胁满不去，则邪聚中焦，其后阴邪必走下窍而便血，以厥阴主血也。】 
伤寒发热四日，厥反三日，复热四日。厥少热多，其病当愈。四日至七日热不除者，必便脓血。伤寒厥四日，热反三日，复厥五日。其病为进，寒多热少，阳气退，故为进也。
 【 注　以阴阳进退之义互举，其旨跃然。】 
伤寒六七日，脉微手足厥冷，烦躁，灸厥阴。厥不还者，死。
 【 注　脉微而厥，更加烦躁，则是阳微阴盛，用灸法以通其阳，而阳不回则死也。】 
伤寒发热，下利厥逆，躁不得卧者，死。
伤寒发热，下利至甚，厥不止者，死。
 【 注　厥证但发热则不死，以发热则邪出于表，而里证自除，下利自止也。若反下利，厥逆烦躁有加，则其发热，又为阳气外散之候，阴阳两绝，亦主死也。】 
发热而厥七日，下利者，为难治。
 【 注　厥利与热，不两存之势也。发热而厥七日，是热者自热，厥利者自厥利，两造其偏，漫无相协之期。故虽未现烦躁等证，而已为难治。盖治其热则愈厥愈利，治其厥利则愈热，不至阴阳两绝不止矣。】 
伤寒六七日不利，便发热而利，其人汗出不止者死，有阴无阳故也。
 【 注　六七日不利，忽发热而利，浑是外阳内阴之象，此中伏有亡阳危机，所以仲景蚤为回护，用温用灸以安其阳。若俟汗出不止，乃始图之，则无及矣。可见邪乱厥阴，其死生全关乎少阴也！不然，厥阴之热深厥深，何反谓之有阴无阳哉？】 
病者手足厥冷，言我不结胷，小腹满，按之痛者，此冷结在膀胱关元也。
 【 注　阳邪必结于阳，阴邪必结于阴，故手足逆冷腹满按之痛者，邪不上结于胷，其非阳邪可知，其为阴邪下结可知，则其当用温用灸，更可知矣。关元在脐下三寸，为极阴之位也。】 
伤寒五六日，不结胷，腹濡脉虚复厥者，不可下。此为亡血，下之死。
 【 注　伤寒五六日，邪入厥阴其热深矣。乃阳邪不上结于胷，阴邪不下结于腹，其脉虚而复厥，则非热深当下之比，繇其阴血素亏，若误下之，以重亡其阴，必主死也。此厥阴所以无大下之法，而血虚之人，尤以下为大戒矣。】 
手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。
 【 注　前条之脉虚，此条之脉细，互见其义，虚细总为无血，不但不可用下，并不可用温。盖脉之虚细，本是阳气衰微，然阴血更为不足，故药中宜用归芍以济其阴，不宜用姜附以刦其阴也。即其人素有久寒者，但增吴茱萸、生姜观之，是则干姜、附子，宁不在所禁乎？】 
大汗出，热不去，内拘急，四肢疼，又下利厥逆而恶寒者，四逆汤主之。
 【 注　大汗出而热反不去，正恐阳气越出躯壳之外。若内拘急，四肢疼，更加下利，厥逆恶寒，则在里纯是阴寒，宜急用四逆汤以回其阳，而阴邪自散耳。】 
大汗，若大下利而厥冷者，四逆汤主之。
 【 注　此证较上条无外热相错，其为阴寒易明。然既云大汗大下利，则阴津亦亡，但此际不得不以救阳为急，俟阳回尚可徐救其阴，所以不当牵制也。】 
伤寒脉促，手足厥逆者，可灸之。
 【 注　伤寒脉促则阳气局蹐可知，更加手足厥逆，其阳必为阴所格拒而不能返，故宜灸以通其阳也。】 
伤寒脉滑而厥者，里有热也，白虎汤主之。
【 注　滑为阳脉，其里热炽盛可知，故宜行白虎汤以解其热，与三阳之治不殊也。】 
病人手足厥冷，脉乍紧者，邪结在胷中，心下满而烦，饥不能食者，病在胷中，当须吐之，宜瓜蒂散。
 【 注　手足厥冷，疑似阴邪。其脉有时乍紧，则是阳邪而见阳脉也。阳邪必结于阳，所以邪结在胷中，心下烦满，饥不能食也。此与太阳之结胷迥殊。其脉乍紧，其邪亦必乍结，故用瓜蒂散涌载其邪而出，斯阳邪仍从阳解耳。】 
伤寒厥而心下悸者，宜先治水，当用茯苓甘草汤，却治其厥。不尔，水渍入胃，必作利也。
 【 注　太阳篇中饮水多者，心下必悸，故此厥而心悸者，明系饮水所致，所以乘其水未渍胃，先用茯苓甘草汤治水以清下利之源，后乃治厥，庶不致厥与利相因耳。】 
伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。麻黄升麻汤主之。
 【 注　此表里错杂之邪，最为难治，然非死证也。大下后，寸脉沉而迟，手足厥逆则阳气陷入阴中，下部脉不至则阴气亦复衰竭，咽喉不利，唾脓血，又因大下伤其津液而成肺痿。《金匮》曰：肺痿得之被快药下利，重亡津液者是也。泄利不止，未是下焦虚脱，但因阳气下陷所致，故必升举药中，兼调肝肺，乃克有济，此麻黄升麻所以名汤，而谓汗出愈也。按寸脉沉而迟，明是阳去入阴之故，非阳气衰微可拟，故虽手足厥逆，下部脉不至，泄利不止，其不得为纯阴无阳可知。况咽喉不利，唾脓血，又阳邪搏阴上逆之征验，所以仲景持于阴中提出其阳，得汗出而错杂之邪尽解也。】 
伤寒四五日，腹中痛，若转气下趋少腹者，此欲自利也。
 【 注　腹中痛，多属虚寒，与腹中实满不同。若更转气下趋少腹，则必因腹寒而致下利，明眼见此，自当图功于未着矣。】 
伤寒本自寒下，医复吐下之，寒格，更逆吐下，若食入口即吐，干姜黄连黄芩人参汤主之。
 【 注　本自寒下，是其人之平素胃寒下利也。较上条之转气下趋少腹者，更为已然之事矣。所以纔病伤寒，即不可妄行吐下，与病人旧微溏不可服栀子汤互意。旧微溏而用栀子则易涌易泄，本自寒下而施吐下则吐下更逆，其理甚明。注家不会其意。寒格者，因误施吐下之寒药，致成格拒也。若食入口，即吐格拒极矣。故用干姜、人参以温补其胃，用黄连、黄芩之苦以下逆气而解入里之热邪也。】 
下利脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。
 【 注　下利脉沉迟，里寒也。面少赤有微热，则仍兼外邪，必从汗解。但戴阳之证，必见微厥，汗中大伏危机，其用法即迥异常法，下条正其法也。】 
下利清谷，里寒外热，汗出而厥者，通脉四逆汤主之。
 【 注　上条辨证，此条用药，两相互发。然不但此也。少阴病下利清谷而色赤者，已用其法矣。要知通之正所以收之也。不然，岂有汗出而反加葱之理哉？】 
下利手足厥冷无脉者，灸之不温，若脉不还，反微喘者死。
 【 注　灸之不温，脉不还，已为死证，然或根柢未绝，亦未可知。设阳气随火气上逆，胷有微喘，则孤阳上脱而必死矣。与少阴病六七日息高者死，正同。】 
下利后，脉绝手足厥冷，晬频率还，手足温者生，脉不还者死。
 【 注　厥利无脉，阳去而难于返矣。然在根本坚固者，生机尚存一线，经一周时，脉还手足复温则生，否则死矣。此即互上条用灸之意，所以不重赘灸法也。少阴下利厥逆无脉，服白通汤，脉暴出者死，微续者生。厥阴下利，厥逆脉绝，用灸法，晬频率还者生，不还者死。可见求阳气者，非泛然求之无何有之乡也，根深宁极之中，必有几微可续，然后藉温灸为鸾胶耳。】 
下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。
 【 注　此与太阳中篇下利身疼，用先里后表之法大同。彼因误下而致下利，此因下利而致腹胀。总以温里为急者，见晛曰消之义也。身疼痛有里有表，必清便已调，其痛仍不减，方属于表，太阳条中已悉，故此不赘。】 
下利清谷，不可攻表，汗出必胀满。
 【 注　此条重举下利清谷，不可攻表以示戒，正互明上条所以必先温里然后攻表之义也。见误攻其汗，则阳出而阴气弥塞，胷腹必致胀满而酿变耳。】 
伤寒下利，日十余行，脉反实者死。
 【 注　实为邪盛，必正脱也。】 
下利，有微热而渴，脉弱者，今自愈。下利脉数而渴者，今自愈；设不差，必清脓血，以有热故也。下利脉数，有微热汗出，今自愈；设复紧，为未解。
 【 注　微热而渴，证已转阳，然正恐阳邪未尽也。若脉弱则阳邪已退可知，故不治自愈。脉数与微热互意，汗出与脉弱互意，脉紧则不弱矣。邪方炽盛，其不能得汗，又可知矣。】 
下利，寸脉反浮数，尺中自濇者，必圊脓血。
 【 注　脉见浮数，若是邪还于表，则尺脉自和。今尺中自濇，乃热邪抟结于阴分，虽寸口得阳脉，究竟阴邪必走下窍而便脓血也。】 
下利脉沉弦者，下重也。脉大者，为未止；脉微弱数者，为欲自止，虽发热不死。
 【 注　下利而脉沉弦，主里急后重，成滞下之证，即所称痢证也。脉大者，即沉弦中之大；脉微弱数者，即沉弦中之微弱数也。脉微弱数，虽发热不死，则脉大身热者，其死可知矣。】 
热利下重者，白头翁汤主之。
 【 注　热利下重互上文，即伤寒转痢之谓也。】 
下利欲饮水者，以有热故也，白头翁汤主之。
 【 注　此从上条另申一义，见凡下利欲饮水者，与脏寒利而不渴自殊，乃热邪内耗津液，纵未显下重之候，亦当以前汤胜其热矣。】 
下利讝语，以有燥屎也，宜小承气汤。
 【 注　此与阳明经讝语胃中有燥屎正同，乃不用大承气而用小承气者，以下利肠虚，兼之厥阴脏寒，所以但用小承气微攻其胃，全无大下之条耳。】 
下利后更烦，按之心下濡者，为虚烦也，宜栀子豉汤。
 【 注　已下利而更烦，似乎邪未尽解，然心下濡而不满，则为虚烦，与阳明误下胃虚膈热之证颇同，故俱用涌法也。】 
呕而发热者，小柴胡汤主之。
 【 注　厥阴之邪上逆而兼发热，乃肝胆脏腑相连之证也，故用小柴胡汤，分解其阴脏阳腑之呕热也。】 
呕而脉弱，小便复利，身有微热，见厥者难治。四逆汤主之。
 【 注　呕而脉弱，小便利，里虚且寒，身有微热，证兼表里，其人见厥则阴阳互错，故为难治，然不难于外热而难于内寒也。内寒则阳微阴盛，天日易霾，故当用四逆汤以回阳，而微热在所不计也。况干姜配附子补中有发，微热得之自除耳。】 
干呕吐涎沫，头痛者，吴茱萸汤主之。呕家有痈脓者，不可治，呕脓尽自愈。
 【 注　厥阴之邪上逆，而干呕吐涎沫，可用吴茱萸汤以下其逆气。若阴邪上逆，结而为痈，溃出脓血，即不可复治其呕，正恐人误以吴茱萸汤治之耳。识此意者，用辛凉以开提其脓，亦何不可耶？】 

　　　过经不解

 【 喻昌曰：过经不解者，由七八日已后至十三日已后，病过一候二候，犹不痊解也。然邪在身中，日久势必结聚于三阳。太阳为多，少阳次之，阳明又次之。及至三阴，则生死反掌，不若此之久持矣。】 
太阳病过经十余日，反二三下之，后四五日柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之则愈。
 【 注　过经十余日，而不知太阳证有未罢，反二三下之，因致变者多矣。后四五日，柴胡证仍在，未有他变，本当行大柴胡两解表里，但其邪屡因误下而深入，即非大柴胡下法所能服，故必先用小柴胡提其邪出半表，然后乃用大柴胡，始合法也。】 
太阳病过经十余日，心下温温欲吐，而胷中痛，大便反溏，腹微满，郁郁微烦，先此时自极吐下者，与调胃承气汤。若不尔者，不可与。但欲呕，胷中痛，微溏者，此非柴胡证，以呕故知极吐下也。
 【 注　此条批注，不得仲景叮咛之意，兹特明之。太阳病过经十余日，心下温温欲吐而不吐，其人胷中痛，大便反溏，腹微满，郁郁微烦者，此有二辨。若曾经大吐大下者，邪从吐解，且已入里，可用调胃承气之法。若未经吐下，但欲呕不呕，胷中痛微溏者，是痛非吐所伤，溏非下所致，调胃之法，不可用矣。岂但调胃不可用，即柴胡亦不可用。以邪尚在太阳高位，徒治阳明少阳而邪不服耳。解太阳之邪，仲景言之已悉，故此但示其意也。若其人能呕，则是为吐下所伤，而所主又不在太阳矣。】 
伤寒十三日不解，胷胁满而呕，日晡所发潮热，已而微利，此本柴胡证，下之而不得利。今反利者，知医以圆药下之，非其治也。潮热者，实也。先宜小柴胡以解外，后以柴胡加芒硝汤主之。
 【 注　胷胁满而呕，邪在少阳表里之间也。发潮热，里可攻也。微下利，便未硬也。以大柴胡分解表邪，荡涤里热，则邪去而微利亦自止矣。若误用圆药，则徒引热邪内陷而下利，表里俱不解也。故先用小柴胡分提以解外邪，后加芒硝以涤胃中之热也。】 
伤寒十三日不解，过经讝语者，以有热也，当以汤下之。若小便利者，大便当硬，而反下利，脉调和者，知医以圆药下之，非其治也。若自下利者，脉当微厥，今反和者，此为内实也，调胃承气汤主之。
 【 注　二条俱见微利之证，难辨其内虚内实。上条胷胁满而呕，邪凑少阳之表，故欲下之，必用柴胡汤为合法。若以他药下之，表邪内入，即是内虚。此条原无表证，虽圆药悞下，其脉仍和，即为内实也。按仲景下法，屡以用圆药为戒，惟治太阳之脾约，乃用麻仁圆。因其人平素津枯肠结，必俟邪入阳明下之，恐无救于津液，故虽邪在太阳，即用圆药之缓，下润其肠，俾外邪不因峻攻而内陷，乃批郄导窾游刃空虚之妙也。此等处亦须互察。再按伤寒证以七日为一候，其有二候三候不解者，病邪多在三阳经留恋，不但七日传之不尽，即十日、十三日、二十余日，尚有传之不尽者。若不辨证，徒屈指数经数候，汗下展转差误，正虚邪凑，愈久愈难为力。与《内经》至七日太阳病衰，头痛少愈；八日阳明病衰，身热少歇；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止舌润而嚏；十二日厥阴病衰，囊纵少腹微下，大气皆去，病人精神爽慧之恒期，迥异矣。所以过经不解，当辨其邪在何经而取之。仲景云：太阳病头痛至七日以上自愈者，以行其经尽故也。即《内经》七日太阳病衰，头痛少愈之旨也。可见太阳一经，有行之七日以上者矣。其欲作再经者，针足阳明，使经不传则愈。以太阳既羁留多日，则阳明少阳亦可羁留过经，漫无解期矣。所以早从阳明中土而夺之，俾其不传，此捷法也。若谓六经传尽，复传太阳，必无是理。后人堕落成无己阱中耳。岂有厥阴两阴交尽于里，复从皮毛外再入太阳之事耶？请破此大惑！】 

　　　差后劳复阴阳易病

大病差后劳复者，枳实栀子豉汤主之。若有宿食者，加大黄如博碁子大五六枚。
 【 注　劳复，乃起居作劳复生余热之病。方注作女劳复，大谬。女劳复者，自犯伤寒后之大戒，多死少生，岂有反用上涌下泄之理耶？太阳中篇下后身热，或汗吐下后虚烦无奈，用本汤之苦，以吐彻其邪，此非取吐法也，乃用苦以发其微汗，正《内经》火淫所胜以苦发之之义。观方中用清浆水七升，空煮至四升，然后入药同煮，全是欲其水之熟而趋下不致上涌耳。所以又云复令微似汗。精绝。】 
伤寒瘥已后，更发热者，小柴胡汤主之。脉浮者以汗解之，脉沉实者以下解之。
 【 注　瘥已后更发热，乃余热在内，以热召热也。然余热要当辨其何在，不可泛然施治，以虚其虚。如在半表半里，则仍用小柴胡汤和解之法；如在表则仍用汗法；如在里则仍用下法。然汗下之法，即互上条汗用枳实、栀、豉微汗，下用枳实、栀、豉加大黄微下也。】 
大病瘥后，从腰已下有水气者，牡蛎泽泻散主之。
 【 注　腰以下有水气者，水渍为肿也。《金匮》曰：腰以下肿，当利小便，此定法矣。乃大病后脾土告困，不能摄水，以致水气泛溢，用牡蛎泽泻散峻攻，何反不顾其虚耶？正因水势未犯身半以上，急驱其水，所全甚大。设用轻剂，则阴水必袭入阳界，驱之无及矣。庸工遇大病后，悉用温补，自以为善，孰知其为卤莽灭裂哉！】 
大病差后，喜唾，久不了了者，胃上有寒，当以圆药温之，宜理中丸。
 【 注　身中津液，因胃寒凝结而成浊唾，久而不清，其人必消瘦索泽，故不用汤药荡涤，而用圆药缓图也。理中圆乃区分阴阳温补脾胃之善药，然仲景瘥后病，外邪已尽，纔用其方，在太阳邪炽之日，不得已合桂枝用之，即更其名曰桂枝人参汤。又云：医以理中与之，利益甚。理中者理中焦，此利在下焦，非其治也。于此见用法之权衡矣。】 
伤寒解后，虚羸少气，气逆欲吐者，竹叶石膏汤主之。
 【 注　身中津液，为热邪所耗，余热不清，必致虚羸少气，难于康复，若更气逆欲吐，是余邪复挟津液滋扰，故用竹叶石膏汤，以益虚清热散逆气也。】 
病人脉已解，而日暮微烦。以病新瘥，人强与谷，脾胃气尚弱，不能消谷，故令微烦。损谷则愈。
 【 注　脉已解者，阴阳和适，其无表里之邪可知也。日暮微烦者，日中卫气行阳，其不烦可知也。乃因脾胃气弱，不能消谷所致，损谷则脾胃渐趋于旺而自愈矣。注家牵扯日暮为阳明之王时，故以损谷为当小下。不知此论瘥后之证，非论六经转阳明之证也。日暮即《内经》日西而阳气已衰之意，所以不能消谷也。损谷当是减损谷食以休养脾胃，不可引前条宿食例，轻用大黄重伤脾胃也。合六条观之，差后病凡用汗下和温之法，但师其意，不泥其方，恐元气津液久耗，不能胜药耳。岂但不能胜药，抑且不能胜谷。故损谷则病愈，而用药当思减损，并可识矣。其腰已下有水气峻攻其水，亦以病后体虚，膀胱气化不行，若不一朝迅扫，则久困之脾土，必不能堤防水逆，不至滔天不止，所以仲景云少阴负趺阳者为顺。故亟夺少阴之水，以解趺阳之围。夫岂寻常所能测识耶？】 
伤寒阴阳易之为病，其人身体重，少气，少腹里急，或引阴中拘挛，热上冲胷，头重不欲举，眼中生花，膝胫拘急者，烧裩散主之。
 【 注　阴阳易之病，注家不明言，乃致后人指为女劳复，大谬。若然，则妇人病新瘥，与男子交，为男劳复乎？盖病伤寒之人，热毒藏于气血中者，渐从表里解散，惟热毒藏于精髓之中者，无繇发泄，故瘥后与不病之体交接，男病传不病之女，女病传不病之男，所以名为阴阳易，即交易之义也。其证眼中生花，身重拘急，少腹痛引阴筋。暴受阴毒，又非姜、桂、附子辛热所能驱，故烧裩裆为散，以其人平昔所出之败浊，同气相求。服之小便得利，阴头微肿，阴毒仍从阴窍出耳。此条叔和汇于差后劳复之前，因起后人女劳复之疑。今移附劳复后，益见热病之为大病，瘥后贻毒他人，其恶而可畏，有如此也。】 

　　脉诀 【 晋?王叔和】 

　　　伤寒凭脉

伤寒热病同看脉，满手透关洪拍拍。出至风门过太阳，一日之中见脱厄。过关微有慢腾腾，直至伏时重候觅。掌内迢迢散漫行，干瘥伶仃多未的。大凡当日问程途，迟数洪微更消息。
热病须得脉浮洪，细小徒费用神功。汗后脉静当便瘥，喘热脉乱命应终。

　　　阳毒


阳毒健乱四肢烦，面赤生花作点斑。狂言妄语如神鬼，下痢频多喉不安。汗出遍身应大瘥，鱼口开张命欲翻。有药不辜但与服，能过七日便相安。

　　　阴毒

阴毒伤寒身体重，背强眼痛不堪任。小腹急痛口青黑，毒气冲心转不禁。四肢厥冷惟思吐，不利咽喉脉细沉。若能速灸脐轮下，六日看过见喜深。

　　济生方 【 宋?严用和】 

　　　伤寒总论

夫人生天地之间，以气血藉其真，是故天无一岁不寒暑，人无一日不忧苦，故有伤寒天行瘟疫之病焉。盖冬令为杀厉之气，君子善摄生者，当严寒之时，行住坐卧，护身周密，故不犯寒毒。彼奔驰荷重，房劳辛苦之徒，当阳闭藏而反扰动之，则郁发腠理，津液强渍，为寒所薄，肤腠致密，寒毒与荣卫相浑，当是之时，壮者气行则已，怯者则着而成病矣，不即病者，寒气藏于肌骨之间，春则病温，夏则病热，此皆一气使然也。古之治法，一日在皮，当摩膏而火灸之；二日在肤，依法以针解肌发散之，汗出则愈；三日在肌，亦以发汗愈；四日在胷宜吐之；五日在腹，六日在胃宜下之。此华陀之治法也。若按三阴三阳之法，传变无出仲景之书，盖治伤寒有法，治杂病有方。杂病之方，可以异其传；调理伤寒，当按定法也。兹不复叙。今具四时大略用药于后：
春病风寒，头痛发热，身体强痛，宜进香苏散，或十神汤；或欲发汗，加葱白、姜、豉煎。
夏感风暑，头痛发热，身疼烦渴，宜用五苓散，或煎葱白汤调服。
秋感风冷，身热头痛，鼻塞咳嗽，宜进金沸草散。
冬冒风寒，身热头痛，无汗恶寒，宜进五积散。

　　活人书 【 宋?朱肱】 

　　　论治法

古人治伤寒有法，非杂病之比。五种不同，六经各异，阴阳传受，日数浅深，药剂温凉，用有先后，差之毫厘，轻者危殆，况不识法者乎？伤寒惟两感不治，其余证候，虽感异气，能消息之，无不愈者。其有瘥失，仲景所谓医杀之耳。知其法者，若纲在网，如此而汗，如此而吐，如此而下，桂枝、承气、瓜蒂、四逆，用之无不瘥。惟其应汗而下，为痞、为结胷、为懊憹，应下而汗，为亡阳、为讝语、为下厥上竭；又有当温反吐，疗热以温，变证百出，无复纪律，扰扰万绪起矣。大抵伤于寒为病热。孙真人云：服承气汤得利瘥，慎不中补也。热气得补复成。王叔和云：虚热不可大攻之，热去则寒起。二人之论，疑若相戾，然热气有实有虚，非深得仲景之意，岂能至此耶？

　　　辨经络

治伤寒先须识经络。不识经络，触途冥行，不知邪气之所在，往往病在太阳反攻少阴，证是厥阴乃和少阳，寒邪末除，真气受毙。又况伤寒看外证为多，未诊先问，最为有准。孙真人云：问而知之，别病浅深，名为巧医。病家云发热恶寒，头项痛腰脊强，则知病在太阳经也。身热目疼，鼻干不得卧，则知病在阳明经也。胷胁痛，耳聋口苦舌干，往来寒热而呕，则知病在少阳经也。腹满咽干，手足自温，或自利不渴，或腹满时痛，则知病在太阴经也。引饮恶寒，或口燥舌干，则知病在少阴经也。烦满囊缩，则知病在厥阴经也。然后切脉以辨其在表在里，若虚若实，以汗下之。古人所以云问而知之为中工，切而知之为下工。若经隧支络，懵然不分，按寸握尺，妄意疾证，岂知坐受明堂藏室金兰者耶？

　　　识阴阳

治伤寒须识阴阳二证。手足各有三阴三阳，合为十二经。在手背者，为阳，属表为腑；在手掌里者，为阴，属里，为脏。足经仿此。伤寒，只传足经，不传手经。《素问》热论亦只说足三阴三阳受病。巢氏言一日太阳属小肠，误矣。足之阳者，阴中之少阳；足之阴者，阴中之太阴。足之三阳，从头走足；足之三阴，从足走腹。阳务于上，阴务于下。阳行也速，阴行也缓。阳之体轻，阴之体重。阴家脉重，阳家脉轻。阳候多语，阴证无声。阳病则旦静，阴病则夜宁。阳虚则暮乱，阴虚则夜争。阴阳消息，证状异名。然而物极则反，寒暑之变，重阳必阴，重阴必阳。阴证似阳，阳证似阴，阴盛隔阳，似是而非，若同而异，明当消息，以法治之。
太阳阳明少阳，皆属阳证也。太阳者膀胱也，发热恶寒，头疼腰痛而脉浮也。阳明者胃也，不恶寒反恶热，濈濈汗出，大便秘，潮热而脉长也。少阳者胆也，口苦咽干，胁下满，发热而呕，或往来寒热而脉弦也。麻黄汤、大青龙汤、桂枝汤治太阳经伤风寒也。大柴胡汤、调胃承气汤，小承气汤、大承气汤，治阳明伤寒也。小柴胡汤，治少阳伤寒也。其他药皆发汗吐下后证也。阴病不当发汗，发汗即动经。然太阴脉浮，少阴发热，亦须微微取汗，但不正发汗耳。大抵风寒中人，与荣卫俱薄而发热，又未曾行诸汗药，虽无阳证，须少汗解逐之。王叔和云：表中风寒，入里则不消。故知初病脉沉细数，虽里不消，本表中风寒，须宜温覆少汗而解。仲景太阴证脉浮可汗，宜桂枝汤；少阴病发热脉沉，宜麻黄附子细辛汤；少阴二三日常见少阴证，无阳证者，宜麻黄附子甘草汤微发汗，皆阴证表药也。要知脉沉细数，病在里，不可发汗，此大略之言耳。脉应里而发热在表，宜以小辛之药，取微汗而温散也。

　　　察脉候

治伤寒先须识脉。若不识脉，则表里不分，虚实不辨，仲景犹诮当时之士，按寸不及尺，握手不及足，必欲诊冲阳按太溪而后无歉，况于寸关尺耶？大抵问而知之以观其外，切而知之以察其内，证与脉不可偏废。且如伤寒脉紧，伤风脉缓，热病脉盛，中暑脉虚，人迎紧盛伤于寒，气口紧盛伤于食，率以脉别之。非特此也，病人心下紧满，按之石硬而痛者结骨也。结胷证于法当下，虽三尺之童，皆知用大黄、甘遂、陷胷汤下之。然仲景云结胷脉浮者不可下，下之则死。以此推之，若只凭外证，便用陷胷汤则误矣。况伤寒尤要辨表里。脉浮为在表，脉沉为在里。阳动则有汗，阴动则发热。得汗而脉静者生，汗已而脉躁者死。阴病阳脉则不成，阳病阴脉则不永。生死吉凶，如合龟镜。其微至于祸福休咎修短贵贱，无不可考。然古人乃以切脉为下者，特以脉理精微，其体难辨，而伤寒得外证为多故也。外证易见，切脉难明。弦紧之混淆，迟缓之参差，沉与伏相类，濡与弱相似，非得之于心，超然领解，孰能校疑似于锱铢者哉？苟知浮芤滑实弦紧洪属于表，迟缓微濇沉伏濡弱属于里，表里内外，阴阳消息，以经处之，亦过半矣。

　　　分表里

治伤寒须辨表里。表里不分，汗下差误。古人所以云桂枝下咽，阳盛即毙；承气入胃，阴盛以亡。伤寒有表证，有里证，有半在表半在里，有表里两证俱见，有无表里证。在表宜汗，在里宜下，半在里半在表宜和解，表里俱见随证渗泄，无表里证用大柴胡汤下之。又四逆汤证，有先温里，乃发表；桂枝汤证，有先解表，乃攻里。仲景云：下利清谷，身体疼痛，急当救里；身体疼痛，清便自调，急当救表。如响应桴，间不容栉。非特此也。均是发热，身热不渴为表有热，小柴胡加桂枝主之；厥而脉滑为里有热，白虎加人参主之。均是水气，干呕微利发热而欬，为表有水，小青龙加荛花主之；身体凉表证罢，欬而胁痛，为里有水，十枣汤主之。均是恶寒，发热而恶寒者，发于阳也，麻黄、桂枝、小柴胡主之；无热而恶寒者，发于阴也，附子四逆汤主之。均是身体痛，脉浮发热，头疼身体痛者，为表未解，麻黄汤主之；脉沉自利，身体痛者，为里不和，四逆汤主之。以此观之，仲景之于表里亦详矣，学者宜深究之！虽然，伤寒六七日，目中不了了，无表里证，脉虽浮，亦有下之者；少阴病二三日无阳证，亦有发汗者，非表里之所能拘，又不可不知也。

　　　详药证

药证者，药方前有证也，如某方治某病是也。伤寒有证异而病同一经，药同而或治两证，类而分之，参而伍之，审知某证者某经之病，某汤者某证之药，然后用之万全矣。又况百问中，一证下有数种药方主之者，须是将病对药，将药合病，乃可服之。假如下利而心下痞，称十枣汤、大柴胡、生姜泻心汤、甘草泻心汤、赤石脂禹余粮汤、桂枝人参汤之类。虽均是治下利而心下痞，其方有冷有热，仔细详药证以对治之，则无不中矣。所谓药方并加减法者，仲景伤寒方一百十三道，病与方相应，乃用正方，稍有差别，即随证加减。昔人云学方三年，无病可医；疗病三年，无方可治。往往世传为名论，竟不知执方疗病，或中或否，不知加减，移咎于方。古人用药如斗运转，故攻病的而取效速，一服知，二服愈。假如理中圆证，肾气动者，去白朮；小柴胡汤证，小便不利者，加茯苓。盖脾恶湿，肾恶燥。白朮治湿，茯苓利水。故肾气动者去白朮，小便不利者加茯苓。以此推之，然后知不可执方疗病，须是随证加减。今于逐方下说病证，用药加减，庶几修合之际，便见治法。兼古方凡称(口父)咀者，直云剉如麻豆大；云一升者，只云一大白盏。以古准今，易晓而通用也。寻常疾势轻者，只抄粗末五钱匕，水一盏半，入姜枣煮七八分，去滓服之，未知再作。病势重者，当依古剂法。
古之三两，即今之一两也。二两，即今之六钱半也。古之三升，即今之一升也。料例大者，只合三分之一是也
古今图书书集成医部全录卷三百四十

　伤寒门

　　活人书 【 宋?朱肱】 

　　　太阳经脉证治

足太阳膀胱经，从目内眦上额连于风府，分为四道下项，并正别脉上下六道，以行于背与身为经。太阳之经，为诸阳主气。或中寒邪，必发热而恶寒，缘头项腰脊是太阳经所过处。今头项痛，身体疼，腰脊强，其脉尺寸俱浮者，故知太阳经受病也。
伤寒一二日，发热恶寒，头项痛，腰脊强，尺寸脉俱浮，此足太阳膀胱经受病也。太阳病头疼发热，汗出恶风，宜桂枝汤；轻者只与柴胡桂枝汤。太阳病头痛发热，无汗恶寒，宜麻黄汤；轻者只与桂枝麻黄各半汤。麻黄汤、桂枝汤二者，均为解散，正分阴阳，不可不慎也。仲景所谓无汗不得服桂枝，有汗不得服麻黄。常须识此，勿令误也。今人纔见身热头痛便发汗，不知汗空闭而用麻黄，汗空疏而用桂枝，伤寒伤风，其治不同。古人有汗者当解肌，无汗者可发汗。

　　　发汗和解之殊

伤寒表证，须看荣卫浅深。故仲景有正发汗汤剂，如麻黄汤、桂枝汤、大青龙汤是也。有和解其表，如小青龙汤、桂枝麻黄各半汤、白虎汤、桂枝二越婢一汤、柴胡桂枝汤、小柴胡汤之类是也。后人不能深究寒热浅深，药性紧慢，一概用药，因兹夭殇。其间纵获生全，往往汗后虚乏，遂致劳复，或变生百病，淹引岁月，卒至不救。此皆由汗下过度，阴阳并竭，血气羸损，以致此祸。如遇病轻，但当和解之。所谓和其荣卫以通津液，令其自解也。

　　　寒伤营

脉浮而紧濇，头疼身体拘急，恶寒无汗，寒多热少，面色惨而不舒，腰脊疼痛，手足指末微厥，不烦躁，此名伤寒。伤寒之候，发热恶寒，头疼腰脊痛，脉紧无汗，宜发汗而解，麻黄汤主之；轻者只与桂枝麻黄各半汤。又人参顺气散、葱豉汤、苍朮散、麻黄葛根汤，可选而用之。
然太阳病亦有热多寒少者，须仔细看脉与证也。热多寒少，不呕，清便自可，宜桂枝麻黄各半汤。若脉浮者，虽热多寒少，自可发汗。若脉弱者无阳也，桂枝二越婢一汤主之。热多寒少而尺脉迟者，荣气不足，血少故也。先以小建中汤加黄芪最良。尺脉尚迟，再作一剂。
或太阳证宜汗，而其人适失血及下利，则频频与少桂枝汤，使体润漐漐连日，当自解。
假如淋家衄血家，法不可汗，亦可以小柴胡之类和解之。

　　　风伤卫

脉浮而缓，寸大而尺弱，自汗体热，头疼恶风，热多寒少，其面光不惨，烦躁，手足不冷，此名伤风也。伤风之候，头疼发热，脉缓汗出恶风，当须解肌，宜桂枝汤主之；轻者只与柴胡桂枝汤。败毒散、独活散，可选用之。治太阳中风，有汗用桂枝汤。
 【 凡脉紧必无汗，惟濡而紧却有汗，勿误用小建中汤。须是脉浮而缓者，方可用桂枝。】 
项背强者，桂枝汤加葛根也。
【 本草葛根主伤风有湿，开窍解肌。盖桂枝加葛根者，谓中风有湿当加之，去其风湿。取微汗者，风湿去也。】 
里寒者，桂枝去芍药加附子汤也。
 【 不饮水者是也。】 
凡发汗后，汗不止为漏风，桂枝加附子汤主之。腹满者太阴证，脉浮者可服桂枝汤，微发汗。腹痛者，桂枝加芍药汤；痛甚者，桂枝加大黄汤也。
虽然，桂枝汤自西北二方居人，四时行之，无不应验。自江淮间唯冬及春初可行。自春末及夏至已前，桂枝证可加黄芩半两。
 【 阳旦汤是也。】 
夏至后有桂枝证，可加知母一两、石膏二两，或加升麻半两。若病人素虚寒者，正用古方，不在加减也。
 【 岐伯所谓同病异治者此也。大抵用温药当避春，用热药当避夏，《素问》所谓用温远温，用热远热者也。】 
问：伤寒与伤风何以别之？答曰：伤寒者脉紧而濇，伤风者脉浮而缓；伤寒者无汗脉濇，伤风者有汗脉缓故也。伤寒者畏寒不畏风，伤风者畏风不畏寒。大抵太阳病者必脉浮发热，恶风恶寒也。恶寒者，不当风而自憎寒；恶风者，当风而憎寒也。六经皆有伤寒伤风，其证各异。太阳脉浮有汗为中风，脉紧无汗为伤寒；阳明善饥为中风，不食为伤寒；少阳两耳聋目赤胷满而烦为中风，口苦咽干目眩为伤寒。若三阴伤风，无变异形证，但四肢烦疼，余证同三阳。

　　　风见寒脉寒见风脉

有发热恶寒烦躁，手足温而脉反浮紧者；有寒多热少不烦躁，手足微冷而脉反浮缓者。此名伤风见寒脉，伤寒见风脉也。盖发热恶风烦躁，手足温为中风，候脉浮紧为伤寒脉，是中风见寒脉也。寒多热少不烦躁，手足微厥为伤寒，候脉浮缓为中风脉，是伤寒见风脉也。中风见寒脉，伤寒见风脉，宜服大青龙汤。盖大青龙证，脉似桂枝反无汗，病似麻黄反烦躁是也。
 【 脉弱有汗为桂枝证，脉紧不烦躁为麻黄证。】 
大青龙汤治病，与麻黄汤证相似，但病尤重而又加烦躁者，用大青龙汤也。以其中风并伤寒俱盛，故青龙汤添麻黄作六两，又似合桂枝汤药味在内添石膏，所以为紧，此治荣卫俱病。若证不审，误用大青龙汤，则发汗多伤人。
 【 以其有烦躁一证，故可用大青龙汤。】 
大抵感外风者为伤风，感寒冷者为伤寒，故风则伤卫，寒则伤荣。桂枝主伤卫，麻黄主伤荣，大青龙主荣卫俱伤故也。
 【 风伤卫者，病在皮肤之间也。以卫行脉外，为阳主外，皮肤之间，卫气之道路，故其病浅。寒伤荣者，寒气中于肌肉也。以荣行脉中，为阴主内，肌肉之间，荣气之道路，故其病深。所以桂枝与麻黄，所施各异，戒勿误用，以有浅深之别，风寒之殊，医者当宜审谛，大青龙尤宜慎用。仲景云：脉微弱汗出恶风者，不可服青龙，服之则厥逆筋惕肉瞤，此为逆也。《类纂》云：凡发汗过多，筋惕肉瞤，振摇动人；或虚羸之人，微汗出，便有此证，俱宜服真武汤以救之。羸甚者，芍药或量多少与之；恶热药者，去附子。余依加减法。仲景制真武汤，乃为合用桂枝却用麻黄之类，发汗多亡阳，有此证，故用真武汤。若调理顺者，无此证也。】 

　　　表证

发热恶寒，身体痛而脉浮者，表证也。
 【 浮，表阳也，其脉按之不足，举之有余。《素问》云：寸口脉浮而盛曰病在外，寸口脉沉而紧曰病在中。仲景云：脉浮者病在表，可发汗。又曰：表有病者脉当浮。又曰：结胷证脉浮者不可下。则知脉浮者表证也。】 
表证者，恶寒是也。恶寒者，表之虚，此属太阳，宜汗之。然伤寒发表，须当随病轻重而汗之。故仲景有发汗者，有和解之者，兼四时发汗，亦自不同。

　　　发热

发热而恶寒者，属太阳也。
 【 太阳病必发热而恶寒，盖太阳主气，以温皮肤分肉，寒气留于外，皮肤致密，则寒栗而发热，宜发其汗，麻黄汤、大青龙汤主之。若发热微恶寒者，柴胡桂枝汤、桂枝二越婢一汤主之。若吐利而发热恶寒者，霍乱也。太阳病发热而渴不恶寒，为温病；若发汗已，身灼热者，为风温也。】 
又有太阳证，合用桂枝却用麻黄之类，发汗多亡阳，仍发热者，真武汤主之。
太阳有潮热乎？仲景大陷胷汤一证，结胷有潮热者，为大结胷，属太阳也。
大抵伤寒八日已上，大发热者，此为难治。
 【 仲景云：脉阴阳俱虚，热不止者死。】 
又有医人多用圆子药下之，身热不去微烦者，栀子干姜汤主之。伤寒五六日，大下之后，身热不去，心中结痛者，未欲解也，栀子豉汤主之。
若伤寒得汗后，病解虚羸，微热不去，可行竹叶石膏汤，随其虚实而治之。

　　　恶寒

大抵太阳病必发热而恶寒。恶寒家慎不可过当，覆衣被及近火气，寒热相薄，脉道沉伏，愈令病人寒不可遏，但去被彻火，兼饮以和表之药，自然不恶寒矣。妇人恶寒，尤不可近火。寒气入腹，血室结聚，针药所不能治矣。
恶寒有二证：发热而恶寒者，发于阳也；无热而恶寒者，发于阴也。发于阳者，宜解表，脉必浮数，属桂枝汤、桂枝二越婢一汤、麻黄汤、青龙汤证也。
发汗后反恶寒者，虚故也，属芍药甘草附子汤。脉微而恶寒者，此阴阳俱虚也，不可更吐下也。发汗面色赤有热者，为欲解，宜桂枝麻黄各半汤。伤寒大下后，复发其汗，心下痞，恶寒者，表未解也，不可攻其痞，当先解表，表解乃可攻痞，解表宜桂枝汤，攻痞宜大黄黄连泻心汤。虽然，太阳、阳明、少阴皆有恶寒，要之太阳病或已发热，或未发热，必恶寒也。
问：有汗出恶寒者，有汗出多而微恶寒者，有头汗出而微恶寒者，何也？答曰：仲景云太阳病其人发热汗出，复恶寒不呕，但心下痞者，此以医下之也。心下痞而复恶寒汗出者，附子泻心汤主之。阳明病脉迟，汗出多，微恶寒者，表未解也，可发汗，宜桂枝汤也。头汗出而微恶寒者，属少阳，宜小柴胡汤也。

　　　恶风

恶风者，卫中四时之虚风，所以恶风也。其人当汗出而脉缓也。数与桂枝汤、桂枝加葛根汤，使遍体微润连日，当自解矣。
又有太阳病发汗多亡阳，遂漏不止，卫虚而恶风者，当温其经也。其人恶风小便难，四肢微急，难以屈伸者，桂枝加附子也。
风湿相薄，骨节疼烦，掣痛不得屈伸，汗出短气，小便不利，恶风不欲去衣，或身微肿者，甘草附子汤主之。

　　　热多寒少

太阳热多寒少有三证：有热多寒少而不呕清便自可者，有热多寒少而脉微弱者，有热多寒少而尺脉迟者，其用药皆不同也。
太阳病八九日如疟状，热多寒少，不呕，清便自可，宜桂枝麻黄各半汤。
热多寒少而脉都大微弱者，无阳也，不可发汗，宜桂枝二越婢一汤主之。
 【 若脉浮，虽热多寒少，亦自可发汗也。】 
热多寒少而尺中迟者，血少也。先以小建中加黄芪以养其血，尺尚迟，再作一剂；然后啐时用小柴胡汤、桂枝二越婢一汤辈小剂，随证治之。
大抵伤寒寒多易治，热多难愈。伤寒发热者，以其寒极则生热，治法多用冷药，故令热不去。仲景热多寒少用桂枝二越婢一汤，不渴外有微热者用小柴胡加桂汤，皆温表之义也。近时多用小柴胡汤，不问阴阳表里，凡伤寒家皆令服之。此药差寒不可轻用，虽不若大柴胡汤、小承气汤之紧，然药病不相主，其为害一也。往往因服小柴胡汤而成阴证者甚多。仲景虽云伤寒中风有柴胡证，但见一证便是，不必悉具，此为是少阳证当服小柴胡，不必少阳证悉具耳。况本方又有加减，随证增损。古人方治，审谛如此，后人妄投，良可怪也。
伤寒太阳证发热恶寒，宜发其汗。然热多寒少，其脉微弱或尺脉迟者，不可表也。

　　　下之而热不退

仲景云：病人脉微而濇，为医所病。大发其汗使阳气微，又大下之使阴气弱，其人亡血，病当恶寒，后乃发热，无休止时。盖阳微则恶寒，阴弱则发热。阳微恶寒，四逆汤主之；阴弱发热为内热，葶苈苦酒汤主之。

　　　头疼

头疼者，阳证也。太阳证头疼，必发热恶寒。无汗者，麻黄汤；有汗者，桂枝汤。若已发汗或未发汗，头疼如破者，连须葱白汤；服汤不止者，葛根葱白汤主之。
病人头疼鼻塞而烦者，何证也？此属湿家。头中寒湿，故鼻塞而头疼也，内瓜蒂末鼻中则愈。

　　　身疼

太阳证表未解，脉浮紧，法当身体痛，宜麻黄汤汗之。
 【 脉浮紧，当身体疼痛，宜以汗解，假令尺脉迟者，不可发汗。何以知其然？荣气不足，血少故也。尺脉迟者，先以小建中汤以养之。脉浮者，麻黄汤主之。】 
问：泼汗后身疼痛，脉沉而迟，当用何药？答曰：仲景有桂枝加芍药生姜人参新加汤，盖为此证也。小建中汤兼治汗后身疼脉沉而迟者。若霍乱吐泻止而身疼痛不休者，少与桂枝汤即愈。《金匮要略》云：疮家虽身体痛，不可发汗，汗出则痓。

　　　身痒

问：身痒者何也？答曰：脉浮而迟，迟为无阳，不能作汗，其身必痒。太阳病七八日，脉微而恶寒，以阴阳俱虚，不可更发汗、更下、更吐也，小柴胡汤主之。若反重发汗则气虚，必两耳聋无闻。素无热人，可芍药甘草附子汤；素有热人，可黄芪建中汤。面赤有热者，未欲解也，以其不能得小汗出，身必当痒，宜桂枝麻黄各半汤。

　　　无汗自汗

伤寒连服汤剂而汗不出者死。如中风法蒸之，温热之气于外迎之，无不得汗也。
 【 其法用薪火烧地，良久扫除去火，可以水洒之。取蚕砂、柏叶、桃叶、糠麸皆可用，相和铺烧地上，可侧手厚，上铺席，令病人当上卧，温覆之。夏月热，只布单覆之。汗移时立至，俟周身至脚心皆汗漐漐，乃用温粉扑止汗，移上床。最得力者，蚕砂，桃柏叶也。无蚕沙亦得，单桃叶亦得。蒴藋亦可用。麸糠乃助添令多尔，不用亦得。】 
伤寒亦有气虚不能作汗者。仲景云：脉浮而迟，迟为无阳，不能作汗，其身必痒，宜桂枝麻黄各半汤主之。卫不和自汗；伤风自汗；亡阳自汗。
 【 别经有汗无汗，俱载本篇中。】 

　　　筋惕肉瞤头眩身摇

太阳病发汗不解，发热心悸，头眩身瞤动，欲擗地者，属真武汤。大凡发汗过多，即身瞤动振摇，虚羸之人微发汗，便有此证，俱宜服真武汤。羸甚者，去芍药或少用之。有热证恶热药者，去附子。余依本方加减法详之。
伤寒若吐若下后，心下逆满，气上冲胷，起则头眩，脉沉紧，发汗则动经，身为振摇者，茯苓桂枝白朮甘草汤主之。伤寒应发汗，面动气在左，不可发汗，发汗则头眩。汗出筋惕肉瞤，此为逆，难治。且先服防风白朮牡蛎散，次服建中汤。

　　　喘

伤寒喘，只有太阳阳明二证。
 【 阳明喘正方，载阳明篇中。】 
太阳病头疼发热，身疼恶风，无汗而喘者，宜汗，属麻黄汤。
桂枝证，医反下之，利遂不止，脉促者，表未解也。喘而汗出者，葛根黄芩黄连汤也。太阳病下之微喘者，表未解故也，桂枝加厚朴杏子汤也。发汗后，不可更行桂枝汤。若汗出而喘，无大热者，可与麻黄杏子甘草石膏汤也。
又发汗后，饮水多，欬而微喘者，水停心下，肾气乘心故也，小青龙去麻黄加杏仁；小腹满者，去麻黄加茯苓也。
问：麻黄主喘，何故去之？答曰：此治心下有水而喘，不发汗也。小便不利，小腹满，故去麻黄加茯苓也。

　　　渴

脉浮而渴属太阳。
 【 阳明少阳少阴渴证，俱载本经篇中。】 切戒：太阳证无汗而渴者，不可与白虎汤。
问：太阳病渴，终不可与白虎耶？答曰：太阳证得汗后，脉洪大而渴者，方可与之也。
凡病非大渴不可与水。若小渴咽干者，只小呷滋润之，令胃中和。若大渴烦躁甚，能饮一斗者，与五升饮之。若全不与，则干燥无由作汗，发喘而死。常人见因渴饮水得汗。小渴遂剧饮之，致停饮心下，满结喘死者甚众。当以五苓散或陷胷丸与之。
 【 《金匮》云：得时气至五六日而渴，欲饮水不得多，不当与也。何者？以腹中热尚少，不能消之，便更为人作病矣。至七八日大渴欲饮水，犹当依证与之。常令不足，勿极意也。凡人但见仲景云得病反能饮水，此为欲愈，遂小渴者乃强饮之，因成其祸，不可胜数。大抵伤寒水气，皆因饮水过多所致。水停心下，气上乘心则为悸为喘；结于胷胁则为水结；胷胃中虚冷则为呕为哕；冷气相薄则为噎；上迫于肺则为欬；渍入肠中则为利；邪热所薄，蓄于下焦，则为小便不利；小腹满或里急，溢于皮肤则为肿。】 

　　　鼻衄

伤寒太阳证，衄血者乃解，盖阳气重故也。仲景所谓阳盛则衄。若脉浮紧无汗，服麻黄汤。不中病，其人发烦目瞑，剧者必衄。小衄而脉尚浮紧者，宜再与麻黄汤也。衄后脉已微者，不可行麻黄汤也。若脉浮自汗，服桂枝汤。不中病，桂枝证尚在，必头疼甚而致衄。小衄而脉尚浮者，宜再与桂枝也；衄后脉已微者，不可行桂枝汤也。大抵伤寒衄血不可发汗者，为脉微故也。治法：衄家不可发汗，汗出额上陷，脉紧急，直视不能瞬，不得眠。然而无汗而衄，脉尚浮紧者，须再与麻黄汤；有汗而衄，脉尚浮缓者，须再与桂枝汤。
脉已微者，黄芩芍药汤、犀角地黄汤。衄血不止者茅花汤。若衄而渴，心烦，饮则吐水，先服五苓散，次服竹叶汤。

　　　汗出胁痛

身凉汗出，两胁疼痛，或干呕，此十枣汤证也。仲景云：太阳中风，下利呕逆，表解者，乃可攻之。其人漐漐汗出，发作有时，头痛，心中痞硬满，引胁下痛，干呕短气，汗出不恶寒者，此表解里未和也，十枣汤主之。大抵胁下痛者，此为有饮，须分衣里，干呕微利，发热而欬，为表有水，小青龙汤加荛花主之。身体凉表证罢，干呕而胁下痛，为里有水，十枣汤主之。十枣汤非小青龙汤之比，须量人虚实，不可妄投。

　　　烦躁

伤寒烦躁，太阳与少阴经为多。
 【 盖太阳与少阴为表里。】 
大抵阴气少，阳气胜，则热而烦，故太阳经伤风多烦而躁也。
阳虚阴盛，亦发烦躁。阳气弱为阴所乘而躁，故少阴病亦烦躁，学者当以外证与脉别之。
然有汗之而烦者，有下之而烦者，又有病已解而反微烦者，此由病新瘥不胜谷，损谷则愈。

　　　欬嗽

伤寒太阳证欬嗽，小青龙、小柴胡也。大抵热在上焦，其人必饮水，水停心下，则肺为之浮；肺主于欬，水气乘之，故欬而微喘。仲景云：伤寒表不解，心下有水，干呕发热而欬，小青龙汤主之。
 【 小便不利，小腹满者，去麻黄加茯苓。少阳少阴欬证，俱载本经篇中。】 

　　　小便数

小便数者何也？曰：肾与膀胱俱虚，而有客热乘之也。太阳阳明二经既虚，致受于客热。虚则不能制水，故令数。小便热则水行濇，濇则小便不快，故令数起也。诊其趺阳脉数，胃中热，即消谷引饮，大便必硬，小便即数也。太阳病自汗，四肢拘急，难以屈伸，心烦微恶寒，脚挛急，若小便数者，慎不可行桂枝也，宜与甘草干姜汤、芍药甘草汤也。大抵溲数则大便难。仲景云：趺阳脉浮而濇，浮则胃气强，濇则小便数，浮濇相薄，大便则硬，其脾为约，麻子仁丸主之。太阳病，若汗、若吐、若下后，微烦，小便数，大便因硬者，与小承气汤和之愈。又云：伤寒脉浮自汗，小便数，若胃中不和讝语者，少与调胃承气汤。

　　　蓄血

太阳证下焦有热，小腹必满，应小便不利，而小便反利者，蓄血证也，抵当汤主之。

　　　嗜卧

病人脉浮，头项强痛而恶寒者，太阳证也。十日已去，脉浮细而嗜卧者，外已解也。设胷满胁痛者，与小柴胡汤；脉但浮者，麻黄汤主之。

　　　发黄

太阳病一身尽痛，发热，身如熏黄者，何？曰：太阳中湿也。仲景云：伤寒发汗已，身目为黄，所以然者，以寒湿在里不解故也，以为不可下也，于寒湿中求之。太阳中湿，一身尽痛，发热身黄，小便不利，病人中湿，因而伤风，风湿相薄，一身病重，是名风湿，当于风湿中求之。
寒湿在里不散，热蓄于脾胃，腠理不开，瘀热与宿谷相薄，郁蒸不消化，故发黄。发黄与瘀血外证及脉俱相似，但小便不利为黄，小便自利为瘀血。要之，发黄之人，心脾蕴积，发热引饮，脉必浮滑而紧数。若瘀血证即如狂，大便必黑，此为异耳。凡病人身体发热，头面汗出，身无汗，齐颈而止，渴引水浆，小便不利，如此必发黄，茵陈蒿汤加五苓散也。
 【 茵陈蒿汤十分，五苓散五分，三件拌和，每服一钱，温水调下，日三服。】 
病人服汤，得小便利，如皂荚汁赤，一宿腹减，则黄从小便中出也。古人云：治湿不利小便，非其治也。栀子蘗皮汤、麻黄连轺赤小豆汤，可选而用之。又方：伤寒欲发黄者，急用瓜蒂末，口含水，(口畜)一字许入鼻中，出黄水，甚验。即用茵陈蒿汤调五苓散服之，最良。大抵发黄者瘀热在里，由小便不利而致之也。
 【 以上太阳经脉澄治也。】 

　　　阳明经脉证治

足阳明胃之经，从鼻起，侠于鼻，络于目，下咽，分为四道，并正别脉六道，上下行腹，网维于身。盖诸阳在表，阳明主肌肉，络于鼻，故病人身热，目疼鼻干，不得卧。其脉尺寸俱长者，知阳明经受病也。
问：伤寒何以须诊冲阳脉耶？答曰：冲阳穴是足阳明胃之经，人受气于谷，谷入于胃，乃传与五脏六腑，脏腑皆受气于胃，其清者为荣，浊者为卫，荣行脉中，卫行脉外，阴阳相贯，如环无端。胃为水谷之海，主禀四时，皆以胃气为本，是谓四时之变病，死生之要会。故伤寒必诊冲阳，以察其胃之有无也。冲阳二穴，一名会源，在足跗上五寸骨间动脉上，去陷骨三寸。
伤寒二三日，身热目疼鼻干，不得卧，尺寸脉俱长，此足阳明胃经受病也。伤寒二日，阳明经受病，可发其汗，非正阳明也。
 【 正阳明者，身热汗出，不恶寒，反恶热，故可下也。】 
今言一二日传阳明经，身热目疼鼻干，不得卧，其脉俱长者，是太阳阳明，可表而已。若无汗尚恶寒，宜升麻汤；有汗微恶寒者，表未解也，宜桂枝汤；无汗脉浮，其人喘者，与麻黄汤。
又问：十二经皆一，而阳明有三，何也？曰：有太阳阳明，有少阳阳明，有正阳阳明也。太阳阳明者，本太阳病，若发汗、若下、若利小便，此亡津液胃中干燥，因转属阳明也。少阳阳明者，本传到少阳，因发汗利小便已，胃中燥实，大便难也。正阳阳明者，病人本风盛气实也。三阳明俱宜下，唯恶寒及中寒，为病在经，与太阳合病，属表，可发其汗。盖太阳与阳明合病，脉必浮大而长，外证必头疼腰痛肌热，目痛鼻干也。脉浮大者，太阳也；长者，阳明也。头疼腰痛者，太阳也。肌热目痛鼻干者，阳明也。尚恶寒者，可升麻汤汗之。若不恶寒反恶热，大便不秘者，可白虎汤解利之。不恶寒反恶热，大便秘或讝语者，属胃家实也，可调胃承气汤下之。身热汗出，濈濈然者，属阳明也。

　　　里证

不恶寒，反恶热，手掌心并腋下濈濈汗出，胃中干涸，燥粪结聚，潮热，大便硬，小便如常，腹满而喘或讝语，脉沉而滑者，里证也。里证者，内热是也。内热者里之弱，此属阳明也，宜下之。
伤寒始发热恶寒，今汗后不恶寒，但倍发热而躁；始脉浮大，今脉洪实或沉细数；始惺静，今狂语。此为胃实阳盛，再汗即死，须下之即愈。
发汗后不敢再表者，为脉沉实耳。脉若浮者，须再汗也。发汗后，不恶寒只发热，脉沉实或狂语，此为胃实阳盛，即不可再汗也，须当下之。设令下后，又不解，表里邪亦衰矣。
阳明证头疼，不恶寒，反恶热，胃实故也。阳明气实，故攻头也。调胃承气汤主之。
病人无表里证，发热七八日，脉虽浮数，宜大柴胡汤下之。
 【 大便秘者，加大黄。】 
亦有始得病，便变阳盛之证，便须下之，不可拘以日数。
更有心胷连脐腹大段痞闷，腹中疼，坐卧不安，冒闷喘急极者，亦不候他证，便下之。
 【 凡大便秘妨闷，恐尚有表证者，亦须少少饮小承气汤，微解之。不可过多，令大泄也。】 
失下则气血不通，四肢便厥，医人不知，反疑是阴厥，复进热药，祸如反掌，不可不察也。

　　　潮热讝狂

仲景云：伤寒若吐若下后不解，不大便五六日，上至十余日，日晡所发潮热，不恶寒，独语如见鬼状；若剧者，发则不识人，循衣摸床，惕而不安，微喘直视，但发热讝语者，大承气汤主之。若一服利，则止后服。脉弦者生，濇者死。
 【 弦者阳也，濇者阴也。阳证见阴脉者死。病人有阳证而脉濇者，慎不可下。】 
下证悉具，服汤已，更衣者，止后服；不尔，尽剂服之。下后，慎不中服补药。孙真人云：服大承气汤，得利差，慎不中服补药也。热气得补复盛，更复下之，是重困也，宜消息赡养之。
仲景有宜下者，有微和其胃气者。盖伤寒里证，须看热气浅深。故仲景有宜下之，如大承气汤、小承气汤、十枣汤、大柴胡汤是也；有微和其胃气，如调胃承气汤、脾约圆，少与小承气微和之之类是也。《金匮玉函》云：虚者十补勿一泻，强实者泻之，虚实等者泻勿大泻之。故王叔和序伤寒有承气之戒。
又问：转药孰紧？答曰：大承气最紧，小承气次之，调胃承气汤又次之，大柴胡又次之。仲景治法，荡涤热积，皆用汤液，不得用圆子药，不可不知也。
 【 大柴胡加大黄，小柴胡加芒硝，方为转药，盖为病轻者设也。】 

　　　潮热

潮热者，大率当下。仲景云：潮热者实也。大承气汤证云：其热不潮，未可与也。则知潮热当下无疑矣。虽然，更看脉与外证。脉若弦若浮，及外证恶寒，犹有表证，且与小柴胡汤以解之。若腹大满不通者，可与小承气微和其胃气，勿令大泄也。
 【 仲景云：日晡发热者，属阳明也。脉实者，大承气、大柴胡也。脉虚者，桂枝也。】 
纵使潮热，当行大承气，亦须先少与小承气。若不转失气，不可攻之。后发热复硬者，大柴胡下之。
若胷胁满而呕，日晡发潮热者，小柴胡加芒硝主之。又有日晡发潮热已而微利者，又有微发潮热而大便溏者，或潮热而欬逆者，皆当用小柴胡也。
冬阳明潮热，当行黄芩汤。
 【 冬阳明病脉浮而紧，必发潮热，发作有时，但脉浮者必盗汗，黄芩汤主之。】 
阳明病，汗出不恶寒，腹满而喘，有潮热者，宜下，属承气汤。
阳明证俱宜下，唯恶寒中寒为病在经，与太阳合病，属表，发其汗耳。若吐若下后，七八日不解，热结在里，表里俱热，时时恶寒者，白虎证也。

　　　自汗头汗

阳明病自汗。
 【 不恶寒，反恶热，濈濈然汗自出者，属阳明也。】 
有汗而渴，属阳明。
阳明病法多汗，而阳明亦有反无汗之证，不可不察也。
病人但头汗出，身无汗，齐颈而还，小便不利，渴饮水浆者，此为瘀热在里，身必发黄，宜五苓散、茵陈汤。
阳明病下之，其外有热，手足温，不结胷，心中懊憹，饥不能食，但头汗出者，栀子豉汤主之。
心下紧满，无大热，头汗出者，茯苓汤主之。
阳明病，下血讝语者，为热入血室，但头汗出者，刺期门，随其实而泻之，汗出则愈。
 【 汗出讝语者，有燥屎也，过经乃可下也。下之早，语言必乱，以表实里虚故也。】 
阳明证汗多而渴者，不可与五苓散。
 【 汗多胃中燥，猪苓复利其小便故也，薏苡竹叶汤可与之。仲景云：阳明病发作有时，汗出多者，急下也。】 
问：阳明病渴，终不可与五苓耶？答曰：阳明证，小便不利，汗少脉浮而渴者方可，皆仲景之妙法也。
 【 仲景猪苓汤证，亦云脉浮发热，渴欲饮水，小便不利者，猪苓汤与之。】 
病人表实里虚，元府不开，则阳气上出，汗见于头。凡头汗出者，五内干枯，胞中空虚，津液少也，慎不可下。下之者，谓之重虚。然头汗出者有数证：伤寒五六日头汗出，微恶寒，手足冷，心下满，口不欲食，大便硬脉细者，此为阳微结，必有表复有里也。脉沉，亦有里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗。今头汗出，故知非少阴也，小柴胡汤主之。
伤寒五六日，已汗下，胷胁满微结，小便不利，渴而不呕，但头汗出，往来寒热心烦者，此表未解也，柴胡桂枝干姜汤主之。

　　　但漱水不欲咽

阳明证头疼身热口燥，但漱水不欲入咽者，必衄也。若病人无表证，不发寒热，胷腹满，唇燥，但欲漱水不欲咽者，此为有瘀血，必发狂也。轻者犀角地黄汤，甚者抵当汤。

　　　口燥咽干

脾脏有热则津液枯少，故令口燥而咽干。仲景云：伤寒无大热，口燥渴而烦，背微恶寒者，白虎汤加人参。

　　　讝语

病人有讝语、有郑声二证：郑声为虚，当用温药，白通汤主之；讝语为实，当须调胃承气汤主之。服调胃承气而讝语止，或更衣者，停后服；不尔，再与之。仲景云：实则讝语，虚则郑声。郑，重也，重语也，世多不别。然讝语郑声，亦相似难辨，须更用外证与脉别之。若大小便利，手足冷脉微细者，必郑声也。大便秘，小便赤，手足温，脉洪数者，必讝语也。以此相参，然后用药万全矣。大抵伤寒不应发汗即讝语。讝语属胃，和中则愈。不和则烦而躁，宜调胃承气汤。然亦有三阳合病讝语者，有胃实讝语者，或发汗多亡阳讝语者，有下利讝语者，有下后讝语者，有妇人热入血室讝语者。
问：仲景云无犯胃气，何也？答曰：热因经水适来，乘虚入室，故血室有热，遂令讝语，当以小柴胡解之。却与胃实讝语不同。胃实有燥粪，故宜调胃承气汤下之。若血实有热讝语，非胃家实，仲景恐人作胃实攻之，故曰无犯胃气也。大抵讝语是热属阳，而反见阴证者，逆。

　　　发狂

发狂有二证：阳毒发狂，蓄血发狂，其外证与脉皆不同。病人烦躁，狂走妄言，面赤咽痛，脉实潮热，独语如见鬼状，此阳毒也。病人无表证，不发寒热，唇燥但欲漱水，不欲入咽，其脉微而沉，小腹硬满，小便反利，大便必黑，身黄发狂，此血证谛也。
【 病人如热状，烦满口燥，其脉反无热，此为阴伏，其血证审矣。仲景云：太阳病不解，热结膀胱，其人如狂，其血自下者愈。若外不解者，尚未可攻，当先解其表，宜桂枝汤。外已解，但小腹急结者，乃可攻之，属桃仁承气汤主之。】 
大抵伤寒当汗不汗，热蓄在里，热化为血，其人喜忘而如狂，血上逆则喜忘，血下蓄则内争。甚则抵当汤、抵当圆；轻者桃仁承气汤、犀角地黄汤，须取尽黑物为效。
 【 夫血热蓄在膀胱经，若用抵当汤，更须仔细审其有无表证。若有蓄血证而外不解，亦未可便用抵当汤，先用桂枝汤以解其外，缘热在膀胱太阳经故也。】 
又有火邪发惊狂者，医以火于卧床下，或周身用火迫劫汗出，或熨而成火邪。其人亡阳，烦躁惊狂，卧起不安，桂枝去芍药加蜀漆牡蛎龙骨救逆汤、桂枝甘草龙骨牡蛎汤主之。
 【 凡灸及烧针后，证似火劫者，并用劫法治之。金匮风引汤尤良，柴胡加龙骨牡蛎汤更捷。】 

　　　呕

无阳则厥，无阴则呕。呕者，足阳明胃之经。足阳明之气下行，今厥而上行，故为气逆，气逆则呕。仲景云：呕多虽不大便，不可下，可与小柴胡汤。上焦得通，津液得下，胃气相和，浃然汗出而解。大抵呕证不一，各有治法。要之，小柴胡汤，尤主相当耳。与小柴胡汤，胷胁满而呕，日晡发潮热者，可小柴胡汤加芒硝也。若呕不止，心下急，郁郁微烦者，与大柴胡汤也。大便秘者，方加大黄。
 【 大柴胡治呕最妙，为内有枳实故也。枳实去秽压虚气。须是去大黄。仲景云：呕多虽有阳明病，慎不可下。官局桔梗汤最良，亦用枳实耳。】 
古人治呕多用半夏、生姜。孙真人云：生姜是呕家圣药。仲景治呕皆用之。《金匮》治诸呕吐，谷不得下者，小半夏汤、小半夏加茯苓汤、小半夏加橘皮汤，皆可选用也。呕而发热者，小柴胡汤主之。呕而发渴者，猪苓汤主之。先呕却渴者，此为欲解，急与之；先渴却呕者，为水停心下，此属饮家。仲景云：本渴饮水而呕者，柴胡不中与也，宜治膈间。有水，赤茯苓汤主之。若少阴证而呕者，真武汤去附子加生姜也。若汗、若吐、若下后，虚烦不得眠，若呕者，栀子生姜汤主之。伤寒差后，呕者有余热在胃脘，竹叶汤加生姜主之。
问：有干呕者何也？答曰：大凡呕者，饮食不下。干呕者，今人所谓啘也。或因汗出，或因有水，或因下利，脾胃有热，故使干呕。官局中桔梗汤最佳。仲景治法：汗自出干呕者，桂枝证也。表不解，心下有水气，干呕发热者，小青龙也。身凉汗出，两胁痛或干呕者，十枣汤也。少阴下利脉微，与白通汤；利不止，厥逆无脉，干呕烦者，白通加猪胆汁汤也。少阴下利，里寒外热，脉微欲绝或干呕者，通脉四逆汤也。干呕吐涎沫，头痛者，吴茱萸汤也。
若病人直患呕吐，而复脚弱或疼，乃是脚气，当作脚气治之。

　　　吐

吐有冷热二证。寸口脉数，手心热，烦渴而吐，以有热在胃脘，五苓散主之。
伤寒有表证渴欲饮水也。水入口即吐者，名曰水逆，由心经受热而小肠不利故也。宜服五苓散。发汗后，水药不得入口为逆。若更发汗必吐下不止，小半夏加茯苓汤、大半夏加橘皮汤主之。
曾经汗下，关脉迟，胃中虚冷而吐，干姜黄芩黄连人参汤主之。寒多不饮水而吐者，理中汤去朮加生姜主之。少阴病饮食入口则吐，心中温温欲吐，复不能吐，始得之手足寒，脉弦迟者，此胷中实，不可下也，当吐之。若膈上有寒饮干呕者，不可吐也，当温之，宜四逆汤。吐利，手足逆冷，烦躁甚者，吴茱萸汤主之。若伤寒解后，虚羸少气，气逆欲吐，竹叶石膏汤主之。

　　　欬逆

伤寒欬逆，此证极恶，仲景经中不载。孙真人云：欬逆，遍寻方论，无此名称。深穷其状，欬逆者，哕逆之名。盖古人以致逆为哕耳。大抵欬逆者，古人所谓哕是也。啘者，今人所谓干呕是也。
扁鹊《中藏经》治伤寒欬逆，丁香散。丁香、柿蒂各一分，甘草、良姜各半钱，沸汤点，作一服，乘热猛吃，极效。
《三因》又有竹茹汤等方，亦丁香散方。竹茹汤治阳证也。
《本事方》治伤寒候欬逆，豆蔻汤；治阴证欬逆，丁香、茴香、肉豆蔻等药。若阳证不可用。
凡欬逆多有先热，而后吃生冷，或凉药多，相激而成，盖阴阳二气相搏。邻人之仆，本发大热，以凉药下之，热太甚，欬逆四五日，竟至于服丁香、柿蒂而后却，再以小柴胡之属解其余热，遂愈。

　　　吐血

伤寒吐血，由诸阳受邪热。初在表，应发汗而不发汗，热毒入深，结于五脏，内有瘀积，故吐血也。瘀血，甚者抵当圆，轻者桃仁承气汤，兼服犀角地黄汤、三黄圆。假令已下，脉数不解，今热则消谷善饥，至六七日不大便者，有瘀血也，抵当汤主之。
 【 以上阳明经脉证治也。】 

　　　少阳经脉证治

足少阳胆之经，起目外眦，络于耳，遂分为四道，下缺盆，循于胁，并正别脉六道上下，主经营百节，流气三部。故病人胷胁痛而耳聋，或口苦咽干，或往来寒热而呕，其脉尺寸俱弦者，知少阳经受病也。
伤寒三四日，胷胁痛而耳聋，或口苦舌干，或往来寒热而呕，其尺寸脉俱弦，此足少阳胆经受病也。太阳病不解，转入少阳，胁下硬满，干呕不能食，往来寒热，尚未可吐下，诊其脉弦细者，小柴胡汤主之。盖脉弦细，头痛发热属少阳。少阳受病，口苦咽干目眩，宜小柴胡汤以解表。不可发汗，发汗则讝语。缀语属胃，胃和则愈。胃不和则烦而躁，宜调胃承气汤，此属少阳阳明也。
脉细头疼，呕而发热者，属少阳也，小柴胡汤主之。
病人不渴，外有微热者，小柴胡加桂枝也。
 【 小柴胡加桂，主表热最良，此法不特伤寒也。仲景云：表有热者，小柴胡加桂也；里有热者，白虎加人参也。大抵身热不饮水者，为表热也；口燥烦渴者，为里热也。二药均治发热，然分表里，不可不知。】 
脉弦细，头痛发热者，属少阳也。少阳不可发汗，小柴胡主之。
头汗出而微恶寒者，属少阳，宜小柴胡汤也。
假令病人心下满，口不欲食，大便硬，脉沉细，是里证，当下；其人头汗出，微恶寒，手足冷，却当汗。此两证俱见者，仲景所谓半在里半在表也，小柴胡汤主之。
病人脉弦浮大而短气，腹都满，胁下及心痛，久按之，气不通，鼻干不得汗，嗜卧，一身及面目悉黄，小便难，有潮热，时时欬嗽者，少阳中风也，小柴胡汤主之。
若伤寒四五日，身热恶风，颈项强，胁下满，手足温而渴者，小柴胡汤也。

　　　往来寒热

往来寒热者，阴阳相胜也。阳不足则先寒后热，阴不足则先热后寒。然寒热有三证，小柴胡汤、大柴胡汤、柴胡桂枝干姜汤。有表证而往来寒热者，用小柴胡也。有里证而往来寒热者，大柴胡也。已表或已下而往来寒热者，皆可用柴胡桂枝干姜汤也。仲景云：血弱气虚，腠理开，邪气因入，与正气分争，往来寒热，休作有时，小柴胡主之。又云：伤寒五六日中风，往来寒热，胷胁苦满，默默不欲食，心烦喜呕，或胷烦而不呕，或渴，或腹中痛，或胁下痞硬，或心下悸，小便不利，或不渴，身有微热，或欬者，小柴胡主之。伤寒十余日，热结在里，往来寒热者，大柴胡主之。伤寒五六日，已发汗，复下之，胷胁满，小便不利，渴而不呕，头汗出，往来寒热心烦，柴胡桂枝干姜汤也。
往来寒热，胷胁满痛或欬者，小柴胡汤主之。
伤风寒热，或发热恶风而渴，属少阳。

　　　发斑

发斑有两证，温病发斑，热病发斑。温病发斑者，冬月触冒寒毒，至春始发。或已汗下，表证未除，毒气未解，故发斑，黑膏主之。或冬月温暖，人感乖戾之气，至春初为积寒所折，毒气未得泄，迨天气暄暖，温毒始发，肌肉斑斓，瘾疹如锦纹而欬，心闷，呕清汁，葛根橘皮汤屡用之，验；黄连橘皮汤亦佳。热病发斑者，与时气发斑同。或未汗下，或已汗下，热毒不散，表虚里实，热毒乘虚出于皮肤，遂发斑疮，瘾疹如锦纹，俗呼麸疮，《素问》谓之胗。
 【 发斑者，下之太早，热气乘虚故也。下之太迟，热留胃中，亦发斑。服热药过多亦发斑。微者，赤斑出，五死一生；剧者，黑斑出，十死一生。】 
大抵发斑不可用表药。表虚里实，若发汗开泄，更增斑斓也。皆当用化斑汤、元参升麻汤、阿胶大青汤、猪胆栀子汤，或与紫雪大妙。可下者，与调胃承气汤。
 【 暑月阳气重者，常宜体候，才有赤点如蚊蚤咬，却急治之。】 

　　　阳毒

伤寒病，若阳气独盛，阴气暴绝，必发躁狂走，妄言面赤，咽痛，身斑斑若锦文，或下利赤黄，脉洪实或滑促者，此名阳毒也。宜用酸苦之药，令阴气复而大汗解矣。葶苈苦酒汤、阳毒升麻汤、大黄散、栀子仁汤、黑奴圆，可选而用之。若阳毒倍常，躁盛大渴者，黑奴圆主之。

　　　结胷

夫结胷与痞，盖以病发于阳，下之早即为结胷；发于阴，下之早即为痞。然结胷与痞相似，但以痛不痛为异耳。心下满而硬痛者为结胷；但按之满，不痛者为痞。医家不审，一有差误，立致危殆。结胷属陷胷证，痞属泻心证，其详各于逐门备论之矣。
心下紧满，按之石硬而痛，此名结胷也。伤寒本无结胷，应身热，下之早，热气乘虚而入，痞结不散，便成结胷。
 【 若已误转了，初来成结胷者，急频与理中汤服，自然解了，更不作结胷，盖理中治中焦故也。此古人亦说不到，后因人消息得之。若大段转损，有厥证者，兼与四逆汤便安。胃中虽和，伤寒未退者，即候日数足可下，却以承气再下之，盖前来下得未是故也。】 
其证心下紧满，按之石硬而痛，项强如柔痓状。
 【 发热汗出不恶寒，名曰柔痓。】 
其脉寸口浮，关尺皆沉或沉紧，名曰结胷也。治结胷大率当下。然脉浮与大，皆不可下，下之则死，尚宜发汗也。
 【 仲景云：结胷脉浮者，不可下，只可用小陷胷汤。大抵脉浮是尚有表证，兼以小柴胡汤等先发表，表证罢，方用下结胷药，便安。】 
西晋。崔行功云：伤寒结胷欲绝，心膈高起，手不得近，用大陷胷汤皆不差者，此是下后虚逆，气已不理，而毒复上攻，气毒相薄，结于胷中，当用枳实理中圆，先理其气，次疗诸疾，古今用之如神，应手而愈。
结胷有三种：有大结胷。
 【 不按而痛，胷连脐腹坚硬，为大结胷，大陷胷丸主之。】 
有小结胷。
【 按之心下痛为小结胷，小陷胷汤主之。】 
有水结在胷胁间，亦名结胷。
 【 头微汗出，但结胷，无大热，此水结在胷胁证，小半夏加茯苓汤、小柴胡去枣加牡蛎主之】 
又有寒热二证：有实热结胷。
 【 胷中烦躁，心内懊憹，舌上燥渴，脉沉滑者，皆热证也，大陷胷汤主之。】 
有寒实结胷。
 【 寒实结胷，无热证者，三物白散、枳实理中丸主之。】 
近世治结胷，多行金针丸，用硫黄、阳起石者。若寒实结胷，行之或有差者；若热实结胷，行之必死也。
问：大陷胷汤与大陷胷丸如何？曰：大陷胷用甘遂太峻，不可轻用，须量虚实轻重；不得已，即大陷胷丸最稳。问：圣饼子灸脐中如何？曰：此尤不可用也。
又云：脏结无阳证，不往来寒热，其人反静，舌上胎滑者，不可攻也。二者，病人胁下，旧有痞连在脐旁，痛引少腹，入阴筋者，亦名脏结，死不治。

　　　痞满

问：心下满而不痛，此名痞也。伤寒本无痞，应身冷，医反下之，遂成痞，枳实理中丸最良。
 【 仲景治痞气诸汤中，有生姜泻心汤、半夏泻心汤，二方平和，宜常用之。】 
仲景云：满而不痛者为痞，柴胡不中与也，半夏泻心汤主之。
 【 此汤药味，盖本理中人参黄芩汤方也。】 
审知是痞，先用桔梗枳壳汤尤妙。缘桔梗枳壳，行气下隔，先用之无不验也。结胷与痞，关脉须皆沉。
若关脉浮者，大黄黄连黄芩泻心汤主之。
【 关浮则结热，三黄以泻肝。】 
若复恶寒汗出者，附子泻心汤主之。
病人心下痞，与泻心汤，痞不解，发渴口燥烦，小便不利者，五苓散主之。
汗出表解而胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。下利日数十行，谷不化，腹中雷鸣，心下痞硬而满，此以医下之也。若复下之，其痞益甚。甘草泻心汤主之。盖此非结热，以胃中虚，客气上逆，故使硬也。下利而心下痞，服生姜泻心汤、甘草泻心汤。利不止者，当治其下焦，赤石脂禹余粮汤主之。盖生姜泻心、甘草泻心，皆治中焦。此利在下焦，若只治中焦，则利益甚耳。服赤石脂禹余粮汤。利复不止，当利其小便，五苓散主之。
凡痞，服泻心汤不愈，然后可用陷胷丸下之，不可用陷胷汤，盖太猛耳。
大抵结胷与痞皆应下，然表未解者，不可攻也。仲景云：当先解表，表解乃可攻痞。解表宜桂枝汤，攻痞宜大黄黄连泻心汤。
 【 外证未解，心下妨闷者，非痞也，谓之支结，柴胡桂枝汤主之。胷胁满微结，小柴胡汤，加干姜牡蛎汤主之。】 
若太阳证未除而数下之，遂协热而利，利不止，心下痞硬，表里不解者，桂枝人参汤主之。十枣汤、大柴胡汤，皆治心下痞。此方尤难用，须是表证罢，不恶寒，身凉，其人漐漐汗出，发作有时，头疼，心下痞硬满，引胁下疼，干呕短气者，乃可行十枣汤。表未解者，慎不可用也。大柴胡汤治伤寒发热，汗出不解，心下痞硬，呕吐而下利者，非大柴胡汤不可也。
若发汗吐下后，心下痞硬，噫气不除者，旋覆代赭汤主之。
有旋覆代赭汤证，其人或欬逆气虚者，先服四逆汤。胃寒者先服理中丸，次服旋覆代赭汤为良。
 【 旋覆代赭汤，是解后心下痞硬证。】 

　　　咽喉痛

咽喉痛有阴阳二证。脉浮数面赤斑斑如锦文，咽喉痛，唾脓血者，此阳毒也。
 【 少阴伏气，亦有咽喉，证备本经篇中。以上少阳经证脉治法也。】 

　　　太阴经脉证治

足太阴脾之经，为三阴之首，其脉布于脾胃，络于嗌喉，故病人腹满而嗌干，尺寸俱沉细者，知太阴经受病也。
伤寒四五日，腹满咽干，手足自温，或自利不渴，或腹满时痛，尺寸脉俱沉细，此足太阴脾经受病也。伤寒手足必微冷，若手足自温者，系太阴也。自利不渴，属太阴也。腹满时痛，属太阴也。自利不渴者，脏寒也，当温之，宜四逆汤理中汤也。腹满脉浮者，可桂枝微发汗。腹痛者，桂枝加芍药汤；痛甚者，桂枝加大黄汤。
问：古人以四日太阴证，病在胷膈，可吐而愈，何也？答曰：不然。有太阴证，脉大胷满多痰者，可吐之。脉大而无吐证者，可汗而已。大抵在表者汗之，在里者下之。在上者涌之，在下者泄之。瓜蒂、栀豉，随证施用，不可拘以日数也。
胷膈不快，(月真)满闭塞，唇青，手足冷，脉沉细，少情绪，或腹痛，此名太阴也。近人多不识阴证，才见胷膈不快，便投食药，非其治也。大抵阴证者，由冷物伤脾胃，阴经受之也。主胷膈(月真)满，面色及唇，皆无色泽，手足冷，脉沉细，少情绪。亦不因嗜欲，但内伤冷物，或损动胃气，遂成阴证，复投巴豆之类，胷膈愈不快，或吐而利，经一二日，遂致不救，盖不知寒中太阴也。太阴者，脾之经也。
问：万一饮食不节，胷膈不快，寒中阴经，何法以治之？答曰：急作理中汤加青橘、陈橘，剉如麻豆大，服一二剂，胷膈即快；或枳实理中圆、五积散。
病有无热恶寒者，发于阴也。发于阴者，宜温里。脉必沉细，属理中汤、四逆汤证也。若发热微恶寒者，属柴胡桂枝汤也。
太阴脾之经，主胷膈满。《甲乙经》云：邪生于阳者，得之风雨寒暑；邪中于阴者，得之饮食居处，阴阳喜怒。又曰：贼风虚邪者，阳受之；饮食不节，起居不时者，阴受之。阳受之则入腑，阴受之则入脏。入六腑则身热不时，上为喘呼；入五脏则(月真)满闭塞，下为飱泄，久为肠澼。

　　　腹痛

本太阳病，医反下之，因尔腹满时痛，是有表复有里，仲景所以用桂枝加芍药汤主之。痛甚者加大黄。
 【 桂枝加芍药，即是小建中也。太阴脉弱自利，设当行芍药大黄者宜减之，其人胃虚阳气易动故也。下利者，先煎芍药十余沸。】 
《难经》云：痛为实。大抵痛宜下。
腹痛有二证，有热痛，有冷痛。尺脉弦，肠鸣泄利而痛者，冷痛也，小建中汤主之。仲景云：阳脉濇，阴脉弦，法当腹中急痛，先与小建中汤；不瘥者，与小柴胡汤。阴证腹痛，即四逆汤、通脉四逆加芍药汤。腹痛小便不利者，真武汤。阙脉实，腹满大便秘，按之而痛者，实痛也，桂枝加大黄汤、黄连汤、大承气汤主之。
太阴大约可温，然须有积证，方可下也。何谓积证？太阴腹满时痛。

　　　腹胀满

腹胀满者，阴阳不和也，桔梗半夏汤最良。仲景论太阳证，发汗后腹胀满也，厚朴生蓄半夏甘草人参汤。下后，心烦腹满，卧起不安者，栀子厚朴汤。吐后腹胀满者，与调胃承气汤。

　　　汗后寒热

太阴证发汗后，依前寒热者，须看脉如何。若脉浮数或洪大，则表证犹在，当再表也，如桂枝汤或桂枝二麻黄一之类。医人为见已汗或已下而发寒热，不敢再表，误矣。盖脉浮为在表，表之必愈也。

　　　少阴经脉证治

足少阴肾之经，其脉起于小指之下，斜趋足心，别行者入足跟中，上至股内后廉，贯肾络膀胱；直行者，从肾上贯肝膈，入肺中，系舌本。伤寒热气入于脏，流于少阴之经，少阴主肾，肾恶燥，故渴而引饮；又经发汗吐下已后，脏腑空虚，津液枯竭，肾有余热亦渴，故病人口燥，舌干而渴，其脉尺寸俱沉者，知少阴经受病也。
问：伤寒何以须诊太溪脉耶？答曰：太溪穴，是足少阴肾之经，男子以右肾为命门，女子以左肾为命门，主生死之要。病人有命门脉者活，无者死。仲景云：少阴病，手足逆冷，发热者，不死。脉不至者，灸太溪七壮。故伤寒必诊太溪，以察其肾之盛衰也。太溪二穴，在足内踝后跟骨上动脉陷中。
问：脉微细欲吐，不吐心烦，但欲寐，五六日自利而渴。答曰：此名少阴也。少阴之为病，欲吐不吐，心烦但欲寐，五六日自利而渴者，虚故引水自救。若小便色白者，少阴病形悉具。小便白者，以下焦虚，有寒不能制水，故令色白也，四逆汤主之。
少阴病，若口燥舌干而渴者，须急下之，不可缓也，大承气汤主之。若脉沉而迟者，须温之，四逆汤主之。盖以口燥而渴者知其热，脉沉而迟者别其寒也。
 【 少阴属肾，古人谓之肾伤寒也。肾伤寒，口燥舌干而渴，固当急下。大抵肾伤寒，亦多表里无热，但苦烦愦默默，而极不欲见光明，有时腹痛，其脉沉细，旧用四顺汤，古人惧其热不堪用，云肾病而体犹有热者，可服仲景四逆散。若已十余日下利不止，手足彻冷，乃无热候，可增损四顺汤。】 
少阴病若恶寒而蜷，时时自烦，不欲厚衣者，用去大黄大柴胡汤。
少阴病始得之，反发热脉沉者，麻黄细辛附子汤微汗之。
少阴病得之二三日，常见少阴无阳证者，亦须微发汗，宜麻黄附子甘草汤。此学者不可不知也。
少阴肾之经，主脉微细心烦，但欲寐，或自利而渴。问：经云：一二日少阴病者何也？谓：初中病时，腠理寒，便入阴经，不经三阳也。
 【 伤寒虽是三阴三阳，大抵发于阳则太阳也，发于阴则少阴也。此二经为表里，其受病最为多。阳明太阴受病颇稀，至于少阳厥阴肝胆二经，又加少焉。凡病一日至十二三日，太阳证不罢者，但治太阳。有元得病便见少阴证者，直攻少阴。亦不必先自太阳次传而至。】 
盖寒气入太阳，即发热而恶寒；入少阴经，只恶寒而不发热也。三阴中寒微，则理中汤；稍厥或中寒下利，即干姜甘草汤。
 【 手足指头微寒冷谓之清，此未消吃四逆，盖疾轻故也。只可服理中、干姜之类。】 
大段重者，用四逆汤。无脉者，用通脉四逆汤也。
伤寒五六日，尺寸脉俱沉，或口燥舌干而渴，或口中和而恶寒，此足少阴肾经受病也。少阴病口燥舌干者急下之，宜大承气汤。若不渴不口燥舌干而脉沉者，急温之，宜四逆汤。太阴厥阴俱不恶寒，只有少阴有恶寒之证，不可不知也。少阴病得之一二日，口中和，其背恶寒者，宜着灸并服四逆汤也。大抵伤寒阳明证宜下，少阴证宜温。然仲景于少阴证口燥咽干，即云急下之。盖少阴主肾，系舌本，伤寒热气入于脏，流于少阴之经，肾汁干，咽络焦，故口燥咽干而渴，须宜急下之，非若阳明证宜下而可缓也。虽然，阳明亦有一证，发热汗出多，急下之。阳明属胃，汗多则胃汁干，亦须急下也。
问：仲景少阴四逆汤，又有四逆散，何也？答曰：大抵少阴病，不可便用热药。且如少阴病，亦有表热者，仲景谓之晚发热，用麻黄、细辛之类以发汗。终不成少阴证便不得发汗耶？今少阴病四肢冷，亦有内热者，仲景用四逆散是也。四逆汤用附子干姜。而四逆散主四逆，其人或欬或悸或小便不利，或腹中痛，或泄利下重，已上病皆热证耳。
问：阴证有发热者乎？答曰：太阴厥阴皆不发热，只少阴发热有二证，仲景谓之反发热也。少阴病，初得之发热脉沉者，麻黄细辛附子汤主之。
 【 少阴病脉沉发汗则动经，此大略之言耳。脉应里而发热在表，亦当以小辛之药，泄汗而温散也。仲景云：伤寒之病，从风寒得之。表中风寒，入里则不消，须用温药少汗而解。】 
少阴病下利清谷，里寒外热，手足厥冷，脉不出者，通脉四逆汤主之。大抵阴证发热，终是不同，脉须沉或下利手足厥也。病人尺寸脉俱沉细，但欲寐者，少阴证也，急作四逆汤复其阳，不可缓也。
少阴不得有汗，而少阴亦有反自汗出之证。
 【 阴证四肢逆冷，额上及手背冷汗濈濈者，亡阳也。】 

　　　吐利

呕吐下利。仲景云：伤寒发热，汗出不解，心中痞硬，呕吐而下利者，大柴胡汤下之。吐利汗出，发热恶寒，四肢拘急，手足厥冷者，四逆汤主之。少阴病吐利，手足逆冷，烦躁欲死，吴茱萸汤主之。吐利止而身体痛不休者，当消息和解其外，宜桂枝汤。
 【 仲景大柴胡一证云，伤寒发热，汗出不解，心中痞，呕吐而下利者，大柴胡主之。此非霍乱也。】 
吐利已，汗出而厥，四肢拘急不解，脉微欲绝者，通脉四逆加猪胆汤。自利而渴，属少阴。
 【 伤寒热入于脏，流于少阴之经，少阴主肾，肾恶燥，故渴而引饮。少阴下利，欬而呕渴，猪苓汤主之。下利欲饮水者，以有热也，白头翁汤主之。】 
若脉沉自利而身体痛者，阴证也，急当救里，宜四逆汤、附子汤、真武汤之类以温之。
 【 大抵大便利而身体疼者，当救里，大便如常而身体痛者，急当救表，此不可不知也。】 
少阴证四逆而小便自利者，虚寒证也，四逆汤、真武汤去茯苓主之。

　　　下利

伤寒下利多种，须辨识阴阳，勿令差互。
 【 三阳下利则身热，太阴下利手足温，少阴厥阴下利身不热，以此别之。大抵下利挟太阳脉证，便不得用温药。俗医但见下利，便作阴证，用温热药，鲜不发黄生斑而死也。】 
大抵伤寒下利，须看脉与外证：下利而脉大者虚也，脉微弱者为自止。下利日十余行，脉反实者，逆。下利脉数而滑者，有宿食也，下之愈。脉迟而滑者，实也，其利未得便止，宜更下之。下利三部脉皆平，按其心下硬者，急下之。协热利者，脐下必热，大便赤黄色，及肠间津汁垢腻。寒毒入胃，则脐下必寒，腹胀满，大便或黄白，或青黑，或下利清谷。湿毒气盛，则下利腹痛，大便如脓血，或如烂肉汁也。下利欲饮水者，以有热也。下利讝语者，有燥屎也。寒毒入胃者，四逆汤、理中汤、白通汤加附子、四逆散加薤白主之。协热利者，黄芩汤、白头翁汤、三黄熟艾汤、薤白汤、赤石脂圆。湿毒下脓血者，桃花汤、地榆散、黄连阿胶散。虽然自利而渴属少阴，然三阳下利，亦有饮水者，乃有热也。三阴下利宜温之；然少阴自利清水，心下痛口干燥者，却宜下之。此又不可不知也。
【 少阴泄利下重，不可投热药，先浓煎薤白汤，内四逆散。缘四逆散用枳实、芍药之类。又寻常胃中不和，腹痛肠鸣下利，生姜泻心汤最妙。此二法不特伤寒证也。】 

　　　欬嗽

有少阴证欬嗽，真武汤、四逆散、猪苓汤也。大抵热在上焦，其人必饮水，水停心下，则肺为之浮；肺主于欬，水气乘之，故欬而微喘。
若少阴证欬嗽，四肢沉重疼痛，小便不利，自下利而欬，真武汤主之。
【 真武加五味子、干姜。大抵伤寒水气，皆因饮水过多。古人治水气而欬者，病在阳则小青龙汤主之，病在阴则真武汤主之。】 
四肢厥逆，腹中痛，或泄利而欬，四逆散主之。
 【 四逆散加五味子、干姜。】 
下利六七日，欬而呕渴，心烦不得眠，猪苓汤主之。又《古今录验》橘皮汤治嗽佳。

　　　咽痛咽干

脉沉迟，手足厥冷，或吐利而咽中痛，此少阴证也。《病源》云此为下部脉都不至，阴阳隔绝，邪客于足少阴之络，毒气上冲，故咽喉不利，或痛而生疮也。伤寒脉阴阳俱紧，反汗出者，亡阳也。此属少阴，法当咽痛而复吐利。此候汗下熏熨，俱不可。汗出者，藁本粉傅之。咽喉痛者，甘草汤、桔梗汤、猪肤汤、半夏散、通脉四逆去芍药加桔梗汤、麻黄升麻汤，可选而用之。
又有伏气之病，谓非时有暴寒中人，伏气于少阴经，始不觉病，旬月乃发，脉微弱。法先咽痛，似伤寒，非喉痹之病；次必下利。始用半夏桂甘汤，次四逆散主之。此病只一二日便差，古方谓之肾伤寒也。
少阴大约可温，然须有少阴口燥咽干，或腹满不大便，或下利清水，心下痛，皆积证也。

　　　衄血

问：阴证有衄血者乎？答曰：阴证自无热，何缘有衄？若少阴病但厥无汗，强发之必动血，未知从何道出，或从口鼻，或从耳目，是谓下厥上竭，为难治。

　　　烦躁

伤寒阴盛格阳者，病人身冷，脉细沉疾，烦躁而不饮水者是也。若欲引饮者，非也。不欲饮水者，宜服霹雳散，须臾躁止，得睡汗出，即瘥。此药通散寒气，然后热气上行，汗出乃愈。火焰散、丹砂丸并主之。
伤寒阴证似阳者，阴发躁，热发厥，物极则反也。大率以脉为主，诸数为热，诸迟为寒，无如此最验也。假令身体微热，烦躁面赤，其脉沉而微者，皆阴证也。身微热者，里寒故也。烦躁者，阴盛故也。面戴阳者，下虚故也。若医者不看脉，以虚阳上格之躁，误以为实热，反与凉药，则气消成大病矣。《外台秘要》云：阴盛发躁，名曰阴躁，欲坐井中，宜以热药治之。仲景少阴证面赤者，四逆加葱白主之。
 【 以上少阴经脉证治也。】 

　　　厥阴经脉证治

足厥阴，肝之经。厥者，尽也。《灵枢》曰：亥为左足之厥阴，戌为右足之厥阴。两阴俱虚，故曰厥阴。夫阴尽为晦，阴出为朔。厥阴者，以阴尽为义也。其脉循阴器而络于舌本也。脉弗营则筋急，筋急则引舌与卵，故唇青舌卷而卵缩。凡病人烦满而囊缩，其尺寸俱微缓者，知厥阴经受病也。
伤寒六七日，烦满囊缩，其脉尺寸俱微缓，此足厥阴肝经受病也。厥阴病，其脉微浮为欲愈，不浮为未愈，宜小建中汤。脉浮缓者必囊不缩，外证必发热恶寒，似疟为欲愈，宜桂枝麻黄各半汤。若尺寸脉俱沉短者，必是囊缩，毒气入脏，宜承气汤下之。
大抵伤寒病脏腑传变，阳经先受病，故次第传入阴经。以阳主生，故太阳水传足阳明土，土传足少阳木，为微邪也。阴主杀，故木传足太阴土，土传足少阴水，水传足厥阴木。至六七日当传厥阴肝木，必移气克于脾土，脾再受贼邪，则五脏六腑，皆困而危殆，荣卫不通，耳聋囊缩，不知人而死矣。速用承气汤下之，可保五死一生。古人云：脾热病则五脏危。又云：土败木贼则死。若第六七日传厥阴，脉得微缓微浮，为脾胃脉也。故知脾气全不再受克，邪无所容，否极泰来，荣卫将复，水升火降，则寒热作而大汗解矣。
厥阴肝之经主消渴气上冲，心中疼热，饥不欲食，食则吐蛔，下之利不止也。若阴气独盛，阳气暴绝，则为阴毒。其证四肢逆冷，脐腹筑痛，身如被杖，脉沉疾，或吐或利。当急灸脐下，服以辛热之药，令阳气复而大汗解矣。古人云：辛甘发散为阳。谓桂枝、甘草、干姜、附子之类能复其阳气也。微用辛甘，甚则用辛苦。阴极发躁，阴证似阳。学者当以脉别之。

　　　手足逆冷

手足逆冷，此名厥也。厥者逆也，阴阳不相顺接，故手足逆冷也。阳气衰，阴气盛，阴胜于阳，故阳脉为之逆，不通于手足，所以逆冷也。伤寒热多厥少者，其病当愈。厥多热少者，其病为进。然有冷厥，有热厥，当仔细辨认。
冷厥者，初得病日，便四肢逆冷，脉沉微而不数，足多挛，卧而恶寒，或自引衣盖覆，不饮水，或下利清谷，或清便自调，或小便数，外证多惺惺而静，脉虽沉实，按之迟而弱者，知其冷厥也。四逆汤、理中汤、通脉四逆汤、当归四逆汤、当归四逆加茱萸生姜汤、白通加猪胆汤，皆可选用也。
热厥者，初中病，必身热头痛外，别有阳证，至二三日乃至四五日，方发厥。兼热厥者，厥至半日却身热，盖热气深则方能发厥，须在二三日后也。若微厥即发热者，热微故也。其脉虽沉伏，按之而滑，为里有热。其人或畏热，或饮水，或扬手掷足，烦躁不得眠，大便秘，小便赤，外证多昏愦者，知其热厥也。白虎汤、承气汤，随证用之。仲景云：伤寒一二日至四五日厥者，必发热。前热者后必厥。厥深者热亦深，厥微者热亦微。厥应下之而反发汗者，必口伤烂赤。
 【 热厥当下，故云厥应下之者。若反发汗，必口伤烂赤也。】 
又有下证悉具而见四逆者，是失下后，血气不通，四肢便厥。医人不识，却疑是阴厥，复进热药，祸如反掌。大抵热厥须脉沉伏而滑，头上有汗，其手虽冷，时复指爪温，须便用承气汤下之，不可拘忌也。
 【 诸手足逆冷，皆属厥阴，不可下，不可汗。然有须下有须汗证者，谓手足虽逆冷，时有温时，手足掌心必暖，非正厥逆也，当消息之。】 
若病人寒热而厥，面色不泽，冒昧而两手忽无脉，或一手无脉者，必是有正汗也。多用绵衣包手足令温暖，急服五味子汤，或兼与麻黄细辛甘草汤之类服之，晬时必大汗而解矣。
或伤寒厥逆而心下怔忡者，宜先治水、当服茯苓甘草汤，却治厥。不尔，水渍入胃，必下利也。
又有病人手足厥冷，脉乍结者，邪气结在胷也。心下满而烦，饥不能食者，病在胷中，当吐之，宜瓜蒂散。盖病在胷中，亦能令人手足厥，但认脉乍结者是也。
 【 阴虚则结。脉来缓，时一止复来曰结。主胷满烦躁。若伤寒发厥，至七八日肤冷而躁，无时暂安者，为脏厥，此为难治。】 
若厥阴证大汗出，热不去，内拘急，四肢疼，又下利，厥逆而恶寒者，四逆汤主之。
太阴少阴经，从足至胷，俱不至头，唯厥阴经挟胃属肝络胆，循喉咙，上颃颡，连目出额，故太阴少阴，并无头疼之证。仲景只有厥阴一证，吴茱萸汤治干呕吐涎沫头疼而已。大抵属三阳者，头疼为多也。
 【 孙真人云：阳伤寒者，体热头疼是也。阴伤寒者，不壮热，不头痛是也。】 
若非次头疼胷中满，及发寒热，脉紧而不大者，即是膈上有涎，宜用瓜蒂末一钱，暖水调下，吐涎立愈。
夫重阳必阴，重阴必阳，寒暑之变也。假令手足逆冷而大便秘，小便赤，或大便黑色，其脉沉而滑者，皆阳证似阴也。轻者白虎汤，甚者承气汤。伤寒失下，血气不通，令四肢逆冷，此是伏热深，故厥亦深，速用大承气加分剂下之，汗出立瘥。
 【 仲景所谓厥应下之者，此也。】 
热厥与阴厥自不同。热厥者，微厥即发热。若阴厥即不发热，四肢逆冷，恶寒脉沉而细，大小便滑泄矣。

　　　阴毒

手足逆冷，脐腹筑痛，咽喉疼，呕吐下利，身体如被杖，或冷汗烦渴，脉细欲绝，此名阴毒也。阴毒之为病，初得病，手足冷，背强咽痛，糜粥不下，毒气攻心，心腹痛，短气，四肢厥逆，呕吐下利，体如被杖，宜服阴毒甘草汤、白朮散、附子散、正阳散、肉桂散、回阳丹、返阴丹、天雄散、正元散、退阴散之类，可选用之。
大抵阴毒本因肾气虚寒，或因冷物伤脾，外伤风寒。内既伏阴，外又感寒，或先感外寒，而内伏阴，内外皆阴，则阳气不守，遂发头疼腰重，腹痛眼睛疼，身体倦怠，四肢逆冷，额上手背冷汗不止，或多烦渴，精神恍惚，如有所失。三二日间，或可起行，不甚觉重。诊之则六脉俱沉细而疾，尺部短小，寸口脉或大。
 【 六脉俱浮大，或沉，取之大而不甚疾者，非阴证也。大抵阳毒伤寒，其脉多弦而洪数；阴毒伤寒，其脉沉细而弦疾，不可不知也。】 
若误服凉药，则渴转甚，躁转急。有此病证者，便须急服辛热之药，一日或二日便安。
若阴毒渐深，其候沉重，四肢逆冷，腹痛转甚，或咽喉不利，心下胀满，结硬躁渴，虚汗不止。
 【 阳盛则身热而无汗，阴盛则身冷而有汗。岐伯云：阳胜则身热，腠理闭，喘粗，为之俛仰，汗不出而热。阴胜则身寒汗出，身常清，数栗而寒，寒则厥。】 
或时郑声，指甲面色青黑，六脉沉细而疾，一息七至已来，有此证者，速于气海或关元二穴，灸三二百壮，以手足和暖为效。仍兼服正阳散、肉桂散、回阳丹、返阴丹、天雄散、白朮散，内外通，遂令阳气复而大汗解矣。
 【 阴独盛而阳气暴绝，则为阴毒。若阳独盛而阴气暴绝，则为阳毒。大凡阴阳离绝，非大汗不能复其正气也。】 
若阴毒已深，疾势困重，六脉附骨取之方有，按之即无，一息八至已上，或不可数，至此则药饵难为功矣。但于脐中用葱熨法，或灼艾三五百以来，手足不温者，不可治也。如得手足温，更服前热药以助之。若阴气散，阳气来，即减热药而调治之。
 【 阳气乍复，往往却烦躁，慎不可投凉药。烦躁甚者，再与返阴丹即定。当须识此，勿令误也。】 
或身重背强，腹中绞痛，咽喉不利，身如被杖者，当作阴毒治之。

　　　吐长虫

此名蛔厥也。蛔厥者，脏寒，蛔上入膈，其人吐蛔也，此是厥阴证。或病人有寒，复发其汗，胃中冷，及因发汗后，身热，重发其汗，胃中虚冷，故长虫逆上，先服理中圆，次用乌梅圆。
 【 以上厥阴经脉证治也。】 

古今图书集成医部全录卷三百四十一

　伤寒门

　　活人书 【 宋?朱肱】 

　　　大便

伤寒数日不大便，大便硬及有燥屎，皆知用大柴胡、大承气、小承气攻之。然仲景论大便不通，亦有数种不可攻者。仲景又有阳结阴结之论，不可不别也。其脉浮而数，能食不大便，此为实，名曰阳结，宜用小柴胡汤。所谓和其荣卫以通津液，纵不了了，得屎而解也。其脉沉而迟，不能食，身体重，大便反硬，名曰阴结，宜用金液丹。所谓阳盛则促，阴盛则结。促、结同也。
问：大便溏者何也？答曰：古人云，岁火不及，寒乃大行，民病骛溏。大率病人肠中有寒，即大便鸭溏。盖溏者，胃中冷，水??束不别故也。华佗云：寒即溏，热即垢。仲景说：初硬后溏有二证，小便不利，小便少，皆水谷不分耳。阳明证自汗出，应小便少，而小便自利者，津液内竭也。屎虽硬，不可攻也，当用蜜煎导之。
问：白虎证亦身热，烦渴引饮，小便不利，何以不发黄？答曰：白虎与发黄证相近，遍身汗出，此为热越，白虎证也。头面汗出，颈以下都无汗，发黄证也。

　　　小便

伤寒发汗后，汗出多，亡津液，胃中极干，故小便不利。医见小便不利，往往利之，误矣。《类纂》云：胃中干则无小便，慎不可利。故仲景云：下之后复发汗，小便不利者，亡津液耳。若伤寒引饮，下焦有热，小便不通，脉浮者五苓散，脉沉者猪苓汤也。表不解，心下有水，发热而欬，少腹满，小便不利者，小青龙汤去麻黄加茯苓也。伤寒无汗，翕翕发热，头项强痛，小便不利者，桂枝汤去桂加茯苓白朮也。呕而发热，胷胁满，心下怔忪，小便不利者，小柴胡汤去黄芩加茯苓。少阴病，小便不利者，四逆散加茯苓也。
伤寒有所不利者行之，取其渗泄也。有渴而饮停者；有躁而烦渴者；有病气去而水气不得行者，其表里得见烦躁，口燥欲饮水，水入即吐，病名水逆；及霍乱头痛，发热身疼痛，欲饮水者；有发热汗出，复恶寒不呕，但心下痞者，并宜五苓散。其脉浮发热，渴欲饮水，小便不利；少阴病下利六七日，欬而呕渴，心烦不得眠者，宜与猪苓汤。其大病差后，从腰已下有水气者，牡蛎泽泻散。此利水道渗泄之义也。
大抵中湿与发黄，以利小便为先；阳明汗多，以利小便为戒。
问：小便难何也？答曰：阴虚故也。阴虚者阳必凑之，为阳所凑也。故小便黄者，中有热也，宜瞿麦、滑石之类泻之。太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。阳明中风，脉弦浮大，短气，腹都满，胁下及心痛，鼻干不得汗，嗜卧身黄，小便难，潮热而哕者，小柴胡加茯苓主之。

　　　似疟

形证似疟，有太阳证，有阳明证，有妇人热入血室证。太阳证服桂枝汤；大汗出，脉洪大者，与桂枝汤如前法。若形似疟，一日再发者，汗出必解，宜桂枝二麻黄一汤。伤寒八九日如疟状，热多寒少，其人不呕，清便欲自可，日一二发者，麻黄桂枝各半汤。
 【 太阳证形似疟，寒热等者，与桂枝二麻黄一汤。热多寒少者，麻黄桂枝各半汤。】 
有阳明证，病人烦热，汗出如疟状，日晡发热而脉浮虚者与桂枝汤，脉实者宜承气汤。
妇人热入血室，其血必结，故使如疟状，小柴胡汤主之。
或得汗而解，复如疟状，日晡而发者，此属阳明也。若脉实者可下之，宜大柴胡、大承气也。
若发汗后，只恶寒者，虚也。发汗后只发热者，实也。只恶寒，属芍药甘草附子汤。只发热，属调胃承气汤。

　　　多眠

多眠有四证：有风温证，有小柴胡证，有少阴证，有狐惑证。
 【 各载本证中。】 

　　　不得眠

问：伤寒瘥后不得眠，何也？答曰：盖热气与诸阳相并，阴气末复，所以病后仍不得睡也。栀子乌梅汤主之。

　　　表里证

假令太阳病表证未除，而医数下之，遂协热而利，利不止，心下痞硬，仲景谓之表里不解，桂枝人参汤主之。
本太阳病，医反下之，因而腹痛，是有表复有里，仲景用桂枝加芍药汤，痛甚者桂枝加大黄汤。此皆仲景治伤寒有表复有里之法，学者当以意推之也。
伤寒表证当汗，里证当下，不易之法也。发表攻里，本自不同。甘遂神丹，不可以合饮；桂枝承气，安可以并进？然而假令病人脉浮而大，是表证当汗；其人发热烦渴，小便赤，却当下。此是表里证俱见，五苓散主之。假令伤寒不大便六七日，头痛有热者，是里证，当下；其人小便清者，知不在里，仍在表，当须发汗。此是两证俱见，即不可下，宜与桂枝汤。

　　　无表里证


伤寒四五日后，以至过经无表证，又于里证未可下者，但非汗证亦非下证者，皆可用小柴胡随证加减用之；以至十余日者，亦可用。十余日外用小柴胡汤不愈者，若大便硬，看证可下，则用大柴胡下之。已过经，其人气稍虚，当下者，用大柴胡汤则稳。盖恐承气汤太紧，病人不禁也。仲景云：六七日，目中不了了，睛不和，无表里证，大便难，身微热，此为实也，当下之，宜大承气汤。又云：病人无表里证，发热七八日，脉虽浮数，可大柴胡下之。假令已下，脉数不解，至六七日，不大便，为有瘀血也，属抵当汤。

　　　表热里寒表寒里热

病人有身大热，反欲得衣，有身大寒，反不欲近衣者，此名表热里寒，表寒里热也。病人身大热反欲得衣，热在皮肤，寒在骨髓也，仲景无治法，宜先与阴旦汤；寒已，次以小柴胡加桂以温其表。病人身大寒反不欲近衣，寒在皮肤，热在骨髓也，仲景亦无治法，宜先与白虎加人参汤；热除，次以桂枝麻黄各半汤以解其外。大抵病有标本，治有先后。表热里寒者，脉须沉而迟，寻或微厥，下利清谷也。所以阴证亦有发热者，四逆汤通脉四逆汤主之。表寒里热者，脉必滑而厥，口燥舌干也。所以少阴恶寒而蜷，时时自烦，不欲厚衣，用大柴胡下之而愈。此皆仲景之余议也。

　　　论伤寒温病热病同异

《素问》云：冬三月，是谓闭藏，水冰地坼，无扰乎阳。又云：彼春之暖为夏之暑，彼秋之忿为冬之怒，是以严寒冬令为杀厉之气。君子善摄生，当严寒之时，行住坐卧，护身周密，故不犯寒毒。彼奔驰荷重劳房之人，皆辛苦之徒也。当阳闭藏而反扰动之，则郁发腠理，津液强渍，为寒所薄，肤腠致密，寒毒与荣卫相浑，当是之时，壮者气行则已，怯者则着而成病矣。其实时而病者，头痛身疼，肌肤热而恶寒，名曰伤寒。其不实时而病者，寒毒藏于肌肤之间，至春夏阳气发生，则寒毒与阳气相薄于荣卫之间，其病与冬时即病无异。但因春温气而变，名曰温病；因夏热气而变，名曰热病。温热二名，直以热之多少为义。阳热未盛，为寒所制，病名为温；阳热已盛，寒不能制，病名为热。故均谓之伤寒也。

　　　阳虚阴盛汗之则愈下之则死阳盛阴虚汗之则死下之则愈

《素问》云：阳虚则外寒，阴虚则内热。阳盛则内热，阴盛则外寒。故治伤寒者，阳虚阴盛，汗之则愈，下之则死；阳盛阴虚，汗之则死，下之则愈也。阴阳虚盛，非谓分脉尺寸也。表，阳也。里，阴也。《外台》云：表病里和，汗之则愈；表和里病，下之则愈。亦只是论表里阴阳以汗下之。
大抵荣卫为表属阳，胃腑为里属阴。寒毒争于荣卫之中，必发热而恶寒，尺寸俱浮大，内必不躁。设有微烦，其人饮食，欲温而恶冷，为阳虚阴盛也。汗之则愈，误下则死。
若寒毒相薄于荣卫之内，而阳盛阴衰，极阴变阳，寒盛生热，而阳热之气盛而入里，热毒居胃，水液干涸，燥粪结聚，其人外不恶寒，必蒸蒸发热而躁，甚则讝语，其脉浮滑而数或洪实，为阳盛阴虚也。下之则愈，误汗则死。

　　　论汗下法

古人云：未满三日者，可汗而已；其满三日者，可泄而已。此大略之言耳。病人有虚有实，邪气传受，迟速不等，岂可拘以日数？仲景云：日数虽多，但有表证而脉浮者，犹宜发汗；日数虽少，若有里证而脉沉者，即宜下之。正应随脉以汗下之。
 【 伤寒固有始得病便变阳盛之证，须便下之。又有腠理寒，一二日便成少阴病者，须急温之。】 
又况六气之邪，乘虚入经，自背得之，则入太阳，或入少阴，缘少阴有伏脉在背，自面感之，则入阳明之类，不必皆始于太阳。兼寒邪有首尾止在一经，或间传一二经，不可以一理推，但据脉与外证治之，此活法也。假令有人脉浮，头项强痛，发热而恶寒，每日如此，不以日数多少，止是太阳经受之。其余经络皆仿此。大抵伤寒凭脉与外证以汗下之。若过日多脉尚大浮数，按之不足者，尚责太阳也，可发汗而愈；若按之实者汗之必死，须下之而愈也。若始得病，脉细沉数，外证或腹满咽干，或口燥舌干而渴，为正责属里，可下之而愈；若无此证，但发热脉沉者，误下必死，须行麻黄附子甘草汤、麻黄细辛附子汤小发汗。此皆仲景之确论也。

　　　可汗

太阳表证者，恶寒是也，宜发汗。
春不可大发汗，以阳气尚弱，不可亟夺，使阴气胜于时。天寒初解，荣卫腠理缓，可用小柴胡汤之类。
冬不可汗者，以阳气伏藏，不可妄扰。不问伤寒中风，以轻药解利之。伤寒无汗者，只与桂枝麻黄各半汤；伤风有汗，只与柴胡桂枝汤。或得少汗而解，或无汗自解。病势甚者不拘此。
夏月天气大热，元府开，脉洪大，宜正发汗，但不可用麻黄、桂枝热性药，须是桂枝麻黄汤加黄芩、石膏、知母、升麻也。夏月有桂枝、麻黄证，不加黄芩辈，服之转助热气，便发黄斑出也。白虎汤虽可用，然治中暑与汗后一解表药耳。一白虎未能驱逐表邪，况夏月阴气在内，或患热病而气虚，人妄投白虎，往往有成结胷者。以白虎性寒，非治伤寒药也。
凡发汗，欲令手足俱周，濈濈然一时许为佳；不欲如水淋漓，服汤中病即止，不必尽剂。然发汗须如常覆腰以上，厚衣覆腰以下。盖腰以上流漓而腰以下至足心微润，病终不解。凡发汗病证仍在者，三日内可二三汗之，令腰脚周遍为度。
问：三阴有可汗者乎？答曰：阴病不当发汗，发汗即动经。然太阴脉浮，少阴发热，亦须微微取汗，但不正发汗耳。大抵风寒中人，与荣卫俱薄而发热，又未曾行诸汗药，虽无阳证，须少汗解逐之。王叔和云：表中风寒，入里则不消，故知初病脉沉细数，虽里不消，本表中风寒，须宜温覆少汗而解。仲景太阴证脉浮可汗，宜桂枝汤。少阴病发热脉沉，宜麻黄附子细辛汤。少阴二三日，常见少阴证，无阳证者，宜麻黄附子甘草汤微发汗。皆阴证表药也。要知脉沉细数，病在里，不可发汗。此大略之言耳。脉应里而发热在表，宜以小辛之药，取微汗而温散也。

　　　不可汗

其人当汗而衄血下血者，不可表也。
 【 太阳病脉浮而紧，发热身无汗，自衄者愈；不可汗，汗出必额上陷，脉紧急，直视不得瞬。又云：太阳病不解，热结膀胱，其人如狂，血自下，下者愈；不愈，宜桂枝汤。】 
坏病者，不可表也。
 【 太阳病三日，已发汗，若吐若下若温针仍不解者，此为坏病，桂枝不中与也，知犯何逆，随证治之。又云：太阳病不解，传入少阳者，胁下鞕满，干呕，不能食，往来寒热，尚未吐下，脉沉紧者，与小柴胡汤。若已吐下发汗，柴胡证罢，此为坏病，知犯何逆，以法治之。】 
妇人经水适来者，不可表也。
 【 妇人病经水适下，而发其汗，则郁冒不知人，此为表里俱虚，故令郁冒也。】 
风温者不可表也。
 【 脉尺寸俱浮，头疼身热，常自汗体重，其息必喘，其形不仁，嘿嘿但欲眠者，风温证也，复发其汗者死，宜萎蕤汤。】 
湿温者，不可表也。
 【 两胫逆冷，胷腹满，头目痛，苦妄言，必多汗者，湿温证也，不可发汗。发汗者，名曰重暍。如此死者，医杀之耳。宜桂附汤、白虎加苍朮汤。】 
虚烦者，不可表也。
 【 诸虚烦热与伤寒相似，然不恶寒，身不疼，故知非伤寒也，不可发汗；头不痛，脉不紧，故知非里实也，不可下。宜服竹叶汤。】 
病人腹间左右上下，有筑触动气者，不可表也。
 【 动气在左不可发汗，发汗则头眩，汗不止，筋惕肉瞤，此为逆，难治。先服防风白朮牡蛎汤，汗止；次当服建中汤。动气在右不可发汗，发汗则衄而渴，心苦烦，饮则吐水，先服五苓散一二服，次服竹叶汤。动气在上，不可发汗，发汗则气上冲，正在心端，宜服李根汤。动气在下，不可发汗，发汗则无汗，心中大烦，骨节疼烦，目运恶寒，食即反吐，谷不得化，先服大橘皮汤，吐止后，服小建中汤。】 
以此见古人慎用表药如此。

　　　可下

阳明里证者，内热是也，宜下之。
伤寒始发热恶寒，今汗后不恶寒，但倍发热而躁；始脉浮大，今脉洪实，或沉细数；始惺静，今狂语，比为胃实阳盛，再汗即死，须下之即愈。亦有始得病便变阳盛之证，须便下之，不可拘以日数。更有心胷连脐腹大段痞闷，腹中疼，坐卧不安，冒闷喘急极者，亦不候他证，便下之。
 【 凡大便秘妨闷，恐尚有表证者，亦须少少饮小承气汤微解之，不可过多，令大泄也。】 
失下则气血不通，四肢便厥。医人不知，反疑是阴厥，复进热药，祸如反掌，不可不察也。
问：三阴有可下者乎？三阴大约可温，然须有积证方可也。何谓积证？太阴腹满时痛。
 【 桂枝加芍药汤；痛甚者，桂枝加大黄汤。】 
少阴口燥咽干，或腹满不大便，或下利清水，心下痛，皆积证也。下证悉具，服汤已更衣者，止后服；不尔，尽剂服之。下后慎不中服补药。孙真人云：服大承气汤，得利瘥，慎不中服补药也。热气得补复盛，更复下之，是重困也，宜消息赡养之。

　　　下可下

大抵伤寒最慎于下。若表证未罢，不可乱投汤剂，虚其胃气。
 【 仲景云：表解而内不消，非大满，犹生寒热，则病不除也。表已解而内不消，大满大实坚，有燥屎，乃可下之，虽四五日不能为祸。若不宜下而便攻之，内虚热入，协热遂利，烦躁，诸变不可胜数，轻者困笃，重者必死矣。古人所以伤寒有承气之戒。】 
脉浮者不可下。
 【 仲景云：脉浮者病在表，可发其汗。应汗而下，为懊憹，为痞，为结胷。】 
脉虚细者不可下。
 【 王叔和云：脉微不可吐，虚细不可下。】 
恶寒者不可下。
 【 恶寒者表之，虚。虽是阳明证，尚恶寒，即与太阳合病，属表，可发其汗。少阴恶寒当温之。】 
呕吐者不可下。
 【 仲景云：呕多，虽有阳明证不可下。阳明病，胁下硬满，不大便而呕，舌上白胎者，宜与小柴胡汤。上焦得通，津液得下，胃气因和，身濈然汗出，得屎而解。】 
不转失气者，不可下。
 【 《伤寒论》云：阳明病不大便六七日，恐有燥屎，欲知之法，少与小承气汤，腹中转失气者，此有燥屎也，乃可攻之。若不转失气者，此但初头鞕后必溏，不可攻之，攻之必胀满不能食也。又云：阳明病讝语发潮热，脉滑而疾者，小承气汤主之。因与小承气汤一升，腹中转失气者，更服一升。若不转失气者，勿更与之。仲景无治法，令详宜与小柴胡汤。明日又不大便，脉反微濇者，里虚也，为难治。仲景亦无治法，宜与黄芪建中汤。】 
大便坚，小便数，不可用承气汤攻之。
 【 趺阳脉浮而濇，浮则胃气强，濇则小便数，浮濇相薄，大便则硬，其脾为约，麻子仁丸主之。《千金》云：脾约者大便坚，小便利，宜枳实丸。太阳阳明者，脾约乃是也。】 
小便清者不可下。
 【 仲景云：伤寒不大便六七日者，头疼有热，与承气汤。小便清者，知不在里。】 
大便硬，小便少者，未可攻。
 【 恐津液还入胃，必先硬后溏也。小便自如，乃可攻之。当问其小便日几行。若本小便日三四行，今日再行，故知大便不久出。今为小便数少，以津液当还入胃中，故知不久必大便也。】 
阳明病自汗出，若发汗，小便自利者，不可下。
 【 此为津液内竭，虽硬不可攻之。当须自大便，蜜煎导之。若土瓜根、大猪胆汁，皆可导之。】 
以此知古人慎用转药如此。

　　　合病并病

腹满身重，难以转侧，口中不仁，面垢，讝语，遗尿，此三阳经合病也，白虎汤主之。不可发汗，汗之则讝语。下之则额上生汗，手足逆冷。若自汗者，白虎加人参也。三阳合病，背恶寒者，口中不仁，口燥舌干也，白虎加人参汤主之。
问：三阳有合病，有并病，何也？答曰：脉浮大而长，头疼腰痛，肌热目疼鼻干者，合病也。太阳初得病时，发其汗，汗先出不彻，因转属阳明，续自微汗出，不恶寒者，并病也。三阳皆有合病，惟三阴无合病，不可不知也。

　　　两感伤寒

伤寒一日，头疼口干，烦满而渴；二日，腹满身热，不欲食，讝语；三日，耳聋囊缩而厥，水浆不入，不知人。此名两感伤寒也。两感者，表里俱病也。太阳与少阴为表里，阳明与太阴为表里，少阳与厥阴为表里。阴阳双传，脏腑俱病，此为难治，六日而死矣。故一日太阳与少阴俱病，则头痛口干，烦满而渴；二日阳明与太阴俱病，则腹满身热，不欲食，讝语；三日少阳与厥阴俱病，则耳聋囊缩而厥。仲景无治法，但云两感病俱作，治有先后，发表攻里，本自不同。寻至第三卷中，言伤寒下之后，复下利不止，身疼痛者，当急救里，宜四逆汤；复身体疼痛，清便自调者，急当救表，宜桂枝汤。遂以意寻，比仿效治。两感有先后，宜先救里。若阳气内正，即可医也。内才正，急当救表。盖内尤为急，才温内则急救表，亦不可缓也。

　　　坏病

仲景云：太阳病三日，已发汗，若吐若下若温针仍不解者，为坏病，桂枝不中与也，知犯何逆，随证治之。又云：太阳病不解，转入少阳者，胁下硬满，干呕不能食，往来寒热，尚未吐下，其脉沉紧者，可与小柴胡汤。若已吐下发汗，小柴胡证罢，此为坏病，知犯何逆，以法治之。盖为病中又感异气，变为坏病。以时令寒暑燥湿，风气不节，脉息与少阳相异，证候与伤寒不同，明当消息其由，以法治之。若脉尺寸俱盛，重感于寒，变为温疟；阳脉浮滑，阴盛濡弱，更遇于风，变为风温；阳脉洪数，阴脉实大，更遇温热，变为温毒，为病最重；阳脉濡弱，阴脉弦紧，更遇温气，变为温疫。脉证之变，方治不同。仲景谓温病之脉，行在诸经，不知何经之动，随其经而取之也。又有伤寒过经，再受热邪，留蓄脏腑，病后多变，久而不差，阴阳无复纲纪，及伤寒解后，虚羸少气，皆名坏伤寒也。知母麻黄汤、鳖甲散、黑奴圆，检方与病证相参选用之。若伤寒解后，虚羸少气，气逆吐者，竹叶石膏汤主之。

　　　劳复食复

问：伤寒瘥后发热者，何也？答曰：此名劳复也。病新瘥，血气尚虚，津液未复，因劳动生热，热气既还，复入经络，名曰劳复。仲景云：伤寒瘥已后，更发热，小柴胡汤主之。
脉浮者，以汗解，宜柴胡桂枝汤。脉实者，以下解，宜大柴胡汤。
又大病瘥后劳复者，枳实栀子汤主之。麦门冬汤、雄鼠屎汤、七味葱白汤，皆可选用。
又食复者，大病新瘥，脾胃尚弱，谷气末复，强食过多，停积不化，因尔发热，名曰食复。
 【 大抵新病瘥，多因伤食便作痞，干噫食臭，腹中雷鸣下利等证，可与生姜泻心汤。】 
仲景于枳实栀子汤证云：若有宿食，内大黄如博棊子五六枚服之，愈。

　　　阴阳易

病人身体重，少气，阴肿入里，腹内绞痛，热上冲胷，头重不欲举，眼中生花，妇人则里急，腰胯连腹内痛，此名阴阳易也。伤寒病新瘥，阴阳气末和，因合房室，则令人阴肿入腹绞痛，妇人则里急，腰胯连腹内痛，名为阴阳易也。其男子病新瘥未平复，而妇人与之交接得病，名曰阳易。其妇人病新瘥未平复，男子与之交接得病，名一阴易。所以呼为易者，阴阳相感动，其毒疫着于人，如换易然。其病状身体重，热上冲胷，头重不能举，眼中生花，四肢拘急，小腹绞痛，手足拳，则皆死。其亦有不即死者，病苦小腹里急，热上冲胷，头重不欲举，百节解离，经脉缓弱，血气虚，骨髓枯竭，便恍恍翕翕，气力转小，着床而不能摇动，起止仰人，或引岁月方死。烧裩散、豭鼠粪汤、竹皮汤、干姜汤、青竹茹汤、当归白朮汤可选用之。

　　　狐惑

病人默默欲眠，目不能闭，起居不安，其声嗄或咽干，此名狐惑伤寒也。狐惑与湿(上匿下虫)皆虫证，初得状如伤寒，或因伤寒变成其疾，其候默默欲眠，目不能闭，起居不安。虫蚀其喉为惑，其声嗄；虫食下部为孤，其咽干。狐惑之病，并恶饮食，面目乍赤乍白乍黑，是其证也。大抵伤寒病，腹内热，入食少，肠胃空虚，三虫行作求食，蚀人五脏及下部为(上匿下虫)病，其候齿无色，舌上尽白，甚者唇黑有疮，四肢沉重，忽忽喜眠，虫蚀其肛，烂见五脏则死。当数看其上下唇，上唇有疮，虫食其脏也；下唇有疮，虫食其肛也。杀人甚急，多因下利而得。治(上匿下虫)，桃仁汤、黄连犀角汤、雄黄锐散主之。
少阴证口燥咽干者，急下之。病人默默欲眠，目不能闭，起居不安，其声嗄或咽干者，当作狐惑冶之。

　　　百合

百合伤寒者，百脉一宗，悉致其病，无复经络也。其状欲食复不能食，常默默欲得卧复不能卧，欲出行复不能行，饮食或有美时或有不忺饭时，如强健人而卧不能行，如有寒如无寒，如有热复无热，口苦小便赤。百合之病，诸药不治，药入即吐利，如有神灵。此多因伤寒虚劳大病之后不平复，变成斯疾也。百合知母汤、滑石黛赭汤、鸡子汤、百合地黄扬、百合洗方、(艹舌)蒌牡蛎散、滑石散主之。

　　河间六书 【 金?刘完素】 

　　　伤寒论

夫风寒者，百病之始也，是四时八节不正疫疠之气。故云：春气温和，夏气暑热，秋气清凉，冬气凛冽，乃四时之正气。冬时严寒，万类深藏，君子固密则不伤于寒，触冒之者乃名伤寒耳。春应暖而反寒，夏应热而反凉，秋应凉而反热，冬应寒而反温，非其时而有其气，是以辛苦之人，一岁之中，病无少长。始自一日巨阳膀胱受之，巨阳者三阳之首，故先受之；二日阳明胃受之；三日少阳胆受之。未入于脏，可汗之。四日太阴脾受之；五日少阴肾受之；六日厥阴肝受之。其人脏可泄之。经云：其未满三日，汗之而已；其满三日，泄之而已。故圣人论汗下，大概言之。以脉分别：三四日脉沉伏，亦当下；六七日脉浮滑，亦可汗。故伤寒传足经，不传手经，未详耳。且自人身十二经络，分布上下手足，各有三阴三阳，禀天地之气。天枢之上，同天之阳；天枢之下，同地之阴。至真要大论云：身半以上，其气三矣，天之分也，天气主之；身半以下，其气三矣，地之分也，地气主之。当阴之分，冷病归之；当阳之分，热病归之。有八节邪气所中于人，阳邪为病传手经，阴邪为病传足经。其邪自风池而入，脊骨两旁一寸五分，是十二经之俞穴。春夏应阳，秋冬应阴。至真要大论云：寒暑温凉，盛衰之用，其在四维。故阳之动，始于温，盛于暑；阴之动，始于凉，盛于寒。春夏秋冬，各差其分。《易》云：水流湿，火就燥。热论云：热病者，皆伤寒之类也。人之伤于寒，则为病热。太阴阳明论云：阳受风气，阴受湿气，同气相求耳。又曰：伤于风者，上先受之；伤于湿者，下先受之。阳气炎上故受风，阴气润下故受湿，盖同气相合耳。故风热火为阳，寒湿燥为阴。刺热论云：五脏俱有热病，肝热病左颊先赤，心热病颜先赤，脾热病鼻先赤，肺热病右颊先赤，肾热病顋先赤。《甲乙》热论云：有手足太阴热病，有手足少阴热病，有手足厥阴热病。热论：其三阴三阳五脏六腑皆受病，荣卫不行，五脏不通则死矣。未尝云只传足经不传手经也。

　　　解利伤寒论

伤寒之治，先言表里，更有缓急。三阳表当急，里当缓；三阴表当缓，里当急。又曰：脉浮当汗，脉沉当下。脉浮汗急而下缓，谓三阳表也；脉沉下急而汗缓，谓三阴里也。麻黄汤谓之急，麻黄附子细辛汤谓之缓。《内经》云：有渍形以为汗，为汗之缓，里之表也。又曰：在皮者汗而发之，为汗之急，表之表也。急汗者太阳，缓汗者少阴，是脏腑之输应也。假令麻黄附子细辛汤是少阴证，始得发热，脉沉，里和无汗，故渍形以为汗。假令麻黄汤是太阳证，头项痛腰脊强，脉浮无汗，里和也。在皮者汗而发之。经曰：治主以缓，治客以急是也。

　　　心要论

夫伤寒者，前三日在表，法当汗，可用双解散，连进数服必愈。若不解者，病已传变。后三日在里，法当下。殊不知下之太早，则表邪乘虚入里，遂成结胷、虚痞、懊憹、斑疹、发黄之证。轻者必危，危者必死。但当以平和之药，宣散其表，和解其里。病势或有汗而未愈，或无汗而愈，当用二小柴胡、凉膈、天水三药合而服之。
病若半在表半在里，法亦当和解，三小柴胡、凉膈主之。若里热微者，则当微下，四大柴胡合解毒汤主之。热势未退，以大柴胡合三一承气下之，两除表里之热。七八日里证已甚，表热渐微，脉虽浮数，则以三一承气合解毒下之。其病胷膈满闷，喘呕，阳脉紧甚者，可用瓜蒂散涌之。汗吐下后别无异证者，凉膈散调之。病热已去，微热者，益元散服之，无令再病。此伤寒治法之大要也。或伤风自汗，脉浮缓者，双解去麻黄以汗之。其病半表半里，白虎汤和解之。病在里脉沉细者，无问风寒暑湿，或表里证俱不见，或内外诸邪所伤，有汗无汗，心腹痛满，讝语烦躁，蓄热内盛，但是脉沉者，并用承气合解毒下之。或中暑自汗，解以白虎汤；白虎解后，以五苓合天水调之，多进数服无妨。或腹胀满脉沉者，亦当承气合解毒微下之。或发汗之后，热不解脉尚浮者，白虎加苍朮再解之。或里热内盛，阳厥极深，皆因失下而成此证，以致身冷脉微，昏愦将死。切不得以寒药下之，误下即死。又一辈庸医，妄言是阴厥，便欲易换，用元武、四逆温热之剂投之，下咽立死。殊不知此证乃阴耗阳竭。阴气极弱谓之耗，阳厥极深谓之竭。蓄热怫郁将欲绝者，当此之证，寒剂热剂，俱不可投，但进凉膈、解毒，以养阴退阳，宣散蓄热，脉气渐生，得大汗而愈。有无汗气和而愈者。未愈却用解毒合承气下之，次以解毒、凉膈、天水合而为一，调和阴阳，洗涤脏腑，则其他别证自不生矣。有大下之后，热不退；再三下之，热愈甚。若下之不愈，脉微气虚力弱，不加以法，则无可生之理；若辍而不下，则邪热极盛，阴气极衰，脉息断绝，必不可救。似此之证，是下之亦死，不下亦死。医者到此，活人杀人一弹指间，其不至手足失措者几希矣。经云：三下而热不退者即死。后人有四五次下以十数行而生者，此乃误中耳。活者未一二，死者千百，后学者切不可以为法。但当依前用解毒合凉膈调之，使阳热徐退，阴脉渐生，庶不失人命。若伤饮不解散成结胷之证，临时择用大小陷胷汤丸累下之。脉浮者不可下，是表证未出，小柴胡合小陷胷汤投之。脉虽浮而热太极者，承气徐徐疏利之。或有留饮过度，湿热内生，自利不止，其热未退，解毒汤治之。阳毒生斑，凉膈加当归。怫郁热盛在表，燥而无汗，湿热在里，不能发于外，相搏遂成发黄，茵陈汤调五苓散，甚者茵陈合承气下之。烦心不得卧，栀子汤。误下太早，遂成结胷虚痞，凉膈加枳壳、桔梗。刚柔二痓，讝语发狂，踰垣赴井，皆阳热极盛者，承气合解毒下之。汗下之后，烦渴饮水，则凉膈、减桂五苓、甘露、益元选而用之。小便不通，五苓泄之。大便闭结，承气下之。更有外证，加减通圣散，方内随证用药。妇人亦然，惟孕妇三四月并七八月不用硝，余月用之无妨。小儿减剂服之。

　　　心要余论

伤寒失下，始病时又误服麻黄热剂太甚，必致热极。或有阳厥极深，身冷脉微，阳极似阴之证，庸医以为阴证是也，须当急救其阴，以白虎、凉膈日进三服，脉气渐生，身体渐温，然后以大承气下之。夫大承气，救急之妙剂。如咽膈吐逆不利，当令热服，开其郁结，利而即愈也。如伤寒汗下之后，自汗虚热不止，于白虎汤加人参、苍朮，一服如神，汗止身凉。此法至妙，不容详尽。如赤白痢，先服黄连阿胶丸，次服解毒汤。伤寒疮疡破伤风，与伤寒治法一同，但以双解、凉膈、白虎、承气，临时斟酌用之。双解、凉膈、白虎、泻心，此皆伤寒之妙剂。孕妇临月，可服益元、凉膈，产后仍服。如血不尽，则以凉膈与四物合煎调理经血，甚者大承气合四物，乃泻中有补也。凉膈同四物名玉烛散，妇人产后之妙剂。凉膈、四物合大承气汤，名三和汤。大承气合四物，治妇人一切血积血聚等疾，加红花尤妙。初生小儿五七日有热证，不得已只以益元散时时灌之。如小儿夜啼，用凉膈调之，肚饥临睡服。

　　　主疗说

伤寒表证当汗而不可下；里证当下而不可汗；半在表半在里则当和解，不可发汗吐下。在上则通之，在下则泄之。伤寒无汗，表病里和，则麻黄汤汗之，或天水散之类亦佳。表不解，半入于里，半尚在表者，少柴胡汤和解之，或天水、凉膈散甚良。表里热势俱盛者，大柴胡汤微下之；更甚者，大承气汤下之。表热多里热少者，天水一凉膈半和解之。里热多表热少未可下之者，凉膈一天水半调之；势更甚者，小承气汤下之。表证解但有里证者，大承气汤下之。凡此诸可下者，通宜三一承气汤下之。发汗不解，下后前后别无异证者，通宜凉膈散调之，以退其热。两感仿此而已。伤风自汗，表病里和者，桂枝汤解肌。半在表半在里，白虎汤和解之。病在里者，大承气汤下之。

　　　伤寒表证

伤寒之证，头项痛，腰脊强，身体拘急，发热恶寒，不烦躁无汗，或头面目痛肌热鼻干，或胷满而喘，手足指末微厥，脉浮数而紧者，邪热在表，皆宜麻黄汤，或天水散之类，甚佳。无使药不中病而益加害也。

　　　伤风表证

夫伤风之证，头痛项强，肢节烦疼，或目疼肌热，干呕鼻塞，手足温，自汗出，恶风寒，其脉阳浮而缓，阴浮而弱，此为邪热在表，皆宜桂枝汤。或汗出憎风，而加项背强痛者，宜桂枝汤加葛根汤。伤风及无汗者，虽已服桂枝，反烦不解，而无里证者，先刺风池、风府，却与桂枝葛根汤服之。不若通用双解散五十一，免致有桂枝、麻黄之悞。伤风自汗，白虎汤二十二。《金匮》方太阳病无汗而渴者，不可与白虎汤。

　　　风寒俱中

头项痛，肢体疼，手足温，为中风也。反无汗恶寒，脉浮紧者，为阴寒也。或头项痛，腰脊强，身体拘急，指末微厥，不自汗，为伤寒也。反烦躁而脉缓者，为伤风也。风则伤卫，而寒则伤荣。

　　　里证

凡里证脉实而不浮，不恶寒，不恶风，身不疼，自汗讝语，不大便，或咽干腹满者，可下之，不可汗也。以上之证，宜小承气汤、大承气汤、调胃承气汤，选而用之。又一法不问风寒暑湿，或表里两证俱不见，但无表证而有可下者，通用三一承气汤下之。此药虽峻攻，使无表热入里，而无结胷及之众疾也。或热结极深，而诸药数下，毕竟不能通利以致将死者，宜大承气汤加甘遂一钱匕下之。病在里，脉沉细者，无问风寒暑湿，或表里证俱不见，或内外诸邪所伤，有汗无汗，心腹痛满，讝妄烦躁，蓄热内盛，但是脉沉者，皆宜三一承气汤合解毒汤下之。解毒调胃汤、承气汤，能泻大热。

　　　表里证

表里俱见之证，或半在表或半在里之证者，谓前表里二证，病在相参。有欲汗之而有里病，欲下之而表病未解，汗之不可，吐之又不可，法当和解。伤风白虎汤；伤寒中风或两感，小柴胡汤。一法不问风寒暑湿，用凉膈散、天水散二药合一服，用煎解之。或表热多里热少，天水一凉膈半。或里热多表热少，凉膈一天水半。表热极，里有微热，身疼头痛，或眩或呕，不可汗吐下者，天水、凉膈散合和解之；解之又不能退其热者，用黄连解毒汤。表里之热俱微者，五苓散。表里之热俱盛者，大柴胡汤微下之；更甚者，大柴胡合大承气汤下之，双除表里之热。服双解散之后若不解，病已传变，后三日在里，法当下之。殊不知下之太早，则表热乘虚而入里，遂成结胷、虚痞、懊憹、发黄之证，轻者必危，危者必死。但宜和平之药，宣散其表，和解其里，病势或有汗而愈，或无汗气和而愈，用小柴胡、凉膈、天水合和主之。病在半表半里，用小柴胡、凉膈散合和而解之，或小柴胡合解毒汤。如服热势未退者，大柴胡合三一承气汤。表里俱微，半表半里若里微者，宜大柴胡合黄连解毒汤合服。诸小柴胡汤证后，病不解，表里热势更甚，而心下急郁微烦，或发热汗出不解，心下痞鞕，呕吐不利，或阳明病多汗，或少阴病下利清水，心下痛而口干，或太阴病腹满而痛，或无表里证，但发热七八日，虽脉浮而数，而脉在肌肉，实数而滑者，并宜大柴胡汤。病至七八日，里热已甚，表邪渐微，脉虽浮数，用三一承气汤合解毒下之。下证未全，不可下者，用白虎汤，或知母石膏汤。脉洪躁，里有微热，不可汗者，用黄连解毒汤。

　　　汗后不解

凡是表证，法当汗之。依法汗之，其病又不解。汗后不解，其证前后别无异证者，通宜凉膈散调之，以退其热，无使热甚危极也。除此之外，远胜小柴胡汤，两感至此而已。汗后余热，用益元散，或小柴胡汤、宣武人参石膏汤。伤寒大发汗，汗出不解，反无汗，脉尚浮者，苍朮白虎汤解之。伤寒用桂枝汤发汗后，半日许复热烦脉浮者，再宜桂枝汤。汗后不解，下证未全者，白虎汤。汗后烦躁不得眠，微热而渴，五苓散。汗后不解，中外有热，口干烦渴，柴胡饮子。解表之后，尚未愈者，解毒、凉膈、天水散，能调顺阴阳，洗涤脏腑。

　　　下后不解

凡是里证，法当下之。依法下之其病又不解，或大下后，或再三下后，热势尚甚而不退，本气虚损而不能实，拟更下之，恐下脱而立死，不下之则热极而死。寒凉诸药，不能退其热势之甚者，或湿热内余，下利不止，热不退者，或因大下后湿热利不止而热不退，脉弱气虚，不可更下者，或诸湿热内余，小便赤濇，大便溏泄频并，少腹急痛者，必欲作痢也，通宜黄连解毒汤以解之。伤寒下之太过，胃中无热，饮水无力，白朮散。又有大下之后，其热不退，再三下之，热愈甚，若下之不止，其人脉微气虚血弱，不加以法，无可生之理。至此下之亦死，不下亦死，但用凉膈合解毒汤调之，阳热退除，阴脉渐生，为之妙法。下之前后，无问日数，余热不解，小柴胡汤。汗下后胃虚，大橘皮汤。汗下后胷膈满闷，赤茯苓汤。

古今图书集成医部全录卷三百四十二

　伤寒门

　　伤寒明理论 【 金?成无己】 

　　　发热

伤寒发热，何以明之？发热者，谓怫怫然发于皮肤之间，熇熇然散而成热者，是与潮热寒热若同而异。与烦躁相类而非烦躁者，在内者也。潮热之热，有时而热，不失其时；寒热之热，寒已而热，相继而发，至于发热则无时而发也。有谓翕翕发热者，有谓蒸蒸发热者，此则轻重不同，表里之区别尔。所谓翕翕发热者，谓若合羽所复，明其热在外也，故与桂枝汤发汗以散之。所谓蒸蒸发热者，谓若熏蒸之蒸，明其热在内也，故与调胃承气汤攻下以涤之。其发热属表者，即风寒客于皮肤，阳气怫郁所致也。其发热属里者，即阳气下陷阴中所致也。观其热所从来，而汗下之证，明其辨焉。若热先自皮肤而发者，知邪气之在外也；若热先自里生而发达于表者，知邪气之在里也。举斯二者，为邪气在表在里而发热也。惟其在表在里俱有发热，故邪在半表半里者，亦有发热之证。何者？以表证未罢，邪气传里，里未作实，是为半表半里。其发热者，或始自皮肤而渐传里热，或始自内热而外连于表。盖邪气在表发热者，则表热里不热也。邪气在里发热者，则里热甚而达于表也。其在半表半里发热者，则表里俱发热，而但热又轻于纯在表者也。经虽云：发热恶寒者，发于阳也；无热恶寒者，发于阴也。然少阴病始得之，亦有反发热者，盖亦属其表也。特与麻黄细辛附子汤发汗者，是已发热为伤寒之常也。一或阴阳俱虚，与下利新汗后，又皆恶其发热也。经云：脉阴阳俱虚热不止者死，下利发热亦死。《内经》云：汗出辄复热，而脉躁疾不为汗衰，狂言不能食，此名阴阳交，交者死也。斯亦发热也，岂可与寻常发热一概而论耶？

　　　恶寒

伤寒恶寒，何以明之？恶寒者，风寒客于荣卫之中也。惟其风寒客于荣卫，则洒淅然恶寒也。惟其荣卫之受风寒，则啬啬然不欲舒也。其恶寒者，非寒热之寒也，又非恶风也。且恶风者，见风至则恶矣，得以居密室之内，帏帐之中，则坦然自舒也。至于恶寒者，则不待风而寒，虽身大热而不欲去衣者是也。寒热之热，谓寒热更作，热至则寒无矣。其恶寒虽发热而不欲去衣也，甚则至于向火被覆，而犹不能遏其寒也。所以然者，由阴气上入阳中，或阳微或风虚相搏之所致也。恶寒一切属表。虽里证悉具，而微恶寒者，亦是表未解也。犹当先解其外，候不恶寒，为外解，乃可攻里也。经曰：发热而恶寒者，发于阳也；无热而恶寒者，发于阴也。谓如伤寒或已发热，或未发热，必恶寒者，谓继之以发热，此则发于阳也。若恶寒而蜷，脉沉细而紧者，此则发于阴也。在阳者可发汗，在阴者可温里。恶寒虽悉属表，而在表者亦有虚实之别。若汗出而恶寒者，则为表虚；无汗而恶寒者，则为表实。表虚可解肌，表实可发汗。又有止称背恶寒者，背者胷中之腑，诸阳受气于胷中，而转行于背。《内经》曰：人身之阴阳者，背为阳，腹为阴。阳气不足，阴寒气盛，则背为之恶寒。若风寒在表而恶寒者，则一身尽寒矣。但背恶寒者，阴寒气盛可知也。经所谓少阴病一二日，口中和而背恶寒者，当灸之，处以附子汤者是矣。又或乘阴气不足，阳气内陷入阴中，表阳新虚，有背微恶寒者，经所谓伤寒无大热，口燥渴，心烦，背微恶寒者，白虎加人参汤主之者是也。二者一为阴寒气盛，一为阳气内陷。又何以明之也？且阴寒气盛，又岂能消耗津液？故于少阴病则曰口中润。如阳气内陷，则热燥烁津液为干，故于太阳病则口燥舌干而渴也。二者均是背恶寒，要辨阴阳寒热不同者，亦于口中润燥可知。

　　　恶风

伤寒恶风，何以明之？《黄帝针经》曰：卫气者，所以温分肉，充皮肤，肥腠理，司开阖者也。风邪中于卫也，则必恶风。何则？以风则伤卫，寒则伤荣，为风邪所中，于分肉不温而热矣，皮毛不充而缓矣；腠理失其肥，则疏而不密，开阖失其司，则泄而不固，是以恶风也。是恶风恶寒二者，均为表证，其恶风则比之恶寒而轻。恶寒者，啬啬然憎寒也，虽不当风而自然寒矣。恶风者，谓常居密室之中，帏帐之内，则舒缓而无所畏也。一或用扇，一或当风淅淅然而恶者，为恶风也。恶寒则有属于阳者，有属于阴者。其恶风则悉属于阳，非若恶寒之有阴阳也。三阴之证，并无恶风者以此也。恶风虽悉在表，而发散又自不同。若无汗而恶风者，则为伤寒，当发其汗；若汗出而恶风者，则为中风，当解其肌。里证虽具而恶风未罢者，皆当先解其外也。又有发汗多亡阳，与其风湿，皆有恶风之证。盖以发汗多漏不止，则亡阳外不固，是以恶风也，必以桂枝加附子汤温其经而固其卫。风湿相搏，骨节疼烦，湿胜自汗而皮腠不密，是以恶风也，必以甘草附子汤散其湿而实其卫。由是观之，恶风属乎卫者可知矣。

　　　寒热

伤寒寒热，何以明之？寒热者，谓往来寒热也。经曰：邪正分争，往来寒热者，言邪气之入也，而正气不为之争，则但热而无寒也。乃有热而寒者，谓其正气与邪气分争，于是寒热作矣。争则气郁不发于外，而寒热争焉；争甚则愤然而热，故寒已而热作焉。兹乃寒热之理也。或谓寒热者，阴阳争胜也。阳胜则热，阴胜则寒，此阴阳之争也。何则？盖以寒为阴而热为阳，里为阴而表为阳。邪之客于表者，为寒邪与阳相争，则为寒矣；邪之入于里者，为热邪与阴相争，则为热矣。其邪半在表半在里，外与阳争而为寒，内与阴争而为热矣。表里之不拘，内外之不定，或出或入，由是而寒热且往且来也。是以往来寒热，属半表半里之证。邪居表多则多寒，邪居里多则多热，邪气半在表半在里则寒热亦半矣。审其寒热多少，见其邪气浅深矣。小柴胡汤，专主往来寒热。而又立诸加减法，亦为邪气在半表半里，未有定处，往来不常，又寒热如疟，与夫发热恶寒，皆似而非也。然寒热如疟者，作止有时者也。及往来寒热则作止无时，或往或来，日有至于三五发者，甚者十数发，与疟状有以异也。至于发热恶寒者，为发热时，恶寒并不见，恶寒时热不见也。此则热已而寒，寒已而热者。虽然，应往来寒热，属半表半里，当和解之；又有病至十余日而结热在里，复往来寒热者，亦可与大柴胡汤下之。不可不知也。

　　　潮热

伤寒潮热，何以明之？若潮水之来，不失其时，一日一发，按时而发也。若日三五发者，即是发热，非潮热也。潮热属阳明，必于日晡时发者，乃为潮热。阳明者胃，属土，应时则王于四季，应日则王于未申。经曰：阳明居中土也，万物所归，无所复传。盖邪气入胃，谓之入腑。腑之为言聚也，若府库之府焉。邪气入于胃而不复传，邪气郁而为实热，随王而发于日晡者，属阳明也。惟其属阳明，故为可下之证。经曰：潮热者，实也。又曰：潮热者，此外欲解也，可攻其里。又曰：其热不潮，未可与承气汤。即此观之，其属于胃者，昭然可见。虽然，潮热为里实可下之证，其或脉浮而紧，与其潮热而利，或小便难大便溏者，皆热未全入腑，犹带表邪，当和解其外；外解已而小便利大便硬者，乃可攻之。或谓有属太阳少阳者乎？少阳王于寅卯，太阳王于巳午。若热于此时发者，为邪未入胃，岂得谓之潮热？必待日晡所发者，乃谓之潮热，见其邪在胃也。遇疾值病，详而验之，始见得真也。

　　　自汗

伤寒自汗，何以明之？自汗者，谓不因发散而自然汗出者是也。《内经》曰：阳气卫外而为固也。卫为阳，言卫护皮肤，肥实腠理，禁固津液，不得妄泄。汗者干之而出，邪干卫气，气不能卫固于外，则皮肤为之缓，腠理为之疏，由是而津液妄泄，濈濈然润，漐漐然出，谓之自汗也。如发热自汗出而不愈，此卫气不和，风邪干于卫也。太阳中暍，汗出恶寒身热而渴者，暑邪干于卫也。多汗出而濡，此其风湿甚者，湿邪干于卫者也。是知卫气固护津液，不令妄泄，必为邪气干之而出也。风寒暑湿之毒，为四时之气，中人则为伤寒。风与暑湿为邪，皆令自汗。惟寒邪伤人，独不汗出。寒伤荣而不伤卫，卫无邪气所干，则皮腠得以密，津液得以固，是以汗不出也。及其寒渐入里，传而为热，则亦使自汗出也。盖热则荣卫通腠理开而汗泄矣。然自汗之证，又有表里之别，与虚实之异焉。若汗出恶风及微恶寒者，皆表未解也，必待发散而后愈。至于漏不止而恶风，及发汗后恶寒者，又皆表之虚也，必待温经而后愈。诸如此皆邪气在表也。若汗出不恶寒者，此为表解而里未和也。经曰：阳明发热汗出，此为热越。又曰：阳明病，发热汗多者，急下之。又非若邪气在表而汗出之可缓也。伤寒自汗之证为常也。设或汗出发润，与其出之如油，或大如贯珠，着身出而不流，皆为不治之证也。必手足俱周，遍身悉润，漐漐然一时间许，烦热已而身凉和，乃为佳矣。此则阴阳气和，水升火降，荣卫通流，邪气出而解者也。《内经》曰：阳之汗，以天地之雨名之。此之谓也。

　　　盗汗

伤寒盗汗，何以明之？盗汗者，谓睡而出汗者也。自汗则不拘睡与不睡，自然而出也。夫盗汗者，不睡则不能出。方其睡也，凑凑然出焉，觉则止而不复出矣。杂病盗汗者，责其阳虚也。伤寒盗汗者，非若杂病之虚，是由邪气在半表半里使然也。何者？若邪气一切在表，干于卫则自然汗出也。此则邪气侵行于里，外连于表邪，及睡则卫气行于里，乘表中阳气不致，津液得泄，故但睡而汗出，觉则气散于表而汗止矣。经曰：微盗汗出，反恶寒者，表未解也。又阳明病当作里实，而脉浮者云必盗汗，是犹有表邪故也。又三阳合病，目合自汗，是知盗汗为邪气在半表半里之间明矣。且自汗有为之虚者，有为之实者。其于盗汗之证，非若自汗有实者，悉当和表而已，不可不知也。

　　　头汗

伤寒头汗，何以明之？头者，诸阳之会也。邪搏诸阳，津液上凑，则汗见于头也。邪热内畜，蒸发腠理，遍身汗出者，谓之热越。若身无汗则热不得越，热蒸于阳，故但头汗出也。何者？以三阴之经，皆上至颈胷中而还，不循于头，独诸阳脉上循于头尔。经曰：但头汗出，身无汗，剂颈而还，小便不利，渴饮水浆，此为瘀热在里，身必发黄，为热不得越而上达者也。又热入血室与其虚烦，或阳明被火及水结胷，皆但头汗出也，俱是热郁于内而不得越者也。此数者或吐或下，皆欲除其热也。或谓头汗之证，悉属阳明而为里热也，而有不属阳明属表者乎？且邪但在表者，则无头汗之证，必也寒湿相搏，与邪气半在表半在里者，乃有头汗也。伤寒五六日，已发汗而复下之，胷胁满微结，小便不利，渴而不呕，但头汗出，往来寒热，心烦；及伤寒五六日头汗出，微恶寒，手足冷，心下满，口不欲食，大便鞕脉细者，皆邪气半在表半在里，令头汗出也。湿家但头汗出，欲得被覆向火者，寒湿相搏，令头汗出也。兹数者，皆邪所干，令头额自然汗出，又不谓之逆。其小便不利，则恶见头汗出；湿家下后，亦恶见头汗出也。兹二者，乃为头汗之逆者。何则？以小便不利而成关格，若头汗出，阳脱也。经云：关格不通，不得尿，头无汗者生，有汗者死。湿家下后，若额上汗出而微喘者，亦阳脱也。经云：湿家下之，额上汗出，小便不利者死，下利不止者亦死。《脉经》曰：阳气上出，汗见于头者，盖阳脱也。则知可治而治，知其不可治而不治，皆得十全之上者，在于明辨而审的也。

　　　手足汗

伤寒手足汗出，何以明之？四肢者，诸阳之本，而胃主四肢，手足汗出者，阳明之证也。阳经邪热，传并阳明，则手足为之汗出。阳明为津液之主，病则自汗出。其有身汗出者，有但头汗出者，有手足汗出者，悉属阳明也。何以使之然也？若一身自汗出者，谓之热越，是热外达者也。但头汗出者，是热不得越而热气上达者也。及手足汗出者，为热聚于胃，是津液之旁达也。经曰：手足濈然汗出者，此大便必鞕也。手足漐漐汗出，大便难而讝语者，下之则愈。由此观之，手足汗出，为热聚于胃可知矣。或谓热聚于胃而手足为之汗出，其寒聚于胃而有手足汗出者乎？经曰：阳明中寒者，不能食，小便不利，手足濈然汗出，此欲作痼瘕，即是中寒者也。且热聚于胃为可下之证，其寒聚于胃为不可下，又何以明之？要明于此二者，必日大便初鞕后溏，以胃中冷水谷不别故也。是以不可下者也。若大便难讝语者，为阳明证具，则是可下之证，临病之际，宜须两审。

　　　无汗

伤寒无汗，何以明之？腠理者，津液凑泄之所为腠，文理缝会之中为理。津液为风暑湿气所干，外凑皮腠者，则为自汗出。若寒邪中经，腠理致密，津液内渗则无汗。无汗之由，又有数种。如伤寒在表，及邪行于里，或水饮内畜，与亡阳久虚，皆令无汗。其伤寒无汗，则腠理致密也。风中于卫，则腠理开而自汗。寒中于荣，则无汗，谓腠理闭也。经所谓太阳病恶风，无汗而喘；及脉浮紧，无汗发热；及不汗出而烦躁；阳明病反无汗而小便利；二三日呕而欬，手足厥，苦头痛鼻干不得汗；脉浮无汗而喘，与其刚痉无汗，是数者，皆寒邪在表而无汗者也。其邪气行于里无汗者：为邪气在表，熏发腠理则汗出；邪气内传，不外熏发者则无汗。经所谓阳明病无汗，小便不利，心中懊憹者，身必发黄；及伤寒发热，无汗，渴欲饮水，无表证者，白虎加人参汤主之；与夫三阴为病，不得有汗，是数者，皆邪行于里而无汗者也。其水饮内畜而无汗者：为水饮散而为津液，津液布渗而为汗；既水饮内畜而不行，则津液不足而无汗。经所谓服桂枝汤或下之，仍头项强痛，翕翕发热无汗，心下满微痛小便不利者，桂枝去桂加茯苓白朮汤主之，是津液内渗而无汗者也。其阳虚无汗者，诸阳为津液之主，阳虚则津液虚少，故无汗。经所谓脉浮而迟，迟为无阳，不能作汗，其身必痒；阳明病反无汗，其身如虫行皮中之状，此亦久虚故也。皆阳虚而无汗者也。如是者，理之常也，又焉得为异哉？一或当汗而不汗，服汤一剂，病证仍在，至于服三剂而不汗，死病也。又热病脉躁盛而不得汗者，黄帝谓阳脉之极也，死。兹二者，以无汗为真病，讵可与其余无汗者同日而语也？

　　　头痛

伤寒头痛，何以明之？头痛谓邪气外在经络，上攻于头所致也。《难经》曰：三阳经受风寒，伏留而不去，则名厥头痛。言三阳之经上于头尔。然伤寒头痛者，太阳专主也。何者？以太阳之经，起于目内皆，上额交颠上入络脑。经所谓：太阳受病者，头项痛，腰脊强。又曰：七日病衰，头痛少愈。虽然，阳明少阳亦有头痛，不若太阳之专主也。盖太阳为病属表，而头痛专为主，表证虽有风寒之不同，必待发散而后已。太阳病，头痛发热，身疼腰痛，骨节疼痛，恶风寒无汗而喘者，伤寒也，麻黄汤主之。太阳病，头痛发热，汗出恶风者，中风也，桂枝汤主之。虽有伤寒六七日，不大便，头痛有热者，而与调胃承气汤下之者；又云：若小便清者，知热不在里，仍在表也，当与桂枝汤。以头痛未去，虽不大便六七日，其小便清者，犹为在表，是知头痛属乎表者明矣。头痛，一切属三阳经也，而阴病亦有头痛乎？太阴少阴二经之脉，皆上至颈胷中而还，不上循头，则无头痛之证。惟厥阴之脉，循喉咙之后，上入颃颡，连目眦上出额，与督脉会于颠，亦有头痛。经曰干呕吐涎沫者，吴茱萸汤主之者是矣。夫头者精明之府也，神明居之，小小邪气作为头痛者，必曰发散而可也。其或痛甚入连于脑而手足寒者，又为真头痛，岂能发散而已哉？呜呼！头痛为外疾，犹有不可治者，又矧脏腑之疾乎？

　　　项强

伤寒项强，何以明之？太阳脉起于目内皆，上额交颠，上入络脑，还出别下项，循肩臂内，侠脊抵腰中。经曰：太阳之病，项背强痛而恶寒。以太阳感受风寒，则经脉不利，而项为之急，颈为之强尔。伤寒颈项强急者，太阳表证也，必发散而解之可也。太阳病项背强几几，反汗出恶风者，桂枝加葛根汤主之。太阳病项背强几几无汗恶风者，葛根汤主之。是皆发散之剂也。二者均是项背强，而发散又有轻重者。盖发热汗出恶风者为表虚，表虚者可解肌；无汗恶风者为表实，表实者可发汗。是以为治不同也。桂枝加葛根汤方，是桂枝加麻黄、葛根；又葛根汤方，亦是桂枝汤中加麻黄、葛根。深详究之，无汗恶风为表实，正可发汗，则于桂枝汤中加葛根、麻黄为当矣。汗出恶风为表虚，表虚者可解肌，恐是桂枝汤中但加葛根而不加麻黄也。几几，引颈貌，又短羽鸟也。短羽之鸟不能飞腾，动则先伸引其头尔。项背强者，动亦如之，非若几按之几而偃屈也。太阳伤寒项背强；其或太阳中风，加之寒湿而成痉者，亦项强也。经曰：病者身热足寒，颈项强急，恶寒，时头热面赤，目脉赤，独头面摇，卒口噤背反张者，痉病也。《金匮要略》曰：太阳病，其证项背强几几，然脉反沉迟者，此为痉，桂枝加(艹舌)蒌汤主之。虽项背强属太阳病表证，悉当发散，又有结胷病者，项亦强如柔痓状，下之则和，宜大陷胷圆主之。临病之际，审其表里，可汗可下，随证投汤，则万全矣。

　　　头眩

伤寒头眩，何以明之？眊非毛而见其毛，眩非元而见其元。眊为眼花，眩为眼黑。眩也，运也，冒也，三者形俱相近，有谓之眩运者，有谓之眩冒者。运为运转之运，世谓之头旋者是矣。冒为蒙冒之冒，世谓之昏迷者是矣。少阳之为病，口苦咽干目眩，以少阳居表里之间，表邪所传，渐行于里，表中阳虚，故时时目眩也。二阳并病，头项强痛，或眩运眩冒者，以少阳与太阳并病，故眩者责其虚也。伤寒有起则头眩与眩冒者，皆发汗吐下后所致，是知其阳虚也。故《针经》有曰：上虚则眩，下虚则厥。眩虽为虚，而风家亦有眩者，盖风主运动故尔。伤寒阳明病，但头眩不恶寒，故能食而欬，其人必咽痛，为阳明中风，是风亦主头眩也。诸如此者，皆非逆也。及其诸逆发汗剧者，言乱目眩者死，命将难全。呜呼！病势已成，可得半愈，及病势已深，虽神医其能已之耶？

　　　胷胁满

伤寒胷胁满，何以明之？胷胁满者，谓胷膈间气塞满闷也，非心下满者也。胁满者，谓胁肋下气胀填满也，非腹满者也。邪气自表传里，必先自胷膈已次经心胁而入胃，邪气入胃，为入腑也。是以胷满多带表证，胁满者当半表半里证也。经曰：下后脉促胷满者，桂枝去芍药汤主之。又曰：太阳与阳明合病，喘而胷满者，不可下，宜麻黄汤。是胷满属表而须发汗者也。盖胷中至表犹近也，及胁者则更不言发汗，但和解而已。经曰：设胷满胁痛者，与小柴胡汤。又曰：胷满不去者，小柴胡汤主之。本太阳病不解，传入少阳者，胁下鞕满，干呕不能食，往来寒热，脉沉紧者，与小柴胡汤主之。是知胁满属半表半里明矣。大抵胷胁满，以邪气初入里，未停留，为湿气郁积而不行，致生满也，和解斯可矣。若邪气留于胷中，聚而为实者，非涌吐则不可已。故华佗曰：四日在胷，吐之则愈。是邪气已收敛而不散漫者，则可吐之。《内经》曰：其高者因而越之。病在胷膈之上为高，越之为吐也。经曰：病在胷中当吐之。发汗，若下之而烦热胷中窒者，则以栀子豉汤吐之。若胷中痞硬，气上冲咽喉，不得息者，此为胷中有寒也，则以瓜蒂散吐之。二者均是吐剂。栀子豉汤，吐胷中虚烦客热也；瓜蒂散，吐胷中痰实宿寒也。若能审明药剂之轻重，辨别邪气之深浅，对证投汤，不为效者，未之有也。

　　　心下满

伤寒心下满，何以明之？心下满者，谓正当心下高起满硬者是矣。不经下后而满者，则有吐下之殊；若下后心下满者，又有结胷痞气之别。经曰：病人手足厥冷，脉乍紧，邪结在胷中，心中满而烦，饥不能食者，病在胷中，当须吐之。又曰：脉浮而大，心下反硬，有热属脏者攻之不令发汗，属腑者不令溲数。兹二者为不经汗下，而心下满者，或吐之，或下之，看其邪气之高下。高者则因而越之，下者则因而竭之，要在泄其邪也。至于阳明病虽心下硬满，又未可攻。经曰：阳明病心下硬满者，不可攻之。攻之利遂不止者死，利止者愈。是邪气自表传里，至于心下，留结为实者，则不可下，乃吐之可也。若未全为实者，则不可下，故有此戒也。又邪气在表，未应下而强下之，邪气乘虚，结于心下，实者硬满而痛为结胷，虚者满而不痛为虚痞。经曰：呕而发热者，柴胡汤证具而以他药下之，柴胡证仍在者，复与柴胡汤。此虽已下之，不为逆，必蒸蒸而振，却复发热汗出而解。若心下满而硬痛者，此为结胷；但满而不痛者，此为虚痞。盖实邪留结，则为硬为痛；虚邪留滞，则但满而不硬痛也。结胷热实脉沉而紧，心下痛，按之石硬者，大陷胷汤主之，明其邪热可知矣。脉浮而紧，而反下之，紧反入里则作痞，按之自濡，但气痞耳，明其邪气可知矣。病发于阳而反下之，热入因作结胷，病发于阴而反下之，因作痞。表邪未罢，医反下之，胃中空虚，客气动膈，阳气内陷，心中因硬，则为结胷，须陷胷汤圆攻之可也。伤寒中风，医反下之，心下痞硬而满，医见心下痞，为病不尽而复下之，其痞益甚，此非结热，但以胃中空虚，客气上逆，故使硬也，须诸泻心汤散可也。二者俱是心下满硬，一为虚，一为实。凡投汤者，大须详审。结胷虽为实邪，众皆共知，当用陷胷汤圆下之。或脉浮大者则不可下，下之则死。即是犹带表邪，未全结实，下之重虚其里，邪深结则死。设或结胷形证悉具而加烦躁者，又为不治之疾。药之所以能胜邪者，必待胃气施布药力，始能温汗吐下之，以逐其邪气。邪气胜，胃气绝者，汤药纵下，胃气不能施布，虽神丹其能为效耶？

　　　腹满

伤寒腹满，何以明之？腹满者，俗谓之肚胀是也。华佗曰：伤寒一日在皮，二日在肤，三日在肌，四日在胷，五日在腹，六日入胃。入胃，谓入腑也，是在腹也，犹未全入里也。虽腹满为里证，故亦有浅深之别。经曰：表已解而内不消，非大满犹生寒热，则病不除，是其未全入腑。若大满大实，坚有燥屎，自可除下之，虽四五日不能为祸，谓之邪气已入腑也。伤寒邪入腹，是里证已深，故腹满，乃可下之者多矣。如经曰：其热不潮，未可与承气汤。若腹大满不通者，可与小承气汤。发汗不解，腹满痛者，急下之。本太阳病，医反下之，因而腹满时痛者，属太阴也，桂枝加芍药汤主之。大实痛者，桂枝加大黄汤主之。少阴病腹胀不大便者，急下之。诸如此者，皆为里证是也。虽曰腹中满痛者，此为实也，当下去之。然腹满不减者，则为实也；若腹满时减者，又为虚也，则不可下。经曰：腹满不减，减不足言，当下之。《金匮要略》曰：腹满时减复如故，此虚寒从下上也，当以温药和之。盖虚气留滞，亦为之胀，但比之实者，不至坚痛也。大抵腹满属太阴证也。阳热为邪者，则腹满而咽干，阴寒为邪者，则腹满而吐，食不下，自利益甚，时腹自痛。太阴者，脾土也，治中央，故专主腹满之候。又发汗吐下之后，因而成腹满者，皆邪气乘虚内客为之，而所主又各不同。经曰：发汗后腹胀满者，厚朴生姜甘草半夏人参汤主之。伤寒吐后腹胀满者，调胃承气汤主之。伤寒下后，心烦腹胀满卧起不安者，栀子厚朴汤主之。三者有当温者，有当下者，有当吐者，何邪气不一也。且发汗后腹满，当温之，邪气在表，因发散则邪去。胃为津液之主，发汗亡阳，则胃气虚而不能敷布诸气，壅滞而为胀满，是当温散可也。吐后腹满，可下之，邪气在胷者，则可吐之，吐之邪去则安。若吐后邪气不去，加之腹胀满者，是胷中之邪，下传入胃，壅而为实，故生胀满，当须下之可也。下后腹满可吐者，邪气在表，未传入腑而妄下之，邪自表乘虚而入，郁于胷中而为虚烦，气上下不得通利者，腹为之满，故当吐之可也。凡为医者，要识邪气所起所在。审其所起，知邪气之由来；观其所在，知邪气之虚实。发汗吐下之不瘥，温补针灸之适当，则十全之功自可得也。

　　　少腹满

伤寒少腹满者，何以明之？少腹满者，脐下满是也。少腹者，下焦所治。《难经》曰：下焦者当膀胱上口，主分别清浊，其治在脐下。邪气自上而下，至于下焦，结而不利，故少腹满也。胷中满，心下满，皆气尔，即无物也。及腹满者，又有燥屎为之者。至于少腹满者，非止气也，必有物聚于此而为之满尔。所以然者，身半以上，同天之阳，清阳归之；身半已下，同地之阴，浊阴归之。清者在上，而浊者在下。《内经》谓清阳出上窍，浊阴出下窍。当出不出，积而为满，是在上而满者气也，在下而满者物也。所谓物者，溺与血尔。邪气聚于下焦，则津液不得通，血气不得行，或溺或血，留滞于下，是生胀满而硬痛也。若从心下至少腹皆硬满而痛者，是邪实也，须大陷胷汤下之。若但少腹硬满而痛，小便利者则是畜血之证，小便不利者便是溺濇之证。经曰：少腹满，应小便不利，今反利者，为有血也。又曰：少腹硬，小便不利者，为无血也。小便自利，其人如狂者，血证谛也。其小便利而少腹满者，为太阳随经瘀血在里，太阳自入腑者也。经曰：太阳病不解，热结膀胱，其人如狂，血自下者愈。其外未解者，尚未可攻，当先解外。外解已，但少腹急结者，乃可攻之，桃仁承气汤主之。是少腹硬满，为物聚于下可知矣。渗之利之，参酌随宜，可为上工。

　　　烦热

伤寒烦热，何以明之？烦者，热也，与发热若同而异也。发热者，怫怫然发于肌表，有时而已者是也。烦者为烦而热，无时而歇者是也。二者均是表热，而烦热为热所烦，非若发热而时发时止也，故谓之烦热。经曰：病人烦热，汗出则解。又曰：发汗已解，半日许复烦，脉浮数者，再与桂枝汤。又曰：服桂枝汤，反烦不解者，先刺风池、风府，却与桂枝汤则愈。即此观之，烦为表热明矣。故又有烦疼，即是热疼；又有烦渴，即是热渴也。以烦为热，又何疑焉？至于胷中烦，心中烦，内烦、虚烦，皆以烦为热。设伤寒至六七日，手足三部脉皆至大烦，而口噤不能言，其人躁扰者；与脉和大烦，目重睑内际黄者，又皆为欲解。所以言大烦者，以肌表大热，则是邪热欲去，泄达于外也，故为欲解。内经曰：谨熟阴阳，以意调之。

　　　虚烦

伤寒虚烦，何以明之？虚烦者，心中郁郁而烦也。有胷中烦，有心中烦，有虚烦，诸如此者，皆热也。若止云烦者表热也，反其邪热传里，故有胷中烦、心中烦、虚烦之别。三者要在观其热所从来，审其虚实，而治为不同也。如不经发汗吐下而烦者，则是传经之热，不作膈实者，但多和解而已。故经曰：心烦喜呕，或胷中烦而不呕者，小柴胡汤主之。少阴病二三日，心中烦不得卧者，黄连阿胶汤主之。少阴病胷满心烦者，猪肤汤主之。是皆和解而彻热者也。若因吐下发汗后而烦者，则是内陷之烦，但多涌吐而已。发汗吐下后虚烦不得眠，若剧者，必反复颠倒，心中懊憹者，栀子豉汤主之。若少气者，栀子甘草豉汤主之。若呕者，栀子生姜豉汤主之。心烦腹满，卧起不安者，栀子厚朴汤主之。圆药大下后，身热不去微烦者，栀子干姜汤主之。是皆取吐而涌其热者也。虚烦之状，心中温温然欲吐，愦愦然无奈，欲呕不呕，扰扰乱乱，是名烦也。非吐则不能已。经曰：下利后更烦，按之心下濡者，为虚烦也，宜栀子豉汤。脉乍结，心中满而烦，饥不能食者，病在胷中，瓜蒂散。二者证均是烦也，药均是吐也，而有轻重之不同。吐下发汗后，邪气乘虚而入为烦者，则谓之虚烦，与栀子豉汤，则是吐剂之轻者。不因吐下发汗后，邪气结于胷中，则为膈实，与瓜蒂散，则是吐剂之重者。又阳明病不吐不下心烦者，则是烦之实者也，与调胃承气汤下之。伤寒二三日，心中悸而烦者，则是烦之虚者也，与小建中汤补之。烦为热也，悸而烦复为主者，以悸为虚，悸甚而烦，故为虚也。少阳之邪入腑者，烦而悸，则为热也。大抵先烦而悸者，是为热也；先悸而烦者，是为虚也。《内经》曰：治病必先求其本。诚哉是言也！

　　　烦躁

伤寒烦躁，何以明之？烦为扰扰，而烦躁为愤躁之躁。合而言之，烦躁为热也；析而分之，烦也躁也，有阴阳之别焉。烦阳也，躁阴也。烦为热之轻者，躁为热之重者。更有烦疼、烦闷、烦渴、虚烦，皆以烦为热也。有不烦而躁者，为怫怫然便作躁闷，此为阴盛隔阳也。虽大躁欲于泥水中卧，但饮水不得入口者是矣。所谓烦躁者，谓先烦渐至躁也。所谓躁烦者，谓先发躁而迤逦复烦者也。烦躁之由，又为不同。有邪气在表而烦躁者，有邪气在里而烦躁者，有因火刧而烦躁者，有阳虚而烦躁者，有阴盛而烦躁者，皆不同也。经曰：当汗不汗，其人烦躁。太阳中风，脉浮而紧，不汗出而烦躁，大青龙汤主之。是邪气在表而烦躁者也。病人不大便五六日，绕脐痛，烦躁发作有时，此有燥屎也。是邪气在里而烦躁者也。太阳病以火熏之，不得汗，其人必躁。太阳病二日，反躁，火熨其背，令大汗出。大热入胃烦躁者，火劫令烦躁者也。阳微发汗，躁不得眠，与下之后复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。及发汗若下之，病仍不去，烦躁者，茯苓四逆汤主之。阳虚烦躁者也。少阴病吐利手足冷，烦躁欲死者，吴茱萸汤主之。阴盛而烦躁者也。诸如此者，证之常也，非逆也。设或结胷证悉具，烦躁者，死。发热下利，厥逆躁不得卧者，死。少阴病吐利躁烦四逆者，死。少阴病四逆恶寒而身蜷，脉不至不烦而躁者，死。少阴病五六日自利，复烦躁不得卧寐者，死。是数者，又皆为不治之证。呜呼！烦躁为常有之疾，复有诸不治之证，临病者之侧，又当熟审焉。

　　　懊憹

伤寒懊憹，何以明之？懊者懊恼之懊，憹者郁闷之貌。即心中懊懊恼恼，烦烦憹憹，郁郁然不舒畅，愦愦然无奈，比之烦闷而甚者，懊憹也。由下后表中阳邪，乘虚内陷，郁而不发，结伏于胷心之间，故如是也。经曰：表未解，医先下之，胃中空虚，客气动膈，心中懊憹。又曰：下之益烦，心中懊憹如饥。即是阳气内陷为诸懊憹也。其治之法，或吐之，或下之。若发汗吐下后，虚烦不得眠，剧者必反复颠倒，心中懊憹；与阳明病下之，其外有热，手足温而不结胸，心中懊憹，饥不能食，但头汗出，二者为邪热郁于胷中，当须栀子豉汤吐之，以涌其结热也。阳明病下之，心中懊憹而烦，胃中有燥屎者；与阳明病无汗小便不利，心中懊憹者，必发黄，二者为邪热结于胃中，当须大承气、茵陈汤攻之，以涤其内热也。识诸此者，吐下之不瘥，汤剂之适当，则无不愈者。一或当汗反吐，疗热以温，则变证百出，斑出黄生者多矣。

　　　舌上胎

伤寒舌上胎，何以明之？舌者心之官，法应南方火，本红而泽。伤寒三四日已后，舌上有膜白滑如胎，甚者或燥或濇，或黄或黑，是数者热气浅深之谓也。邪气在表者，舌上即无胎；及邪气传里，津液结搏，则舌上生胎也。寒邪初传，未全成热，或在半表，或在半里，或邪气客于胷中者，皆舌上胎白而滑也。经曰：舌上如胎者，以丹田有热，胷上有寒，邪初传入里者也。阳明病胁下硬满，不大便而呕，舌上白胎者，可与小柴胡汤，是邪气在半表半里者也。阳明病若下之，则胃中空虚，客气动膈，心中懊憹，舌上胎者，栀子豉汤主之，是邪客于胷中者也。脏结宜若可下，舌上胎滑者，则云不可攻也，是邪未全成热，犹带表寒故也。及其邪传为热，则舌之胎不滑而濇也。经曰：伤寒七八日不解，热结在里，表里俱热，时时恶风大渴，舌上干燥，而烦欲饮水数升者，白虎加人参汤主之，是热耗津液而滑者已干也。若热聚于胃，则舌为之黄，是热已深也。《金匮要略》曰：舌黄未下者，下之黄自去。若舌上色黑者，又为热之极也。《黄帝针经》曰：热病口干舌黑者，死。以心为君主之官，开窍于舌，黑为肾水见于心部，心者火，肾者水，邪热已极，鬼贼相刑，故知必死。观其口舌，亦可见其逆顺矣。

　　　衄血

伤寒衄者，何以明之？鼻中血出者是也。杂病衄者，责热在里；伤寒衄者，责热在表。何以言之？《病源》曰：心主血，肝藏血，肺主气，开窍于鼻，血得热则散，随气上从鼻中出则为衄，是杂病者，责在里热也。经曰：伤寒脉浮紧，不发汗因致衄者，宜麻黄汤。伤寒不大便六七日，头痛有热者，与小承气汤。其小便清者，知不在里仍在表也，当须发汗。若头痛者必衄，宜桂枝汤。以此观之，是伤寒衄者，责其表热也。《千金翼》曰：吐血有三种：一曰肺疽，二曰伤胃，三曰内衄。既吐血家谓之内衄，则其鼻中出血者，可谓之外衄，是经络之血妄行也。经络热盛，阳气壅重，迫血妄行，出于鼻则为衄。经曰：其人发烦目瞑，剧者必衄，衄乃解。所以然者，阳气重故也。又曰：阳盛则欲衄，阴虚则小便难。言衄为经中阳盛也。凡伤寒脉浮，鼻中燥口燥，但欲漱水不欲咽者，是欲衄也。经曰：阳明病，口干鼻燥能食者，则衄。又有不应发汗而强发汗因致衄者。经曰：少阴病但厥无汗，而强发之，必动其血，未知从何道出，或从口鼻，或从目出，是名下厥上竭，为难治是也。衄家虽为邪热在经，而又不可发汗。经曰：衄家不可发汗，发汗则额上陷，脉急紧，直视不能眴，不得眠。前云桂枝汤、麻黄汤治衄者，非治衄也，即是发散经中邪气耳。若邪气不得发散，壅盛于经，逼迫于血，则因致衄也。即非桂枝、麻黄汤专治衄也。太阳病脉浮紧，发热身无汗自衄者愈，是经中之邪，随血而散则解矣。故知衄者，不待桂枝、麻黄汤发散之也。衄者，若但头汗出，身无汗及汗出不至足者，死。黄帝又皆以为不治之疾。临病之际，审而治之，则不失矣。

　　　哕

伤寒哕者，何以明之？哕者，俗谓之欬逆者是也。若[食(句去口改吉)]则但胷喉间气塞滞不得下通，然而无声也。哕则吃吃然有声者是也。二者相近，皆胃之疾，但轻重有差尔。虚寒相搏，反饮冷水，令汗大出，水得寒气，冷必相搏，其人即[食(句去口改吉)]，言胃气虚竭也。伤寒大吐大下之后，极虚复发汗出者，其人外气怫郁，复与之水，以发其汗，因得哕，所以然者，胃中寒冷故也。又胃中虚冷不能食者，饮水则哕。即是观之，皆胃疾可知矣。经曰：趺阳脉浮则为[食(句去口改吉)]，关脉滑则为哕。此为医咎，责虚取实之过也。大抵妄下之后，胃虚气逆而成哕。湿家若下之太早，或其人本虚，悞攻其热；或阳明病不能食，悞攻其热，诸如此者，皆下之后胃虚而哕者也。然[食(句去口改吉)]为水寒相搏，必曰小青龙汤去麻黄加附子而可。至于哕者，则又热气壅郁，气不得通而成者也。轻者有和解之证，重者有攻下之候。经曰：有潮热时时哕，与小柴胡汤者，即是和解之证也。哕而腹满，视其前后，知何部不利，利之则愈，即可攻下之候也。伤寒有此，则病已极矣，非若渴烦等轻缓之候。如太阳中风以火劫发汗，阴阳俱虚竭，身体枯燥，但头汗出，剂颈而还，腹满微喘，口干咽烂，或不大便，久则讝语，甚者至哕，是言其极也。又不尿腹满加哕者，不治，是为真病。其若是者，虽有神医之术，当斯脱绝之候，又何以措其手足哉！

　　　欬

伤寒欬者，何以明之？欬者，声欬之欬，俗谓之嗽者是也。肺主气，形寒饮冷则伤之，使气上而不下，逆而不收，冲击膈咽，令喉中淫淫如痒，习习如梗，是令欬也。甚者续而不已，连连不止，坐卧不安，语言不竟，动引百骸，声闻四近矣。欬之由来，有肺寒而欬者，有停饮而欬者，有邪气在半表半里而欬者。虽同曰欬，而治各不同也。《内经》曰：肺之令人欬，何也？皮毛者，肺之合也。皮毛先受寒气，寒气以从其合也。其寒饮食入胃，从肺脉上至于肺则肺寒，肺寒则外内合邪，因而客之，则为欬嗽者，是肺寒而欬也。伤寒表不解，心下有水气，干呕发热而效，小青龙汤主之。少阴病腹痛，小便不利，四肢沉重，疼痛自下利者，此为有水气，其人或欬者，真武汤加五味子、细辛、干姜主之。二者是停饮而欬者也。虽皆为水饮所作，而小青龙汤所主为水饮与表寒相合而欬者，真武汤所主为水饮与里寒相合而欬者，又不可不知也。伤寒中风，往来寒热，胷胁苦满，默默不欲饮食，心烦喜呕或欬者，小柴胡汤去人参、大枣、生姜加干姜、五味子主之。少阴病四逆，其人或欬者，四逆散加干姜、五味子主之。二者是邪气自表传里而欬者。虽皆为邪气传里，而小柴胡汤所主，为阳邪传里，动肺而欬者，四逆散所主，为阴邪传里，动肺而欬者，又不可不识也。表寒也，里寒也，协水饮则必动肺，以形寒寒饮则伤肺故也。阳邪也，阴邪也，自表传里，则必动肺，以脏真高于肺故也。欬为肺疾，治之必发散而可矣。而又有不可发汗者。经曰：欬而小便利者，不可发汗，发汗则四肢厥逆冷。又曰：欬而发汗，蜷而苦满，腹中复坚，兹虽逆也。又脉散者为心火刑于肺金，鬼贼相刑必死。

　　　喘

伤寒喘者，何以明之？肺主气，形寒饮冷则伤肺，故其气逆而上行，冲冲而气急，喝喝而息数，张口抬肩，摇身滚肚，是为喘也。伤寒喘者，有邪气在表，气不利而喘者；有水寒之气射肺而喘者，各不同也。喘家，作桂枝加厚朴杏仁汤。太阳病，头痛发热，身疼腰痛，骨节疼痛，恶风无汗而喘者，发汗后，饮水多必喘，以水灌之亦喘。伤寒心下有水气，干呕发热而欬或喘者，小青龙汤去麻黄加杏仁主之，是欲发散水寒也。经曰：喘而汗出者，与葛根黄芩黄连汤以利之。汗出而喘者，与麻黄杏仁甘草石膏汤以发之。二者如何而然也？且邪气内攻，气逆不利而喘者，因喘而汗出，见其邪气在里也，虽表未解，未可和之。若邪气外盛壅遏，使气不利而喘者，虽汗而喘不已，见其邪气在表也，虽经汗下亦可发之。此亦古人之奥义。伤寒止于邪气在表而喘者，心腹必濡而不坚。设或腹满而喘，则又为可下之证。经曰：短气腹满而喘有潮热者，此外欲解，可攻里也。为因胀满而喘矣。又或邪气内盛；正气欲脱。气壅上逆，亦主喘也。经曰：直视讝语喘满者死。又，汗出发润喘不休者，此为肺绝；身汗如油，喘而不休，此为命绝。皆为不治之喘也。省疾问病，更宜消息。

　　　呕吐

伤寒呕吐，何以明之？呕者有声者也，俗谓之啘，吐者吐出其物也。故有干呕而无干吐。是以于呕则曰食谷欲呕，及吐则曰饮食入口即吐，则呕吐之有轻重可知矣。伤寒呕有责于热者，有责于寒者，至于吐家则悉言虚冷。经曰：太阴之为病，腹满而吐，食不下，自利益甚，时腹自痛。又曰：胃中虚冷，故吐也。呕家则不然。呕有热者，有寒者，有停饮者，有胃脘有脓者，皆当明辨之。呕而发热者，柴胡汤证具，与其呕不止，心下郁郁微烦，大柴胡汤主之者，是邪热为呕者也。膈上有寒饮干呕者，不可吐也，当温之；与其干呕吐涎沫头痛者，吴茱萸汤主之，是寒邪为呕者也。先呕后渴者，此为欲解；先渴后呕者，为水停心下，此属饮家，是停饮呕者。呕家有痈脓不须洽，脓尽自愈，是胃脘有脓而呕也。诸如此者，虽有殊别，大抵伤寒表邪欲传里，里气上逆则为呕也。是以半表半里证，多云呕也。伤寒三日，三阳为尽，三阴不受邪，是知邪气传里者，必致呕也。至于干姜附子汤证，云不呕不渴，为里无热；十枣汤证，云干呕短气，汗出不恶寒者，此表解里未和也。即此观之，其呕为里热明矣。呕家之为病，气逆者必散之，痰饮者必下之。《千金》曰：呕家多服生姜，此是呕家圣药。是要散其逆气也。《金匮要略》曰：呕家用半夏以去其水，水去呕则止。是要下其痰饮也。呕多虽有阳明证不可攻者，谓其气逆而未收敛为实也。其呕而脉弱，小便复利，身有微热见厥者，已为难治，盖谓其虚寒之甚也。

　　　悸

伤寒悸者，何以明之？悸者，心忪是也。筑筑惕惕然动，怔怔忪忪不能自安者，是矣。心悸之由，不越二种：一者气虚也，二者停饮也。伤寒二三日，心中悸而烦者，小建中汤主之。少阴病四逆，其人或悸者，四逆散加桂五分，是气虚而悸者也。饮水多必心下悸，是停饮而悸者也。其气虚者，由阳气内弱，心下空虚，正气内动而为悸也。其停饮者，由水停心下。心为火而恶水，水既内停，心不自安则为悸也。又有汗下之后，正气内虚，邪气交击而令悸者，与气虚而悸者，则又甚焉。太阳病发汗过多，其人叉手自冒，必心下悸。太阳病若下之，身重心下悸者，不可发汗。少阳病不可吐下，吐下则悸而惊。少阳病不可发汗，发汗则讝语，此属胃，胃和则愈，胃不和则烦而悸。是数者，皆汗后恊邪者，与其气虚而悸者，有以异也。或镇固或化散之，皆须定其浮气也。又饮水过多，水饮不为宣布，留于心下，甚者则悸。《金匮要略》曰：食少饮多，水停心下，甚者则悸。饮之为悸，甚于他邪，虽有余邪，必先治悸。何者？以水停心下，若水气散则无所不之，浸于肺则为喘为欬，传于胃则为哕为噎，溢于皮肤则为肿，渍于肠间则为利下，不可缓之也。经曰：厥而心下悸，宜先治水，与茯苓甘草汤后，治其厥。不尔，水渍于胃，必作利也。厥为邪之深者，犹先治水，况其邪气浅者乎？

　　　渴

伤寒渴者，何以明之？渴者，里有热也。伤寒之邪，自表传至里，则必有名证，随其邪浅深而见焉。虽曰一日在皮，二日在肤，三日在肌，四日在胷，五日在腹，六日入胃，其传经者，又有证形焉。太阳主气而先受邪，当一二日发头项痛而腰脊强者是矣。太阳传阳明，则二三日发，身热目疼，鼻干不得卧也。阳明传少阳，则三四日发胷胁痛而耳聋。此三阳皆受病，为邪在表而犹未作热，故不言渴。至四五日少阳传太阴经，邪气渐入里，寒邪渐成热，当是时也，津液耗少，故腹满而嗌干。至五六日，太阴传少阴，是里热又渐深也。当此之时，则津液为热所搏，渐耗而干，故口燥舌干而渴。及至六七日，则少阴之邪，传于厥阴，厥阴之为病消渴，为里热已极矣。所谓消渴者，饮水多而小便少者是矣，谓其热能消水也。所以伤寒病至六七日而渴欲饮水，为欲愈之病，以其传经尽故也。是以厥阴病云，渴欲饮水，少少与之愈者是也。邪气初传入里，热气散漫未收，熏蒸焦膈，搏耗津液，遂成渴也。病人虽渴，欲得饮水，又不可多与之。若饮水过多，热少不能消，故复为停饮诸疾。经曰：凡得时气病，至五六日而渴欲饮水，饮不能多，勿多与也。何者？以腹中热尚少，不能消之，便更与人作病也。若大渴欲饮水，犹当依证与之。与之常令不足，勿极意也。言能饮一斗与五升。又曰：渴欲饮水，少少与之，但以法救之。渴者，宜五苓散。至于大渴欲饮水数升者，白虎加人参汤主之。皆欲润其燥而生津液也。凡得病反能饮水，此为欲愈之病，其不晓病者，但闻病饮水自瘥。小渴者，乃强与饮之，因成大祸，不可复救。然则悸动也，支结也，喘欬噎哕，干呕肿满，下利，小便不利，数者皆是饮水过伤，而诊病之工，当须识此，勿令误也。

　　　振

伤寒振者，何以明之？振者，森然若寒，耸然振动者，是也。伤寒振者，皆责其虚寒也。至于欲汗之时，其人必虚，必蒸蒸而振，却发热汗出而解。振，近战也，而轻者为振矣。战为正与邪争，争则为鼓栗而战；振但虚而不至争，故至耸动而振也。下后复发汗振寒者，谓其表里俱虚也。亡血家发汗则寒栗而振者，谓其血气俱虚也。诸如此者，止于振耸尔。其振振欲擗地者，有身为振振摇者，二者皆发汗过多亡阳，经虚不能自主持，故身为振摇也。又非若振栗之比。经曰：若吐若下后，心下逆满，气上冲胷，起则头眩，发汗则动经，身为振振摇者，茯苓桂枝白朮甘草汤主之。太阳病发汗不解，其人仍发热，心下悸，头眩身瞤动，振振欲擗地者，真武汤主之。二汤者，皆温经益阳，滋血助气之剂，经虚阳弱得之，未有不获全济之功者。

　　　战栗

伤寒战栗，何以明之？二者形相类而实非一。合而言之，非二也；析而分之，有内外之别焉。战者，身为之摇者是也；栗者，心战是也。二者有内外之诊也。昧者通而为一，而不知有逆顺之殊焉。经曰：胃无谷气，脾濇不通，口急不能言，战而栗者。即此观之，二者岂不异哉？战之与振，振轻而战重也。战之与栗，战外而栗内也。战栗者，皆阴阳之争。伤寒欲解，将汗之时，正气内实，邪不能与之争，则便汗出而不发战也。邪气欲出，其人本虚，邪与正争，微者为振，甚者则战，战退正胜而解矣。经曰：病有战而汗出，因得解者，何也？其人本虚，是以发战者是也。邪气外与正气争则为战，战其愈者也。邪气内与正气争则为栗，栗为甚者也。经曰：阴中于邪，必内栗也。表气微虚，里气不守，故使邪中于阴也。方其里气不守，而为邪中于正气，正气怯弱，故成栗也。战者正气胜，栗者邪气胜也。伤寒六七日欲解之时，当战而汗出，其有但心栗而鼓颔，身不战者，已而遂成寒逆，似此证多不得解。何者？以阴气内盛，正气大虚，不能胜邪，反为邪所胜也。非大热剂与其灼灸，又焉得而御之？

　　　四逆

伤寒四逆，何以明之？四逆者，四肢逆而不温者是也。积凉成寒，积温成热，非一朝一夕之故，其所由来者渐矣。伤寒始者，邪在皮肤，当太阳阳明受邪之时则一身手足尽热，当少阴太阴受邪之时则手足自温，是表邪渐缓而欲传里也。经曰：伤寒四五日，手足温而渴者，小柴胡汤主之。是太阳之邪，传之少阴也。伤寒脉浮，手足自温者，是为系在太阴，是少阳邪传于太阴也。是知邪气在半表半里，则手足不热而自温也。至于邪传少阴，为里证已深，虽未至厥，而手足又加之不温，是四逆也。若至厥阴则手足厥冷矣。经曰：少阴病四逆，其人或欬或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆是寒冷之物，而专主四逆之疾，是知四逆非虚寒之证也。又有四逆诸汤，亦治四逆手足寒，方用干姜、附子热药者，厥有旨哉！若手足自热而至温，从四逆而至厥者，传经之邪也，四逆散主之。若始得之，手足便厥而不温者，是阴经受邪，阳气不足，可用四逆汤温之。当须识此，勿令误也。四逆与厥，相近而非也。经曰：诸四逆厥者不可下，是四逆与厥有异也。吐利烦躁见四逆者，死，是恶见其四逆也。诊视之间，熟详究之。

　　　厥

伤寒厥者，何以明之？厥者冷也，甚于四逆也。经曰：厥者，阴阳气不相顺接，便为厥。厥者，手足逆冷是也。谓阳气内陷，热气逆伏，而手足为之冷也。经曰：伤寒一二日至四五日厥者，必发热。前热者后必厥。厥深者热亦深，厥微者热亦微。是知内陷者手足为厥矣。少阴病但厥无汗，而强发之，必动其血，未知从何道出，或从口鼻，或从目出，是名下厥上竭，亦是言发动其热。先热而后厥者，热伏于内也；先厥而后热者，阴退而阳气得复也。若始得之便厥者，则是阳气不足而阴气胜也。大抵厥逆为阴所主寒者多矣，而又有进退之别。经曰：病厥五日，热亦五日，设六日当复厥，不厥者自愈。发热四日，厥反三日，复热四日，厥少热多，其病自愈。厥四日，热反三日，复厥五日，其病为进。寒多热少，阳气退，故为进也。病至厥阴，传经尽也。当是之时，阳气胜阴，厥少热多，其病则愈。若或阴气反胜，阳不得复，厥多热少，其病则逆。厥为阴气至也，热为阳气复也。至于下利，则曰先厥后发热，而利必自止，见厥复利。厥者复为热，为阳气得复，而利必自止。热者便为厥，是阴气还胜也，故复下利矣。诸阳受气于胷中，邪气客于胷中，郁郁留结，则阳气不得敷布，而手足为之厥。经曰：手足厥冷，脉乍紧，邪结在胷中，心中满而烦，饥不能食，病在胷中，当吐之者是矣。厥为阴之盛也，若更加之恶寒而蜷者，阴气之极也，则难可制。经曰：少阴病恶寒，身蜷而利，手足厥冷者，不治。是厥冷之逆者，神丹其能生乎？

　　　郑声

伤寒郑声，为邪音也。孔子曰：恶郑声之乱雅乐也。又曰：放郑声，远佞人。郑声淫，佞入殆。是谓郑声为不正之音也。伤寒郑声者，则其声如郑卫之音转不正也。经曰：虚则郑声。今汗后或病久人声转者是也。以此为虚，从可知矣。又郑声者，重语也，正为声转也。若声重而转其本音者亦是矣。昧者殊不知此，妄以重为重迭之语，与讝语混而莫辨，遂止以身热脉数，烦渴便难而多言者为讝语；以身凉脉小自利不渴，而多言者为郑声。如此则有失仲景之本意。兼郑声淫则语以正之，则郑声不为重迭，正为不正也。况仲景之书三百九十余证，曲尽伤寒形候，未有脱落而不言者。若是郑声为多言，则于三阴门中，亦须条见。所以郑声别无证治者，是不与讝语为类也。虽曰虚矣，止为正气虚而不全，故使转声而不正也。明者鉴此，幸详究之！

　　　讝语

伤寒讝语，何以明之？讝者，谓呢喃而语者也。又作讝谓妄有所见而言也。此皆真气昏乱，神识不清之所致。夫心藏神而主火，病则热气归焉。伤寒胃中热盛，上乘于心，心为热冒，则神昏乱而语言多出识昏，不知所以然，遂言无次而成讝妄之语。轻者睡中呢喃，重者不睡亦语言差缪。有讝语者，有独语者，有狂语者，有语言不休者，有言乱者，此数者，见其热之轻重也。讝语与独语，虽问有妄错之语，若与人言有次，是热未至于极者也。经曰：独语如见鬼状，若剧者，发则不识人。是病独语未为剧也。狂语者，热甚者也。由神昏而无所见觉，甚则至于喊叫而言语者也。言语不休，又其甚也。至于乱语者，谓妄言骂詈，善恶不避亲疏，为神明已乱也。经曰：诸逆发汗，微者难差，剧者言乱，是难可复制也。讝语之由，又自不同，皆当明辨之；有被火刼而致者，有汗出而致者，有下利而致者，有下血而致者，有燥屎在胃而致者，有三阳合病而致者，有过经而致者，有亡阳而致者。经曰：火热入胃中，水竭躁烦，必发讝语。又腹满微喘，口干咽烂，或不大便，久则讝语。是因被火刼而致也。汗出讝语，此为风也，须下之。过经乃可下之。下之若早，语言必乱，以表虚里实故也。是汗出而致者也。下利讝语者，有燥屎也，小承气汤主之。是下利而致者也。下血讝语者，此为热入血室，当刺期门，随其实而泻之。是下血而致者也。讝语有潮热反不能食者，胃中必有燥屎五六枚也。是燥屎在胃而致者也。腹满身重，虽以转侧，口不仁而面垢，讝语遗尿。是三阳合病而致者也。过经讝语者热也，当以汤下之，是过经而致者也。发汗多亡阳讝语者，不可下，与柴胡汤桂枝汤，和其荣卫，是以有通津液后自愈，是亡阳而致者也。诸如此者，脉短则死，脉自和则愈。又身微热脉浮大者生。逆冷脉细沉，不过一日死。实则讝语，气收敛在内而实者，本病也。或气上逆而喘满，或气下夺而自利者，皆为逆也。经曰：直视讝语喘满者死，下利者亦死。谓其正气脱绝也。能知虚实之诊，能识从逆之要，治病疗病，则不失矣。

古今图书集成医部全录卷三百四十三

　伤寒门

　　明理论 【 金?成无己】 

　　　短气

伤寒短气，何以明之？短气者，气短而不能相续者，是矣。似喘而非喘者，有气上冲，而实非气上冲也。喘者，张口抬肩，摇身滚肚，谓之喘也。气上冲者，腹里气时时上冲也。所谓短气者，呼吸虽数而不能相续，似喘而不摇肩，似呻吟而无痛者，短气也。经所，谓短气者众，实为难辨之证，愚医莫识之，为治有误者多矣。要识其短气之真者，气急而短促，谓之气短者是也。短气有责为虚者，有责为实者，要当明辨之。经曰：趺阳脉微而紧，紧则为寒，微则为虚，微紧相搏则为短气。此为短气之虚者也。短气腹满而喘有潮热，此外欲解，可攻里也。此为短气之实者也。又有属表，又有属里者，要当审视之。经曰：短气但坐，以汗出不彻故也，更发汗则愈；与其风湿相搏，汗出短气，小便不利，恶风不欲去衣，甘草附子汤主之者，是邪在表而短气者也。干呕短气，汗出不恶寒者，此表解里未和也，十枣汤主之；与其太阳病医反下之，短气烦躁，心懊憹，阳气内陷，心下因硬则为结胷，大陷胷汤主之，是邪气在里而短气者也。虚也，实也，在表也，在里也，皆作短气。又何以辨虚实也？大凡心腹胀满而短气者，邪在里而为实也。腹濡满而短气者，邪在表而为虚也。大抵短气为实。《金匮要略》曰：短气不足以息者实也。又水停心下，亦令短气。《金匮要略》曰：食少饮多，水停心下微者短气。即此观之，短气之由亦众矣。必审其形候，使的而不惑，必审其邪气在表里之不差，随证攻之，了无不愈者矣。

　　　摇头

伤寒摇头，何以明之？头者，诸阳之会也。诸阳之脉皆上于头，诸阴脉皆至颈胷中而还。阳脉不治，则头为之摇。伤寒摇头有三，皆所主不同也。有曰，摇头言者里痛也。以里有痛者，言语则剧，欲言则头为之战摇也。有曰独摇头卒口噤背反张者，痉病也。以风盛于上，风主动摇故也。里痛非邪也，痛使之然。痉病非逆也，风使之然。至于阳反独留，形体如烟熏，直视摇头者，又谓之心绝。盖心藏神而为阴之本，阳根于阴，阴根于阳，阴阳相根，则荣卫上下相随矣，绝则神去而阴竭，阳无根者，则不能自主持，故头为之摇矣。王冰曰：滋苗者宜固其根，伐下者必枯其上。内绝其根，外作摇头，又何疑焉？心绝者，真病也；风痉里痛者，邪气也。观其头摇，又当明其臧否焉。

　　　瘈瘲

伤寒瘈瘲，何以明之？瘈者，筋脉急也；瘲者，筋脉缓也。急者则引而缩，缓者则纵而伸。或缩或伸，动而不止者，名曰瘈瘲，俗谓若搐者是也。《黄帝内经》曰：病筋脉相引而急，名曰瘈瘲。瘈谓之契合之契也。行则缓，卧则紧，从则纵。瘲疾之纵者，谓若放纵之纵也。以急为瘈，以缓为瘲，理至明矣。瘈瘲者，风疾也，而癫癎则瘈瘲焉。伤寒瘈瘲者，邪热气极也。热盛则风搏并经络，风主动，故四肢瘈瘲而不宁也。故风温被火者，曰发微黄色，剧者如惊癎，时瘈瘲，言其热气之剧盛也。伤寒病至于发瘈瘲者，疾势已过矣，多难可制。《内经》曰：太阳终者，戴眼反折，瘈瘲，绝汗乃出，大如贯珠，着身不流，是见其瘈瘲为已过之疾也。又有四肢漐习，为四肢动而不止，似瘈瘲而无力，不得伸缩者也，此为肝绝。瘈瘲之证，虽难已，若能以祛风涤热之剂，折其大势，则瘈瘲亦有生者。若妄灼火，或饮以发表之药，则死不旋踵。经曰：一逆尚引日，再逆促命期。

　　　不仁

伤寒不仁，何以明之？仁，柔也。不仁谓不柔和也，痒不知也，痛不知也，寒不知也，热不知也，任其屈伸灸刺不知，所以然者，是谓不仁也。由邪气拥盛，正气为邪气闭伏，郁而不发，荣卫血气虚少，不能通行，致斯然也。《内经》曰：荣气虚则不仁。《针经》曰：卫气不行则为不仁。经曰：荣卫不能相将，三焦无所仰，身体痹不仁。即是言之，知荣卫血气虚少不能通行为不仁者明矣。经曰：诸乘寒者则为厥，郁冒不仁。言此厥者，是正气为寒气所乘为厥气也，非四肢逆冷之厥也。何者，盖以郁冒为昏冒，不仁为不知痛痒，得不为尸厥之厥耶？经曰：少阴脉不至，肾气微，少精血，奔气促逼，上入胷膈，宗气反聚，血结心下，阳气退下，热归阴股，与阴相动，令身不仁，此为尸厥。其乘寒之厥，郁冒不仁，即此尸厥可知矣。昔越人入虢，诊太子为尸厥，以郁冒不仁为可治，刺之而得痊济者，实神医之诊也。呜呼！设或脉浮而洪，身汗如油，喘而不休，水浆不下，形体不仁，此又为命绝，虽越人其能起之欤！

　　　直视

伤寒直视，何以明之？直视者，视物而目睛不转动者是也。若目睛转动者，非直视也。水之精为志，火之精为神。目者心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肌肉之精为约束，裹撷筋骨血气之精，与脉并为系，上属于脑，五脏血气调和，精气充荣，则目和而明矣。伤寒目直视者，邪气壅盛，冒其正气，使神智不慧，藏精之气，不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，汗出则额上陷，脉急紧，直视不能眴，不得眠。以肝受血而能视，亡血家肝气已虚，目气已弱，又发汗亡阳，则阴阳俱虚所致也。此虽错逆，其未甚也。逮乎狂言反目直视又为肾绝，直视摇头又为心绝，皆脏气脱绝也。直视讝语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，濇者死。皆邪气盛而正气脱也。其或有目中不了了，睛不和，无表里证，大便难，身微热者，是非直视也，此为内实也，可用大承气汤、大柴胡汤下之。直视为不治之疾，目中不了了为可治之候，二者形证相近，其为工者，宜熟视之。

　　　郁冒

伤寒郁冒，何以明之？郁为郁结而气不舒也，冒为昏冒而神不清也，世谓之昏迷者是也。郁冒之来，皆虚极而乘寒则有之矣。经曰：诸乘寒者，则为厥，郁冒不仁。又曰：太阳病先下之而不愈，因复发汗，以此表里俱虚，其人因致冒。冒家汗出自愈。所以然者，汗出表和故也。是知因虚乘寒，乃生郁冒。《金匮要略》曰新产妇人有三病：一者病痉，二者病郁冒，三者大便难，亡血，复汗，寒多，故令郁冒。又曰：产妇郁冒，其脉微弱，呕不能食，大便坚，所以然者，血虚而厥，厥而必冒，冒家欲解，必大汗出。即此观之，郁冒为虚寒可知矣。又或少阴病下利止而头眩，时时自冒者，又为死证。盖谓其虚极而脱也。观其郁冒，辛无忽焉。

　　　动气

伤寒动气，何以明之？动气者，为筑筑然动于腹中者是矣。脏气不治，随脏所主，发泄于脐之四旁，动跳筑筑然，谓之动气。《难经》曰：肝内证脐左有动气，按之牢若痛；心内证脐上有动气，按之牢若痛；肺内证脐右有动气，按之牢若痛，是脏气不治，腹中气候发动也。动气应脏，是皆真气虚，虽有表里攻发之证，即不可汗下。经曰：动气在左不可发汗，汗则头眩，汗不止，筋惕肉瞤，是发汗而动肝气者也。动气在左不可下，下之则腹内拘急，食不下，动气更剧，虽有身热，卧则欲蜷，是下之而动肝气者也。动气在上不可发汗，汗则气上冲，正在心端，是发汗而动心气者也。动气在上不可下，下之则掌握热烦，身上浮冷，热汗自泄，欲得水自灌，是下之而动心气者也。动气在右，不可发汗，汗则衄而渴，心苦烦，饮即吐水，是发汗而动肺气者也。动气在右，不可下，下之则津液内竭，咽燥鼻干，头眩心悸，是下之而动肺气者也。动气在下，不可发汗，汗之则无汗，心中大烦，骨节苦痛，目运恶寒，食则反吐，谷不得下，是发汗而动肾气者也。动气在下，不可下，下之则腹胀满，卒起头眩，食则下清谷，心下痞，是下之而动肾气者也。且脾内证当脐有动气，经特曰脐之四旁动气，不可汗下。独不言脾候当脐有动气者，以脾者中州，为胃以行津液，发汗吐下，已先动脾，况脾家发动气者，讵可动之也？所以特不言之也。伤寒所以看外证为当者，盖不在脉之可见，必待问之可得者。发汗吐下，务要审谛，举此动气，类可知矣。

　　　自利

伤寒自利，何以明之？自利者，有不经攻下自然溏泄者，谓之自利也。伤寒自利多种，须知冷热虚实消息，投汤无致失瘥。杂病自利多责为寒，伤寒下利多由协热，其与杂病有以异也。表邪传里，里虚协热则利，不应下而便攻之，内虚协热遂利，是皆协热也。又合病家皆作自利。太阳与阳明合病，必自下利，葛根汤主之。太阳与少阳合病，必自下利，黄芩汤主之。阳明与少阳合病，必自下利，大承气汤主之。三者皆合病下利，一者发表，一者攻里，一者和解。所以不同者，盖六经以太阳阳明为表，少阳太阴为在半表半里，少阴厥阴为在里。太阳阳明合病，为在表者也，虽曰下利，必发散经中邪气而后已，故以葛根汤以汗之。太阳与少阳合病，为在半表半里者也，虽曰下利，必和解表里之邪而后已，故与黄芩汤以散之。阳明少阳合病，为少阳邪气入腑者也，虽曰下利，必逐去胃中之实而后已，故与承气汤以下之。是三者所以有异也。下利家何以明其寒热耶？且自利不渴属太阴，以其脏寒故也。下利欲饮水者，以有热也。故大便溏小便自可者，此为有热；自利小便色白者，少阴病形悉具，此为有寒。恶寒脉微，自利清谷，此为有寒；发热后重泄色黄赤，此为有热。皆可理其寒热也。凡腹中痛转气，下趣少腹者，此欲自利也。自利家，身凉脉小为顺，身热脉大为逆。少阴病脉紧下利，脉暴微手足反温，脉紧反去者，此为欲解。下利脉大者为未止，脉微弱数者为欲自止，虽发热不死。是知下利脉大为逆，而脉小为顺也。自利宜若可温，理中、白通、诸四逆辈，皆温脏止利之剂。又有肠胃有积结，与下焦客邪，皆温剂不能止之，必也或攻泄之或分利之而后已。经曰：理中者，理中焦，此利在下焦，宜赤石脂禹余粮汤。复利不止，当利其小便，是泄在下焦渗泄而聚利者也。少阴病自利清水，色纯青，心下必痛，口干燥，与下利三部皆平，按之心下硬，或脉沉而滑，或不欲食而讝语，或瘥后至年月日复发，此数者皆肠有积结而须攻泄者也。《内经》注曰：大热内结，注泄不止，热宜寒疗，结伏须除，以寒下之，结散利止，大寒凝内，久利泄溏，愈而复发，绵历岁年，以热下之，寒去利止，谓之通因通用。下利虽有表证，又不可发汗，以下利为邪气内攻，走津液而胃虚也。故经曰：下利不可攻其表，汗出必胀满者是矣。大抵下利脱气至急，五夺之中，此为甚者。其或邪盛正虚，邪壅正气下脱，多下利而死。何以言之？经曰：下利日十余行，脉反实者，死。发热下利至甚，厥不止者，死。直视讝语下利者，死。下利手足厥冷无脉者，灸之不温，脉不还者，死。少阴病自利，复烦躁不得卧寐者，死。此数者，皆邪壅正气下脱而死者也。《金匮要略》曰：六腑气绝于外者，手足寒，五脏气绝于内者，利下不禁。呜呼！疾成而后药，虽神医不可为已。气既脱矣，孰能治之？

　　　筋惕肉瞤

伤寒筋惕肉瞤，何以明之？然在伤寒中，非常常有者，必待发汗过多，亡阳则有之矣。《内经》曰：阳气者，精则养神，柔则养筋，发汗过多，津液枯少，阳气大虚，筋失所养，故惕然而跳，瞤然而动也。太阳病脉微弱，汗出恶风者，不可服大青龙汤，服之则厥逆筋惕肉瞤，此为逆也。太阳病发汗，汗出不解，其人仍发热头眩，身瞤动，振振欲擗地者，真武汤主之。动气在左不可发汗，发汗则头眩，汗不止，筋惕肉瞤。即是观之，其由发汗多亡阳，阳虚可见矣。兹虽逆也，止于发汗亡阳而表虚，治以温经益阳则可矣。或因吐下发汗，表里俱虚而有此状者，又非但发汗后所可同也。经曰：伤寒吐下后，发汗虚烦，脉甚微，八九日心下痞鞕，胁下痛，气上冲咽喉，眩冒，筋脉动惕者，久而成痿。此为逆之甚者也。太阳病发汗复下之后，表里俱虚，复加烧针，因胷烦面色青黄，肤瞤者难治。兹为逆之甚者也。发汗吐下，庸可忽诸！

　　　热入血室

伤寒热入血室，何以明之？室者屋室也，谓可以停止之处。人身之血室者，荣血停止之所，经脉留会之处，即冲脉是也。冲脉者，奇经八脉之一脉也，起于肾下，出于气冲，并足阳明经侠脐上行，至胷中而散，为十二经脉之海。王冰曰：冲为血海，言诸经之血，朝会于此。男子则运行生精，女子则上为乳汁，下为月水。《内经》曰：任脉通，冲脉盛，月事以时下者是也。王冰曰：阴静海满而去血，谓冲脉盛为海满也。即是观之，冲是血室可知矣。伤寒之邪，妇人则随经而入，男子由阳明而传。以冲之脉与少阴之络起于肾，女子感邪，太阳随经，便得而入冲之经，并足阳明；男子阳明内热，方得而入也。冲之得热，血必妄行，在男子则下血讝语，在妇人则月水适来。阳明病下血讝语，此为热入血室者，斯盖言男子，不止谓妇人而言也。妇人伤寒经水适来，与经水适断者，皆以经气所虚，宫室不辟，邪得乘虚而入。《针经》有言曰：邪气不得其虚，不能独伤人者是矣。妇人热入血室，有须治而愈者，有不须治而愈者，又各不同也。妇人中风，发热恶寒，经水适来，得之七八日，热除而脉迟身凉和，胷胁下满如结胷状，讝语者，此为热入血室，当刺期门，随其实而泻之；与其妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。二者是须治而愈者也。妇人伤寒发热，经水适来，昼则明了，暮则讝语如见鬼状者，此为热入血室，无犯胃气及上二焦，必自愈，是不须治而愈者也。讝语为病邪之甚者，何不须治而愈耶？且胷胁满如结胷，讝语，是邪气留结于胷胁而不去者，必刺期门，随其实而泻之。寒热如疟，发作有时者，是血结而不行也，须小柴胡汤散之。二者既有留邪，必须治之可也。若发热经水适来，昼日明了，暮则讝语，此则经水既来，以里无留邪，但不妄犯，热随血教必自愈。经曰：血自下，下者愈，故无犯胃气及上二焦必自愈。所谓妄犯者，谓恐以讝语为阳明内实攻之，犯其胃气也。此无胷胁之邪，恐刺期门，犯其中焦也。此无血结，恐与小柴胡汤，犯其上焦也。小柴胡汤解散则动卫气，卫出上焦，动卫气是犯上焦也。刺期门则动荣气，荣出中焦，动荣气是犯中焦也。《脉经》有曰：无犯胃气及上二焦，岂谓药不谓针耶？此其是欤！

　　　发黄

伤寒发黄，何以明之？经曰：湿热相交，民当病瘅。瘅者黄也，单阳而无阴者也。伤寒至于发黄，为病之甚也。湿也，热也，甚者则发黄。内热已盛复被火者，亦发黄也。邪风被火热，两阳相熏灼，其身必发黄；阳明病被火，额上微汗出，小便不利者必发黄。是由内有热而被火致发黄者也。阳明病无汗，小便不利，心中懊憹者，必发黄。是由阳明热盛致发黄者也。伤寒发汗已，身目为黄，所以然者，寒湿在里不解故也，以为不可下也，于寒湿中求之。是由寒湿致发黄者也。湿亦令黄也，热亦令黄也，其能辨之乎？二者非止根本元来有异，而色泽亦自不同。湿家之黄也，身黄如似熏黄，虽黄而色暗不明也。至于热盛之黄也，必身黄如橘子色，甚者勃勃出染着衣，正黄如蘗，是其正黄色也。由是观之，湿之与热，岂不异哉？大抵黄家属太阴，太阴者脾之经也。脾者，土。黄，土色也。脾经为湿热蒸之，则色见于外必发身黄。经曰：伤寒脉浮缓，手足自温者，是为系在太阴，太阴当发身黄者是矣。热虽内盛，若已自汗出小便利者，则不能发黄，必也头汗出，身无汗，剂颈而还，小便不利，渴饮水浆，此为瘀热在里，身必发黄。黄家为热盛，而治法亦自有殊。伤寒八九日，身如橘子色，小便不利，小腹满者，茵陈蒿汤主之。此欲泄涤其热也。伤寒身黄发热者，栀子蘗皮汤主之。此欲解散其热也。伤寒瘀热在里，身必发黄麻黄连轺赤小豆汤主之。此欲解散其热也。此数者，泄涤解散，乃为之不同，亦皆折火彻热之剂也。一或身黄脉沉结，少腹鞕，而小便自利，其人如狂者，又为蓄血在下焦使之黄也，必须抵当汤下之而愈。黄家既为病之已极，是以有不治之者多矣。非止寸口近掌无脉，鼻气出冷，为不治之疾。又若形体如烟熏，直视摇头者，是为心绝；环口黧黑柔汗发黄，是为脾绝。皆不治之诊，医者更详视之。

　　　发狂

伤寒发狂，何以明之？狂者，猖狂也，谓其不宁也。《难经》曰：狂之始发也，少卧不饥，而自高贤也，自辨智也，自贵倨也，妄笑好歌乐也，妄行走不休也。狂家所起，皆阳盛致然。《内经》曰：阴不胜其阳，脉留薄疾并乃狂也。又曰：邪入于阳则狂，邪入于阴则瘖。《难经》曰：重阳者狂，重阴者癫。《脉经》曰：阴附阳则狂，阳附阴则癫。《病源》曰：阳邪并于阳则狂，阴邪并于阴则癫。即诸经之狂，为阳盛也明矣。又阳明之病，恶人与火，闻木音则惕然而惊，心欲动，独闭户牖而处，甚则欲上高而歌，弃衣而走，踰垣上屋，其所上之处，皆非素能者，是谓阳邪并于阳明也。伤寒热毒在胃，并于心脏，使神不宁而志不定，遂发狂也。伤寒至于发狂，邪热至极也，非大吐下则不能已。又有热在下焦，其人如狂者，经曰：热入膀胱，其人如狂。谓之如狂，则未至于狂，但卧起不安尔。其或狂言目反直视，又为肾之绝。汗出辄复热，狂言不能食，又为失志死。若此则殆非药石之所及，是为真病焉。

　　　霍乱

伤寒霍乱，何以明之？上吐而下利，挥霍而撩乱是也。邪在上焦者，但吐而不利；邪在下焦者，但利而不吐。若邪在中焦，胃气不治，为邪所伤，使阴阳乖隔，遂上吐而下利。若止呕吐而利，经止谓之吐利。必也上吐下利，躁扰烦乱，乃谓之霍乱。其与但称吐利者，有以异也。伤寒吐利者，邪气所伤；霍乱吐利者，饮食所伤也。其有兼伤寒之邪，内外不和者，加之头痛发热而吐利也。经曰：病发热头痛，身疼恶寒吐利者，此属何病？答曰：此名霍乱，自吐下，又利止，复更发热也。是霍乱兼伤寒者也。霍乱头痛发热，热多欲饮水者，五苓散主之；寒多不用水者，理中圆主之。以其中焦失治，阴阳乖隔，必有偏之者，偏阳则多热，偏阴则多寒。许仁则曰：病有干霍乱，有湿霍乱。干霍乱死者多，湿霍乱死者少。盖吐利则所伤之物得以出泄，虽霍乱甚则止于胃中水谷泄尽则止矣，所以死者少。及其干霍乱而死多者，以其上不得吐，下不得利，则所伤之物不得出泄，壅闭正气，关隔阴阳，烦扰闷乱，躁无所安，喘胀干霍乱而死。呜呼！食饮有节，起居有常者，岂得致霍乱耶？饮食自倍，肠胃乃伤。丧身之由，实自致尔。

　　　蓄血

伤寒蓄血，何以明之？蓄血者，血在下焦，结聚而不行，蓄积而不散者，是也。血菀于上而吐血者，谓之薄厥；留于下而瘀者谓之蓄血。此由太阳随经瘀热在里，血为热所搏结而不行，蓄于下焦之所致。经曰：太阳病六七日，表证仍在，脉微而沉，反不结胷，其人发狂者，以热在下焦，少腹当硬满，小便自利者，下血乃愈，抵当汤主之者是也。大抵看伤寒，必先观两目，次看口舌，然后自心下至少腹，以手摄按之，觉有满硬者，则当审而治之。如少腹觉有硬满，便当问其小便。若小便不利者，则是津液留结，可利小便；若小便自利者，则是蓄血之证，可下瘀血。经曰：伤寒有热，少腹满，应小便不利，今反利者为有血也。又曰：太阳病，身黄，脉沉结，少腹硬，小便不利者，为无血也；小便自利，其人如狂者，血证谛也。皆须抵当圆下之愈。阳明证其人喜忘，屎虽硬，大便反易，其色必黑，亦是蓄血之证，蓄血于下，所以如狂者。经所谓热结膀胱其人如狂者是也。血瘀于下，所以喜忘者，《内经》曰：血并于下，乱而喜忘者是也。二者若有其一，则为蓄血证明矣。蓄血之证，又有轻重焉。如狂也，喜忘也，皆蓄血之甚者，须抵当汤圆以下之。如外已解，但小腹急结者，则为蓄血之轻也，须桃仁承气汤以利之。医之妙者何也？在乎识形证，明脉息，晓虚实，知传变。其于形证之明者，众人所共识，又何以见其妙？必也形证之参差，众人所未识独识之，乃所以为妙。且如病人无表里证，发热七八日，虽浮数者，可下之。假令已下，脉数不解，合热则消谷善饥，至六七日不大便者，此有瘀血，抵当汤主之。当不大便六七日之际，又无喜忘如狂之证，亦无少腹硬满之候，当是之时，与承气汤下者多矣。独能处以抵当汤下之者，是为医之妙者也。若是者何？以知其有蓄血也。且脉浮而数，浮则伤气，数则伤血；热客于气则脉浮，热客于血则脉数。因下之后，浮数俱去则已。若下之后数去，其脉但浮者，则荣血间热去而卫气间热在矣。为邪气独留，心中则饥，邪热不杀谷，潮热发渴也。及下之后，浮脉去而数不解者，则卫气间热去，而荣血间热在矣。热气合并，迫血下行，胃虚协热，消谷善饥，血至下焦。若下不止，则血得以去，泄必便脓血也。若不大便六七日，则血不得出泄，必蓄在下焦为瘀血，是须抵当汤下之。此实疾证之奇异，医法之元微，能审诸此者，真妙医也。

　　　劳复

伤寒劳复，何以明之？劳为劳动之劳，复为再发也。是伤寒瘥后，因劳动再发者是也。伤寒新瘥后，血气未平，余热未尽，劳动其热，热还经络，遂复发也。此有二种：一者因劳动外伤，二者因饮食内伤。其劳动外伤者，非止强力摇体持重远行之劳，至于梳头洗面则动气，忧悲思虑则劳神，皆能复也，况其过用者乎？其饮食内伤者，为多食则遗，食肉则复者也。《内经》曰：热病已愈而时有遗者，何也？以热甚而强食之，病已衰而热有所藏，因其谷气留薄，两阳相合，故有所遣。经曰：病已差尚微烦，设不了了者，以新虚不胜谷气，故令微烦，损谷则愈。夫伤寒邪气之传，自表至里，有次第焉。发汗吐下，自轻至重，有等差焉。又其劳复则不然。见其邪气之复来也，必迎夺之，不待其传也，经曰：大病瘥后劳复者，枳实栀子豉汤主之；若有宿食加大黄。且枳实栀子豉汤则吐之，岂待虚烦懊憹之证？加大黄则下之，岂待腹满讝语之候？经曰：伤寒瘥后更发热者，小柴胡汤主之。脉浮以汗解之，脉沉实者以下解之，亦是便要折其邪也。盖伤寒之邪，自外入也；劳复之邪，自内发也。发汗吐下，随宜施用焉。呜呼！劳复也，食复也，诸劳皆可，及御内则死矣。若男女相易，则为阴阳易。其不易自病者，谓之女劳复。以其内损真气，外动邪热，真虚邪盛则不可治矣。昔督邮顾子献，不以华敷之诊为信，临死致有舌出数寸之验。由此观之，岂不与后人为鉴诫哉？

　　儒门事亲 【 元?张从政】 

　　　解利伤寒

人冒风时气湿病伤寒三日以里，头痛身热恶寒，可用通圣散、益元散各五七钱，水一大碗，入生姜十余片，连须葱白十余茎，豆豉一撮，同煎三五沸，去滓稍热，先以多半投之，良久用钗子于喉中探引，吐了不宜漱口；次用少半亦稍热投之，更用葱酢酸辣汤投之，衣被盖覆，汗出则愈矣。如遇世乱，《内经》曰：岁火太过，炎暑流行，火气太盛，肺金受邪，上应荧惑，大而明现，若用辛凉之剂解之，则万举万全也。若遇治世，可用升麻汤葛根汤、败毒散辛温之剂解之，亦加葱根、白、豆豉上涌而表汗。《内经》曰：因其轻而扬之。扬者发扬也，吐汗发扬寒热之邪。既吐汗之后，必大将息，旬日之后，其邪不复作矣。
又一法：或于无药之处，可用酸虀汁一大碗，煎三五沸，去菜叶猛服讫；少间，用钗子咽喉中探引，吐了；如此三次后，煎葱酸辣汤投之，以衣被盖覆，汗出即解。《内经》曰：酸苦涌泄为阴。涌者吐也。伤寒三日头痛身热，是病在上也。在上者固宜涌之。然后以淡浆粥养之，一二日则愈矣。
又一法：可用不卧散解之。于两鼻内(口畜)之，连嚏喷二三十次，以衣被盖覆。用此药时，当于暖室中嚏罢，以酸辣浆粥投之，汗出如洗。嚏喷者，同吐法也，此法可与双解散为表里也。
伤寒温疫时气冒风中暑，俱四时不正之气也。人若初感之，皆头痛恶寒，身热，及寒热往来，腰脊强，是太阳经受之也。《内经》曰：可先治内而后治外。先用生姜、葱白、豆豉煎双解散上涌，及汗出则解；如不解者，至五六日或不大便，喘满讝语，实热，两手脉沉，可用调胃、大、小承气汤下之。慎不可用银粉、巴豆霜、杏仁、芫花热药，下之则必死。此先外而后治内也。如大汗之后，慎不可食葵羹藿菜羊猪鸡犬鱼兔等肉。惟不先明，必致重困，后必难治也。伤寒七八日，发黄有斑，潮热腹满者，或痰实作止，虽诸承气汤下过者，仲景曰：寸口脉浮滑者，可用瓜蒂散吐之。然伤寒寸口脉浮滑者，可用。杂病寸口脉沉者可吐。叔和云：寸脉沉兮胷有痰。启元子曰：上盛不已，吐而夺之是也。

　　东垣十书 【 元?李杲】 

　　　辨阴阳

阴证：身静重，语无声，气难布息，目睛不了了，鼻中呼不出，吸不入，口鼻中往来气冷，水浆不入，大小便不禁，面上恶寒，有如刀刮。
阳证：身动轻，语有声，目睛了了，口鼻中呼吸出入，能往能来。
身表凉，知在阴经也，名曰阴证。身表热，知在阳经也，名曰阳证。

　　　辨脉

古人以脉上辨内外伤于人迎气口，人迎脉大于气口为外伤，气口脉大于人迎为内伤。此辨固是，但其说有所未尽耳。外感风寒，皆有余之证，是从前客邪来也，其病必见于左手。左手主表，乃行阳二十五度。内伤饮食，及饮食不节、劳役不节，皆不足之病也，必见于右手。右手主里，乃行阴二十五度。故外感寒邪，则独左寸人迎脉浮紧，按之洪大。紧者急甚于弦，是足太阳寒水之脉；按之洪大而有力，中见手少阴心火之脉。丁与壬合，内显洪大，乃伤寒脉也。若外感风邪，则人迎脉缓而大于气口一倍或两倍、三倍。内伤饮食，则右寸气口脉大于人迎一倍；伤之重者，过在少阴则两倍，太阴则三倍。此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势，亦来薄肺，经云：侮所不胜，寡于畏者是也。故气口脉急大而濇数，时一代而濇也。濇者肺之本脉，代者元气不相接。脾胃不及之脉，洪大而数者，心脉刑肺也。急者，肝木挟心火而反克肺金也。若不甚劳役，惟右关脾脉大而数，谓独大于五脉，数中显缓，时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓，时一代也。宿食不消，则独右关脉沉而滑。经云：脉滑者，有宿食也。以此辨之，岂不明白易见乎？但恐山野间卒无医者，何以诊候？故复说病证而辨之。

　　　辨内外

外感八风之邪，乃有余证也。内伤饮食不节，劳役所伤，皆不足之病也。其内伤亦恶风自汗，若在温暖无风处则不恶矣。与外伤鼻流清涕，头痛自汗颇相似，细分之特异耳。外感风邪，其恶风自汗，头痛，鼻流清涕，常常有之，一日一时，增加愈甚，及至传入里作下证乃罢，语声重浊，高厉有力，鼻息壅塞而不通，能食，腹中和，口知味，大小便如常，筋骨疼痛，不能动摇，便着床枕，非扶不起。其内伤与饮食不节，劳役所伤，然亦恶风。居露地中，遇大漫风起，却不恶也。惟门窻隙中些小贼风来，必大恶也。与伤风伤寒俱不同矣。况鼻流清涕，头痛自汗，间而有之。鼻中气短，少气不足以息，语则气短而怯弱，妨食，或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴；初劳役得病，食少，小便赤黄，大便常难，或濇或结，或虚坐，只见些少白脓，时有下气，或泄黄如糜，或溏泄色白，或结而不通，若心下痞，或胷中闭塞，如刀劙之痛。二者亦互作不并出也。有时胃脘当心而痛，上支两胁痛，必脐下相火之势，如巨川之水不可遏而上行，使阳明之经逆行，乱于胷中，其气无止息，甚则气高而喘，热伤元气，令四肢不收，无气以动，而懒倦嗜卧，以其外感风寒，俱无此证，故易为分辨耳。
伤风，鼻中气出粗，合口不开，肺气通于天也。伤食口无味，多涎不纳，鼻息气匀，脾气通于地也。
外伤，一身尽热，先太阳也。从外而之内者，先无形也。内伤手足不和，两胁俱热，先少阳也。从内之外者，先有形也。内外俱伤，人迎气口俱盛，或举按皆实大，表发热而恶寒，腹不和而口液，此内外两伤也。
凡诊则必扪手心手背，手心热则内伤，手背热则外伤；次以脉别之。

　　　辨寒热

外伤寒邪之证，与饮食失节劳役形质之病及内伤饮食，俱有寒热。举世尽将内伤饮食失节劳役不足之病，作外伤寒邪表实有余之证，反泻其表，枉死者岂胜言哉？皆由其不别其寒热耳。今细为分解之：外伤寒邪，发热恶寒，寒热并作；其热也，翕翕发热，又谓之拂拂发热，发于皮毛之上，如羽毛之拂，明其热在表也。是寒邪犯高之高者也。皮肤毛腠者，阳之分也，是卫之元气所滋养之分也。以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍似袒裸，露其皮肤，已不能禁其寒矣。其表上虚热止此而已。其恶寒也，虽重衣下幕，逼近烈火，终不能御其寒，一时一日，增加愈甚，必待传入里作下证乃罢。其寒热齐作，无有间断也。其内伤饮食不节或劳役所伤，亦有头痛项强腰痛，与太阳表证，微有相似，余皆不同，论中辨之矣。内伤不足之病，表上无阳，不能禁风寒也，此则常常有之；其躁热发于肾间者，间而有之，与外中寒邪，略不相似。其恶风寒也，盖脾胃不足，荣气下流而乘肾肝，此痿厥气逆之渐也。若胃气平常，饮食入胃，其荣气上行以输于心肺，以滋养上焦之皮肤，腠理之元气也，既下流，其心肺无所禀受，皮肤间无阳，失其荣卫之外护，故阳分皮毛之间虚弱，但见风见寒，或居阴寒处、无日阳处便恶之也。此常常有之，无间断者也。但避风寒及温暖处，或添衣盖，温养其皮肤，所恶风寒便不见矣。是热也，非表伤寒邪皮毛间发热也，乃肾间受脾胃下流之湿气，闭塞其下，致阴火上冲，作蒸蒸而躁热，上彻头顶，旁彻皮毛，浑身躁热作，须待袒衣露居，近寒凉处即已，或热极而汗出亦解。彼外伤恶寒发热，岂有汗出者乎？若得汗则病愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽膈不通，其吸入之气，欲入为膈上冲脉之火所拒，使阴气不得入，其胷中之气为外风寒所遏而不得伸，令人口开目瞪，极则声发于外，气不能上下，塞于咽中而气欲绝；又或因哕因呕因吐而躁热，发必有所因，方有此证，其表虚恶风寒之证复见矣。表虚之弱，为阴火所乘，躁发须臾而过，其表虚无阳，不任风寒复见矣。是表虚无阳，常常有之，其躁热则间而有之。此二者不齐，躁作寒已，寒作躁已，非如外伤之寒热齐作，无有间断也。百病俱有身热，又谓之肌热，又谓之皮肤间热，以手扪之方知者是也，乃肌体有形之热也。亦须皆待阴阳既和，汗出则愈矣。慎不可于此上辨之。以其虚实内外病皆有之，故难辨耳。只依此说，病人自觉发热恶寒之热，及躁作之热上辨之，为准则矣。

　　　辨手心手背

内伤及劳役饮食不节，病手心热，手背不热；外伤风寒则手背热，手心不热。此辨至甚皎然。

　　　辨口鼻

若饮食劳役所伤，其外证必显在口，必口失谷味，必腹中不和，必不欲言，纵勉强对答，声必怯弱，口沃沫多唾，鼻中清涕或有或无，即阴证也。外伤风寒，则其外证必显在鼻气不利，声重浊不清利，其言壅塞，盛而有力，口中必和，伤寒则面赤鼻壅塞而干，伤风则鼻流清涕而已。《内经》云：鼻者肺之候。肺气通于天，外伤风寒，则鼻为之不利。口者，坤土也。脾气通于口，饮食失节，劳役所伤，口不知谷味，亦不知五味。又云：伤食恶食。伤食明矣。

　　　辨气

外伤风寒者，其气壅盛而有余；内伤饮食劳役者，其口鼻中皆气短促不足以息。何以分之？盖外伤风寒者，心肺元气初无减损，又添邪气助之，使鼻气壅塞不利，面赤不通，其鼻中气不能出，并从口出，但发一言，必前轻而后重，其言高，其声壮厉而有办，是伤寒则鼻干无涕，面壅色赤，其言前轻后重，其声壮厉而有力，此乃有余之验也。伤风则决然鼻流清涕，其声嗄，其言响，如从瓮中出，亦前轻而后重，高揭而有力，皆气盛有余之验也。内伤饮食劳役者，心肺之气先损，为热所伤，热皆伤气，四肢无力以动，故口鼻中皆短气少气，上喘懒语，人有所问，十不欲对其一，纵勉强答之，其气亦怯，其声亦低，是其气短少不足之验也。明白如此，虽妇人女子亦能辨之，岂有医者反不能辨之乎？

　　　辨头痛

内证头痛，有时而作，有时而止；外证头痛，常常有之，直须传入里实方罢。此又内外证之不同者也。

　　　辨筋骨四肢

内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动，经云热伤气，又云热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风，自古肾肝之病同一治，以其递相维持也。故经言：胆主筋，膀胱主骨是也。或中风或伤寒，得病之日，便着床枕，非扶不起，筋骨为之疼痛，不能动摇，乃形质之伤，经云：寒伤形，又云寒则筋挛骨痛，此之谓也。

　　　辨饮食

仲景《伤寒论》云：中风能食，伤寒不能食，二者皆口中和而不恶食；若劳役所伤，乃饮食失节，寒温不适，三者俱恶食，口不知五味，亦不知五谷之味。只此一辨，足以分内外有余不足二证也。伤寒证虽不能食而不恶食，口中和，知五味亦知谷味。盖无内证，则心气和，脾气通，知五谷之味矣。

　　　辨渴

外感风寒之邪，三日已外，谷消水去，邪气传里，始有渴也。内伤饮食失节，劳役久病者，必不渴，是邪气在血脉中有余故也。初劳役形质，饮食失节，伤之重者必有渴，以其心火炽上，克于肺金，故渴也。又当以此辨之。虽渴欲饮冷水者，当徐徐少与之，不可纵意而饮，恐水多峻下则胃气愈弱，轻则为胀，重则传变诸疾，必反复闷乱，百脉不安，夜加增剧，不得安卧，不可不预度也。

　　　伤寒之源

冬伤于寒，春必温病。盖因房室劳伤，与辛苦之人，腠里开泄，少阴不藏，肾水涸竭而得之。无水则春木无以发生，故为温病。至长夏之时，时强木长，因绝水之源，无以滋化，故为大热病也。伤寒之源如此。四时调神论曰：逆冬气则少阴不藏，肾气揭沉。广成子云：无劳汝形，无摇汝精。金匮真言曰：夫精者身之本也，故藏于精者，春不病温。注云：冬不按蹻，精气伏藏，阳不妄升，故春不病温。又经云：不妄作劳。又云：不知持满。又云：水冰地坼，无扰乎阳。又云：无泄皮肤，使气亟夺。启元子云：肾水王于冬，故行夏令则肾气伤春木王而水废，故病于春也。逆冬气则伤肾，故少气以奉春生之令也。是以春为温病，夏为热病，长夏为大热病，其变随乎时而已。邪之所感，浅者其病轻而易治，深者其病重而难治，尤深者其病死而不治。

　　　冬伤于寒春必温病

冬伤于寒者，冬行秋令也，当寒而温，火胜而水亏矣。水既已亏，则所胜妄行，土有余也。所生受病，木不足也。所不胜者侮之，火太过也。火土合德，湿热相助，故为温病。使民腠理开泄，少阴不藏，惟房室劳伤辛苦之人得之，若此者，皆为温病。所以不病于冬而病于春者，以其寒水居卯之分，方得其权，大寒之令，复行于春，腠理开泄，少阴不藏，房室劳伤辛苦之人，阳气泄于外，肾水亏于内，当春之月，时强木长，无以滋生化之源，故为温病耳。故君子周密于冬，少阴得藏于内，腠理以闭拒之，虽有大风苛毒，莫之能害矣，何温病之有哉？人肖天地而生也，冬时阳气俱伏于九泉之下，人之阳气俱藏于一肾之中，人能不扰乎肾，则六阳安
静于内，内既得安，邪无自而入矣。此伤寒之源，非天之伤人，乃人自伤也。伤于寒者，皆为病热，为伤寒气乃热病之总穪，故曰伤寒为热邪明矣。六阴用事于冬，阳气在内，周密闭藏可矣。反劳动之而泄于外，时热已伤于水矣。至春之时，木当发生，阳已外泄，孰为鼓舞？肾水内竭，孰为滋养？此两者同为生化之源，源既已绝，水何赖以生乎？身之所存者，独无热也？时强木长，故为温病矣。

　　　论两感

问两感邪从何道而入？答曰：经云，两感者死不治。一日太阳与少阴俱病，头痛发热恶寒，口干烦满而渴。太阳者，腑也，自背俞而入，人之所共知。少阴者脏也，自鼻息而入，人所不知也。鼻气通于天，故寒邪无形之气，从鼻而入。肾为水也，水流湿，故肾受之。经曰：伤于湿者下先受之，同气相求耳。又云：天之邪气，感则害人五脏。以是知内外两感脏腑俱病，欲表之则有里，欲下之则有表，表里既不能一治，故死矣。故云：两感者不治。然所禀有虚实，所感有浅深。虚而感之，深者必死；实而感之，浅者犹或可治。洽之而不救者有矣夫，未有不治而获生者也。予尝用解利两感神方，间有生者，十得二三，故立此方以待好生君子。

　　　论表里中三证

假令少阳证头痛，往来寒热，脉浮弦，此三证但有一者，是为表也。口失滋味，腹中不和，大小便或闭而不通，或泄而不调，但有一者，是为里也。如无上下表里证，余者皆虚热也，是在其中矣。

　　　论传经

阳中之阴水，太阳是也，为三阳之首，能循经传，亦能越经传。阳中之阳土，阳明是也。夫阳明为中州之土，主纳而不出。如太阳传至此，名曰循经传也。阳中之阳木，少阳是也。上传阳明，下传太阴。如太阳传至此，为越经传也。阴中之阴土，太阴是也。上传少阳为顺，下传少阴为逆，此为上下传也。如太阴传太阳，为误下传也。阴中之阳水，少阴是也。上传太阴为顺，下传厥阴为生[生：疑当作「逆」。]。如太阳传至此，乃表传里也。阴中之阴木，厥阴也。上传少阴为实，再传太阳为自愈也。
太阳者，乃巨阳也，为诸阳之首。膀胱经病若渴者，自入于本也，名曰传本。太阳传阳明胃土者，名曰循经传，为发汗不彻，利小便，余邪不尽，透入于里也。太阳传少阳胆木者，名曰越经传，为元受病脉浮无汗，当用麻黄而不用之故也。太阳传少阴肾水者，名曰表传里，为得病急当发汗而反下，汗不发，所以传也。太阳传太阴脾土者，名曰误下传，为元受病脉缓有汗，当用桂枝而反下之所致也，当时腹痛，四肢沉重。太阳传厥阴肝木者，为三阴不至于首，唯厥阴与督脉上行，与太阳相接，名曰循经得度传。

　　　太阳证

太阳证，头项痛，腰脊强，发热恶寒，无汗，脉尺寸俱浮而紧，是发于阳，阳者卫也，麻黄汤主之。
太阳证，头项痛，腰脊强，发热恶寒，自汗，脉尺寸俱浮而缓者，荣也，桂枝汤主之。
太阳证头痛发热，自汗恶风，脉当缓而反紧，伤风得伤寒脉也。太阳证头痛发热，无汗恶寒，脉当急而反缓，伤寒得伤风脉也。二证脉不同，本经大青龙汤主之。易老桂枝麻黄各半汤，此言外之意。杨氏云：非明脉者，不可用大青龙汤，以其有厥逆筋惕肉瞤及亡阳之失也。故易老改为九味羌活汤，而不用桂枝、麻黄汤也。羌活汤不论有汗无汗，悉宜服之。但有缓急不同矣。
太阳证发热恶寒，自汗脉缓；太阳证发热恶风，无汗脉缓。此二证易老元将桂枝二麻黄一治之，后复改用羌活汤。

　　　太阳头痛

太阳膀胱脉浮紧，直至寸口，所以头痛者，头与寸口俱高之分也。兼厥阴与督脉会于巅，逆太阳之经，上而不得下，故壅滞为头痛于上也。左手浮弦，胷中痛也；沉弦，背愈痛。右手浮弦者亦然。头痛者木也，最高之分，惟风可到，风则温也，治以辛凉，秋克春之意。故头痛皆以风药治之者，总其体之常也。然各有三阴三阳之异焉。故太阳则宜川芎，阳明则宜白芷，少阳则宜柴胡，太阴则宜苍朮，少阴则宜细辛，厥阴则宜吴茱萸也。

　　　治不可越经

假令治太阳阳明，不可遗太阳而只用阳明药。余仿此。用三阳经解药后身反复重者，若烦则是有阳明也，若不烦而反复轻者，知不传三阴也。不传三阴，则为解也。大抵三阴之体静，重与湿相同。伤寒五日后，发无汗，谓谷消水去形亡，故下之。三日前，谓内有水谷，故汗之。

　　　太阳禁忌

小便不利，不可更利之，利之是谓犯本，则邪气入里不能解。此犯之轻也，以是五苓散不可妄用。
大便不可易动，动之是谓动血，是谓犯禁，此犯之重也。表在不可下，下之是为犯禁，此犯之尤重也。下之为恶风恶寒头痛，待表证悉罢，方可下之也。脉浮紧者，犯之必结胷。脉浮缓者，犯之必痞气。

　　　当汗

不咽干，不衄，不淋，不渴，小便自利，不经发汗，则当发之。

　　　不当汗

咽干，淋渴，鼻衄，小便不利，已经发汗，不得重发。如无已上忌证，虽发汗，邪气未尽，亦得重发之。

　　　当汗不汗

其证为风寒所伤，阳气下陷入于内，而排风水，上行经络之间，本当发汗以彻其邪，医失汗之，故生黄也。脾主肌肉，四肢寒湿，与内热相合而生黄也。

　　　发汗过多

其证因发汗太过，腠理开泄，汗漏不止，故四肢急，难以屈伸。

　　　不当汗而汗

燥，火也，当益津液为上，而反汗以亡其津液，其毒扰阳之极则侵阴也，故燥血而蓄于胷中也。

　　　血证

太阳病入膀胱，小便利而赤，蓄血证也。血自下者，愈也。

　　　知可解

战而汗解者，太阳也。不战有汗而解者，阳明也。不战无汗而解者，少阳也。若先差经，必不尔矣。
太阳传阳明，其中或有下证，阳明证反退，而热兼不渴却退，显少阳证，是知可解也。
太阳证知可解者，为头不痛，项不强，肢节不痛，则知表易解。
阳明知可解者，为无发热恶寒，知里易解也。
少阳证知可解者，寒热日不移时而作，邪未退也，若用柴胡而移其时，早移之于晏，晏移之于早，气移之于血，血移之于气，是邪无可容之地，知可解也。

　　　证知解不解

服解药而去沉困，只头痛目闷，是知湿去而风不去，则欲解也。若风去而湿不去则不解。何以然？风则高，湿则下而入重也。

　　　脉知解不解

可解之脉浮而虚；不可解之脉浮而实。浮而虚者，只是在表；浮而实者，知已在里也。汗多不解者，转属阳明也。伤寒不头痛，知邪不在经；若头痛者，知邪在经也。

　　　九味羌活汤解利法

经云：有汗不得服麻黄，无汗不得服桂枝，若差服则其变不可胜数。故立此法，使不犯三阳禁忌。解利神方。
夫九味虽为一方，然亦不可执。执中无权，犹执一也。当视其经络前后左右之不同，从其多少大小轻重之不一，增损用之，其效如神。(口父)咀，水煎服。若急汗，热服，以羹粥投之；若缓汗，温服，而不用汤投之也。脉浮而不解者，先急而后缓；脉沉而不解者，先缓而后急。

　　　当汗而下成协热利

当各随三阳本证表药发之，发之表解，下利自愈。若不愈者，方可以利药治之。

　　　里传表

太阳病反下之，因而腹满时痛者，属太阴也，桂枝加芍药汤主之。至于大实痛者，胃也，桂枝加大黄汤主之。己传戊，妇告夫也。所以为里传表，即名误下传也。

　　　误下变有轻重

或问曰：伤寒杂证一体，若误下之甚者变大。答曰：非一体也。伤寒误下，变无定体；杂病误下，变有定体。何以然？伤寒自外而入，阳也，阳主动；杂病自内而出，阴也，阴主静。动者犯之，其变无穷；静者犯之，其变止痞与腹胁痛而已。故变无穷者为重，痞与腹胁痛者为轻也。

　　　五苓散为下药

五苓散为下药，乃太阳里之下药也。太阳高则汗发之，下则引而竭之。渴者，邪入太阳本也，当下之，使从膀胱出也。肾燥膀胱热，小便不利，此药主之。小便利者不宜用。然太阳病热而渴，小便虽利，亦宜五苓散下之。
当服不服则生何证？答曰：当服不服则谷消水去形亡，必就阳明燥火，聚胃发黄，故有调胃汤证。此太阳入本失下也，由不曾服五苓散。
不当服而服之，当生何证？答曰：不当服而服之，是为犯本。小便强利，津液重亡，侵阳之极，则侵阴而成血证也。轻则桃仁承气汤，重则抵当汤。故五苓散为利小便主药，乃太阳阳明之间，故为调和之剂。

　　　药有标本阴阳

假令太阳证伤寒自外入，标本有二说：以主言之，膀胱为本，经络为标；以邪言之，先得者为本，后得者为标。此标先受之，即是本也；后入于膀胱本，却为标也。此乃客邪之标本也，治当从客之标本。
寒毒之气从标入本，邪与手经相合而下至膀胱，五苓散主之。桂枝阳中之阳，茯苓阳中之阴，相引而下入于本，道出邪气。
火邪之气从下之上，以内为本。水中有火，火为客气，当再责其本。两肾相通，又在下部，责在下焦如渎，相火明也，生地黄、黄蘗主之。邪气本受下焦火邪，遗于小肠，是热在下焦，填塞不便，自内而之外也。
桂、朮、泽泻、猪苓、茯苓，为阳中之阴。生地黄、黄蘗、黄连，为阴中之阳。

　　　加减凉膈散

易老法：凉膈散减大黄、芒硝加桔梗，同为舟楫之剂，浮而上之，治胷膈中与六经热。以其手足少阳之气，俱下胷膈中，三焦之气，同相火游行于身之表，膈与六经，乃至高之分，此药浮载，亦至高之剂，故能于无形之中，随高而走去胷膈中及六经热也。

　　　阳明证

阳明证，身热目疼，鼻干不得卧，不恶风寒而自汗，或恶热，脉尺寸俱长，白虎汤主之。

　　　阳明禁忌

不当发汗，不当利小便。若发汗利小便，竭其津液，则生蓄血证也。唯当益津液为上，以其火就燥也。益津液者，连须葱白汤是也。汗多亡阳，下多亡阴，小便重利之走气。三者之变虽异，而亡津液则一也。

　　　论汗下

汗多亡阳，汗者本所以助阳也。若阳受阴邪，寒结无形，须当发去阴邪以复阳气，所谓益阳而除风寒也。若阴邪已去而复汗之，反伤阳也。经曰重阳必阴，故阳去[去：疑当作「气」。]自亡。汗多亡阳，此之谓也。
下多亡阴，下者本所以助阴也。若阴受阳邪，热结有形，须当除去其败坏者，以致新阴，此所谓益阴而除火热也。若阳邪已去而复下之，反亡阴也。经曰重阴必阳，故阴气自亡。下多亡阴，此之谓也。
汗无太早，非预早之早，乃早晚之早也。谓当日午以前为阳之分，当发其汗。午后阴之分也，不当发汗。故曰汗无太早。汗不厌早，是为善攻。
下无太晚，非待久之晚，乃当日已后为阴之分也。下之谓当已前，为阳之分也。故曰：下无太晚。下不厌晚，是为善守。汗不[不：疑当作「本」。]亡阴，以其汗多，阳亦随阴而走；下本泻阳，以其下多，阴亦随阳而走。故曰：汗多亡阳，下多亡阴也。若犯发汗，多蓄血上焦为衄；若犯利小便，多蓄血下焦为发狂，其人如狂也。

　　　论诸白虎汤

伤寒脉尺寸俱长，自汗大出，身表如冰石，至脉传入于里，细而小，其人动作如故，此阳明传入少阴，戊合癸，即夫传妇也，白虎加桂枝汤主之。然脉虽细小，亦当以迟疾别之。此证脉疾而非迟，故用此法。

　　　烦躁

烦者气也，躁者血也。气主肺，血主肾。故栀子豉汤，用栀子以治肺烦，用香豉以治肾躁。烦躁者，懊憹不得眠也。少气虚满者，加甘草；如若呕哕者，加生姜、橘皮。下后腹满而烦者，栀子厚朴枳实汤。下后身热微烦者，栀子甘草干姜汤。
火入于肺，烦也；火入于肾，躁也。烦躁俱在上者，肾子通于肺母也。发润如油，喘而不休，总言肺绝。鼻者肺之外候，肺气通于鼻，鼻中气出粗大，是肺也。发者血之余，肾气主之，发润如油，火迫肾水至高之分，是水将绝也。仲景以发润喘大为肺绝，兼其肾而言之。发在高巅之上，虽属肾，肺为五脏之至高，故言肺绝兼肾也。大抵肺肾相通，肺既已绝，则肾不言而知其绝矣。或曰：烦者心为之烦，躁者心为之躁，何烦为肺、躁为肾耶？夫心者，君火也，与邪热相接，上下通热，金以之而燥，水以之而亏，独存者火尔。故肺肾与心合而为烦躁焉。此烦虽肺，躁虽肾，其实心火为之也。若有宿食而烦躁者，栀子大黄汤主之。

　　　讝妄

问：邪入阳明，为讝语妄言错失。此果阳明乎？答曰：足阳明者胃也，岂有其言哉？伤寒始自皮毛入，是从肺中来。肺主声，入于心则为言。胃即戊也，戊为火化，下从肾肝。

　　　伤寒杂证发热相似

伤寒表证，发热恶寒而渴，与下证同，但头痛身热，目疼鼻干不得卧，白虎汤主之，乃阳明经病也。正阳阳明气病脉大，先无形也。杂病里证，发热恶热而渴，但目赤者，脏病也。手太阴肺不足，不能管领阳气也。宜以枸杞、生地黄、熟地黄之类主之。脉洪大，甚则呕血，先有形也。

　　　狂言讝语郑声

狂言者，大开目与人语，语所未尝见之事即为狂言也。讝语者，合目自言，言所日用常见常行之事，即为讝语也。郑声者，声战无力，不相接续，造字出于喉中，即郑声也。

　　　阳证发斑

有下之早而发者，有失下而发者，有胃热胃烂而发者。然得之虽殊，大抵皆戊助手少阴心火，入于手太阴肺也。故红点如斑，生于皮毛之间耳。白虎泻心汤、调胃承气汤，从所当而用之，及当以肺脉别也。

　　　伤寒有九经

伤寒之经凡九：太阳，阳明，少阳、太阴、少阴、厥阴，是为六也；有太阳阳明，有少阳阳明，有正阳阳明，是为三也，非九而何？阳明者，太阳少阳俱入于胃，故曰正阳阳明也。前三经者，阳明自病不入于里者，谓之在经，不为正阳阳明矣。

　　　三阳从中治

太阳阳明，大承气汤；少阳阳明，小承气汤；正阳阳明，调胃承气汤。以汗证言之：以少阳居其中，谓太阳证为表，当汗；阳明证为里，当下；少阳居其中，故不从汗下，和之以小柴胡汤，从少阳也。以下证言之：阳明居其中，谓太阳经血多气少，阳明经气血俱多，少阳经气多血少，若从太阳下则犯少阳，从少阳下则犯太阳，故止从阳明也。此三阳合病，谓之正阳阳明，不从标本从乎中也。缘阳明经居太阳少阳之中，此经气血俱多，故取居其中，是以不从太阳少阳而从阳明也。阳明自病，调胃承气汤主之；三阳并病，白虎汤主之，是从乎中也。

　　　论下

如何是入阴可下？答曰：阳入于阴者可下，非入太阴少阴厥阴之阴也，乃入三阳也。三阳者，非太阳少阳阳明之三阳也，乃胃与大小二肠之三阳也。三阳皆为腑，以其受盛水谷，传导有形，故曰入于阴也。仲景云已入腑者可下，此之谓也。仲景太阳阳明大承气，少阳阳明小承气，正阳阳明调胃承气，是三阳已入于脏者，泄之。太阴也，桂枝汤；少阴，麻黄附子细辛汤；厥阴，当归四逆汤，是三阴未入于腑者，汗之也。

　　　少阳证

少阳证胷胁痛，往来寒热而呕，或欬而耳聋，脉尺寸俱弦，小柴胡汤主之。须各随仲景本条下加减用之则可矣，药如本法。

　　　少阳禁忌

忌发汗，忌利小便，忌利大便，故名三禁汤。乃和解之剂，若犯之，则各随上下前后，本变及中变与诸变不可胜数，医者宜详之。

　　　论半表半里

如何是半表半里？答曰：身后为太阳，太阳为阳中之阳，阳分也；身前为阳明，阳明为阳中之阴，阴分也。阳为在表，阴为在里，即太阳阳明二分，邪在其中矣。治当不从标本，从乎中治，此乃治少阳之法也。太阳膀胱，水寒也；阳明大肠，金燥也。邪在其中，近后膀胱寒水则恶寒，近前阳明燥金则发热，故往来寒热也。此为三阳之表里，非内外之表里也。但不可认作当下之里，故以此药作和解之剂，非汗非下也。
邪在荣卫之间，谓之半表里也。太阳阳明之间，少阳居身之半表里也。五苓散，分阴阳，膀胱经之半表里也。理中汤，治吐泻，上下之半表里也。

　　　热有虚实

五脏，阴也，所主皆有形，骨肉筋血皮毛是也。此五脏皆阴足，是为实热，阴足而实不能起理也。阴足而热反胜之，是为实热。若骨痿肉烁，筋缓血枯，皮聚毛落，五阴不足而为热病，是虚热。

　　　潮热

热在行阳之分，肺气主之，故用白虎汤以泻气中之火。热在行阴之分，肾气主之，故用地骨皮饮以泻血中之火。白虎汤，其脉洪，故抑之，使秋气得以下降也。地骨皮饮，其脉弦，故举之，使春气得以上升也。

　　　太阴证

腹满咽干，手足自温，自利不渴，时腹痛，脉尺寸俱沉细。

　　　可汗

太阴病脉浮者可汗，宜桂枝汤。

　　　可温

自利不渴者，属太阴，以其脏有寒故也，当温之，宜四逆辈。此条虽不言脉，当知沉迟而弱。
仲景理中汤丸，暨易老人参黄芪汤，量其轻重，或温或热，视人之强弱虚实所可宜者，选而用之。

　　　可下

太阴有可下者乎？答曰：有。经云：本太阳证，医反下之，因尔腹满时痛者，太阴也，桂枝芍药汤主之。大实痛者，桂枝加大黄汤。易老云：此非本有是证，以其错下，脾传于胃，故为误下传。

　　　知可解

太阴中风，四肢烦疼，阳微阴濇而长者，为欲愈。表少里和脉长者，为阳渐生也。此一证，太阴便从外感。太阴病欲解时，从亥至丑上也。

　　　太阴禁忌

太阴之为病，腹满而吐，食不下，自利益甚，时腹自痛，若下之，则胷下结鞕。太阴为病，脉弱，其人续自便利，设当行大黄芍药者，宜减之，以其人胃气弱易动故也。伤寒而脉浮缓，手足自温者，系在太阴，小便自利者，则不发黄，日久利益甚，必自止者，便硬，乃入腑传阳明也。

　　　少阴证

少阴证，口燥舌干而渴，脉尺寸俱沉疾则大承气汤，沉迟则四逆汤。
少阴邪入于里，上接于心，与火俱化而克金，恶候，或上气死。入胃脉沉细而疾，疾则大承气下之。下于本，与水俱化而为寒厥逆，或见身冷静重，脉沉细而迟，迟则四逆汤温之。疾虽可下，若疾而无力者，亦不可下，为阳将尽也。
少阴证口燥舌干而渴，身表凉，脉沉细而虚，泻心汤主之，此有形无形之药也。
伤寒外证，全在下证大热而脉反细小，不可下，泻心汤主之。少阴受病，身凉无汗，体沉或体轻，脉沉，有头痛不厥，麻黄附子泻心汤主之。
其人病身热而烦躁不宁，大小便自利，其脉浮洪而无力，按之全无者，附子泻心汤主之。
其人病上吐下泻不止，当渴而反不渴，其脉微细而弱，理中汤主之。渴而脉沉有力而疾者，五苓散主之。少阴证发热脉沉者，必当汗。若缓汗之，用麻黄附子细辛汤。若微汗之，用麻黄附子甘草汤。

　　　下利

色青者当下，色不青者当温。口中和者当温，口干燥者当下。

　　　少阴禁忌

脉细沉数，病为在里，不可发汗。脉微者，不可发汗。尺脉微弱濇者，便不可下，麻黄附子细辛汤。体沉加防己、苍朮，乃胜湿也；体轻加石膏、知母，乃胜热也。

　　　六经发热治法

表热恶热而渴者，白虎汤。皮肤如火燎，而以手重取之不甚热者，肺热也；或目白睛赤，烦躁引饮，单黄芩一物汤。两胁肌热脉浮弦者，柴胡饮子。一身热或日晡潮热，皆血热也，四顺饮子。夜则行阴，若发热者血热也，四顺饮、桃仁汤选而用之。当视其有表入里，腹痛血刺，腹痛中无转失气之类，昼则明了，夜则讝语，热入血室，无犯胃气及上中二焦，不治自愈。若甚则四顺饮子、桃仁承气汤。证相似当下者用之。寅申发热，两胁不盛，亦为柴胡证，表里内外俱热者，大柴胡汤。昼则行阳气也，柴胡；夜则行阴血也，四顺治之。
古今图书集成医部全录卷三百四十四

　伤寒门

　　丹溪心法 【 元?朱震亨】 

　　　伤寒伤风

凡证与伤寒相类者极多，皆杂证也，其详出《内经》热论。自长沙以下诸家推明，甚至千世之下，能得其粹者，东垣也。其曰，内伤极多，外伤间而有之，此发前人之所未发。后人徇俗，不能真切，雷同指为外伤，极谬。其或可者，盖亦因其不敢放肆，而多用和解及平和之药散之耳。若粗率者，则必杀人。初有感冒等轻证，不可便认作伤寒妄治。西北二方，极寒肃杀之地，故外感甚多；东南二方温和之地，外伤极少。杂病亦有六经所见之证，故世俗混而难别。
正治温散，宜桂枝汤、四逆汤辈，甚者三建汤、霹雳散。从治用热药加凉剂引之，或热药须俟冷饮最妙。经曰从而逆之，此之谓也。反攻用乌头煎之类。
伤风属肺者，多宜辛温或辛凉之剂散之。戴云：新软嗽鼻塞声重者是也。

　　溯洄集 【 元?王履】 

　　　仲景伤寒立法考

读仲景之书，当求其所以立法之意，苟得其所以立法之意，则知其书足以为万世法，而后人莫能加，莫能外矣。苟不得其所以立法之意，则疑信相杂，未免通此而碍彼也。呜呼！自仲景以来，发明其书者，不可以数计，然其所以立法之意，竟未闻有表章而示人者，岂求之而不得之欤？将相循习而不求欤？抑有之而余未之见欤？予虽不敏，僭请陈之。夫伤于寒，有即病者焉，有不即病者焉。即病者，发于所感之时；不即病者，过时而发于春夏也。即病谓之伤寒，不即病谓之温与暑。夫伤寒温暑，其类虽殊，其所受之原，则不殊也。由其原之不殊，故一以伤寒而为称；由其类之殊，故施治不得以相混。以所称而混其治，宜乎贻祸后人，以归咎于仲景之法，而委废其大半也。吁！使仲景之法，果贻祸于后人，《伤寒论》不作可也；使仲景之法，果不贻祸于后人，《伤寒论》其可一日缺乎？后人乃不归咎于己见之未至，而归咎于立法之大贤，可谓溺井怨伯益，失火怨燧人矣。夫仲景，法之祖也。后人虽移易无穷，终莫能越其矩度，由莫能越而观之，则其法其方，果可委废大半哉？虽然，立言垂训之士，犹不免失于此，彼碌碌者，固无足诮矣。夫惟立言垂训之士，有形乎著述之间，其碌碌者，当趦趄犹豫之余，得不靡然从令争先快覩，而趋简略之地乎？夫其法其方，委废大半，而不知近日之简，便是趋此民生之所以无藉，而仲景之心之所以不能别白矣。呜呼！法也，方也，仲景专为即病之伤寒设，不兼为不即病之温暑设也。后人能知仲景之书，本为即病者设，不为不即病者设，则尚恨其法散落，所存不多而莫能御。夫粗工妄治之万变，果可惮烦而或废之乎？是知委废大半，而不觉其非者，由乎不能得其所以立法之意故也。今人虽以治伤寒法治温暑，亦不过借用耳，非仲景立法之本意也。犹六书假借，虽移易无穷，终非造字之初意。夫仲景立法，天下后世之权衡也，故可借焉，以为他病用。虽然，岂特可借以治温暑而已？凡杂病之治，莫不可借也。今人因伤寒治法，可借以治温暑，遂谓其法通为伤寒温暑设。吁！此非识流而昧原者欤？苟不余信，请以证之。夫仲景之书，三阴经寒证，居热证什之七八。彼不即病之温暑，但一于热耳，何由而为寒哉？就三阴寒证而详味之，然后知余言之不妄。或者乃谓：三阴寒证，本是杂病，为王叔和增入其中；又或谓：其证之寒，盖由寒药误治而致。若此者皆非也。夫叔和之增入者，辨脉平脉与可汗可下等诸篇而已。其六经病篇，必非叔和所能赞辞也。但厥阴经中，下利呕哕诸条，却是叔和因其有厥逆而附，遂并无厥逆而同类者，亦附之耳。至若以药误治而成变证，则惟太阳为多。纵使三阴证亦或有寒药误治而变寒者，然岂应如是之众乎？夫惟后人以仲景书通为伤寒温暑设，遂致诸温剂皆疑焉而不敢用。韩祗和虽觉桂枝汤之难用，但谓今昔之世不同，然未悟仲景书本为即病之伤寒设也。且其着《微旨》一书，又纯以温暑作伤寒立论，而即病之伤寒，反不言及，此已是舍本徇末，全不能窥仲景藩篱。又以夏至前胷膈满闷，呕逆气塞，肠鸣腹痛，身体拘急，手足逆冷等证，视为温暑，谓与仲景三阴寒证脉理同而证不同，遂别立温中法以治。夫仲景所叙三阴寒证，乃是冬时即病之伤寒，故有此证。今欲以仲景所叙三阴寒证，求对于春夏温暑之病，不亦惛乎？虽然，祇和未悟仲景立法本旨，而又适当温暑病作之际，其为惑也，固宜。以余观之，其胷膈满闷呕逆气塞等证，若非内伤冷物，则不止暴寒所中，或过服寒药所变，或内外俱伤于寒之病也。且祇和但曰：寒而当温，然末尝求其所以为寒之故。能求其故，则知温暑本无寒证矣。考之仲景书虽有阴毒之名，然其所叙之证，不过面目青，身痛如被杖，咽喉痛而已，并不言阴寒极甚之证。况其所治之方，亦不过升麻、甘草、当归、鳖甲而已，并不用大温大热之药。是知仲景所谓阴毒者非阴寒之病，乃是感天地恶毒异气，入于阴经，故曰阴毒耳。后之论者，遂以为阴寒极甚之证，称为阴毒，乃引仲景所叙面目青、身病如被杖、咽喉痛数语，并而言之，却用附子散、正阳散等药以治。窃谓阴寒极甚之证，固亦可名为阴毒，然终非仲景所以立名之本意。观后人所叙阴毒，与仲景所叙阴毒，自是两般，岂可混论？后人所叙阴毒，亦只是内伤冷物，或不正暴寒所中，或过服寒药所变，或内外俱伤于寒而成耳。非天地恶毒，异气所中者也。朱奉议作《活人书》，累数万言，于仲景伤寒论多有发明，其伤寒即入阴经为寒证者，诸家不识，而奉议识之。但惜其亦不知仲景专为即病者立法，故其书中每每以伤寒温暑混杂议论，竟无所别。况又视《伤寒论》为全书，遂将次传阴经热证，与即入阴经寒证，牵合为一立说，且谓：大抵伤寒阳明证宜下，少阴证宜温，而于所识即入阴经之见，又未免自相悖矣。夫阳明证之宜下者，固为邪热入胃，其少阴证果是伤寒传经热邪，亦可温乎？况温病暑病之少阴，尤不可温也。自奉议此说行而天下后世蒙害者不少矣。迨夫成无己作《伤寒论注》，又作《明理论》，其表章名义，纤悉不遗，可谓善羽翼仲景者。然即入阴经之寒证，又不及朱奉议之识，况即病立法之本旨乎？宜其莫能知也。惟其莫知，故于三阴诸寒证，止随文解义而已，未尝明其何由不为热而为寒也。至于刘守真出，亦以温暑作伤寒立论，而遗即病之伤寒，其所处辛凉解散之剂，固为昧者有中风伤寒错治之失而立，盖亦不无桂枝、麻黄难用之惑也。既惑于此，则无由悟。夫仲景立桂枝、麻黄汤之有所主，用桂枝、麻黄汤之有其时矣。故其《原病式》有曰：夏热用麻黄、桂枝之类热药发表，须加寒药，不然，则热甚发黄或斑出矣。殊不知仲景立麻黄汤、桂枝汤，本不欲用于夏热之时也。苟悟夫桂枝、麻黄汤，本非治温暑之剂，则羣疑冰释矣。何也？夫寒之初客于表也，闭腠理，郁阳气而为热，故非辛温之药不能开腠理，以泄其热，此麻黄汤之所由立也。至于风邪伤表，虽反疏腠理而不能闭，然邪既客表，则表之正气，受伤而不能流通，故亦发热也，必以辛甘温之药发其邪，则邪去而腠理自密矣。此桂枝汤之所由立也。其所以不加寒药者，盖由风寒在表，又当天令寒冷之时，而无所避故也。后人不知仲景立法之意，故有惑于麻黄、桂枝之热，有犯于春夏之司气而不敢用，于是有须加寒药之论。夫欲加寒药于麻黄、桂枝汤之中，此乃不悟其所以然，故如此耳。若仲景为温暑立方，必不如此，必别有法，但惜其遗佚不传，致使后人有多岐之患。若知仲景《伤寒论》专为即病伤寒作，则知麻黄、桂枝所以宜用之故，除传经热证之外，其直伤阴经，与太阳不郁热即传阴经诸寒证，皆有所归着，而不复疑为寒药误下而生矣。若乃春夏有恶风恶寒纯类伤寒之证，盖春夏暴中风寒之新病，非冬时受伤过时而发者。不然，则或是温暑将发而复感于风寒，或因感风寒而动乎久郁之热，遂发为温暑也。仲景曰：太阳病，发热而渴，不恶寒者，为温病。观此则知温病不当恶寒而当渴，其恶寒而不渴者，非温病矣。仲景虽不言暑病，然暑病与温病同，但复过一时而加重于温病耳。其不恶寒而渴，则无异也。春夏虽有恶风恶寒表证，其桂枝、麻黄二汤，终难轻用，勿泥于发表不远热之语也。于是用辛凉解散，庶为得宜。苟不慎而轻用之，诚不能免夫狂躁斑黄衄血之变，而亦无功也。虽或者行桂枝、麻黄于春夏而效，乃是因其辛甘发散之力，偶中于万一，断不可视为常道而守之。今人以败毒散、参苏饮、通解散、百解散之类，不问四时中风伤寒一例施之，虽非至正之道，较之不慎而轻用麻黄、桂枝于春夏以致变者，则反庶几。然败毒散等苦用于春夏，亦止可治暴中风之证而已。其冬时受伤过时而发之温病暑病，则不宜用也。用则非徒无益，亦反害之矣。纵或有效，亦是偶然。彼冬时伤寒，用辛凉发表而或效者，亦偶然也。凡用药治病，其既效之后，须要明其当然与偶然，能明其当然与偶然，则精微之地，安有不至者乎？惟其视偶然为当然，所以循非踵弊，莫之能悟，而病者不幸矣。若夫仲景于三阴经每用温药，正由病之所必须，与用之有其时耳。余有别论，兹不再具。若概以三阴寒证视为杂病而外之，得无负于仲景济人利物之至仁而误后世乎？自近代先觉不示伤寒温暑异病之端绪，但一以寒凉为主，而诸温热之剂，悉在所略，致使后之学者，视仲景书欲仗焉而不敢以终决，欲弃焉则犹以为立法之祖而莫能外，甚则待为具文，又甚则束之高阁，而谓其法宜于昔而不宜于今。由治乱动静之殊，治静属水，乱动属火，故其温热之药，不可用于今属火之时也。噫！斯言也，其果然耶否耶？但能明乎仲景本为即病者设法，则桂枝、麻黄自有所用，诸温热之剂皆不可略矣。若谓仲景法不独为即病者设，则凡时行及寒疫、温疟、风温等病，亦通以伤寒六经病诸方治之乎？《伤寒例》曰：冬温之毒，与伤寒大异，为治不同。又曰：寒疫与温及暑病相似，但治有殊耳。是则温暑及时行寒疫、温疟、风温等，仲景必别有治法，今不见者，亡之也。观其所谓为治不同，所谓温疟、风温、温毒、温疫脉之变证方治如说，岂非亡其法乎？决不可以伤寒六经病诸方通治也。夫《素问》谓人伤于寒则为病热者，言常而不言变也。仲景谓或热或寒而不一者，备常与变而无遗也。仲景盖言古人之所未言，大有功于古人者，虽欲偏废可乎？叔和搜采仲景旧论之散落者以成书，功莫大矣。但惜其既以自己之说，混于仲景所言之中，又以杂脉杂病，纷纭并载于卷首，故使玉石不分，主客相乱。若先备仲景之言，而次附己说，明书其名，则不致惑于后人，而累仲景矣。昔汉儒收拾残编断简于秦火之余，加以传注，后之议者，谓其功过相等，叔和其亦未免于后人之议欤？余尝欲编类其书，以《伤寒例》居前，而六经病次之，相类病又次之，瘥后病又次之，诊察治法、治禁治误、病解未解等又次之。其杂脉杂病与伤寒有所关者采以附焉，其与伤寒无相关者皆删去，如此庶几法度纯一，而玉石有分，主客不乱矣。然有志未暇，姑叙此以俟他日。

　　　伤寒温病热病说

有病因，有病名，有病形。辨其因，正其名，察其形，三者俱当，始可以言治矣。一或未明，而曰不误于人，吾未之信也。且如伤寒，此以病因而为病名者也；温病热病，此以天时与病形而为病名者也。由三者皆起于感寒，或者通以伤寒称之。夫通称伤寒者，原其因之同耳。至于用药，则不可一例而施也。何也？夫伤寒，盖感于霜降后春分前，然不即发，郁热而发于春夏者也。伤寒即发于天令寒冷之时，而寒邪在表，闭其腠理，故非辛甘温之剂，不足以散之，此仲景桂枝、麻黄等汤之所以必用也。温病热病后发于天令暄热之时，怫热自内而达于外，郁其腠理，无寒在表，故非辛凉或苦寒或酸苦之剂不足以解之。此仲景桂枝、麻黄等汤独治外者之所以不可用，而后人所处双解散、大黄汤、千金汤、防风通圣散之类，兼治内外者之所以可用也。夫即病之伤寒，有恶风恶寒之证者，风寒在表，而表气受伤故也。后发之温病热病，有恶风恶寒之证者，重有风寒新中，而表气亦受伤故也。若无新中之风寒则无恶风恶寒之证。故仲景曰：太阳病，发热而渴，不恶寒者，为温病。温病如此，则知热病亦如此。是则不渴而恶寒者，非温热病矣。然或有不因新中风寒，亦见恶风恶寒之证者，盖病人表气本虚，热达于表，又重伤表气，故不禁风寒，非伤风恶风伤寒恶寒也，但卫虚则恶风，荣虚则恶寒耳。且温病热病，亦有先见表证而后传里者，盖怫热自内达外，热郁腠理，不得外泄，遂复还里而成可攻之证，非如伤寒从表而始也。或者不悟此理，乃于春夏温病热病而求浮紧之脉，不亦疏乎？殊不知紧为寒脉，有寒邪则见之，无寒邪则不见也。其温病热病，或见脉紧者，乃重感不正之暴寒，与内伤过度之冷食也，岂其本然哉？又或者不识脉形，但见弦便呼为紧，断为寒而妄治。盖脉之盛而有力者，每每兼弦，岂可错认为紧而断为寒？夫温病热病之脉，多在肌肉之分而不甚浮，且右手反盛于左手者，诚由怫热在内故也。其或左手盛或浮者，必有重感之风寒，否则非温病热病，自是暴感风寒之病耳。凡温病热病，若无重感，表证虽间见而里病为多，故少有不渴者。斯时也，法当治里热为主而解表兼之，亦有治里而表自解者。余每见世人治温热病，虽误攻其里，亦无大害，误发其表，变不可言，此足以明其热之自内达外矣。其间有误攻里而致大害者，乃春夏暴寒所中之疫证，邪纯在表，未入于里故也，不可与温病热病同论。夫惟世以温病热病混称伤寒，故每执寒字以求浮紧之脉，以用温热之药，若此者因名乱实，而戕人之生，名其可不正乎？又方书多言四时伤寒，故以春夏之温病热病，与秋冬之伤寒一类视之而无所别。夫秋冬之伤寒，真伤寒也；春夏之伤寒，寒疫也。与温病热病自是两涂，岂可同治？吁！此弊之来，非一日矣。历考方书，并无救弊之论，每每雷同，良可痛哉！虽然伤寒与温病热病，其攻里之法，若果是以寒除热，固不必求异；其发表之法，断不可不异也。况伤寒之直伤阴经，与太阳虽伤不及郁热，即传阴经为寒证而当温者，又与温病热病大不同，其可妄治乎？或者知一不知二，故谓仲景发表药今不可用，而攻里之药乃可用。呜呼！其可用不可用之理，果何在哉？若能辨其因，正其名，察其形，治法其有不当者乎？彼时行不正之气所作，及重感异气而变者，则又当观其何时何气，参酌伤寒温热病之法，损益而治之，尤不可例以仲景即病伤寒药通治也。

　　　三阴病或寒或热辨

尝读张仲景《伤寒论》，于太阴有曰：自利不渴者属太阴，以其脏有寒故也，当温之，宜服四逆辈。于少阴有曰：少阴病得之一二日，口中和，其背恶寒者，当灸之，附子汤主之；少阴病身体痛，手足寒，骨节痛，脉沉者，附子汤主之；少阴病下利，白通汤主之；少阴病下利脉微者，与白通汤利不止，厥逆无脉干呕烦者，白通加猪胆汁汤主之；少阴下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之；少阴病脉沉者，急温之，宜四逆汤。于厥阴有曰，手足厥寒，脉细欲绝者，当归四逆汤主之；大汗若大下利而厥冷者，四逆汤主之。观仲景此论，则伤寒三阴必有寒证，而宜用温热之剂也。及读刘守真之书，有曰，伤寒邪热在表，腑病为阳，邪热在里，脏病为阴，俗妄谓有寒热阴阳异证，误人久矣。寒病有矣，非汗病之谓也。寒病止为杂病，终莫能为汗病。且造化汗液之气者，乃阳热之气，非阴寒之所能也。虽仲景有四逆汤证，是治表热里和，误以寒药下之太早，表热入里，下利不止，及或表热里寒自利，急以四逆温里，利止里和，急解其表也。故仲景四逆汤证，复有承气汤下之者，由是伤寒汗病，经直言热病而不言寒也。经言三阴证者，邪热在脏在里，以脏与里为阴，当下热者也。《素问》论伤寒热病有二篇，名曰热竟无寒理，兼《素问》并《灵枢》诸篇运气造化之理推之，则为热病，诚非寒也。观守真此论，则伤寒无问在表在里与夫三阳三阴，皆一于为热而决无或寒者矣。两说不同，其是非之判，必有一居此者。由是彼此反复究诘其义，而久不能得，虽至神疲气耗不舍置者，自谓此是伤寒大纲领，此义不明，则千言万语，皆未足以为后学式。况戕贼民生，何有穷极也哉？意谓成无己之注必有所发明者，遂因而求之。然亦止是随文而略释之，竟不明言何由为热何由为寒之故。此非其不欲言也。盖止知伤寒皆是传经，故疑于六经所传，俱为热证，而热无变寒之理，遂不敢别白耳。以寒为本脏之寒欤？安得当热邪传里入深之时，反独见寒而不见热者？且所用温热药，能不助传经之热邪乎？以寒为外邪之寒欤？则在三阳已成热矣，岂有传至三阴而反为寒哉？成氏能潜心乎此，则必悟其所以然矣。自仲景作《伤寒论》以来，靡或遗之而弗宗。至于异同之论兴，而渔者走渊，木者走山矣，宜乎后人不能决于似是而非之际。故或谓今世并无真伤寒病，又或以为今人所得之病俱是内伤，又昧者至谓伤寒论中诸温药，悉为传经热邪而用者，以三阴经属阴故也。又其大谬者则曰：论中凡有寒字皆当作热字看。呜呼！末流之弊，一至此乎？于是澄心静虑以涵泳之，一旦豁然若有所悟者。然亦未敢必其当否也。姑陈之以从有道之正。夫三阳之病，其寒邪之在太阳也，寒郁其阳，阳不畅而成热。阳虽人身之正气，既郁则为邪矣。用麻黄发表以逐其寒，则腠理通而郁热泄，故汗而愈。苟或不汗不解，其热不得外泄，则必里入，故传阳明传少阳而或入腑也。若夫三阴之病，则或寒或热者，何哉？盖寒邪之伤人也，或有在太阳经郁热，然后以次而传至阴经者；或有太阳不传阳明少阳，而便传三阴经者；或有寒邪不从阳经而始，直伤阴经者；或有虽从太阳而始，不及郁热，即入少阴而独见少阴证者；或有始自太阳即入少阴，而太阳不能以无伤者；或有直伤即入，而寒便变热，及始寒而终热者。其郁热传阴与变热，则为热证。其直伤阴经及从太阳即入少阴，则为寒证。其太阳不能无伤，则少阴脉证，而兼见太阳标病。其始为寒而终变热，则先见寒证而后见热证。此三阴之病，所以或寒或热也。苟即三阴经篇诸条展转玩绎以求之，理斯出矣。夫其或传经，或直伤，或即入，或先寒后热者，何也？邪气暴卒本无定情，而传变不常故耳。故经曰：邪之中人也无有常，或中于阳，或中于阴。夫守真者，绝类离伦之士也，岂好为异说以骇人哉？盖由其以温暑为伤寒，而仲景之方，每不与温暑对，故略乎温热之剂，而例用寒凉。由其以伤寒一断为热而无寒，故谓仲景四逆汤为寒药误下表热里和之证，及为表热里寒自利之证而立，又谓温里止利急解其表，又谓寒病止为杂病。嗟乎！仲景《伤寒论》专为中而即病之伤寒作，不兼为不即病之温暑作，故每有三阴之寒证，而温热之剂之所以用也。以病则寒，以时则寒，其用之也固宜。后人不知此意，是以愈求愈远，愈说愈凿。若知此意，则犹庖丁解牛，动中肯綮矣。且如寒药误下而成里寒者，固不为无矣；不因寒药误下而自为里寒者，其可谓之必无乎？殊不知阴经之每见寒证者，本由寒邪不由阳经，直伤于此，与夫虽由太阳而始，不及郁热，即入于此而致也。虽或有因寒药误下而致者，盖亦甚少。仲景所用诸温热之剂，何尝每为寒药误下而立？况表热里寒之证，亦何尝每有急解其表之文乎？夫里寒外热之证，乃是寒邪入客于内，迫阳于外，或是虚阳之气，自作外热之状耳，非真热邪所为也。观仲景于里寒外热之证，但以温药治里寒而不治外热，则知其所以为治之意矣。若果当急解其表，岂不于里和之后明言之乎？且三阴寒病既是杂病，何故亦载于《伤寒论》以惑后人乎？其厥阴病篇诸条之上，又何故每以伤寒二字冠之乎？夫《内经》所叙三阴病一于为热者，言其常也；仲景所叙三阴病兼乎寒热者，言其变也，并行而不相悖耳。后人谓伤寒本无寒证，得非知常而不知变欤？然世之恪守《局方》，好用温热剂者，乃反能每全于寒证，无他，其守彼虽偏，治此则是。学者能知三阴固有寒邪所为之证，则仲景创法之本意，可以了然于心目之间，而不为他说所夺矣。或曰：伤寒之病，必从阳经郁热而传三阴，今子谓直伤阴经，即入阴经而为寒证，其何据乎？余曰：据夫仲景耳。仲景曰：病发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。夫谓之无热恶寒，则知其非阳经之郁热矣；谓之发于阴，则知其不从阳经传至此矣。谓之六日愈，则知其不始太阳，而止自阴经发病之日为始数之矣。仲景又曰：伤寒一二日至四五日而厥者，必发热。伤寒病厥五日，热亦五日，设六日当复厥，不厥者自愈。伤寒厥四日，热反三日，复厥五日，其病为进。夫得伤寒末为热即为厥者，岂亦由传经入深之热邪而致此乎？今世人多有始得病时，便见诸寒证，而并无或热者，此则直伤阴经，即入阴经者也。苟不能究夫仲景之心，但执凡伤于寒则为病热之语以为治，其不夭人天年者几希矣。

　　　阳虚阴盛阳盛阴虚论

《难经》曰：伤寒，阳虚阴盛，汗出而愈，下之即死；阳盛阴虚，汗出而死，下之而愈。嗟乎！其伤寒汗下之枢机乎？夫邪之伤于人也，有浅深焉。浅则居表，深则入里。居表则闭腠理，发怫热，见恶寒恶风头痛等证，于斯时也，惟辛温解散而可愈；入里则为燥屎，作潮热形狂言讝语大渴等证，于斯时也，惟咸寒攻下而可平。夫寒邪外客，非阴盛而阳虚乎？热邪内炽，非阳盛而阴虚乎？汗下一差，生死反掌。吁！是言也，谓之伤寒汗下枢机，其不然欤？惜乎释者旁求，厥义滋隐。《外台秘要》曰：此阴阳指身之表里言。病者为虚，不病者为盛。表病里和，是阳虚阴盛也；表和里病，是阳盛阴虚也。窃意：阴阳之在人，均则宁，偏则病。无过不及之谓均，过与不及之谓偏。盛则过矣，虚则不及矣，其可以盛为和乎？故《内经》云：邪气盛则实，精气夺则虚。且谓阳虚当汗，阴虚当下。乃遗邪气而反指正气为言，得无晦乎？《伤寒微旨》曰：此阴阳指脉之尺寸言。尺脉实大，寸脉短小，名阴盛阳虚，可汗；寸脉实大，尺脉短小，名阳盛阴虚，可下。苟汗证已具而脉未应，必待尺脉力过于寸而后行；下证已具而脉未应，必待寸脉力过于尺而后用。窃意越人设难，以病不以脉。其所答也，何反以脉不以病乎？且脉固以候病也，倘汗下之证已急，不可稍缓，待脉应而未应，欲不待则惑于心，欲待之则虑其变，二者之间，将从病欤？将从脉欤？吾不得无疑于此也。或诘余曰：仲景《伤寒论》引此，而继以桂枝下咽阳盛则毙，承气入胃阴盛以亡之语。夫桂枝表药，承气里药，反则为害，是固然矣。然麻黄汤亦表药也，其不言之何欤？且子以阴盛为寒邪，寒邪固宜用麻黄也，今反举桂枝又何欤？余曰：何不味仲景之言乎？其曰：凡伤寒之病，多从风寒得之。又曰：脉浮而紧，浮则为风，紧则为寒。又桂枝汤条而曰：啬啬恶寒，淅淅恶风。麻黄汤条而曰：恶风。夫风寒分言，则风阳而寒阴，风苟行于天地严凝凛冽之时，岂得谓之阳乎？是则风寒常相因耳。故桂枝、麻黄皆温剂也。以温剂为治，足以见风寒之俱为阴邪矣。但伤卫则桂枝，伤荣则麻黄，荣卫虽殊，其为表则一耳。仲景此言，但以戒汗下之误为主，不为荣卫设也。举桂枝则麻黄在其中矣。所谓阳盛即毙者，是言表证已罢，而里证既全，可攻而不可汗；所谓阴盛以亡者，是言里证未形，而表证独具，可汗而不可攻。由是观之，则越人、仲景之本旨，庶乎畅然于其中矣。

　　　三百九十七法辨

余自童时习闻此言，以为伤寒治法如是之详且备也。及考之成无己注本，则所谓三百九十七法者，茫然不知所在。于是询诸医流，亦不过熟诵此句而已。欲其条分缕析以实其数，则未遇其人。遂乃反复而推寻之。以有论有方诸条数之，则不及其数；以有论有方、有论无方诸条通数之，则过其数。除辨脉法平脉法，并《伤寒例》及可汗不可汗、可吐不可吐、可下不可下诸篇外，止以六经病篇中有论有方有论无方诸条数之，则亦不及其数。以六经病篇及痓湿暍、霍乱、阴阳易差后劳复病篇中，有论有方、有论无方诸条数之，则亦过其数。至以六经病、痓湿暍、霍乱、阴阳易差后劳复篇，有论有方诸条数之，则又太少矣。竟不能决。欲以此句视为后人无据之言而不从，则疑其或有所据，而或出仲景、叔和而勿敢废；欲尊信而必从之，则又多方求合而莫之遂。宋?林亿等校正《伤寒论》，其序曰：今校定张仲景《伤寒论》十卷总二十篇，证外合三百九十七法。余于是就其十卷二十二篇而求之，其六经篇、霍乱篇、阴阳易瘥后劳复篇中，有方治诸条，以数为计，又重载于各篇之前；又谓疾病至急，仓卒难寻，复重集诸可与不可方治，分为八篇，亦以数为计，继于阴阳易瘥后劳复篇之后。其太阳上篇注曰一十六法，太阳中篇注曰六十六法，太阳下篇注曰三十九法，阳明篇注曰四十四法，少阳篇不言法，太阴篇注曰三法，少阴篇注曰二十三法，厥阴篇注曰六法，不可发汗篇注曰一法，可发汗篇注曰四十一法，发汗后篇注曰二十五法，可吐篇注曰二法，不可下篇注曰四法，可下篇注曰四十四法，汗吐下后篇注曰四十八法。以其所注之数通计之，得三百八十七法。然少阳篇有小柴胡汤一法，其不言者恐脱之也。又可吐篇却有五法，其止言二法者，恐误也。并此脱误四法，于三百九十七法之中，亦仅得三百九十一法耳。较之序文之说，犹欠六法。乃参之《脉经》，其可汗可吐等篇外，比《伤寒论》又多可温、可灸、可刺、可水、可火、不可刺、不可灸、不可水、不可火诸篇，欲以此补其所欠，则又甚多而不可用。元?泰定间程德斋又作《伤寒钤法》，其自序曰：若能精究是编，则知六经传变三百九十七法，在于指掌矣。又曰：六经二百一十一法，霍乱六法，阴阳易差后劳复六法，痓湿暍九法，不可汗二十六法，宜汗四十一法，不可吐五法，不可下五法，可汗五法，可吐五法。余亦以其说通计之，却止得三百一十八法。于三百九十七法中，尚欠七十八法。观其序文乃如彼，考其所计乃如此，则知其犹未能灼然以得其实数而无疑也。故下文细数中，止重叙六经、霍乱、痓湿暍、阴阳易差后劳复诸法而已。彼可汗不可汗等诸法，再不重叙也。近批点《伤寒论》者，何不考其非，乃一宗其所钤字号，而不敢少易乎？余由是屏去其说，但即论之本文，寝食与俱，以细绎之。一旦豁然，始悟其所计之数，于理不通，而非仲景、叔和之说矣。夫《伤寒论》，仲景之所作也，至叔和时已多散落。虽叔和搜采成书，终不能复其旧，然则今之所传者，非全书也明矣。后之昧者乃不察此，必欲以全书视之，为钤为括，断之曰：某经几证，某经几证，以谓伤寒治法略无余蕴矣。殊不知其间有论无方者甚多。至若前篇引《内经》所叙六经病证，除太阳少阴证为后篇所有外，其阳明篇无目疼，少阳篇言胷胁满而不言痛，太阴篇无嗌干，厥阴篇无囊缩。若此者，非皆本无也，必有之而脱之耳。虽然，为钤括者，胶柱调瑟，但知叔和之重载，而莫知其所以重载之意也。夫叔和既撰次于搜采之余，复重载各篇方法，并诸可与不可方治者，非他，不过虑人惑于纷乱，故示之以简便而已。林亿乃不解其意，遂不问重与不重，一概通数之以立总目。何不观重载八篇之中，其方治者止有一十五条，为六经篇之所无，其余一百五十三条，皆六经篇已数过者，安有一法而当两数之理乎？虽程德斋去取与林亿顿异，然亦五十步笑百步耳。其不重数发汗后并吐汗下后诸法，固为是矣。至于宜汗四十一法，却又俱是一法当两数者，与林亿所计，何以异哉？推原其意，似亦不见林亿所计细数，止闻三百九十七法之目，遂自就论中寻而数之，欲以实其总数。然而卒不能实，故为此含糊之说以欺后人，反又不逮林亿所言也。窃尝思之，纵使三百九十七法之言，不出于林亿等，而出于亿之前，亦不足用。此言既出，则后之闻者，必当核其是非以归于正，而乃遵守听从，以为千载不易之定论。悲夫！余今于三百九十七法内，除去重复者，与无方治者，止以有方治而不重复者计之，得二百三十八条，并以治字易法字，而曰二百三十八治，如此则庶或可通也。若以法言，则仲景一书，无非法也，岂独有方者然后为法哉？且如论证论脉，与夫谆谆教戒，而使人按之以为望闻问切之准则者，其可谓之法乎？其不可谓之法乎？虽然，六经之外诸条，其二家去取不同，固不必辨。然其于六经之中，尤每有悖理而不通者，姑陈一。如太阳病三日，已发汗，若吐若下若温针仍不解者，此为坏病，桂枝不中与也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。当须识此，勿令误也。若酒客病，不可与桂枝汤，得汤则呕，以酒客不喜甘故也。喘家作桂枝汤，加厚朴、杏子佳。凡服桂枝汤吐者，其后必吐脓血也。林亿所校本则自太阳病，止勿令误也，为一法；自若酒客病，止杏子佳，为一法。自凡服桂枝汤，止吐脓血也，则为证不为法。程德斋《钤法》，则自太阳病，止随证治之，为一法；自桂枝本为解肌，止必吐脓血也，为一法。又林亿本于病胁下素有痞，连在脐旁，痛引少腹入阴筋者，此名脏结死一条，则数为一法；于其余死不治者，则皆不数。程德斋《钤法》，于阳明病下血讝语者，此为热入血室，但头汗出者，刺期门，随其实而泻之，濈然汗出愈，一条则不数；而太阳刺肝俞、肺俞、期门诸条，却又数之而勿遗。余如两条同类，一云当汗而无方，一云当汗而有方，则取其有方者而略其无方者。又如当取而不取，不当取而取者，盖亦甚多，不可悉举。若此者悖理不通，二家皆所不免。所谓楚固失矣，齐亦未为得也。苟熟玩论之本文，以较其言，则罅漏出矣。

　　　四逆厥辨

成无己注《伤寒论》有云：四逆者，四肢不温也；厥者，下足冷也。伤寒邪在三阳，则手足必热；传到太阴，手足自温；至少阴，则邪热渐深，故四肢逆而不温。及至厥阴则手足厥冷，是又甚于逆。经曰：少阴病四逆，其人或欬或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草，四者皆寒冷之物，而专主四逆之疾，是知四逆非虚寒之证也。四逆与厥相近而非。经曰：诸四逆厥者不可下。是四逆与厥有异也。吁！斯言也，所谓弥近理而大乱真者欤？窃尝考之，仲景言四逆与厥者非一，或曰四逆，或曰厥，或曰厥逆，或曰厥冷，或曰厥寒，或曰手足逆冷，或曰手足厥逆，或曰手足厥冷，或曰手足厥逆冷。细详其义，俱是言寒冷耳。故厥逆二字，每每互言，未尝分逆为不温、厥为冷也。然四肢与手足却有所分。其以四字加于逆字之上者，是通指手足臂胫以上言也；其以手足二字加于厥逆厥冷等之上，及无手足二字者，是独指手足言也。既曰不温，即为冷矣，尚何异乎？仲景所谓诸四逆厥者不可下，盖以四逆为四肢通冷，厥为手足独冷而臂与胫以上不冷耳，不谓逆厥有不温与冷之别也。故又曰：厥者手足逆冷是也。以逆冷二字释厥字，足见逆即厥，厥即逆也。故字书曰：厥者逆也。虽然，逆厥虽俱为寒冷，而却有阴阳之殊焉。热极而成逆厥者，阳极似阴也；寒极而成逆厥者，独阴无阳也。阳极似阴，固用寒药；独阴无阳，固用热药。仲景以四逆散寒药治四逆一条，此阳极似阴之四逆也；其无四逆汤热药治四逆之条者，安知其非本有而失之乎？且四逆汤之名，由四肢之冷而立也。今以四逆汤治手足厥冷，岂非逆厥之不异乎？既以四逆为四肢不温，厥为手足独冷，何故不名治厥之药为四厥汤乎？成氏于四逆散治四逆条下，谓四逆为热邪所为，及于《明理论》谓四逆非虚寒之证矣。至于少阴病死证二条下，却谓四逆为寒甚。若此者得不自悖其说乎？是知四逆亦犹厥之有寒有热，固不可谓四逆专为热邪所作也。但四肢通冷，比之手足独冷，则有间耳。故仲景曰：少阴病，吐利躁烦，四逆者死。又曰：少阴病，四逆恶寒而身蜷，脉不至，不烦而躁者死。又曰：少阴病，吐利手足厥冷烦躁欲死者，吴茱萸汤主之。此三条者，二为死，一为可治。虽通由诸证兼见而然，然死者以四逆言，可治者以厥冷言，则亦可见四逆与手足厥冷之有轻重浅深矣。夫四肢通冷其病为重，手足独冷其病为轻，虽妇人小子亦能知之，成氏乃谓厥甚于逆何邪？若能知四逆厥之所以异者，在于独指手足言，与兼指臂胫以上言，则不劳创为不温与冷之曲说，而自然贯通矣。

古今图书集成医部全录卷三百四十五

　伤寒门

　　全生集 【 明?陶华】 

　　　提纲

伤寒一证，原有《活人书》、《明理论》、《指掌图》、《伤寒论》其中有论阙方者，有方阙论者，有脉无证者，有证无法者。盖仲景之书，历年既久，遗失颇多。王叔和以断简残编而补方造论，成无己乃顺文注释，而苴集成书，所以遗祸至今而未止也。今之治伤寒者一二日，不问属虚属实，便用麻黄、桂枝之类汗之；三四日，不问在经在腑，便用柴胡、葛根之类和之；五六日，不问在表在里，便用承气之类下之。以致内外俱虚，变证蜂起。殊不知人之表里虚实不同，邪之传变有异，岂可以日数为准耶？盖风寒乃天之客邪，其中于人也，或入于阴，或入于阳，原无定体，非但始太阳而终厥阴也。或有自太阳始，日传一经，六日传至厥阴，邪气自衰，不传而愈者；或有不罢再传者，或有即传者；或有间经而传者，或有传至二三经而止者，或有始终只在一经者，或有越经而传者；或有初入太阳不作郁热，便入少阴而成寒证者；或有直中阴经而成真寒证者；或有足经客热而传入手经者；或有证变者，或有脉变者；或有取证不取脉者，或有取脉不取证者。皆缘经无明文，后人妄治，使蒙害者多矣。夫麻黄、桂枝二汤，仲景原为冬月正伤寒立也。今人乃以之通治非时暴寒温暑，又将传经阴证与直中阴经之阴证，混同立论，岂不误乎？盖暴寒温暑原别有方，直中阴经必有别法，今皆亡失而无征也。古人引领后进，书不尽言，言不尽意，要在学者心领神会，活泼泼地如珠走盘。如见太阳证者宜直攻太阳，如见少阴证者宜直攻少阴，此活法也。仲景云：日数虽多，但见表证而脉浮者，犹宜汗之；日数虽少，但有里，证而脉沉者，亦宜下之。况其取方立论甚严，曰可温，曰可下，曰少与，曰急下，与夫先温其里乃攻其表，先解其表乃攻其里，此确论也。切不可执定一二日发表，三四日和解，五六日方下，必须审脉验证，辨名定经，一一亲切无疑，方可下手。真知其表邪而汗之，真知其里邪而下之，真知其为直中阴经而温之。如此而汗，如此而下，又如此而温，则桂枝、承气投之不差，姜附、理中发而必当。若投剂少差，死证立见矣，可不深思而熟虑哉？嗟夫！常病用常法，不见为难。设有感冒非时而认作正伤寒者，有直中阴经真寒证而认作传经之热证者，有夹阴伤寒夹阴中寒而作正伤寒者，有内伤寒而作外伤寒者，有类伤寒之杂证而作真伤寒者，有寒疫而作时疫者，有湿温而作风温者，有中湿而作风湿者，有暑证而作伤寒者，有如狂而作发狂者，有血证发黄而作湿热发黄者，有蚊迹而作发斑者，有动少阴血而作鼻衄者，有谵语而作狂言者，有独语而作郑声者，有女劳复而作阴阳易者，有短气而认作发喘者，有痞满而认作结胷者，有伤寒下利纯清水而俗呼为漏底者，有哕而认作干呕者，有并病而作合病者，有正阳明腑病而作阳明经病者，有太阳无脉而便认作死证者，有里恶寒而认作表恶寒者，有表发热而认作里发热者，有阴躁而认作阳狂者，有少阴发热而认作太阳证者，有标本全不晓者。呜呼！胷中若不以证脉讲明论方得法，但执成方以治人，一匕妄施，祸如反掌，此杀人不用刀耳。

　　　统论

夫伤寒三百九十七法，无出于表里虚实阴阳冷热八者而已。若能明此八者，则三百九十七法，可得一定于胷中也。何以言之？有表实表虚，有里实里虚，有表里俱实，有表里俱虚，有表寒里热，有表热里寒，有表里俱寒，有表里俱热，有阴证，有阳证，其所治各不同，要当明辨而治之也。其表实者，脉浮紧，头疼发热，恶寒体痛而无汗也，治宜发表汗之。表虚者，脉浮缓，头疼发热，恶风体痛而有汗也，治宜实表散邪。其里实者，腹中硬满或痛，大便不通，潮热谵语，妄言发渴，脉实有力，治宜下之。里虚者，腹鸣自利，呕吐，有寒有热，详见自利呕吐条下。如表里俱实者，内外皆热，脉数有力而无汗，轻用通解散，重用三黄石膏汤，通解表里也。若夫燥热饮水而脉洪数者，用人参白虎汤；大便不通者下之。半表半里之证，宜和解之。如表里俱虚者，自汗自利而或吐，内外皆虚，脉必浮细无力，宜温补之。如表寒里热者，身寒厥冷，脉滑数，口燥渴，轻则四逆散、人参白虎汤；重则承气汤下之。如里寒表热者，发热下利，身痛面赤，烦躁脉沉足冷，治宜温补。如阳证发热，则脉洪数而有力；阴证发热，则脉沉细而无力。或阴证发热，亦有脉来大者，按之必无力而散，乃虚阳伏阴也，当明辨之。

　　　标本

夫伤寒标本不明，如瞽者夜行，无路可见也。然标者病之梢末，本者病之根源。先受病谓之本，次受病谓之标。标本相传，先以治其急者，此良法也。假如先起头痛恶寒就为本，已后发热乃为标，此受病之标本也。浮沉为本，虚实为标，此脉之标本也。

　　　传足不传手论

传足不传手者，此庸俗之谬论，岂有是哉？人之充满一身，无非血气所养，昼夜循环，运行不息焉，有止行于足不行于手之理乎？况风寒中人，先入荣卫。其伤寒者，乃冬时感寒即病之名。冬乃坎水用事，其气严凝，水冰地冻，在时则足太阳少阴正司其令，触冒之者则二经受病。其次则足少阳厥阴，继冬而司春令亦受伤，何也？盖风木之令起于大寒节，正当十二月，至春分后方行温令，故风寒亦能伤之。足阳明太阴，中土也，与冬时无预，而亦受伤寒者，缘土无定位，无成名，无专气，寄王于四时，能始终万物，故四时寒热温凉之气，皆能伤之也。况表邪伤寒，必归于脾胃而为燥屎，宜承气下之，则胃气和矣。手之六经，主于夏秋，故不伤也；足之六经，盖受伤之方，分境界也。若言伤足不伤手则可，以为传足不传手则不可也。设或不传，气逆作喘，何经而来？仲景设有麻黄、桂枝，乃肺经药也，请试思之！又伤寒至五六日间，渐变神昏不语，或睡中独语，一二旬，目赤唇焦，口干不饮水稀粥，与之则咽，终日不与则不思，六脉沉数而不洪，心下不痞，腹中不满，大小便如常，或至十日以来，形如醉人，医见神昏不语，多用承气下之则误矣。盖不知此热传少阴心也。然未知是何经而来？答曰：太阳伤风，风为阳邪。阳邪传卫，阴血自燥。热入膀胱，壬病逆传于丙，丙丁兄妹，由是传心，心火上而逼肺金，所以神昏也。谓肺为清虚之脏，内有火邪，宜栀子黄芩黄连汤。若热在丙，宜导赤散；热在丁，宜泻心汤。若误用凉膈散，乃气用血药也。如左手寸脉沉滑有力者则可下之，或用犀角地黄汤，近于是也。若无犀角以升麻代之。且阳明经药也，此解阳明经血中热也。若浮沉俱有力者，是丙丁中俱有热也，可用导赤泻心各半服之宜矣。此证膀胱传丙，足传手经也。又谓腑传脏也，又下传上也。丙传丁者表传里也，壬传丁者坎传离也，名曰经传。《活人书》云：伤寒只传足经不传手经者，此言不尽之意。又从足经而传手经者，何以知之？经曰：伤寒止传一经，或间一二经，不可一途取之，但凭外证与脉参之，此活法也。与食则咽者，知邪不在胃也。不与则不思者，以其神昏故也。热邪既不在胃，误与承气下之，其死必矣，岂虚语哉！

　　　三阴无传经

凡伤寒自三阳传进三阴，入里为尽，无所复传，故言无传经。若言再传者，足传手经也。其三阴直中真寒证，一身受邪，无分经络，亦不再传也。

　　　辨正伤寒温病热证

夫伤寒者，自霜降后至春分前，天令严寒，水冰地冻而成杀厉之气，人触犯之，实时病者，为正伤寒。若虽冬月而天令温暖，感之则为冬温。如至春分节后，天令温暖，人感壮热而病者为温病。若虽至春分而天令尚寒，冰雪未解而感寒者，亦伤寒也。若三四五六七八月之间，天道忽有暴寒，感之而为病者，此时行寒疫也，即感冒伤寒。若夏至后人感壮热脉洪大者为热病。若四时天令不正，感而为病，长幼率皆相似，互相传染者，此名时气。夫时气者一曰时疫，盖受天行疫厉之气而为病，乃非伤寒比也。然又有温疟、风温、湿温、温毒、温疫、中风、伤风、中湿、风湿、中暑、中暍等证，一皆发热状似伤寒，故医家通以伤寒称之。其通称伤寒者，因发热传变，皆相类也。至于用药则不同矣。故发表解肌，略有分别。其冬月为正伤寒者，人之着寒而即病也，壮者气行则愈，怯者着而成病；若不即病，至春变为温病，至夏变为热病。夫温热二病，乃冬月伏寒之所变，既变之后，不得复言寒矣。其寒疫者，乃天之暴寒，与冬时严寒，但有轻重之别，略可通称伤寒而治也。经云：名正则言顺，名不正则言不顺矣。故伤寒乃病之总名。识其名，则其效虽有迟速，亦无失矣。不识其名而妄治，以中暑作热病而复加燥热之剂，以湿温作风温而复加发汗，岂不死哉？

　　　辨伤寒伤风中寒不同

伤寒者，冬月寒邪伤于足太阳经，实时病者为正伤寒。其证便有头疼发热恶寒，脉浮紧而无汗，治宜发表，自然热退身凉。若传阳明经，便有目痛鼻干不眠，脉微洪之证，治宜解肌。若传至少阳，便有胷胁痛而耳聋寒热，呕而口苦，脉弦数之证，治宜和解表里。若表证皆除，传进三阴，反见怕热，揭去衣被，躁渴讝语，潮热斑黄，狂乱，大便不通，脉沉实而有力，治宜急下，大便通而其热愈矣。若伤风者，初起头疼发热恶寒，脉浮缓，自汗，鼻塞声重，此名伤风，亦是太阳病起。若传至各经，依前伤寒条下治之。其春夏秋三时，虽有恶寒身热微头疼，则为感冒非时暴寒之轻，非比冬时正伤寒为重。
若中寒者，寒邪卒时直中阴经，即发而暴也。一身受邪，难分经络，无热可发，温补自解，比之伤寒为尤甚。如寒中太阴，中脘腹痛，呕吐满闷，其脉迟缓，宜藿香正气散合理中汤，寒甚加附子。如寒中少阴，则脐腹疼痛，或吐泻厥冷蜷卧，其脉沉细，宜五积散加茱萸；寒甚足冷，加附子四逆汤。如寒中厥阴，则小腹至阴疼痛，口吐涎沫，其脉沉迟，用茱萸附子四逆汤；寒甚手足指甲唇皆青，舌卷囊缩，脉伏绝者，用蒸脐法及大剂姜附以温之，不然则死矣。

　　　审证问因察形正名

夫审证问因察形正名，与脉俱当，乃可以言治也。若不明证而治，则害人于弹指间矣。凡至病家，未诊先问，最为有准。故当问其得病之因，所有轻重之异。且四时天令，惟冬寒为重，暴寒为轻；伤寒为重，感寒为轻，中寒尤甚重也。中寒者，寒邪直中阴经，故曰尤重也。有因空腹而着寒，有因脱着衣服而着寒，有因汗出当风而着寒，有因睡卧傍风而着寒，有因劳力辛苦而着寒，有因欲事不谨而着寒，有因先伤于食而后伤于寒，此问因之大法也。其审证察形者，盖伤寒有一病则有一形，证见于外，可察而知之。举其六经形证者言之，以证所生之病，证脉相同，药无不应矣。太阳病家，如言病人发热恶寒，头项痛，腰脊强，恶心拘急，体痛骨节疼，则知是太阳经表证，标病也；若加发热烦渴，小便不利，则知是太阳经传里证，本病，热结膀胱也。若或有汗，恶风不恶寒，则知是伤风而非伤寒也。其脉浮紧有力为伤寒，浮缓无力为伤风。其要在脉静为不传，脉躁盛为传也。伤风脉当浮缓而反紧盛者，其证热盛而烦，手足皆温，则知是伤风而得伤寒脉，躁盛为传也。伤寒脉当浮紧而反浮缓者，其证不烦少热，四肢厥冷，则知是伤寒元气虚而得伤风脉也。若或身热恶寒头疼，而脉反沉，则知是太阳得少阴脉也。若无头疼，但有身热恶寒而脉沉，则知其病还在少阴经也。阳明病家，如言身热微恶寒，头额目痛，鼻干不眠，则是阳明经表证，标病也；若加身热烦，渴欲饮，汗出恶热，则知是阳明经传里证，本病也。若潮热自汗，讝语发渴，不恶寒而反恶热，揭去衣被，扬手掷足，或发斑黄狂乱，大便燥实不通，或手足乍温乍冷，腹满硬病喘急，则知是正阳明，胃腑传里，本实病也。其脉微洪为标，洪数为本，沉数为实也。少阳病家，如言头角痛而目眩，胷胁痛而耳聋，寒热呕而口苦，心下满闷，则知是少阳经病也，其脉乃弦数焉。太阴病家，如言身体壮热，腹痛咽干，手足温，或自利不渴，则知是阳经热邪传太阴经，标病也；若加燥渴腹满，身目黄，小水赤，大便燥实不通，则知是太阴经传，本病也。若初病起头不疼，口不渴，身不热，就便怕寒，手足冷，中脘腹满痛，吐泻，小便清白，或呕哕，则知是太阴经直中，本病也。若初病起无热不渴，止有胷膈(月真)胀满闷，面唇皆无光泽，或呕，胷腹急痛，手足冷，自觉不舒快，少情绪，则知是太阴经因生冷伤于脾胃而为内伤寒也。其脉沉缓为标，沉实为本，沉细直中也。其内伤寒亦沉细焉。少阴病家，如言引衣蜷卧而恶寒，或舌干口燥，讝语发渴，大便不通，则知是阳经热邪传少阴，标病。若或身热面赤，足冷脉沉，则知是肾经自受夹阴伤寒，标与本病也。若加烦躁，欲坐卧泥水井中，虽欲饮而不受，面赤脉沉足冷，则知是阴极发躁，本病也。若身热面赤，足冷，烦躁欲饮，揭去衣服，脉数大无力，则知是虚阳伏阴，标与本病也。若初病起，头不疼，口不渴，身不热，就便怕寒，厥冷蜷卧，或脐腹痛而吐泻，或战栗面如刀刮，则知是肾经直中，本病也。若无热恶寒，面色青，小腹绞痛，足冷脉沉，蜷卧不渴或吐利，甚则舌卷囊缩，昏沉不省，下足指甲皆青，冷过肘膝，心下胀满，汤药不受，则知是肾经夹阴中寒，本病也。若身热面赤，足冷脉沉，身疼痛，下利清谷，则知是阴利寒证，俗呼漏底也，其脉沉实有力，为阳经热邪传入少阴，标病也。脉沉细无力为直中寒证，数大无力为虚阳伏阴。其夹阴伤寒，阴极发躁，脉皆沉也。厥阴病家，如言发热恶寒似疟状，则知是阳经热邪传入厥阴经，标病也。若烦满囊拳，消渴，舌卷讝妄，大便不通，手足乍温乍冷，则知是阳经热邪传入厥阴经传，标病也。若初病起，头不疼，口不渴，身不热，就便怕寒，四肢厥冷，或小腹至阴疼痛，或吐泻体痛，呕哕涎沫，甚则手足指甲面唇皆青，冷过肘膝，不温，舌卷囊缩，则知是厥阴经直中，本病也。其脉汗缓为标。微浮微缓，不呕清便，标病自愈也。沉实有力为标，微细无力或伏绝为直中也。又有头痛发热恶寒，身不痛，或嗳气，或作酸，或恶闻食臭，或欲吐而不出，或吐之而不尽，或恶心，或短气，或痞满，或(月真)胀，或胃口作痛，或腹中痛，或心下痞塞，按之则痛，则知是饮食内伤之证。若头疼身热，恶寒拘急，恶心，中脘痞满，或吐或呕，或痛或泻，则知是夹食伤寒也。若头疼身热，恶寒微汗，微渴，蜷卧懒言，胁痛骨腿酸疼，则知是劳力伤寒也。若身热恶寒，隐隐头痛，喘欬烦闷，胷胁体痛，左脉紧盛，右脉洪滑，或寸脉沉伏者，则知是夹痰伤寒也。若头痛身热恶寒，胁痛胀满，体痛，气郁不舒，左脉紧盛，右脉沉者，则知是夹气伤寒也。若心胷胁痛，小腹有痛处不移，一般头疼身热恶寒烦渴，则知是血郁内伤外感也。大凡阳证则身热，脉大有力而足暖；阴证则身寒，脉小无力而足冷。然少阴虽有身热，六脉无力而足寒，故少阴得太阳证也。夫正其名者，盖名正则言顺，名不正则言不顺矣。伤寒有伤风、伤暑、伤湿、温病、热病、时气、寒疫、冬温、温毒、风湿、湿温、中暍等证，皆以伤寒称之。殊不知伤寒乃病之总名也，各从本条下治之。夫以伤寒言证不言病者，有明证见证之义存焉。就如腑证奸而脏证盗，与两证杀，则病对证之义明，不得逃其情矣。且人之心肝脾肺肾藏而不见，若夫耳目口舌鼻，则露出而可见者也。五脏受病，人岂能知之？盖有诸中必形诸外，故肝病则目不能视，心病则舌不能言，脾病则口不知味，肺病则鼻不闻香臭，肾病则耳不能听声。以此言之，其证最亲切可知矣。缘太阳受病，则证见出头疼发热恶寒，一有伤之，本经之证立见矣。以此首经推之，余经不言可知，故言证不言病耳。设若脉证不明，误用麻黄，令人汗多亡阳；若误用承气，令人大便不禁；若误用姜附，令人失血发狂。寒冷耗其胃气，燥热助其邪气，辛热损其津液。庸医杀人，莫此为甚！伤寒实无定体，或入阳经气分则太阳为首，或入阴经血分则少阴为先。脉有浮沉虚实，证乃传变不常。治之之法，先分表里虚实阴阳寒热标本，此为上工。问证以知其外，察脉以知其内，全在活法，不可拘于日数，但见一二证在，便作主张，不必悉具。当如何处治？若同而异者明之，似是而非者辨之，在表者汗之散之，在里者利之下之，在上者因而越之，下陷者升而举之，从乎中者和解之，直中阴经者宜温补之。但解表不开，不可攻里，日数虽多，但见表证而脉浮者，尚宜汗之。此理不明，攻之为逆。经云：一逆尚引日，再逆促命期。表既解而里证具者，不可不攻里也。日数虽少，但见里证而脉沉实者，亦宜下之。此理不明，祸如反掌。经云：邪气未除，复加燥热，即抱薪救火也。如直中阴经，真寒证则无热恶寒，腹痛吐泻厥冷，急宜温补，切禁寒凉。此理不明，杀人甚速。经云：非徒无益而又害之。或有病在一经，有用热药者，有用寒药者。如少阴证用白虎汤、四逆散，寒药也；少阴证用四逆汤、真武汤，热药也。庸俗狐疑，讵能真知而措手哉？呜呼！能察伤寒之正名，得伤寒之方脉，如此亲切，乃为良医。必能知寒药治少阴，乃传经热证也；热药治少阴，乃直中寒证也。伤寒以日数言者，此大约之法，非活法也。《内经》云：人伤于寒则为病热而无寒者，此言常而不言变也。仲景论或寒或热者，言其变也。合常与变而弗遗者，正所谓道并行而不相悖，而反相为用也。此其所以为万世之准绳欤！夫其传变者，其邪热乘虚入经则传也，若经实则不受邪而不传也。太阳乃诸阳之首，传至厥阴，厥者尽也，正气将复而邪气将解，水升火降，寒邪去而大汗解矣。若正气不复，邪无所解，阳胜阴极，则舌卷耳聋囊缩，不知人事而死矣。邪在阳经则易治，传入阴经则危殆。盖阳盛而阴微，正虚而邪实也。又有正气虚极，阴气独盛，则四肢厥冷，舌卷囊缩而死矣。此指寒证而言也。况误下邪陷，误汗经坏，至害也欤？然又有妇人胎产而伤寒者，不与男子同治法，无胎产者治相同，过经不解者，但当见证施治也。
凡冬间正伤寒，须依此书用药看脉，无有不应。若瘟疫时证，不须论脉，但无怪脉则不妨，切不可发汗。此病定一七或二三七自然汗出身凉而愈。只须小柴胡，见热甚合解毒汤。只要扶之使正，便是医之功也。若发汗，虽汗而热不退，益重其虚。切戒切戒！

　　　传经证治脉要

凡察伤寒脉法，得其纲领，如拾芥耳。求之多岐，则支离破碎，如涉海问津矣。盖脉与证，理一而已。浮大动数滑为阳，沉濇弱弦微为阴。然脉理精深，今人何能到此田地？夫脉者，天真委和之气，乃荣卫之道路，实先天后天之造化。人之阴阳为先天，人之气血为后天。无所穷尽，指下难明者，真言也。夸言通晓者，但能言而不能行也。予专以浮中沉三脉候而治之，察其阴阳表里虚实，如见其肺肝然，无所逃其情矣。原夫伤寒因寒邪自外入内而伤之，其入则有浅深次第，自表达里，先入皮肤肌肉，次入筋骨肠胃，以此推之不难也。且风寒初入，或先在太阳寒水之经，此经本寒标热，便有恶风恶寒头疼发热之证见矣。盖寒郁皮毛，是为表证，若在他经则无此证矣。脉若汗紧，无汗，为伤寒，当发表，得汗为解。脉若浮缓，有汗，为伤风，当实表散邪，汗止为解。若无头疼恶寒，脉又不浮，此表证罢而在中。中者何也？即半表半里之间，乃阳明少阳之分。脉不浮不沉，在乎肌肉之间，即皮肤之下。然亦有二焉：若脉微洪而长，阳明脉也，其证则目痛鼻干不眠，微恶寒，微头疼，用解肌便宜和解表里；若脉弦数，少阳经脉也，其证胷胁痛而耳聋，寒热，呕而口苦，头角微痛，如见此证此脉，便宜和解表里。盖阳明少阳二经，不从标本从乎中治，过此邪传入里为热，脉不浮而沉。沉则按至筋骨之间而得者方是。若脉来沉实有力，外证不恶风寒，而反恶热讝语，躁热燥渴，或潮热自汗，或腹满硬痛喘急，或揭去衣被，扬手掷足，五六日不通大便，明其热入于里，肠胃燥实，宜下之，大便既通，其热自愈。若脉来沉迟无力，此为直中阴经，真寒也。其证无头疼，无身热，初病起怕寒，手足厥冷，或战栗蜷卧不渴，或兼腹痛呕吐泻痢，或口吐涎沫，面如刀刮者，乃阴经自中之寒，不从阳经传入。故不在传经热证治例，更当量轻重以温之。若脉沉足冷，面赤微热，此皆夹阴伤寒也。又有脉沉足冷，面青，小腹绞痛无热者，此皆夹阴中寒也，重则舌卷囊缩。盖此二者，先因欲事劳伤，肾经虚损，复感寒邪，急宜温经散寒为当也。其中紧要关节，吾再表而出之。太阳者阳证之表，阳明者阳证之里，少阳者二阳三阴之间，太阴少阴厥阴又居于里，总而谓之阴证。然三阴俱是沉脉，妙在指下有力无力中分，有力者为阳为实为热，无力者为阴为虚为寒，最为心妙。其三阳经证，前既已言，不再多录。若夫三阴传经热证，脉虽开明，证犹未决，重言发明。如腹满咽干废太阴，舌干口燥属少阴，烦闷满囊拳属厥阴，此三者俱从阳经传入阴经之热证。脉见沉实有力，但当攻里下之。如下后利不止，身疼痛，脉反无力者，又当救里温之。三阴传经热证，与三阴直中寒证，脉沉虽同，有力无力则异。证有异而治各不同，是其大法也。如其正阳明胃腑病，本风蹙气实，见潮热自汗，讝语发渴，手足乍温乍冷，脉见沉数有力，大便不通者，亦当攻里下之。乃因阳经邪热，传入胃腑而有燥屎，此指腑病，亦属里而言也。实证治之奇功，指法之元妙，秘之不与俗人言可也。今将持脉手法，并将浮中沉三图，图下就注证治之法，使因脉以知证，缘证以明治，比此达彼，由粗入精，永为后人之宗验也。

　　　辨内外伤

内伤外感，俱有寒热，医家不能明脉得证，呼作伤寒，妄施汗下吐温之法，轻变重而死者多矣。夫外伤有余者，则寒热齐作而无间。外伤恶寒，虽近烈火不除；外伤恶风，乃禁一切之风。外伤显在鼻，故鼻气不利，壅盛有力。外伤则邪气有余，发言壮厉，且先轻后重。外伤则手背热而手心不热，左手脉来紧盛，而右手乎和。此是外感伤寒证也，当作正伤寒治之必矣。内伤不足者，则寒热间作而不齐。内伤恶寒，得温暖即解；内伤恶风，微恶些少诸风。内伤显在口，故口不知味而腹中不和。内伤则元气不足，出言懒怯，且先重后轻。内伤则手心热而手背不热，右手脉来空大无力，而左手寸口或微或濇。此是内伤不足之证，当用补中益气法例治之必矣。大抵有内伤而无外感者，有外感而无内伤者，以此别之，则其证判然，免致重实重虚，医杀之患也。苟或内伤外感兼病而相挟出者，则脉证必并见而难辨。若显内证多者，则是内伤重，外感轻，当以补养为先，微以解表为次；若显外证多者，则外感重而内伤轻，当以发散为先，补养为次。凡此外感夹内伤者甚多。经云：邪之所凑，其气必虚。脉来左手必紧盛，右手虽数大无力，只因劳力辛苦，内伤血气，又兼外感寒邪，其证骨腿酸疼胁痛微汗恶寒，身热头疼，微渴倦卧懒言，此是劳力伤寒，必以温补元气兼发散药中求之；有下证者，宜缓下之。有痰挟外感者，左寸紧盛，右关洪滑，其证喘欬身热，恶寒，头疼骨节痛，即是夹痰伤寒，必以痰药兼发散药中求之，后以消痰降火之剂。有食郁夹外感者，其脉左右俱紧盛有力，其证必噫气作酸，恶闻食臭，或胃口作痛，心下痞满恶心，或欲吐不吐，或吐之不尽，必身热头疼恶寒即是夹食伤寒，必以解表药为先，后以消食药为次。其夹阴伤寒、伏阴伤寒、真阴伤寒，备开前条不录。凡此数者，医家之心妙也。

　　　察色

凡看伤寒，察其色为先，观其形为次。切脉审证参合，以决死生吉凶也。夫色有青黄赤黑白，隐于面部皮里；气有如乱丝乱发之状，隐于皮里也。盖五脏有五色，六经有六色，皆见于面以应五行。相生者吉，相克者凶。滋荣者生，枯夭者死。自命宫、印堂、年寿、准头，发会、人中等处，皆有气色，其滋润而明亮者吉，暗而枯燥者凶。又当分四时生克之理而通察之。故以伤寒五色之要者，备开览焉。
青色属木，主风主痛，乃足厥阴肝经之色见也。凡面青唇青，阴寒极也。若舌卷囊缩，急温之。如夹阴中寒，小腹绞痛面色青者，亦当温散。青如翠羽者吉，青如滋草者死。青而黑、青而红者相生而吉，如青而白青而枯燥者死。若脾病见青气则难治也。
赤色属火，主热，乃手少阴心经之色见也。在伤寒见之，则有一阴三阳之分。如足太阳属水，寒则水黑，热则红也。面色缘缘正赤者，此阳气怫郁在表，汗不彻故也，当发其汗。阳明面合赤色者，不可攻之，合则通也，谓表未解不可攻里，宜解肌合。正阳明内实恶热不恶寒，或蒸蒸发热，或日晡潮热讝语，大便秘结，脉沉数有力面赤，此里内热，宜下之。如表里俱热，口燥舌干饮水，脉数面赤，里未实者，未可下，宜人参白虎汤和之。如少阳病半表里，脉弦数而面赤者，宜小柴胡和解。少阴病下利清谷，里寒外热，脉沉细而面赤者，四逆汤温之。此阴寒内极，逼其浮火上行于面，故发赤色，非热也，误投寒药即死。又夹阴伤寒，虚阳泛上，面色亦赤，但足冷脉沉者是也。及阴极发躁，欲坐卧泥水井中，脉沉足冷，微热面赤，虽欲饮不受，即阴证似阳也。若足冷脉沉细，虽烦躁不饮水，面赤者，即阴盛隔阳也。其伏阴脉数大无力，烦躁引饮，此虚阳上升，面色亦赤。此四者，俱当温之，悞投寒药即死。再若病久虚人，午后面与颧颊赤色，此阴火上升，不可作伤寒妄治。然三阳之气，皆会于头额。上至顶巅络脑后者，属太阳；从额至鼻，下于面，属阳明；从头角下耳中前后者，属少阳。但有红气赤肿者，盖是大头伤寒。正要知此部分。凡心热则额先赤，肺热则鼻先赤，肝热则左颊赤，脾热则右颊赤，肾热则两颐赤。若赤而青，赤而黄，相生而吉；赤而黑，则相克而凶。赤如鸡冠者生，赤如衃血者死。若命宫、印堂、年寿、准头、发会、人中等处，赤色明润者生，枯夭者死。若肺病色赤，则难治也。
黄色属土，主湿，乃足太阴脾经之色见也。凡脾胃湿热所蒸，面目身黄，小水短濇者，属湿热发黄，宜分利之。若小腹满硬而痛，面目身黄，小水自利者，属蓄血证发黄，宜下尽黑物则愈。若黄而白，黄而红者，相生而吉；黄而青，相克而死。黄如蟹腹者生，黄如枳实者死。病欲愈者，目眦黄。长夏见黄白则吉，黄青则凶。或肾病若见黄色，则难治也。
白色属金，主气血不足，乃手太阴肺经之色见也。白如猪膏者吉，白如枯丹者死。凡命宫、印堂、年寿、准头、发会、人中等处，白而枯夭者凶，白而光润者吉。若白而黄，白而黑者，相生而吉；白而赤者，相克而凶。凡伤寒面白为无神，因发汗过多，或脱血所致。凡面白人不宜大汗，为血少故也。若肝病见白色，则难治也。
黑色属水，主寒主痛，乃足少阴肾经之色见也。凡黑而白、黑而青者，相生则吉；黑而黄，相克则凶。黑如乌羽者生，黑如炭煤者死。若命宫、印堂、年寿、准头、发会、人中等处，黑气枯夭者死，闪亮者生。黑气自鱼尾相牵入太阳者死，黑气自发会人中入口者死，黑气自入耳目口鼻枯夭者死。凡伤寒面黑之人，不宜参、芪大补。心病见黑气，则难治也。

　　　听声

凡治伤寒，若见病人寒热交作，出言壮厉，先轻后重，此是外感阳证有余，看在经在腑，当发表攻里。若见寒热间作，语言懒法倦卧，且先重后轻，此是内伤阴证不足，当温补元气。若见病人身热口渴，大便不通，脉来有力，口出无伦语曰讝语，无稽妄乱曰狂言，分虚实看：身不热，口不渴，脉沉细无力，便不实自利，言语不接续者曰郑声，宜温补。若病人初起，头疼身热恶寒欬嗽，鼻塞声重曰伤风，当疏风解表。声嘶者，肺有风热，宜清肺经。若见唇门生疮，声哑者曰狐惑。若见口噤难言，手足挛搐曰风证。治法各开本条。若见卒中风，痰涎涌盛，口噤不言，或脉绝目直视遗尿者难治；声如鼻鼾者亦难治。但见病人喉中漉漉有声者，即痰也，宜吐之。

　　　观形

凡看病人身轻自能转动者易治，身重不能转动者难医。若见口渴，揭去衣被，脉来有力，手足露直，扬手掷足者，此为阳证，法当下之。若身无热，欲得衣盖，蜷卧不渴，脉沉细昏倦者曰阴寒，法当温之。若见口噤难言，于足牵引者曰风证，治在本条。若见病人叉手冒心，因汗过多，阴虚，法当消热养心血。若见两手寻衣摸床曰撮空，虽云死证，此肝热乘于肺金，元气不能自主，神去魂乱，当明可治与不可治。若见身重足冷，蜷卧恶寒，好向壁卧，闭目不欲见光明，懒见人言，此属阴寒，法当温之。若见身如被杖，疼重如山，不能转侧，此为阴毒。若身重痛，脚手难移，小水短濇，此名风湿，治法各开本条下。若见身轻，手足和暖，开目欲见人言，此名阳证，分表里治之。若见病人身汗如油，喘而不休。形体不仁，乍静乍乱，脉浮而洪，此为命绝。若见病人头重视身，此名大柱骨倒而元气败矣。若见皮肤润泽者生，枯燥者死。形如枯骨脉脱者死，屁臭者死，大肉脱败者死，形瘦脉大胷中气多者死，形盛脉细短气不足以息者危也。

　　　视鼻

凡见病人鼻头色青，腹中痛若冷者死。微黑者有水气，黄者小便难，白者属气虚，赤者属肝热，鲜明有留饮，鼻孔干燥者必衄血。鼻燥如烟煤，属阳毒；热极鼻孔冷滑而黑，属阴毒。冷极鼻燥，息如鼾睡，属风温；鼻塞浊涕者，属风热。鼻流清涕者，属肺寒；鼻孔癖胀者属肺热。有风乃肺绝而不治；鼻衄者分点滴成流而治之也。

　　　详口唇齿牙

凡见病人口唇焦干为脾热。焦而红者吉，焦而黑者凶。唇口俱肿赤者是热极，唇口俱青黑者是寒极。口苦者是胆热，口甜者是脾热，口燥咽干者是肾热，舌干口燥者是心热。口噤咬牙者是风痓。唇口生疮声哑者是狐惑。齿燥无津液是阳明热极，前板齿燥脉虚者是中暑。唇口舌胎断纹者难治，齿如热齿者难治。唇口燥裂是脾热。若唇青舌卷，唇吻反青，环口黧黑，口张直气，口如鱼口，唇口颤摇不止，气出不返者，死证也。

　　　验耳

若见病人耳聋胁痛，寒热，呕而口苦，属少阳，宜和解。冬病耳聋属气虚，得元气复实，耳自聪也。耳聋耳肿耳痛，皆属少阳风热。耳黑枯燥曰肾惫。若见舌卷唇青囊缩耳聋者难治。原伤寒温热病耳聋者，此乃为常例也。

　　　看目

凡治伤寒，先观两目。若见目赤唇焦舌黑，属阳毒，脉洪数有力，大便实，大渴讝语者，法当下之；设或大便如常，脉浮洪者，三黄石膏汤主之。若见目黄者，如小便短濇，发渴恶热，熏黄色暗者，属湿热发黄，法当分利阴阳；兼小腹胀满不痛，燥渴，大便不通者，重则茵陈汤，轻则五苓散利之。小便清白，其黄自退。若见小水自利，大便黑，小腹满硬而痛，目黄者，属蓄血发黄，宜桃仁承气，下尽黑物则愈，其黄自退。二证身目俱黄者，用姜渣擦法甚良，开在发黄条下。大抵发黄色明者专主热也，暗者主湿热相兼。如痓病则目发赤。如衄血目瞑，白睛黄者必发黄。如身冷无热，不渴，脉沉细而黄者，属阴黄，法当温之。两眦黄者，病欲愈也。开目见人属阳，闭目不见人属阴。若睛自明能识见者可治；若睛昏不识人，或目上视，或眼小目瞪直视，或目邪视，或目睛正圆，或戴眼反折，或眼泡陷下，皆死证也。若见病人目睛微定，暂时稍转动者，属痰眼也，宜吐痰出。其眼珠自然流动光明也。凡见目中不了了者，睛不和不明白，谓见一半不见一半是也，此因邪热结实于内，上蒸于目，但大便得通，目自明活也。
治伤寒病证，须先观病人两目，次看口舌，已后以两手按其心胷至小腹有无痛处，再复问其大小便通与不通，渴与不渴，服过何药，或久或新，察其病之端的脉证相同，方可以言吉凶，庶得用药无差。此数件看法，最为紧关切要，医家之心法也。

　　　审舌

凡看口舌有无胎状，湿滑者吉，燥濇者凶。舌上白胎者，胷中有寒，丹田有热，故胎白而滑，未入乎腑，邪在半表半里间，法当和解。舌上黄胎者必燥渴，胃腑有邪，法当下之。舌上黑胎燥生芒刺者，必燥渴，亢极则难治也，法当下之。若不燥渴，身不热，舌上黑胎而滑者，属阴寒，法当急温。若舌卷焦黑而燥者，阳毒热极，亦当下之。若舌青而胎滑，无热不渴者，阴毒寒极，亦当温之。凡看舌鲜红者吉，青黑者凶；青而紫者为阴寒，赤而紫者为阳热；黑者乃水克火，故难治。舌乃心之苗，红色应南方火，本色见故吉。凡见黑者，属北方壬癸，肾水来克心火也。但见舌硬、舌肿、舌卷、舌短、舌强、囊缩者，必难治也，间有可生。如舌短缩，语言不清，神气昏乱，脉脱者死。阴阳易，舌出数寸者死。其夏热病，舌上黑胎燥渴者可治。乃时火与邪火，内外合而炎烧，故舌上易生胎刺，不在必死之例。若黑胎刮不去，易生刺，裂者，必死无医。冬月黑胎者，实难治之。此不传之心妙也。
舌胎者，若邪热在表而未入里，则无胎也。邪热在里则生胎刺。舌上津液抟结，或黄或白或黑，或濇或滑，或生芒刺之状。凡胎白而滑者，表邪犹未解也，宜葛根汤解之。若寒热往来，口苦而渴，脉弦，舌上白胎者，属少阳也，小柴胡加知母、天花粉、葛根去半夏。若舌胎黄而濇，此邪传里渐深也，宜小柴胡汤去半夏加天花粉、黄连、知母。若热聚于胃，舌上黄胎而燥渴饮水，表里俱热，人参白虎汤加黄连、天花粉、山栀、竹叶；若内实不大便者，谓胃承气汤下之。若舌上黑胎而燥，饮水不止，讝语，大便不通者，急用大承气汤下之。此火热亢极，反兼水化，故有此象。若证未全具，犹未可下，只用小柴胡汤去半夏，合白虎汤加黄连。若见热极饮水不止，舌上黑胎生芒刺，刮不去，易生刺者，难治。此热毒入深，十有九死，是肾水来克心火。乃阳热之胎，必舌燥裂，或肿或赤，或濇或黄或黑，或芒刺，或胎白，脉必沉数有力，口渴。盖舌者心之苗也，应南方火。鲜红湿者吉，热之故也；紫肿燥者凶，水克火也。又有阴寒证，水极反来克心火，亦生黑胎。辨其胎，必湿冷滑，不燥不濇，不渴不热，脉必沉细，足冷，又当四逆汤温之，此阴寒之胎也。脏结下利，舌上得胎者不治；热病口干舌黑者死；舌上如白胎者不治；丹田有热而胷中有寒，四者似胎未成之状。脏结脉阴阳俱紧，口中气出，唇口干燥，呕者小柴胡汤，痛者理中汤。蜷卧足冷，鼻中涕出，舌上滑胎者，勿妄治也。到七八日已来，其人微热手足温者，此为欲解。或八日以上反大热者，此难治。恶心，必欲呕也。腹中痛者，必欲利也。一切胎状，湿滑者易治，燥濇者难医。但用薄荷水浸青布于舌上洗净后，用生姜薄片蘸水，时时擦之，其胎自退。如夏月人病生黑胎者，因时火与邪火，内外合而炎烧，故舌易生胎刺，不在必死之例，未可断言死证，尚有可生。冬月黑胎者难治。此不传之妙也。

　　　按心胷有无痛处

以手按病人心胷有无痛处，若按当心下痛，手不可近，燥渴讝语，大便实，脉沉有力，为结胷证，量病轻重，轻则用小陷胷汤加枳、桔下之，重则大陷胷汤下之。量元气虚弱，宜从缓治。如不渴身无热，脉沉无力，为寒结胷，宜理中汤温散之。若口渴有热，欲水多而心胷停饮不散，有声作痛者，为水结胷，宜四苓散合小半夏汤渗利消之。若欬喘发渴，喉中漉漉有声，胷胁满痛，为痰结胷，用加减二陈汤消之。俱用炒姜渣揉熨法。若心胷虽满闷不痛，是痞满也，乃表邪填于胷中，只消小柴胡加枳壳、桔梗以治其闷；如未效，本方对小陷胷汤一服最神速，世俗皆所未识。若按当心下胀满不痛者，宜泻心汤加枳、桔，是治痞满也。亦用姜滓揉熨法甚良。按小腹有无痛处，若小腹痛而小水自利，大便黑兼或身黄，讝语燥渴而脉沉实者，为蓄血，宜桃仁承气下尽黑物而愈。按小腹虽胀满不硬痛，小水不利，即溺濇也，以五苓散利之。不可大利，恐伤耗津液而反燥渴。如按而小腹绕脐硬痛，渴而小水赤，讝妄，大便不通，有燥屎也。伤寒结胷痞满，今医不分曾下与未下，便呼为结胷，便与枳桔汤，反成真结胷者有之。殊不知乃因下早而成满硬痛者为结胷，未经下者非结胷也。虽满闷不硬痛者为痞气，乃表邪传至胷中，未入于腑，证虽满闷尚为在表，证属少阳部分，治法开结胷痞满条下，宜从缓治，不宜峻利。上焦乃清道，主至高之气分，若过下之则伤元气也。原太阳证无汗，此寒伤荣血，当服发汗药为当。医者不达而反下之，荣血重伤而成痞满。太阳证自汗，此风伤卫气，当服实表散邪药为当。医者不达而反下之，卫气重伤而成结胷，盖言荣卫阴阳也。若言寒热阴阳证者，则误之甚矣。治法亦录后条。

　　　问大小便通利

问得病人，大便不通，但元气壮实，热极渴甚，讝妄，不候他证，急宜下之无疑。若病稍久，元气虚弱，大便不通者，宜蜜煎导法通之。若或绕脐硬痛，或渴甚喘急，或下利纯清水，心下硬痛者，此皆有燥屎结实于内，俱当急下。如其下后利不止，身疼痛蜷卧沉重，脉反沉迟无力，又当四逆汤加参、朮救里温之，此权变之法。若病人大便自利，不渴无热，或下利清谷，身疼痛蜷卧，脉来沉细无力或伏绝，手足厥冷，急宜四逆汤加参、朮、姜、桂、升麻、肉果以温补之。若阳证协热下利者，又宜小柴胡汤合四苓散清之。治法录于后条。若病人小便不通，口渴或小便赤色难通者，乃热结膀胱。其人如狂者，俱用五苓散加减利之，外用熏法。不可过用利药，空耗伤津液而反燥渴也。若不当利而反利之，恐引邪热入膀胱而致如狂病也。

　　　问渴与不渴

问得病人，若大渴讝妄，揭去衣被，扬手掷足，舌生胎刺，脉来有力，大便不通者，急宜下之。若大便如常，小水赤濇，壮热口渴，脉洪数，与汗后大渴脉洪数者，用人参白虎汤，俱加干姜、天花粉、麦冬、竹叶治之。若身热躁渴，呕而口苦，胁痛，脉来弦数者，用小柴胡加干姜、天花粉治之。若病人面赤，脉数大无力，或沉细足冷，或躁渴不饮水，虽饮水反不纳者，此阴极发躁，又当四逆汤加麦门冬、人参、五味，调辰砂末入蜜以温之，不可用寒凉之剂。若误用之，则渴甚躁急而死。若非深得仲景之妙，岂能至此？如见病人口不渴者，知其热邪未传于里，里无病也。若病人渴欲饮水，便知热邪传里也。因内水消竭，欲得外水自救，大渴欲饮一升，止可一碗。宜少少与之，可令不足，不可令太过。若恣饮过量，使水停积心下，则为水结胷等证矣。射于肺为喘为欬，留于胃为噫为哕，濇于皮肤为肿，畜于下焦为癃，渗于肠间则为利下，皆饮水多之过也。不可不与，不可强与。经云：若还不与，非其治。为其津液枯竭，无由作汗，必加喘渴而死。强饮须教别病生，为其成水结胷、哕、呕、利、肿、喘欬、癃闭等证。大抵病人饮水后，用手按揉心胷胁下，免致停蓄为前患也。如燥渴欲饮，啖生冷，宜用梨子、西瓜、甘蔗、白蜜食之；如泻利则不可食也。

　　　持脉手法

凡持脉之时，必先调平自己气息，正心诚意以诊之，不可思别事也。男先审左，女先审右。以中指先按手掌后高骨下动脉应指，乃关部也。次下前后二指，前指按寸口，阳也；后指按尺部，阴也。关为阴阳，中为关界也。若人长则疏排三指，人短则密排三指。人瘦则肌肉薄，宜轻取；人肥则肌肉厚，宜重取。一呼一吸为一息。大抵脉来一息四至为平脉，则无病也。六部之中，独大独小，偏迟偏速，此为病脉。凡脉来有力，即为有神，宜攻不宜守；脉来无力，即为无神，宜补不宜泻。如轻重按之应指而起，此为有力；如轻按虽应指而重按不应指起者，此为无力。浮中沉六部皆然。大则病进，小则病退，此指阳证而言；沉伏病进，迟缓病退，此指阴证而言。脉来乍大乍小，乍疏乍数，此为怪脉。汗下后，脉当安静而反躁乱身热者死。温后脉当渐出而反歇止者死，暴出者亦凶。伤寒过经，真脏脉见者死。伤寒见表证而脉伏者，有邪汗也，表解邪自除。正如欲雨而天郁热，晴霁而天反凉。伤寒病后别无刑克证，或昏沉冒昧，脉或伏或静者，此欲汗也，勿攻之，当生脉补元气，元气复来，一汗而凉，此重阴欲阳之义。便如久旱将雨，六合阴晦，雨后庶物皆苏，此换阳吉兆。伤寒腹痛，脉必伏，或吐泻脱元而无脉者，随病而施，将姜汁磨木香调麝香半分，入独参汤服下，脉至者生，不至者死。伤寒之脉，阴阳俱调停，无偏胜，三部同等，脉证皆同，安之兆也。伤寒脉无单至，必曰浮而弦、浮而数、沉而紧、沉而细之类，六部皆然。浮沉之脉，轻重指而取之；迟数之脉，呼吸息数而取之。中脉者，不轻不重而取之。浮为表，表属阳。中为半表半里，属阴阳相半。迟为寒，数为热。伤寒脉来数大无力，为阳中伏阴，法当温补；浮数有力，此为纯阳，法当助阴而抑阳；浮紧有力，此为寒在表，法当发散；沉实有力，阴中伏阳，法当攻下；沉细无力，此为纯阴，法当退阴而助阳；沉数有力，此为热邪传里，法当清解邪热。如浮而迟濇，浮而软散，凡此皆虚；如浮而紧数，浮而洪滑，凡此皆实。如沉而细弱，沉而迟伏，凡此皆虚；如沉而滑数，沉而实大，凡此皆实。脉虚者正气自虚，脉实者邪气自实。不实不虚自为平脉，虽困当愈。但伤寒初病，先以尺寸断之。若过经元气虚，则于关部取胃气。凡此数者，脉之真元，医之切要，得心应指，自然神效，岂有残人之生者乎？

　　　浮中沉三候脉形状主病

浮　初排指于皮肤上，轻手按之则得曰浮。此寒邪初入足太阳膀胱经，病在表之标，可发而去之。虽然，治之则有二焉：寒伤荣则无汗，法当表；风伤卫则自汗，法当实表散邪。一通一塞，不可同也。盖风则伤卫气者，气本属阳，风亦属阳，阳则从阳，故伤卫气。阳主开泄，皆令自汗，故用辛甘温之剂，则实表散邪也。其寒则伤荣血者，血本属阴，寒亦属阴，阴则从阴，故伤荣血。阴主闭藏，皆令无汗，用轻扬之剂，以发表散邪，正谓水流湿，火就燥，云从龙，风从虎，各从其类也。
浮紧有力，无汗，发热恶寒，头项痛，腰脊强，恶心拘急，体痛骨节疼，此为伤寒，邪在表，宜发汗，冬时用麻黄汤，三时用芎苏散、羌活冲和汤。类伤寒证者，宜从别治。
浮缓无力，有汗恶风，发热头痛，恶心拘急，体痛，腰脊强，背骨节疼，此为伤风，邪在表，宜实表散邪，冬月用桂枝汤，三时加减冲和汤；腹痛小建中汤，痛甚桂枝大黄汤。
中　按至皮肤之下，肌肉之间，略重按之而得，是为半表半里证，然亦有二焉。盖阳明少阳二经，不从标本，从乎中治也。
长而有力即微洪，此名为阳明胃经，微头疼身热，目痛或眼眶痛，鼻干不眠，无汗，用葛根解肌汤。若渴而有汗不解，或已经发汗后渴不解者，用人参白虎汤。无汗不可服此药，大忌。
弦而长多，此为少阳胆经，胷胁痛而耳聋，寒热呕而口苦目眩，心下满闷，头角微疼，用小柴胡汤本方，自有加减法。或两经合病，则脉弦而长，此汤加干葛、芍药有神效。缘胆无出入，有三禁，不可汗下吐也。止宜小柴胡解表里，再无别汤。
沉　重指按至肌肉之下，筋骨之间方得者，曰沉脉，然亦有二焉。阴阳寒热在沉脉中分，无人知此，实秘诀也。夫阴阳寒热表里虚实之理，皆出乎浮中沉三字，其可不谨察乎？
沉数有力，则为阳明胃腑本病，此表解而热传入里，其恶寒头疼悉除，反见怕热燥渴，讝语狂妄，揭去衣被，扬手掷足，或潮热自汗，或喘急闷痛，五六日大便不通，轻则大柴胡汤，重则大承气汤选用，大便通而热愈矣。设有头疼，因大便不通，热气上蒸于头也，下后痛自愈。然大便不结，岂敢下乎？
沉迟无力为寒，此三阴自中真寒证，无头疼，无身热，口不渴，初病起怕寒，手足厥冷蜷卧，或兼腹痛吐泻，或战栗，面如刀刮者，或吐涎沫，轻则理中汤，重则四逆汤温之。若脉沉足冷，面青，小腹绞痛，此夹阴中寒也，急用茱萸四逆汤温之。若脉沉足冷，面赤身热或躁，此盖夹阴伤寒也，急用麻黄附子细辛汤，温经散寒。夫夹阴之证，医者不识，误死者多矣。若非真得仲景心妙，焉能识此证也？医当慎之！诊脉须当分三部九候，每部必先浮诊三候，轻下指于皮肤之上，按之以候三动也；中诊三候，略重指于皮肤之下肌肉之上，候三动也；沉诊三候，重指于肌肉之下，筋骨之间，候三动也。三三而成九候，然后知病浅深表里，以为处治之标的也。

古今图书集成医部全录卷三百四十六

　伤寒门

　　全生集 【 明?陶华】 

　　　内外伤脉法

夫内外伤证，与伤寒相似甚多，而脉本有以异也。今之庸医，罔知其源，惟图己利，竟不按脉察病，一概呼为伤寒，妄施汗下吐温之法，以致虚者愈虚，实者愈实，医杀之也。深可悲夫！今遂将脉法心要，备开于后云：
左手脉来紧盛，即是伤寒外感，右手平和。
右手脉来紧盛，即是饮食内伤，左手平和。
左右手脉俱紧盛，即是夹食伤寒，此为饮食内伤外感。
左手脉来空大，右手脉来紧盛，即是劳力伤寒，亦为内伤外感。
左右手脉来沉细或沉伏，面色青，手足冷，小腹绞痛，甚则吐利舌卷囊缩者，即是夹阴中寒，此是真阴证。
左右手脉来沉细，身热面赤足冷，即是夹阴伤寒，此为色欲内伤外感。若加烦躁欲饮，面赤足冷脉沉，或兼吐利者，此是阴极发躁。
左右手脉来数大无力，若身热足冷燥渴，此为虚阳伏阴。
左手脉来紧盛，右手脉来洪滑，或寸脉沉伏，一般身热恶寒，隐隐头痛，喘欬烦闷，胷胁体痛，此是夹痰伤寒。
左手脉紧盛，右手脉沉，一般身热恶寒，胁痛胀满，头疼体痛，气郁不舒，此是夹气伤寒。
左手脉紧濇，右手脉沉数，若心胷胁下小腹，有痛处不移，一般身热恶寒头疼烦渴，此是血郁内伤外感。

　　　凭证不凭脉凭脉不凭证

人之脉道，乃气血之会，脏腑经络，寒热虚实，俱现于此，察脉对证，理所必然。然伤寒则有证脉不相符者，医人至此，执脉执证，竞竞纷纷矣。岂知仲景有凭证不凭脉，凭脉不凭证之说乎？余特表而出之，以示学者。如经曰：脉浮大，心下鞕，有热，属脏者攻之，不令发汗。此又非表邪可汗之法也。如脉促为阳盛，若下利，喘而汗出，用葛根黄芩黄连汤。若厥冷脉促则为虚脱，非灸非温不可。此又非阳盛之脉也。如阳明脉迟不恶寒，身体濈濈然汗出，则用大承气。此又非诸迟为寒之脉法也。但不恶寒三字为主。经云：桂枝下咽，阳盛则毙。此定法也。如讝语而恶寒，必用桂枝先解之，已而下之，但看有表无表为辨耳。少阴病始得之，反发热，脉沉，宜麻黄细辛附子汤微汗之。此又非脉沉在里之脉法也。此仲景凭证不凭脉之治法也。如经所谓结胷证应下之，其脉浮者不可下。此又非发热七八日，虽脉浮数者可下之证也。讝语发潮热，脉滑而疾者，小承气汤，因与一升，明日不大便，脉反微濇者，不可与承气汤。此又非汤入腹中转失气者，乃可攻之之证也。仲景云：若不转失气者，不可与承气也。发热恶寒脉微弱尺脉迟者，俱不可汗。此又非在表宜汗之证也。此仲景凭脉不凭证之治法也。

　　　伤寒见风脉伤风见寒脉

伤风脉当浮缓而反浮紧者，其证热盛而烦，手足自温，此伤风得寒脉也，宜羌活神朮汤；内有热而渴者，五味羌活汤；天寒有汗，用神朮汤加桂枝、芍药。若夫伤寒脉当浮紧而反浮缓者，其证不烦，少热，四肢厥冷，此伤寒得风脉也，宜人参羌活汤；热多无汗者，十味芎苏散加人参。大抵脉来浮缓，盖元气虚也，冲和汤加人参在内。

　　　禁忌

凡见伤寒吐蛔者，虽有大热，忌用凉剂，犯之必死。盖胷中有寒则蛔上膈，大凶之兆，人皆未知。先当温剂以定蛔，后用凉剂以退热，开吐蛔条下。
凡治伤寒若经十余日以上，尚有表证当汗者，宜羌活冲和汤微汗之。十余日有里证宜下者，当大柴胡微下之。盖伤寒过经，正气多虚，恐麻黄承气太峻。若误用麻黄令人汗多亡阳，误用承气令人大便不禁，故有此戒。若表证未除，里证又急，不得不下者，只得以大柴胡汤，通表里而缓下之。又老弱及血气两虚之人，有下证者，亦宜微下之，或蜜导法，不伤元气。如元气壮实，不在禁例，随病制宜。
凡见伤寒，尺脉弱而无力，切禁汗下；寸脉弱而无力，切忌发吐。宜用小柴胡和之。
凡治伤寒，若汗下后，不可用参、芪大补之剂，宜小柴胡和之。若用大补，使邪气得补而热愈盛，变生他证矣。所谓治伤寒无补法也。如曾汗下后果是虚弱之甚，脉见无力，方用人参三白汤加柴、芪甘温补之。其劳力内伤，不在禁补之例，看消息用之也。

　　　足太阳经证治

夫足太阳膀胱经，乃诸阳之首，主气，为四通八达之衢，故多传变，受病为先。其经起于目内眦睛明穴，从头下后项连风府，行身之背，络于足小指至阴穴也。其证有头项痛，腰脊强，恶心拘急，体痛骨节疼，发热恶寒，此是太阳经表证标病。若有一毫头疼身热恶寒，不拘日数多少，便宜发散，自然热退身凉，有何变证？要在脉静为不传，脉躁盛为传也。治之一差，变证百出。若或发热烦渴，小便不利者，此是足太阳传本病，宜利小便。若小便自利如常者，不可利之。若利之则引热入里为热结膀胱，其人如狂等证。又不可下，下之使表邪乘虚传里，则为痞满结胷胁热利不止等证。如当发汗，不可太过，过则为亡阳肉瞤筋惕等证。故有汗不得服麻黄，无汗不得服桂枝；有汗不可再发汗，汗多不得利小便也。
辨脉法：浮紧有力是伤寒，浮缓无力是伤风。脉浮烦渴，小便不利，是热结膀胱，是传本经，宜利小便。尺寸俱浮者，太阳受病也。
辨证法：自汗因表虚，乃风伤卫气，是标病，宜实表散邪。无汗因表实，乃寒伤荣血，是标病，宜发汗。身热烦渴，小便不利，因热结膀胱，是传本病，宜利小便。
用药法：冬月正伤寒，无汗用麻黄汤，伤风自汗用桂枝汤。三时无汗用芎苏散、冲和汤、正气散选用，三时有汗用加减冲和汤、羌活散。热结膀胱用五苓散。

　　　足阳明经证治

足阳明胃经，乃两阳合病于前，腑居中土，万物所归。其经起于鼻頞，络于目，循于面，行身之前，终于足大指次指也。其证目痛鼻干不眠，头额痛，身微热恶寒，此是阳明经之标病。不拘日数多少，便宜解肌。若身热烦，渴欲饮水，汗出恶热者，此阳明经本病也，当清解邪热。若潮热自汗，讝语发渴，不恶寒反恶热，揭去衣被，扬手掷足，或发斑黄狂乱，大便燥实不通，或手足乍冷乍温，腹满硬痛喘急，此是正阳明胃腑本实病也，宜急以调胃承气汤下之。凡自汗不宜利小便，利之则津液枯竭也。
辨脉法：微洪热在经，洪数热在腑，沉数热在里，尺寸俱长者，阳明受病也。
辨证法：身热目痛鼻干不眠者，是标病，宜解肌。身热烦渴欲饮汗出恶热者，是本病，宜清解。邪热潮热，自汗讝语，发渴或发斑黄，狂乱，大便不通，恶热者，是本实病，宜急下。若元气本虚弱者，宜蜜导法。
用药法：解肌用葛根汤；清解邪热用白虎汤；急下用调胃承气汤。

　　　足少阳经证治

足少阳胆经，前有阳明，后有太阳，两阳交中，名曰少阳，主半表半里，缘胆无出入。其脉起于目锐眦瞳子髎上，上头角络耳中，循胷胁行身之侧，终于足小指次指窍阴穴也。其证头角疼而目眩，胷胁痛而耳聋，寒热呕而口苦，胷满而或心下痞闷，此是少阳经半表半里证，本经不从标本，从乎中治。有三禁：不可吐，不可汗，不可下利小便也。只宜和解表里，随手而愈。
凡头角疼，耳中痛，耳边肿，耳中洪洪而鸣，耳中上下肿痛，或胁满痛，皆是少阳部分邪火为之。若口苦，少阳胆热也；胁下肿痛者，少阳邪结也。治之得法，有何坏证？常须识此，宜详审之！
辨脉法：脉见弦数，本经病也。
辨证法：头角痛而目眩，胷胁痛而耳聋，寒热呕而口苦心下满闷者，即是半表半里证，不从标本，从乎中治。
用药法：本经证俱用小柴胡汤，随证加减，再无别汤。

　　　足太阴经证治

足太阴脾经，乃三阴之首，名曰太阴，中宫坤土。其脉始于足大指隐白穴，上行至腹，络于咽，连舌本，循身之前也。其证身热腹满，咽干手足温，或自利不渴，此是阳经热邪，传入太阴标病，宜柴胡桂枝汤。不热若腹满痛燥渴，身目黄，茵陈汤。小便赤，大便燥实不通，亦是阳经热邪，传入太阴本病，宜桂枝大黄汤下之。若初病起，身不热，口不渴，头不疼，就便怕寒，中脘腹满痛，或吐泻手足冷，小便清白，或呕哕，此是本经直中寒邪本病，宜理中汤温之。若初病起无热不渴，止有胷膈腹胀满闷，面唇皆无光泽，或呕而胷腹急痛，手足冷，自觉不舒快，少情绪，其脉沉细，此证不因嗜欲，皆因生冷之物伤于脾胃，故为内伤寒也，治宜治中汤，温散。内有寒热两端，不可混治，用在得宜。
辨脉法：沉缓热在经，沉实热在腑，沉细寒在脏，尺寸俱沉者太阴受病也。
辨证法：身热腹满，咽干手足温者，是传经热证标病，宜平热。若腹满痛燥渴，大便不通，或身目黄者，是传腑热证本病，宜下之。若逆冷腹痛吐泻者，是中脏寒证本病，宜温之。若生冷内伤寒证，宜温散。
用药法：平热用柴胡桂枝汤，若下之用桂枝大黄汤，若身目黄用茵陈汤，若温之用理中汤，温散用治中汤。

　　　足少阴经证治

足少阴肾经，乃人之根蒂也。三阴交中，名曰少阴。其经始于足心涌泉穴，上行贯脊循喉，络舌本，下注心胷，行身之前也。其证引衣蜷卧而恶寒，或舌干口燥，讝语发渴，大便不通，此因阳经热邪，传入少阴本病，宜急下之。若初起身热，面赤足冷，脉沉，此是本经自受夹阴伤寒，标与本病也，宜麻黄附子细辛温经散寒。若加烦躁，欲坐卧于泥水井中，虽欲饮而不受，面赤脉沉足冷，此是阴极发躁本病，宜四逆合生脉散，退阴回阳温补。若身热面赤足冷，烦躁欲饮，揭去衣被，脉数大无力，此是虚阳伏阴，标与本病，宜温解表里。若初病起，头不疼，口不渴，身不热，就便怕寒，厥冷蜷卧，或脐腹痛而吐泻，或战栗面如刀刮，此是本经直中寒邪本病，宜四逆汤急温之。若无热恶寒，面色青，小腹绞痛，足冷脉沉，蜷卧不渴或吐利，甚则舌卷囊缩，昏沉不省，手足指甲皆青，冷过肘膝，心下胀满，服药不受，此乃夹阴中寒本病，宜人参四逆汤温补之。其前少阴有身热者，是未离于表也。六经之中，惟此一经难辨。大要以口燥渴，脉沉实有力，或大便不通者，知其热；脉沉而迟别其寒。至阴经则难拘定法，或可温而或可下，因分直中传经。此法发前人之所末发也。
辨脉法：沉实有力，热在脏；沉细无力，寒在脏；数大无力，是虚阳伏阴；其夹阴伤寒、夹阴中寒、阴极发躁，脉皆沉也。尺寸俱微沉者，少阴受病也。
辨证法：引衣蜷卧而恶寒，或舌干口燥大便不通者，是传经热证本病，宜急下。四肢厥冷，脐腹痛泻利者，是直中寒证，宜急温之。伏阴是标与本病，宜温解表里。夹阴伤寒是标与本病，宜温经散寒。夹阴中寒是本病，宜温补。阴极发躁证是本病，宜退阴回阳，宜急下之，大承气汤；急温，四逆汤。温解表里，加减五积散。温经散寒，麻黄附子细辛汤。温补，人参四逆汤加茱萸。退阴回阳，用四逆合生脉散。

　　　足厥阴经证治

足厥阴肝经，三阴交尽，名曰厥阴，乃六经之尾。凡伤寒至厥阴，邪势已极。其经始于足大指大敦穴，上环阴器，抵小腹，贯膈上口唇，与督脉会于项巅，行身前之侧也。其证烦满囊缩，消渴，舌卷讝妄，大便不通，手足乍温乍冷，此是阳经热邪传入厥阴本病，宜大承气急下之。若发热恶寒似疟状，此是热邪在经标病，宜柴胡桂枝麻黄各半汤和缓。若不呕清便病自愈。若初病起身不热，口不渴，头不疼，就便怕寒，四肢厥冷，或小腹至阴疼痛，或吐泻体痛，呕哕涎沫，甚则手足指甲面唇皆青，冷过肘膝不温，舌卷囊缩，此是本经直中真寒本病，宜茱萸四逆汤急温之。本经有寒热，临病制宜，不可执一法也。
辨脉法：沉实有力，热在脏；微细无力或伏绝，寒在脏；浮缓热在经；微浮微缓病自愈。尺寸俱微缓者，厥阴受病也。
辨证法：烦满囊缩消渴，舌卷讝妄，大便不通，是传经热证本病，宜急下。四肢厥冷，或小腹至阴疼痛，或吐泻体痛，呕哕涎沫者，甚则手足指甲面唇皆青，冷过肘膝，舌卷囊缩，是直中真寒证本病，宜急温。发热恶寒似疟状，是传经热证表病，宜和缓。如不呕清便病自愈。用药急下，大承气汤。急温，茱萸四逆汤。和缓，柴胡、桂枝麻黄各半汤。

　　　合并病

合病并病二证，世所难明，若非得其精专，焉能识此证也？其合病者，两阳经或三阳经齐病不传者为合病。并病者，一阳经先病未尽，又过一经而传者为并病。且如太阳阳明并病一证，若并未尽，仲景所谓太阳证不罢，面色赤，阳气怫郁在表，不得发越，烦躁短气是也。是传未尽，尚有表证，法当汗之，麻黄汤桂枝各半汤。若并之已尽，是为传过，仲景所谓太阳证罢，潮热手足汗出，大便硬而讝语，法当下之以承气汤。是知传则入腑，不传则不入腑，言其传变如此也。三阳互相合病，皆自下利。太阳阳明合病，主葛根汤；太阳少阳合病，主黄芩汤；少阳阳明合病，主承气汤。三阳合病无表证，俱可下。但三阳经合病，仲景无背恶寒语句，虽则有口燥渴心烦背微恶寒者，乃属太阳，而非三阳合病也。三阳若与三阴合病，即是两感，所以三阴无合并病例也。大抵伤寒二阳经合病必用二阳经药合治之，三阳经合病必用三阳经药合治之。如人参羌活汤，乃三阳经之神药；麻黄汤、神朮汤，太阳经药；葛根汤、白虎汤，阳明经药；小柴胡汤，少阳经之药也。
合病，若冬月正伤寒，照此例用药；若时证，其脉多有二经三经合病者，治议小柴胡。兼内伤治，如劳力，合补中益气之类。不得过治，致生别病。先用合病药，不愈，然后如此治。

　　　两感误治

两感者，阴阳双传也，虽为必死，然亦有可救者。虚而感之深者必死，实而感之浅者犹或可治，大羌活汤主之。盖用药先后，发表攻里，本自不向。《活人书》救里四逆汤，救表桂枝汤。殊不知仲景云太阳与少阴俱病，头疼恶寒为太阳邪盛于表，口干而烦为少阴邪盛于里；阳明与太阴俱病，身热讝语为阳明邪盛于表，不欲食腹满为太阴邪盛于里；少阳与厥阴俱病，则耳聋寒热呕而口苦为少阳邪盛于表，烦满囊拳为厥阴邪盛于里也。三阳头疼身热，耳聋胁痛，恶寒而呕，邪在表者，已自不可下之。其三阴如腹满干呕，口渴囊缩，讝语便实，在里者可不下乎？《活人书》引下利身疼痛，虚寒救里之剂，而欲施治于烦渴腹满囊缩讝语实热之证，岂不差乎？原仲景所谓发表者，葛根、麻黄是也；攻里者，调胃承气是也。《活人书》却谓救里则是四逆，救表则是桂枝。今以救为攻，岂不相背？若用四逆，是以火济火，而腹满囊缩等证，何由而除？脏腑何由而通？荣卫何由而行？故死者多矣。盖表里不可并攻，阴阳难同一治也。然用药之法，助正除邪之理，可不一定于胷中乎？

　　　急下急温

急下急温者，病势危笃，将有变也，非若常病可缓。如少阴口燥舌干而渴，因邪热内消肾水，津液干枯，故当急下以救肾家将绝之水。少阴自利纯清水，心下硬痛，口燥渴者，急下之。少阴腹胀满硬，或绕脐硬痛，不大便，土胜水也，急下之。阳明汗多热甚，恐胃汁干，急下以存津液。阳明腹满痛为土实，急下之。热病目不明热不止者多死。目睛不明，肾水已竭，不能照物，则危甚矣，急下之。六者俱大承气汤。少阴急温有二证：内寒已甚，阳和之气欲绝，急温之；少阴膈上有寒饮，干呕不可吐者，急温之，用四逆汤。此急救之功也。

　　　脉浮可下脉沉可汗

夫脉浮当下，脉沉当汗，固其宜也。然其脉虽浮，亦有可下者，谓邪热入腑为大便难也。假若大便不难，岂敢下乎？脉虽沉而亦有可汗者，谓少阴病为身有热也。假若身不热，岂敢汗乎？此正所谓取证不取脉也。

　　　可汗

凡头项体痛者，或腰痛背强者，或身痛拘急者，或洒洒恶寒者，或翕翕发热者，及尺寸脉浮紧者与脉浮数者，或病人烦热不解者，悉皆汗之。已上皆属表证而得表脉，无汗者即宜发汗。若汗后不解，表证尚在，再宜汗之。如表证已解，其热不退者，此是传经也，宜从别治。

　　　不可汗

凡口噪舌干者，或口苦咽干者，或咽喉痛者，或吐衄下血者，或淋血者，或小便淋沥者，或大便泻利者，或内伤劳倦者，或尺脉微弱者，或房劳阴虚者，或梦遗泄精者，或动气者，或风温、湿温、中暑者，或疮痛者，或妇人经水适来适断者，或气血两虚者，或脉微细者，或新产血虚者，悉皆不可发其汗也。

　　　可下

凡蒸蒸发热，大便不通者；或潮热自汗，讝语烦渴，大便不通者；或潮热腹痛者；或潮热腹胀硬满者；或潮热讝语者；或阳明白汗多，胃中必燥，大便必鞕而讝语者；或能食不大便者；或讝语脉滑而疾者，或潮热手足濈濈然汗出大便难者；或五六日不大便，绕脐腹硬痛燥，发作有时者，此有燥屎也。或目中不了了，睛不和，大便不通者；或病人小便不利，乍难乍易，微热喘满不卧，亦有燥屎者；或吐后腹胀满不减者；或下利脉滑而数者，此有宿食也。或下利，脉三部皆平，甚则心下硬痛者；或腹中满痛者；或胷痛者；或内实燥满，及发斑黄，狂乱，扬手掷足，揭去衣被，不大便者；或汗吐下后微烦，小便数大便难者；或转屎气者；或发热大渴，不大便者；或小腹硬满而痛，小水自利大便黑，此有蓄血者。或潮热不解，脉沉数，大便难者。悉皆可下之也。大抵一切下证，要知舌干口中燥渴，大便不通，及脉沉实、沉数、沉疾、沉滑有力者，方可下之。再以手按脐腹胷胁硬满而痛，手不可近者，急下之无疑也。如下不尽，亦宜再下之。若下后腹中虚软脉无力者，此为虚也，以参胡三白汤加当归身和之。若下后发热，潮热往来，寒热不解者，宜小柴胡加减和之。若烦热不得眠者，温胆汤加竹叶、石膏主之。如下后利不止，或身体疼痛脉无力者，又当温补之。此家传之活法也。

　　　不可下

脉沉有表证者，不可下。及恶风恶寒者；或头项腰背强痛拘急者；或手足逆冷不温者；或尺脉弱者；或六脉虚细者；或呕吐者；或腹中时满时减者；或不转屎气者；或腹胀可揉可按者；或脐之左右有动气者；或腹如雷鸣者；或阳明面冷赤色者；或咽中闭塞者；或血虚气虚者；或内伤劳役者；或阴虚劳倦者；或经水适来适断者；或胎前崩漏者；或小便清白者；或夹阴面赤者；或心下硬者；或脉虽大而无力者，悉皆不可下之也。

　　　可吐

凡病在膈上者；及脉大胷满多痰者；或食在胃口脉滑者；或胷满郁郁微烦者；或胷中懊憹者；或胷中郁郁，痛不能食，欲使人按之而反涎沫者；或下利日数行，寸口脉滑者，吐之，利自止也；或病人手足厥冷，脉乍结，以寒气在胷中则心下满而烦，欲食不能食者；或伤寒三四日，邪在胷中者；寸口脉沉伏或浮滑有痰者；或喉中有痰声者；或干霍乱心腹刺痛欲死者；或中风寒痰涎壅塞者，悉皆可吐。正所谓在上者因而越之也。

　　　不可吐

凡病人元气羸及老弱血气两虚，或房劳阴虚，或劳倦内伤，或妇人胎产崩漏，或脉虚细无力，或经水适来适断者，悉皆不可吐之也。

　　　可温

凡中寒者，及直中阴经者；或无热恶寒者；或口出涎沫者；或脉虚细无力者，或脉沉迟者；或腹痛泄泻者；或战栗蜷卧，面如刀割者；或四肢逆冷者；或膈上有寒干呕者；或呕吐不止者；或面戴阳者；或夹阴中寒面唇青者；或下后利不止，清谷不化，脉弱者；或阴证舌卷囊缩，手足厥冷者；或胃寒欬逆者；或清谷泻利不止者，其要在于脉来沉细沉迟或伏绝者，悉皆当温之无疑矣。

　　　不可温

凡口燥咽干，及舌燥而渴者；或身热小便赤者；或揭去衣被扬手掷足者；或喜饮冷者；或大便实者；或身发斑黄，狂乱者；或妄语潮热者；或面赤，大便实，烦躁讝语者；或身热脉来有力者；或小水短赤者，要在知其脉来沉实沉数沉滑洪大有力者，悉皆不可温之也。

　　　用药寒温相得

夫发表之药用温，攻里之药用寒，温里之药用热者，各有所宜也。盖表既有邪，则为阳虚阴盛，温之乃以助阳，阳有助则阳长，而阴邪所由以消，故用辛甘发散之以为阳也，此指表药用温者而言之也。里既有邪，则为阴虚阳盛，寒之乃以助阴而抑阳，阳受其抑则微，而真阴所由以长，故用酸苦涌泄之以为阴也，此指里药用寒者而言之也。至于阴经直受寒邪则为脏病，主阳不足而阴有余，故用辛热之剂以温之，所以助阳而抑阴也，则阴消阳长，此则指言温里之药亦明矣。若表有邪而不汗之，其邪何从而解？里有邪而不下之，其邪何从而出？脏有邪而不温之，其寒何从而除？以此三者，故用药有温凉寒热之别。其于热药寒服，寒药热服，中和之剂温而服之。此则寒因热用，热因寒用，不寒不热，温而用之之义也。且药之相得也，如麻黄得桂枝则能发汗，苏叶得葱白、豆豉亦能发汗；芍药得桂枝则能止汗，黄芪得白朮则能止虚汗；防风得羌活则治诸风，苍朮得羌活则止身痛；柴胡得黄芩则寒，附子得干姜则热；羌活得川芎止头疼，川芎得天麻止头眩；干葛得天花粉则止渴，石膏得知母亦止渴；香薷得扁豆则消暑，黄芩得连翘则消毒；桑皮得苏子则定喘，杏仁得五味则止嗽；丁香得柿蒂、干姜则止呃，干姜得半夏则止呕；半夏得姜汁则回痰，贝母得(艹舌)蒌则开结痰；竹沥得姜汁则行经络，桔梗得升麻则开提气血；枳实得黄连则消心下痞，枳壳得桔梗能使胷中宽；知蘗得山栀则降火，豆豉得山栀治懊憹；神砂得枣肉安神，白朮得黄芩则安胎；陈皮得白朮则补脾，人参得麦冬、五味则生脉；苍朮得香附开郁结，厚朴得腹皮开膨胀；草果得山楂消肉积，神曲得麦芽能消食；乌梅得干葛则消酒，砂仁得枳壳则宽中；木香得姜汁则散气，乌药得香附则顺气；白芍得甘草则治腹痛，茱萸得良姜亦止腹痛；乳香得没药大止诸疼，芥子得青皮则治胁痛；参芪得附子则补阳，知蘗得当归则补阴；当归得生地则生血，姜汁磨京墨则止血；红花得当归则活血，归尾得桃仁则破血；大黄得芒硝则润下，皂荚得麝香则通窍；诃子得肉果则止泻利，木香得槟榔则止后重；泽泻得猪苓则能利水，泽泻、猪苓得白朮则能收湿。此用药相得之大端，医家之心妙也。

　　　发热

夫伤寒翕翕发热者，乃风寒客于皮肤，邪气怫郁于外，表热而里不热也。此太阳经表证，头疼项强，腰背脊痛，身体骨节疼，或已发热未发热，恶寒脉浮紧无汗，冬月用麻黄汤，三时用芎苏散、羌活冲和汤、人参羌活散、正气散选用；脉浮缓自汗，冬月用桂枝汤，三时用加减冲和汤、神朮汤选用。若脉浮，发热烦渴，小便不利者，此热传太阳膀胱本病也，用五苓散利之。若阳明经发热，目痛鼻干不眠，微恶寒，微有头额痛，脉微洪，宜葛根汤。若表热未罢，邪热传里，里未作实，则表里俱热，口渴饮水，脉洪数者，宜白虎汤，此但轻于纯在表纯在里也。若表证皆除而反见怕热，燥渴讝语，大便实而脉沉数，蒸蒸发热者，此为里热，是阳邪陷入阴中，里热甚而达于外也，用调胃承气汤下之。若少阳经耳聋胁痛，寒热，呕而口苦，头角痛，脉弦数，此热在半表半里，用小柴胡汤和之。三阴无表热，惟少阴有表热之证，但其脉沉足冷，用麻黄附子细辛汤；或下利厥冷，里寒外热，用人参四逆汤。其阴阳俱热而不止者，汗后复发热脉躁疾者，下利大热不止者，皆死证。又有三阳传里实热证，口必燥渴饮水不止，揭去衣被，扬手掷足，胷腹满痛，斑黄，狂乱讝语，大便不通，脉必沉实有力，甚则舌卷囊缩者，难治。但当三一承气汤攻里下之。方开别条，与前表热不同也。

　　　恶寒

伤寒则恶寒，理必然也。虽居密室帐幕之中，亦憎寒拘急，自然啬啬而恶之，若见风尤甚怕也。如寒气甚重者，使人毫毛毕直，而鼓颔战栗，虽向火不能遏其寒也。如已发热者，虽大热而不欲去衣被也。且恶寒者，乃寒邪客于荣卫，则洒淅恶寒，虽一切恶寒多属表证，尚有阴阳所分，无汗为表实，有汗为表虚。若发热恶寒，头疼脉浮紧者，邪入太阳表证也，宜发汗，冬用麻黄汤，三时用芎苏散羌活汤、正气散选用；有汗恶风，脉浮缓者，冬用桂枝汤，三时用加减冲和汤选用。若欲攻其里者，但有恶寒表不解者，不可攻里，要当先解其表也。如不恶寒而反恶热者，此为表解，乃可攻里也。又有少阴无热，恶寒蜷卧，足冷脉沉细者，此寒邪直入足少阴肾经里证也，宜四逆汤温之。经云：发热恶寒发于阳，无热恶寒发于阴。又有汗后恶寒，脉浮无力者，亦为表虚，宜桂枝芍药汤和之。有大便不通，燥渴，微恶寒，脉实者，用大柴胡汤下之。至于背有恶寒者，背为阳，腹为阴，背恶寒者，阳不足也，阳气不足，阴气即盛，阴盛则口中和，背上寒，附子汤温之。阳气内陷者，口干燥渴，心烦，独背上微恶寒者，此里实热也，人参白虎汤和之。盖微者乃不盛之谓也，非比少阴之寒甚也。少阴之病，若恶寒蜷卧，手足厥冷，自利烦躁，脉不至者，则又为不治之证矣。前所用麻黄汤、桂枝汤、芎苏散、羌活汤、正气散、加减冲和汤、神朮汤。

　　　汗后不彻

伤寒表证，虽经发汗不解，此因汗不尽，故寒热似疟，一日二三发，或面赤身痒，或骨节烦疼大热者，皆因汗出不彻故也。故伤寒热多寒少，似疟一日二三发，面赤身痒者，此不得汗出，宜桂枝麻黄各半汤。
伤寒，若面色缘缘正赤者，此阳气怫郁在表，当发其汗。其人烦躁，不知痛处，乍在腹中，乍在四肢，按之不知，若短气者，此汗不彻故也，宜更发汗则愈。若服发汗药，汗出似解，至半日许复发烦热不解，其脉浮数者，更发汗则愈。又若伤寒八九日不解，脉浮紧无汗，发热身疼者，此为表证，仍在太阳经而不传，宜麻黄汗之。又若伤寒十日，热已去，脉浮细而嗜卧者，外已解矣。
若胷胁满痛者，属少阳也，宜小柴胡汤。脉但浮而不弦，无胷胁痛者，还属太阳，无汗则麻黄汤，有汗则桂枝汤。
若发汗后恶寒，有表证不解脉浮者，宜桂枝汤和之。汗后不恶寒反恶热者，此内实也，用调胃承气汤下之。

　　　本热

伤寒太阳病脉浮，发热，渴，小便不利者，此太阳邪热传于膀胱，里病也，用五苓散利之。

　　　恶风

伤寒则恶风，理必然也。盖风邪伤卫，腠理不密，所以自发汗而恶风也。由是观之，恶风悉属于阳，非比恶寒乃有阴阳之别也。微恶风者，居于密室之中，衣被之内，坦然自舒而不恶也，若见风则恶矣。恶风有汗为表虚而脉浮缓，冬用桂枝汤，三时用加减冲和汤。恶风发热而喘，用桂枝冲和汤。若发汗过多，遂漏不止，卫虚亡阳，恶风脉浮者，用桂枝朮附汤。恶风小便难，四肢拘急，难以屈伸，同上。若风湿相搏，骨节疼痛，自汗恶风，短气，小便不利，身微肿者，用甘草附子汤。恶风自汗而喘，用桂枝加厚朴杏仁汤。恶风无汗而喘者，用麻黄汤。汗后七八日不解，表里俱热，时时恶风，大渴，舌干口燥而烦者，以人参白虎汤主之。

　　　潮热

潮热属阳明，旺申未，一日一发，日晡时作，如潮候之有信，故曰潮热，专主胃腑实热燥粪使然。渴甚不大便，讝语脉洪数有力者，用调胃承气汤攻之。如热不潮，口不渴，大便不实者，不可攻也。如热甚烦渴饮水，脉洪数大便如常者，人参白虎汤解之。若潮于寅卯，属少阳，脉弦数，小柴胡和之。若潮于巳午，属太阳，或脉浮紧，小便难，大便溏，热未入腑，犹带表证，先用柴胡桂枝以解表，候小便利而大便鞕，方可攻之。盖攻须料量，要切脉之实大，或沉实有力，或沉数有力，或洪数有力，再审病人腹硬满痞，或绕脐硬痛，以手按之则痛，或转屎气，或手足心并腋下濈濈然有汗，此内实有燥屎也。若大实，大热大渴，大满大坚，用大承气下之。若小实，小渴小满，小坚小热，以大柴胡，甚者小承气攻之。若腹中不坚满，止燥渴，大便不通，脉实有力，用调胃承气汤。凡欲行大承气，当先与小承气，服下良久，病人腹中转屎气者，此有燥屎也，可与大承气攻之；不转屎气者，初鞕后溏不定，慎勿攻之，攻之则腹胀不食，为难治也。阳明发潮热，大便溏，小便自利，胁痛不止，小柴胡主之。又胁下硬满，不大便而呕，舌上白胎者，用小柴胡则濈然汗出而解也。若大结胷有潮热，属太阳，大陷胷汤。若欬逆潮热，大便自利，潮热，并属小柴胡，病人烦渴汗出即解。又如疟状，日晡潮热，脉实者，可下，用大柴胡汤。大便利而脉虚者不可下，用桂枝柴胡汤。凡有潮热必先用小柴胡；若热不除内实燥渴者，则用大柴胡，甚者用承气汤可也。

　　　寒热往来

往来寒热，阴阳相胜，邪正分争故也，此属少阳半表半里证。若阳不足，阴邪出表与争，故阴胜而为寒；若阴不足，阳邪入里与争，故阳胜而为热。邪居表多则多寒，邪居里多则多热。邪在半里半表则寒热相半，乍往乍来而间作也。小柴胡专主往来寒热，寒多加桂枝，热多加黄芩。太阳证八九日如疟状，一日二三度而发，不呕清便，脉浮缓者为自愈，不浮缓为未愈，用桂麻各半汤。病至十日热结在里，燥渴大便实，往来寒热，大柴胡下之。若往来寒热，胷胁满而不痛，属半表半里，未入于腑，小柴胡、枳桔汤未效，用小柴胡入小陷胷汤。妇人中风八九日，续得寒热，发作有时，经水适来适断，此为热入血室，用小柴胡加生地、红花、当归、丹皮、桂枝。若心烦喜呕，胷膈满，不饮食，寒热往来，小柴胡汤。汗下后不呕不渴，头汗出，胷膈满，小便不利，寒热往来，柴胡桂姜汤。热多寒少，尺脉迟者，荣血不足，黄芪建中汤；候尺脉不迟，小柴胡汤。经曰：血虚气弱，腠理开，邪气入，与正气相搏，结于胁下，邪正分争，往来寒热，休作有时，默默不欲饮食，脏腑相连，其痛必下痛攻上，故使呕也，小柴胡汤。若小柴胡证，医以他药下之，其柴胡证不罢者，复与小柴胡汤，必蒸蒸而振，则发热汗出而解也。若伤寒六七日，发热微恶寒，节烦疼，微呕，心下有结，柴胡桂枝汤。若寒热往来，寒多者加桂枝、芍药，热多倍用柴胡。若胷满微结，小便不利，渴而不饮，但头汗出，往来寒热，心烦者，柴胡桂枝汤主之。寒热汗多亦治之。

　　　烦热

烦热者，乃邪热传里，不经汗吐下则为烦热，乃热而烦扰不安也，与发热若同而异。病人烦热，汗出则解。如未作膈实，乃但和解微汗而已。若心下满而烦，则有吐下之殊。先烦后悸者为实，先悸后烦者为虚。烦，欲吐不吐郁闷之貌。但表有热不得汗出而烦者，脉必浮数，宜发汗即愈。发汗后解半日许，复发烦热，脉浮数者，宜再汗之。又服桂枝汤反烦不解者，先刺风池、风府，却与桂枝汤愈也。太阳病心烦自汗，小便数者，不可与桂枝汤，宜芍药甘草汤。太阳病服汤后，汗出烦渴，脉洪大者，用白虎人参汤。阳明病心烦喜呕吐，寒热往来，心下悸，小便不利，小柴胡加茯苓汤。衄血烦渴，饮水则吐，五苓散；不愈，竹叶石膏汤。下后，昼烦夜静，不呕不渴，无表证，脉微沉，姜附汤。若汗下后，病仍不解而烦躁者，茯苓四逆汤。大下后六七日不大便，烦躁不解，腹满硬痛而烦渴者，有燥屎也，大承气汤。汗吐下后，心下满，气上冲胷，头眩身振摇而烦者，茯苓桂枝白朮甘草汤。瘥后不能胜谷气，微烦，损谷则愈，小柴胡加枳壳；不愈，大便实者加大黄。又有肾伤寒，表里无熟，但烦愦不欲见光明者，时有腹痛，脉沉细，四逆汤。凡伤寒身体烦疼，即是热疼不得汗故也。若脉浮数者宜汗之，此表证而烦也。若烦渴脉弦数，此半表半里证而烦也。加之寒热胁痛而呕，宜小柴胡去半夏加天花粉。至于胷中烦，即胷中热而烦也；又心中烦，亦心中热而烦也，并宜小柴胡汤加炒栀、连。阳明病烦渴，脉洪数，饮水不止者，白虎汤；大便实者，调胃承气汤。此里证而烦也。若内伤劳役，阴虚火动而烦者，其人身倦无力自汗，尺脉浮虚，宜补中益气汤加炒栀、连、生地、麦冬、黄蘗、知母；若不得睡而心烦者，兼服朱砂安神丸，纳其浮游之火而安神明也。大抵伤寒六七日，三部脉皆至大，烦而口噤不能言，其人躁扰，欲作汗而解也。若脉和大烦，目重睑内际黄者，此亦欲作汗而解也。一切肌表大热而烦，盖欲作汗而解，再无疑矣。一如天道亢热人皆不安，或时大雨至人皆凉爽，但脉不应者为难治。如足冷脉沉细者，此阴证之烦也，急用人参四逆汤温之，又不可不知也。若发汗出，烦热不得眠者，此为胃中干燥也，饮水者，宜少与之，以救胃汁干也。若伤寒二三日，心悸而烦者，此虚烦也，小建中汤。又少阴病二三日，心烦不得眠卧，黄连阿胶汤主之。

　　　烦躁

烦为扰乱而烦，躁为愤怒而躁，谓烦躁者，有阴虚阳实之别也，心热则烦，肾热则躁。烦为热轻，躁为热重。所谓烦躁者，先发烦而后至躁也。所谓躁烦者，先发躁而渐至烦也。太阳病，头疼发热，恶寒体痛，脉浮紧，烦躁，因不得汗出，此邪在表而烦躁也，冬用大青龙汤，三时用十味芎苏散加石膏、麻黄；天道暖盛，九味冲和汤加麻黄、六神通解散亦可。经云：伤寒当汗不汗则人烦躁，此之谓也。凡伤寒肌表热甚，脉浮数不得汗出而烦躁者，速宜汗之为当也。若表邪传里，讝语大渴，面赤饮水不止者，脉洪数而烦躁，人参白虎汤。阳明经腑病，五六日不大便，绕脐腹硬痛，讝语渴甚，烦躁发作有时者，此内有燥屎而烦躁也，宜调胃承气汤下之；元气虚者，蜜导法通之。若病大热，错语呻吟，或干呕不眠而烦躁口渴脉数者，此邪在里而烦躁也，黄连解毒合白虎加竹叶。若太阳不得汗，医以火刦取，汗不出，大热入胃而烦躁者，此刦令烦躁也。小柴胡加龙骨牡蛎汤入黄连、山栀。凡伤寒阳微发汗，烦躁不眠，或汗下后昼日烦躁不得眠，夜安静，身无热，脉沉微者，姜附汤。或汗下之后，病仍不去，烦躁者，茯苓四逆汤。要在脉沉细无力，口不渴，方可用此汤，此阳虚而烦躁也。若得病二三日，脉微弱无力，大柴胡证。烦躁心下硬，能食，小承气微利之。心中悸而烦躁者，小建中汤。恶风自汗，脉弦而烦躁者，不用此汤。若热六七日，烦渴欲饮水者，用五苓散。无热狂言，烦躁不安，精采不与人相当者，亦宜五苓散。又少阴病吐利呕逆，烦躁欲死者，脉必沉细，吴茱萸汤。若阴证身微热，脉沉细，手足冷而烦躁者，四逆汤。面赤加葱白，无脉干呕用猪胆汁。又有不烦便作躁闷者，乃阴极发躁，欲坐卧于泥水井中，其脉沉细足冷，饮水不得入口者，用霹雳散，不若生脉四逆汤尤妙。此阴盛拒阳而烦躁也。余以艾汤调硫黄末二三钱，立时出汗乃愈，此秘方也，累用累效。其结胷烦躁悉具者死，吐利四逆而烦躁者死，发热下利厥逆而烦躁不眠者死，恶寒蜷卧脉不出而烦躁者死，又五六日自利后烦躁不眠者死，此皆烦躁之不治也。又有久病阴虚发热恶寒，午后面颊颧赤，烦躁引饮，肌热燥热，至夜尤甚，脉洪大按之无力，此皆血虚而烦躁也，用当归补血汤。又有痰火升，作喘欬嗽，气急烦闷，不得安卧，或时心烦，或时躁乱不宁，此名痰躁，用温胆汤加辰砂、(艹舌)萋、桔梗、竹沥、姜汁少许为要药也。不在伤寒烦躁治例。

　　　头痛

头痛者，寒邪入足太阳，上攻于头，此表证也。头疼脉浮紧无汗宜发汗，脉浮缓有汗宜解肌，照时令用药。三阳经杂证，虽俱有头疼，不若太阳专主也。太阳则顶巅脑后痛连风府，阳明则头额痛，少阳则头角痛。三阴无头痛者，其脉至颈胷而还，不至于头，故无头疼。惟厥阴有头痛者，是脉经于顶巅也。阳明头额痛，目痛鼻干，发热不眠，脉微洪者，用葛根解肌汤加川芎、白芷、升麻、葱白。本经邪热传里，不恶寒，反恶热，讝语面赤，大渴饮水不止，脉洪数者，人参白虎汤。
若大便不通，潮热讝语，揭去衣被，胃热燥渴，此因热气上攻头目，脉沉数有力，调胃承气汤下之，甚者大承气下之。少阳头角痛，耳中痛，往来寒热，胷胁痛而耳聋，呕而口苦，身热脉弦数者，用小柴胡加川芎，盖川芎乃胆经药也。又有肺家鼻塞头疼者，瓜蒂散搐鼻，黄水出乃愈。又痰涎头疼，胷满寒热喘急者，亦瓜蒂散吐之。又厥阴干呕吐涎沫，头痛者，吴茱萸汤，脉沉厥冷加附子。此数者伤寒头痛也。其杂证亦有头痛者。头乃诸阳之首，凡血虚头痛，四物汤倍加川芎、蔓荆。气虚头痛，四君子加川芎、藁本。气血俱虚头痛，八物汤加藁本、蔓荆。脉大无力，用补中益气汤加蔓荆、细辛。有风头痛，用羌活汤加天麻、荆芥。有湿痰头痛，用二陈汤加苍朮、芎、芷、细辛。有痰火痛者，二陈汤加酒炒芩、连、山栀、川芎、蔓荆、竹沥、姜汁少许。又阴火上冲头痛者，用四物汤加黄蘗、知母、蔓荆、荆芥、炒芩、连、山、栀。有暴感风寒头痛，芎苏散加苍朮、白芷。各汤中俱加桔梗开提诸药上行，不可缺也。其食积亦有头痛，开食积伤寒各条，故不录。大抵真头痛连于脑。手足俱青者为真头痛，必死。

　　　头眩

头眩者，少阳半表半里间，表邪传里，表中阳虚，故至头眩，用小柴胡、黄芪、川芎、天麻为君。又汗下后而眩冒者，亦阳虚所致，用人参养荣汤加川芎、天麻。少阴下利不止而头眩，时时自冒者，此虚极而眩也，人参四逆汤加川芎、天麻。太阳病若下之，因复发汗，此表里俱虚，其人必冒，冒家汗出自愈，用真武汤加川芎、天麻。太阳中风头眩头摇，其脉浮紧，用羌活神朮汤加川芎、天麻。太阳发汗后，汗出不解，心下悸头眩，肉瞤筋惕，振振欲擗地者，宜真武汤加川芎、天麻。太阳发汗二三次，汗出过多，肉瞤筋惕，头眩身振，身热脉虚数者，人参养荣汤加蔓荆、炒黄蘗、川芎、天麻乃愈。阳明病头眩，不恶寒，能食而欬，茯苓白朮甘草生姜汤加川芎、天麻。少阳呕而口苦，寒热头眩，目运脉弦数，小柴胡加川芎、天麻。若汗吐下之后，虚而脉数无力，心下痞满，胁痛气冲，咽不得息，身振摇肉瞤筋惕，久则成痿，头眩目运者，茯苓白朮桂枝甘草汤加川芎、天麻。又有血虚头目眩运用四物汤，加人参、蔓荆、天麻。若气虚头眩目运，四君子汤加川芎、当归、天麻。伏痰头眩目运，用二陈汤加(艹舌)蒌仁、桔梗、枳实、苍朮、川芎、天麻、竹沥、姜汁。痰火上攻，头眩目运，用二陈汤加酒炒芩、连、山栀、蔓荆、川芎、天麻、竹沥、姜汁。阴火上冲，头眩目运，用四物汤加炒黄蘗、知母、天麻。劳役内伤，头眩目运，用补中益气汤加蔓荆、天麻。若下元气脱，头眩目运，人参养荣汤加升麻、川芎、天麻。大抵治头眩目运，非天麻不能除也。

　　　项背强

项背强者，太阳表邪也。无汗脉浮紧，宜发汗，麻黄汤；有汗脉浮缓，宜解肌，桂枝汤或羌活冲和汤。太阳风痓，角弓背反张，独头摇，卒口噤，用小续命汤，治在痓证条下有加减法。项背强几几，无汗用发汗，有汗用实表。几几如短羽之鸟，不能飞腾，动则伸缩其颈，而两翅耸动欲飞之貌。其病者，头项一伸一缩，故几几也。

　　　头摇

头摇者，里病也。内有痛则头摇，宜察痛而治之。一者，风痓独头摇，卒口噤；二者，心绝则头摇，形状如烟煤直视者死。凡头摇多属于风，风主动摇，风脉必弦，用神朮汤加天麻、羌、防、全蝎、殭蚕之类是也。

　　　无汗

无汗者，寒邪中经，腠理固密，津液内渗而无汗也。风暑湿皆有汗，惟寒邪独不汗出。太阳证无汗者，冬用麻黄汤，三时用芎苏散、冲和汤、六神汤选用。太阳证无汗，脉弱无阳，难作汗者，血少也，黄芪建中汤加朮、附。刚痓无汗治在痓条下。少阴脉沉，发热无汗，麻黄附子细辛汤。阳明当自汗，若无汗，身如虫行皮中，此久虚无汗故也。热病热盛躁急不得汗出，此阳脉极也，死证矣。又温病不得汗出，必发狂也。有汗者生，无汗者死。其三阴证与阴阳毒者，皆无汗也。按阴毒额上手背冷汗出者，此虽阴证亦有汗也，用人参四逆汤。原太阳表邪当汗之证，用麻黄汤，二三剂发汗不出者必死。然发汗头面半身以上虽出，其下半身无汗及不至足者，必死。盖寒自伤足经而起。汗出不至足者，是太阳膀胱气绝也。凡温热病伤寒不得汗，用捣姜汁绵裹周身擦之，其汗自出，此良法也。

　　　自汗

自汗者，卫为邪干，不能固密，腠理疏而汗出，不由发而自出也。有表里虚实之分。若风伤卫气，太阳表未解，脉浮缓自汗者，冬用桂枝汤，三时神朮汤。若汗后恶风寒，皆为表虚，汗不止，用黄芪建中汤。太阳发热，汗过多，汗出遂漏不止为亡阳，用朮附汤。若阳明腑病，自汗出，不恶风寒而反怕热，躁渴讝语，饮水不止，大便不通，脉沉数者，调胃承气汤下之。阳明自汗小便不利者，津液少也，急下调胃承气汤。大抵伤风则恶风自汗，伤湿则身重自汗，中暑则脉虚自汗，中暍则烦渴自汗，湿温则妄言多汗，风温则鼾睡自汗，霍乱则吐利自汗，柔痓则搐搦自汗，阳明则恶热潮热自汗，阴虚劳力则身倦自汗，亡阳则遂漏不止。自汗治开各条下。惟卫气不与荣气和谐，脏无他病，发热恶风而汗自出，宜桂枝和合荣卫，使邪气无所容之地，则邪自出而汗自止矣。言桂枝发汗者，非发也，实闭汗孔也。发字当作止字论。
凡阴证四肢厥冷，额上手背汗出者，脉必沉细，用四逆汤温之。自汗出，小便难，身无热，脉沉足冷者，四逆加桂枝、白朮、茯苓。若吐利厥冷，脉沉或伏，或身痛大汗出者，人参四逆加桂枝、白朮、黄芪。
凡发热下利大汗不止者，死。若大汗出，发润如油，喘不止者，死。若大汗出，热反盛，狂言不食者，死。若汗冷如冰，四肢厥冷脉脱者，死。柔汗发黄，环口黧黑者，死。凡伤寒温热病，汗不止，将发披水盆中，足露于外，宜少盖；可用炒麸皮、糯米粉、龙骨、牡蛎煅为细末和匀，周身扑之，其汗自止，免致亡阳而死，此良法也。方开各条不录。

　　　盗汗

伤寒盗汗者，睡中出而醒则止也。缘邪在半表半里间，故知胆家有热也，用小柴胡汤。若杂病寸脉虚浮，尺脉数大无力，乃阴虚火动，宜当归六黄汤、辰砂白芷散，兼用小柴胡汤。

　　　头汗

诸阳经络循于头，三阴但到项而还。头汗者，邪搏诸阳之首，则汗见于头也。若遍身自汗出为热越。今热不得越而阳气上冲，津液上凑，故但头汗耳。夫里虚则不可下，内涸则不可汗。头既有汗，不可再汗也。盖阳明病脉洪数热甚，但头汗出剂颈而还，渴饮水浆，小便不利，必发黄也，此因热不得越，用茵陈五苓散。若瘀血在内，小便利而大便黑，小腹满硬，头汗出者为蓄血，桃仁承气汤，下尽黑物则愈也。往来寒热，胷胁痛，头汗出者，属少阳，小柴胡汤和之。太阳中湿发黄，小便难，渴欲饮水浆，头汗出者，茵陈五苓散，重则茵陈汤。阳明病烦渴饮水，多胷满怔忡头汗出者，为水结胷，五苓散利之。中湿欲面向火亦汗出者，治在中湿条下。
凡头汗出，小便不利者，死。
凡关格不得尿屎，头汗出者，死。若元气下脱，额上汗出如贯珠不流者，死。与夫误下，湿家汗出额上而喘，小便难，大便利者，亦阳脱也，俱死证矣。
凡头汗到颈而还，必发黄证也。

　　　手足腋下汗

伤寒潮热，手足心腋下濈濈汗者，此为实也。手足乃诸阳之本，热聚于胃则津液旁达于四肢，蕴热则燥屎讝语，手足汗出者，大承气汤下之。挟寒则水谷不化，手足冷汗出者，理中汤温之。是有承气、理中之不同也。阴毒寒证，手足额上冷汗出者，四逆汤温之。

古今图书集成医部全录卷三百四十七

　伤寒门

　　全生集 【 明?陶华】 

　　　身体痛

身体痛者，虽曰太阳表邪未解，又有温经发汗之不同。如发热恶寒，头疼身体痛，脉浮紧无汗，属太阳表证，冬用麻黄汤发汗，余月冲和汤汗之；有汗脉浮缓，身体痛者，亦表证也，冬用桂枝汤，余月加减冲和汤。少阴身体痛，或吐利手足冷者，四逆汤。有阴证下利或呕吐，身体痛，发热，脉沉迟，先救里，用四逆汤；后救表，用桂枝汤。或阴证厥冷下利，脉沉，身体痛如被杖，呕逆者，茱萸四逆汤温之。阳证发汗后，身体痛，脉沉迟，桂枝芍药人参汤。一身尽痛，发热面黄，热结在里，小便自利，大便或秘，此为蓄血证，轻则犀角地黄汤，重则桃仁承气汤。大抵伤寒烦热身疼，即是热疼，汗出则解，医当识此；无热吐利身疼，即是虚寒，温之则愈，勿令误也。
凡风湿一身尽痛，身重不可转侧，中湿亦身重而疼，俱小便不利，五苓散加羌活、苍朮利之。霍乱则吐泻作而身体痛脉沉者，桂枝汤。表里俱寒，则下利清谷身疼痛，先救里，四逆汤；后救表，桂枝汤。又有劳倦亦身体疼痛，则脉虚困甚也，用补中益气汤加羌活、苍朮、桂枝汤；不愈，又用人参养荣汤加羌活、桂枝、芍药。若身热自汗身疼痛者，属阳明有风也，用葛根解肌汤加羌活、防风、桂枝、芍药治之。有血虚发热，身疼痛，脉浮数无力者，用四物汤加羌活、知母、黄蘗。痰证亦有身疼痛者，治在痰证类伤寒条下，故不录于此。

　　　动气

凡病人有动气者，即气痛也。脏气不调，筑筑然跳动，随所主而形见于脐之左右上下也。其人必先痞气，而后感于伤寒。医人不知患者有痞积在内，妄施汗下之法，致动其气，故曰动气。凡治不可轻举之也。
若治伤寒，须问病人脐之上下左右有动气否，但言有此，以手按其处牢而若痛，筑筑动气者是也，便不可汗下。动气在左，若汗之则头眩，汗不止，筋惕肉瞤，先防风白朮牡蛎汤，汗止则小建中汤。不可下，下之则腹内拘急，食不下，动气更剧。身虽热，反欲倦，先宜甘草干姜汤，后与小建中汤。动气在右不可汗，汗之则衄，心烦，饮水则吐，先宜五苓散，后与竹叶石膏汤。不可下，若下之津液枯竭，咽燥鼻干，头眩心悸，宜人参白虎汤加川芎。动气在上不可汗，汗之则气上冲心，宜李根汤；不可下，下之则掌握热烦，身热汗自出，欲得水自濯也，宜竹叶汤。动气在下不可汗，汗之则无汗，心中大烦，骨节苦疼，目运恶寒，食则反吐，先宜大橘皮汤，后与小建中汤；不可下，下之则腹满下利清谷，心痞头眩，宜甘草泻心汤。可见伤寒以看外证为当者，盖不待脉可见，必待问证而可得也。又有肾脏之气内虚，水结不散，气与水搏，即发奔豚，以其走动冲突，如奔豚之状，皆不宜汗下，通宜理中加桂枝去白朮。缘白朮燥肾闭气，故去之；桂能泄奔豚，故加。然而独不言当脐有动气者，是可以不言而喻也。左右上下尚不宜汗，况中州乎？
动气俱用理中汤去白朮加桂枝。又一法，用桂枝汤亦良。二法须看有热无热。

　　　口渴

渴者，里有热也，津液为热邪所耗，分六经治之。太阳标热在表则无渴；邪热入膀胱之本则烦渴，脉浮数，小便不利，五苓散利之，不可与白虎汤。太阳病发渴，表未解，心下有水气，小青龙去半夏加(艹舌)蒌天花粉。太阳病服桂枝汤，汗出后烦渴甚者白虎汤。太阳病身热恶风，手足温，胁痛而渴，小柴胡去半夏加天花粉。经云：太阳证无汗喜渴，忌白虎。凡阳明经病脉长而微洪，标热无汗而渴，葛根解肌汤。若阳明病传热于胃，本热，恶热自汗，面赤讝语，发渴饮水，脉洪数者，人参白虎汤加天花粉、黄连。若阳明本热内实，或蒸蒸内热，或潮热，大渴饮水不止，讝语，揭去衣被，或发斑黄，狂乱，或成大结胷，舌上燥胎，大便不通，脉沉数者，三承气汤，量轻重选用。若内热未实，且未可下，宜白虎汤合小柴胡去半夏加天花粉、黄连。
若阳毒证目赤唇焦，鼻如烟煤，发黄狂乱，骂詈叫喊，大渴饮水不止，舌胎干燥，内实或下利赤黄，脉大有力，三黄石膏汤或黑奴丸。大便不通，渴甚者，宜急下之，大承气汤。经云：阳明自汗而渴，戒五苓散利小水。恐津液枯竭，故戒也。
若少阳脉弦数，口苦咽干发热而渴者，小柴胡去半夏加天花粉、葛根。
若心烦喜呕而渴，胷满胁痛而渴，日晡潮热而渴，往来寒热而渴，俱属少阳，并用小柴胡去半夏加天花粉、黄连，渴甚加石膏、知母。凡先呕后渴，此为欲解，当与水解。先渴后呕，为水停心下，则为水结胷，下利喘欬等证，随证治之。
凡太阴虚寒自利则不渴。惟少阴舌干口燥而渴，有大便不通，讝语，脉沉实者，急下之，用大承气汤。厥阴热极，消渴能饮水，脉沉细，四肢微厥乍温，甚则大便不通，舌卷囊缩讝妄者，急下之，用大承气汤。厥阴消渴，谓能饮水多而小便少，盖热能消水。若厥阴证热微厥亦微，四逆散；若厥深热亦深，消渴者，大承气汤下之。有少阴证口渴欲饮水不能饮，小便白色，脉沉足冷者，此下虚有寒，人参四逆汤温之。有阴毒下利，身如被杖，自汗厥逆，脉沉疾，烦渴，或腹痛胷满燥渴者，茱萸四逆汤温之，不可用凉剂；甚则唇青厥逆，舌卷囊缩，脉沉伏者，急灸关元、气海蒸脐法，仍用姜附大剂以温之。又有阳证下利脉数而渴者自愈，此渴因泻枯津液，故渴必自愈。泻止则不渴，不愈者必清血。宜黄芩汤。阳证发黄，头汗出，渴饮水浆者，茵陈五苓散；大便实者，茵陈汤。一切伤寒时气热病，欲饮水者，因内水枯竭，欲得外水自救，宜少与之，以全胃气，气和则愈。盖得水能和其胃气，汗出而解也。不可太过，若太过则水停心下，为水结胷下利喘欬等证。
若全不与饮，则内水干燥，无由作汗，必加喘渴躁乱而死。
若病人饮水，必须令人以手摩揉心胷胁下，使水气行散不至停蓄也。大渴舌干胎燥者，用薄荷捣浸凉水，时时噙漱，以免干燥而渴。其杂证阴火动而渴者，用四物汤加黄蘗、知母、天花粉、黄连。若中暑脉虚而渴身热者，白虎汤加香薷、黄连、辰砂调服。

　　　口燥舌干

舌干口燥者，因邪热聚胃，消耗津液，属正阳明胃腑病，乃胃汁干也，调胃承气汤下之。其少阴舌干口燥者，因内水枯竭，即热消肾汁干也，用大承气汤急下之。其少阳口苦干者，小柴胡汤加天花粉、干葛和之。阳明身热，背恶寒口燥舌干者，白虎汤加人参。若脉沉足冷舌干胎燥者多死。

　　　吐血

吐血者，口中出血也。诸阳受热，当汗失汗，使热毒入深，积蓄于脏，遂成吐血也。凡见眼闭目红，神昏语乱，眩冒迷妄，烦燥漱水，惊狂讝语，背冷足寒，四肢厥冷，心胷腹胁满痛，小水自利，大便黑者，皆瘀血证也。虽有多般，不必悉具，但见一二证，便作主张血证治之。初得此证，急宜用药。有蓄血上焦，漱水不咽者，犀角地黄汤。若吐鲜血，血不止，燥渴者，黄连解毒汤加丹皮、生地，磨京墨吞下四生丸。
若血结满硬而痛燥渴者，桃仁承气汤，下尽黑物则愈矣。
凡病神昏者多死。此证神昏亦宜速下，迟之亦杀人，切记切记！

　　　衄血

衄血者，经络热盛，逆血妄行于鼻者为衄也。是虽热盛，邪犹在经，然亦不可发汗。以桂枝、麻黄治衄者，非治衄也，乃发散经中邪气耳。且衄固为欲解，其或头面汗出。
若身无汗，及汗出不至足者，难治。太阳证衄血，乃服桂枝后至衄者，为欲解，犀角地黄汤。无汗而衄，脉浮紧，再与麻黄汤；有汗而衄，脉浮缓，再少与桂枝汤。此二者盖为浮脉而设也。鼻衄分点滴成流者，不须服药，少刻自解，当与水解。若滴点不成流者，邪犹在经，还须发散，用药无疑。经曰：夺血者无汗，夺汗者无血。俗人以血为红汗，厥有旨哉！若得衄而解者，邪之轻也。得衄不解者，邪之重也。太阳病口干鼻燥，脉浮紧，必衄血，黄芩汤。伤寒八九日不解，表证仍在，其人发烦目瞑，剧者必衄，热乃解。若不解，阳气重故也，宜汗之。衄家不可大发汗，汗之必额上陷，脉浮紧，直视不能眴，不得眠，芍药地黄汤。阳明漱水不欲咽，必衄，犀角地黄汤。阳明口干鼻燥，脉浮数者，必衄，犀角地黄汤加干葛。脉来轻轻在皮肉之间，尺中浮，目睛晕黄，必衄，脉浮数者，口干鼻燥，必衄，并用犀角地黄汤。凡鼻衄无表证，脉不浮紧者，尚不可发汗，医当慎之。若衄而烦渴，饮水即吐，先宜五苓散，次服竹叶石膏汤。凡衄血不止者，茅花汤加芩、连、京墨，用刧法止之。若伤寒表证，衄血将解，不可用凉水及寒药止住，必成蓄血结胷难治，宜用犀角地黄汤加当归、红花，甚者加桃仁、大黄，下尽黑物则愈。少阴但厥无汗，强发之必动其血，必从口目鼻耳齐出者，名上厥下竭者，难治，当归四逆汤，仍灸太溪、三阴交、涌泉；一法，黑锡丹治之。若人虚衄血不止者，三黄补血汤加茅花、京墨及刧法甚良。一切诸失血证，脉沉小身凉者生，脉浮大身热者死。吐衄后脉微者易治，衄后复大热脉反躁急者死。凡血得热则行，得冷则凝。血属南方丙丁火，见黑则止；肾属北方壬癸水，盖水能制火，故失血药中加墨则效也。若衄而头汗出，或身有汗不至足者，为难治矣。

　　　蓄血

夫蓄血者，瘀血蓄结于内也。表证当汗不汗，瘀血在里，必血结也。大抵看伤寒，必察病人心下两胁小腹，以手按之则硬痛者，便当问其小便何如：若小便不利，乃水与气；若小便自利者，乃为蓄血也。经云：太阳病不解，热结膀胱，其人如狂，血自下者，愈。若不愈，小腹急结痛者，用桃仁承气汤下之。有表证者，先用桂枝汤以解外，后下尽瘀血为愈。又太阳病六七日，脉微沉反不结胷，其人发狂者，以热在下焦，小腹当硬满，小便自利者，下血乃愈。所以然者，太阳随经瘀血在里故也，桃仁承气汤，下尽黑物乃愈。太阳病身黄脉沉细，小腹硬，小便不利者为无血也，小便自利者为有血也，宜桃仁承气汤下之。
又伤寒有热，小腹满，应小便不利，今反利之，为有血也，当下血为愈。
阳明病其人喜忘者，必有蓄血也。所以然者，内有瘀血，故令人喜忘也。屎虽鞕，大便反见易，其色必黑，宜下血则愈。喜忘好忘，有所见而如狂也。若蓄血在上焦，胷中手不可近而痛者，犀角地黄汤。中脘手不可近，桃仁承气汤；脐下小腹，手不可近，抵当汤。盖伤寒蓄血，医多不识。若能识者，则唾手取效也。血未下，犀角地黄汤中加大黄、枳实、桃仁、红花、苏木。

　　　呕吐

呕者，声物俱有而出也；吐者，无声有物而顿出也。若有声无物为干呕也。较之轻重则呕甚于吐矣。盖表邪传里，里气上逆则为呕也。大抵邪在半表半里则多呕。若初得病，呕逆呕哕清水，呕吐饮食者，宜加减藿香正气散，虚者人参养胃汤加香附、砂仁。若已发热者，十味芎苏散汗之，天寒少加麻黄、干葛。若有汗者不可汗，宜正气散去苏叶以和之。
凡阳明壮热，目痛鼻干，干呕无汗者，用葛根半夏生姜汤。太阳阳明合病，下利而呕者，用半夏葛根生姜汤。太阳少阳合病，下利而呕者，黄芩汤加半夏、生姜。凡食谷欲吐者，属阳明也，吴茱萸汤。得汤反剧，属上焦也，用葛根半夏生姜汤。凡胷中有热’胃中有邪气，腹中痛欲呕吐者，黄连汤主之。凡呕多者不可下，下之则利，利不止者死，利止者愈。故经云：呕多，虽有阳明病，不可攻之，攻之为逆。为其逆气尚未收敛为实也。
凡发热口苦，脉弦数而呕者，属少阳也。若心烦喜呕，胷胁满而呕，往来寒热而呕，日晡发热而呕，皆属少阳，并用小柴胡倍加半夏、生姜主之。热少去黄芩，口干加干葛，心烦喜唾加姜炒黄连，心下痞满加枳实。若潮热内实，不大便，呕不止，心下郁郁微烦者，大柴胡下之。凡呕吐胃家有热，脉弦数，口若烦渴，胃有寒，脉弦迟，逆冷不食，有水气，先渴后呕，腹满怔忡，有脓血，喉中腥气，奔逆上冲，不须治之，呕脓尽为愈。此四者不可不辨也。
凡太阴腹满，水谷不下，或腹痛呕吐，脉沉迟，理中汤加半夏、陈皮、厚朴、藿香、生姜之类，寒甚加附子。凡少阴饮食入口即吐，心下兀兀欲吐复不能吐，手足寒，脉沉细者，四逆汤加半夏、生姜、陈皮之类。
凡厥阴呕吐涎沫逆冷，脉沉微者，茱萸四逆汤加半夏、生姜、陈皮、厚朴之类。
若膈上有寒饮，干呕吐涎沫，四逆汤。
若吐利手足逆冷烦躁甚者，茱萸四逆汤。少阴欲吐不吐，但欲寐，五六日利而渴，小便色白，四逆加生姜。
若似呕似哕似喘，心下愦愦无奈，大橘皮汤。
若汗下后，关脉迟缓而吐为胃寒，理中汤，甚者加附子。
若吐后水药不入口者，为呕逆，半夏茯苓汤。病瘥后，虚烦呕吐，竹叶石膏汤加生姜、陈皮。清呕吐，谷不下，小半夏汤。
凡呕吐脉滑数或洪大发热者，茅根汤。
若三阳发热而呕，通用小柴胡汤加陈皮、生姜。
凡先呕后渴，此为欲解，宜与水解。
凡先渴后呕为水停心下，宜茯苓半夏汤加陈皮、生姜。小便不利者，五苓散，有水气或欬或悸，身痛自利，真武汤去附子加陈皮、生姜。
凡病后余热在胃口，虚羸少气，呕逆欲吐者，竹叶石膏汤。
若胃中有痰热而呕者，橘皮竹茹汤加姜炒黄连、山栀。
凡胃寒呕吐不止者，藿香安胃汤合理中汤主之，甚者加丁、附。
凡胃热呕吐不止者，用小柴胡加竹茹、干葛、陈皮、姜炒黄连、山栀、石膏主之。
凡胃实呕吐者，用香砂平胃散去甘草加枳实、青皮主之。
胃寒胫冷面浮者，尻骨痛。
胃热烦渴，颊痛，口干不合。
胃实则右关脉实，胃虚则右关脉虚。
若呕而脉弱，小便复利，身有微热，见厥者难治，四逆汤加生姜主之。
若下利无脉，干呕烦者，白通汤加猪胆汁主之。
其痰呕吐不止，用二陈加姜汁炒黄连、栀子、干姜主之。
凡治呕吐不可缺生姜。姜乃呕家之圣药。呕家不喜甘甜之物，盖甘能发呕故也。一切呕吐不止者，各汤中俱加姜汁调服，随用生姜嚼之。过药不可用枣子甜物。服药徐徐服之，不可急。

　　　干呕

干呕者，但呕而无物也。大抵热在胃脘，与谷气并，热气上熏，心下痞结，则有此证。太阳汗出干呕，桂枝汤主之，自汗也。少阴下利干呕，姜附汤主之，下利也。厥阴吐涎沫干呕，吴茱萸汤主之，涎沫也。邪去呕则止。又有水气二证，又当以表里别之。伤寒表不解，心下有水气，身微热，干呕微喘，或自利，小青龙汤。不发热，不恶寒，胁痛欬而利干呕者，十枣汤。膈上有寒饮干呕，属少阴，四逆汤。胃热烦渴干呕者，小柴胡加姜汁炒黄连、山栀、陈皮。口苦脉弦数，身热而呕者，属少阳也，小柴胡加减治之。
少阴下利，干呕脉微，白通汤主之。下利不止，干呕而烦，厥逆无脉，白通加猪胆汁汤。
干呕吐痰沫头痛，吴茱萸汤；得此汤反剧者，与小柴胡汤。干呕自利，黄芩汤、半夏生姜汤。
太阳中风，阳浮阴弱自汗，恶风寒发热，鼻鸣干呕者，桂枝汤。干呕哕，若手足厥者，橘皮汤。

　　　哕噫气

哕者，气忤也。忤，敌也，即干呕之甚。其声浊恶而长，呕则声短而小，较之于呕为重，皆有声而无物出。经云：木衰者枝叶枯落，病深者其声哕。其人本虚，攻其热则哕；或因汗下太过，胃中虚寒而然；或恣饮冷水，水寒相搏而然。此胃中虚寒故也，理中汤主之，甚者加丁、附。经曰：脉滑则哕。此为医咎，责虚取实之过也。又有热气郁塞，上下不通而致，轻则和解之、疏引之，甚则温散之。哕则腹满，当看何部不利：前部不利者，五苓散加青皮、木通；后部不利者，大承气汤。人虚脉弱者，用大柴胡、小承气或蜜导法。若口苦脉弦数烦热而呕者，小柴胡加陈皮、竹茹和之，渴加知母、连、栀。手足冷者小橘皮汤加姜、附，烦者橘皮竹茹汤。有郁热在胃中者，加味竹茹汤。哕不止者，干姜橘皮汤加半夏、附子。温病有热暴饮水而致者，茅根干葛汤。温病胃寒变哕，茅根橘皮汤。若属病后胃虚冷，脉沉迟者，理中汤加丁香、附子。又有初病阴寒入胃，无热不渴，便作虚哕，或有清水而哕不止，脉沉迟者，用姜附理中汤加藿香、陈皮、半夏、姜汁。又有真阴证初起无热，恶寒厥冷，蜷卧脉沉细作哕者，用四逆汤加丁香、陈皮、吴茱萸、半夏温之。有生冷饮食，伤在胃口，作哕不止，用藿香安胃汤加丁香、砂仁、香附，甚者加附子、姜汁。又有阴虚火动而哕者，用四物汤加黄蘗、知母、栀、连，佐以姜汁、竹沥。大抵病后呕哕；或久病胃虚不食呕哕，足冷，脉微迟；及哕家不屎者，皆难治也。其噫气者，胷中气不交通也。寒气客胃，厥逆上行，复出于胃，故噫气也，理中汤加陈皮、香附、丁香、半夏温之。伤寒汗下后不解，心下痞噫气者，旋覆代赭汤主之。

　　　呃逆

夫呃逆者，俗谓呃忒是也。纔发声于咽喉则遽止，轧轧然连续数声，其声短促不长。古谓之哕，非也。哕与干呕无异，但其声浊恶而长，比之呃忒大有径庭矣。若将呃逆，紊为哕与欬逆，误人尤多。然呃逆有因胃中实热失下而作，有因胃中痰饮而作，有因服寒凉之药过多胃中虚冷而作，且其气皆从胃中起，至胷嗌之间而为呃忒矣。胃热失下，大便不通者，承气汤下之；便软者，以泻心汤主之；有潮热，小柴胡汤；胃虚有热者，橘皮竹茹汤主之；有痰饮者，橘皮半夏生姜汤主之，加茯苓、枳实、陈皮、桔梗；若胃冷者，橘皮干姜汤主之，甚者丁附理中汤加吴茱萸主之；若过服寒凉药多，胃寒呃忒者，丁附理中汤加吴茱萸、木香、姜汁主之。凡其气自脐下直冲于胷嗌间呃忒者，此阴证呃忒也，其病不在胃矣。其病下虚，内伏阴火，或误服寒药，遂至冷极于下，迫其相火上冲，卒集于胷中而为呃忒，亦欲尽也。病人烦躁，自觉甚热，他人以手按其肌肤则冷，此为无根失守之火，散乱为热，非实热也，乃水极反似火，阴证类似阳也。若不识此，误用凉药，下咽即死。当用羌活附子汤加官桂、人参、木香、陈皮、半夏、砂仁，急温其下，令其阳回阴火降，呃忒乃止也。若阴证及因胃寒，呃忒不止者，外用乳香硫黄散嗅法，内用丁香柿蒂散服之则止；再灸期门、中脘、气海、关元，此良法也。但手足温暖脉重者，为有生矣。又瘀血有形之物，壅塞其间而呃，虽柿蒂亦不应。

　　　胷胁满

胷胁满者，胷满乃腹间气塞满闷，非心下满也。胁满者，胷肋胀满，非腹中满也。盖表邪传里，必先胷以至腹入胃，是以胷满多带表证，宜微汗；胁满多在半表半里之间，宜和解之。又有邪热或痰食结在胷中为实者，必须涌吐之也。伤寒胷满心烦者，柴胡陷胷汤；胁下硬，加青皮、牡蛎粉。往来寒热胷胁满者，小柴胡加桂、白芍药；胁下痛，加青皮、川芎、木香。若胷中痞气满闷，小柴胡加枳、桔；未效加(艹舌)蒌、黄连；渴，去半夏加贝母、干葛；渴甚加天花粉。治痞满，须用枳壳、桔梗为要药。经云：病人手足冷，脉乍紧，邪结在心中，心下满而烦，饥不能食，病在胷中，宜吐之。又寸脉微浮或伏，胷中痞硬，气上冲咽喉，不得息，此为胷中有寒者，宜吐之。有痰实结胷中者，亦吐之，用瓜蒂散。若胷胁不快，腹满闷，唇青手足冷，脉沉细少情绪，或腹痛欲呕者，此因生冷伤于太阴脾土，用理中汤去参、朮加砂仁、枳壳、木香，内寒甚者加丁、附，兼有外感寒者用五积散加减治之。大抵枳壳泻至高之气，枳实泻至低之气。故心之上，胷之分，枳壳泻之；心之下，胃之分，枳实泻之。(艹舌)蒌仁能泻肺，洗涤胷中痰垢之要药，故胷满而烦者加之。外用生姜捣渣去汁，炒热揉熨胷胁。大抵阳证不可太热，绢包渐渐揉熨胷胁。或痰、或气、或满、或痛、或硬、或食、或寒，俱用此法，以辛散之，自然宽矣。若误服寒凉药过多，反成寒实结胷，胀满不通，汤药不入者，又当用姜、附、丁、桂以温开之；及中寒邪结胷胁间，与此治法同。

　　　结胷

结胷痞气，虽开前条，恐论未尽，故再明之。盖结胷者，缘太阳证自汗，当服桂枝汤散其邪。误用承气下之，表邪乘虚内陷，结于心胷间，反成真结胷也，当分轻重治之。未经下者，非结胷也，乃表邪传至胷中，未入乎腑，证虽满闷，尚为在表，正属少阳部分，只须小柴胡加枳、桔以治其表；如未效，以小陷胷合小柴胡去半夏，一服如神，世俗皆不知其妙。若真结胷，不按自痛，连脐腹硬，手不可近，大热大渴者，名大结胷，用大陷胷汤；若按之方痛，心下硬，名小结胷，用小陷胷汤。若懊憹发热烦渴，心下痛鞕，大便秘，昏闷，名热结胷，少与大陷胷汤加黄连。若懊憹满闷，身无热，口不渴者，名寒结胷，用枳实理中汤，重则三物白散。若心下怔忡，头汗出，无大热，先渴后闷痛，揉之有声汨汨者，名水结胷，用半夏茯苓汤。伤寒阳证吐衄血不尽，蓄在上焦，胷腹胀满硬痛，身热漱水不咽，喜忘如狂，大便黑，小便利，名血结胷，用犀角地黄汤。又有食结、支结、微结、痰结，治各不同，要在明辨治之。凡结胷证悉具，烦躁者死。结胷脉浮大者不可下，下之则死。阳明病心下硬满不可下，下之利不止者死。此邪气自表传里，全未为实，宜吐之。凡结胷有兼发黄发斑，有兼发狂或呃忒者，最重，但脉微细沉小而手足冷者，皆难治也。若脉沉紧、沉滑、沉实或数大有力，乃可攻之。一切结胷证，先理其气，用枳壳、桔梗以宽之；外用姜滓揉熨法甚良。其食结，开在食积条下。

　　　心下痞

痞者，太阳证，当服麻黄汤发汗，而误用承气下之而成痞满，此因虚邪留滞，若欲下之，必待表证罢而后可，宜用柴胡枳桔汤。如恶寒汗出痞满者，附子泻心汤；服后小便不利者，五苓散。表未解心下满闷者，名支结，柴胡桂枝汤。如热甚而痞者，大黄黄连泻心汤；如冷热偏胜者，附子泻心汤；寒多热少者，半夏泻心汤。要知泻心非泻心火之热，乃泻心下之痞满也，谓气郁不通泰故也。若下早而成者，则表邪乘虚内陷，结于心胷间，但满而不痛者为痞气。若不因下早而为痞者，乃表邪传至胷中，未入乎腑，证虽满闷，尚为在表，只用小柴胡枳桔汤；未效，只以小柴胡合小陷胷汤如神效。

　　　自利

伤寒自利者，不因攻下而自泻利，俗呼漏底伤寒是也。盖下利者，有协热协寒之别，要在明辨治之。夫伤寒下利，多责于热。热邪传里，里虚协热，亦为下利。杂病下利，多责于寒。伤寒，三阳下利身热，太阴下利手足温，少阴厥阴下利身凉无热，此其大概耳。要知泻青白为寒，泻黄赤黑为热。大抵泻利，如小便清白不濇，大便清，完谷不变，有如骛溏；或吐利腥秽，小便澄清，口不燥渴，其脉沉细无力，或迟或微或伏；或身虽发热，手足厥冷，或恶寒蜷卧，皆属寒也。若渴饮水浆，口中干燥，小便或赤或黄或濇或不利，大便利下之物，皆如垢腻之状，其色或黄或赤或黑，去后皆热臭气，暖如汤，后重如滞，其脉多数或浮有力，或濇或弦或洪或实，此皆属热也。亦有邪热不杀谷消化者，但脉数而身热，口燥渴而小便赤黄或濇，以此别之。夫寒因寒中脏腑，热因热邪传里，表因胃受风邪木来侮土，故令暴下。或温或攻，或固下焦，或利小便，随证施治。但凡下利，切不宜发汗。若汗之，使邪气内攻，复泄其津液，胃气转虚，必成胀满也。当先治利，利止内实，正气得复，邪气自解，则微汗出而愈。盖下利为内虚，若发其汗则内外俱虚，变证出矣。若夫下利讝语目直视者，下利厥逆烦躁不眠者，下利发热厥逆自汗者，下利厥冷无脉者，灸之不温脉不出者，下利一日十数行脉反实者，下利脉弦大热不止者，五者之中最急也。盖五脏气俱绝，利不止；六腑气俱绝，手足寒，此名言也。太阳与阳明合病，必自下利，葛根汤。其脉浮而长，太阳证误下早，利遂不止，脉促者，表未解也，喘而汗出者，葛根黄芩黄连汤。太阳与少阳合病，必自下利者，黄芩汤。其脉浮而弦，阳明与少阳合病，必自下利。其脉弦长而滑，乃有宿滞也，宜小承气汤下之。太阳证未解而误下之，遂协热利，心下痞硬，表里未解，人参桂枝汤。凡下利烦热而渴，小便不利者，五苓散。内热心烦加炒黄连，腹痛加炒芍药。阳明下利，心烦不得眠，小便不利者，猪苓汤。下利，热甚饮水，下重者，白头翁汤。下利脉滑而数者，有宿食也，小承气汤。下利讝语者，有燥屎也，小承气汤。下利，更心烦，心下满而按之软者，虚也，栀子豉汤。凡湿热水泻注下，小便不利而口渴者，五苓散加滑石、木通、车前，腹痛加炒芍药。凡内虚胃热烦渴泻利脉弱者，七味人参白朮散。若发热者，用参胡三白汤去黄芩加炒黄连。凡下利纯清水，心下硬痛，口中燥渴，脉沉实有力者，急下之，大承气汤。此利乃自饮汤药而利，是旁流粪水，自有燥屎结实在内，非寒利也。凡协热则利下赤黄，肠垢腻者脐下必热，黄芩汤。热毒入胃下利，赤黄垢腻者，黄芩汤。协热下利不止，三黄熟艾汤。已上皆阳证之下利也。
太阴下利而不渴，脉沉者，理中汤，寒甚脉细加附子。若腹满小便不利者，五苓散合理中汤，若呕加霍香、半夏、生姜，湿多而泻不止者倍加苍白朮，如腹胀加厚朴，腹痛加炒芍药及肉桂、木香以温之也。少阴自利而渴，小便色白者，虚故引水自救，下虚有寒，故便色白也，附子汤治之。凡泄利下重四逆者，四逆散，脉沉者加附子。凡伤寒四五日腹痛，小便不利，四肢沉重，疼痛下利者，此有水也，真武汤治之。凡下利脉微者，白通汤。若厥逆干呕烦躁无脉者，白通加猪胆汁汤。服后脉暴出者死，微续者生。若下利咽痛，胷满心烦者，猪肤汤。凡下利清谷，里寒外热，手足冷，脉微欲绝，其人面赤或咽痛者，通脉四逆汤。凡下利恶寒而蜷卧，手足温者，可治；逆冷无脉者不治。若下利止而头眩，时时自冒者，死。吐利手足厥冷，烦躁欲死者，吴茱萸汤主之。
厥阴伤寒，先厥冷发热者，下利必自止，再厥者必复利也。凡厥逆而利，当不能食，反能食者，为除中，脉不出者死。大汗出，热不去，内拘急，四肢冷，又下利厥逆恶寒者，茱萸四逆汤。大汗出，大下利，厥冷者，四逆汤。下利有微热，脉弱者，令自愈。下利脉数，有微热汗出者，令自愈。设脉紧者，为未解也。凡下利脉沉弦者，下重也。脉大者为未止，脉弱者为欲愈也，虽发热不死。下利脉沉而迟，其人面少赤，身有微热，下利清谷者，必郁冒汗出而解也。若微厥面戴阳利不止者，附子汤。凡下利脉数而渴者，今自愈，设不愈者，必便脓血，以有热故也。凡下利脉绝，手足厥冷，晬频率还手足温者生，脉不还者死。若伤寒六七日不利，便发热而利，其人汗出不止者死，盖有阴无阳故也。凡发热而手足厥冷，七日下利者为难治。伤寒下后，续得清谷下利，里寒外热身疼痛者，当先救里，四逆汤；清便自调，急当救表，桂枝汤。尺脉弦，肠鸣泄利腹痛者，冷痛也，小建中汤。寒毒下利面戴阳者，下虚也，四逆汤。胃寒，下利鸭溏色白，脐下必冷，腹胀满，小便清白，四逆汤。寒毒入胃，下利或如鸭溏色，理中汤，甚者加附子。凡伤寒伤水作利，脉浮表未解者，仲景以小青龙汤去麻黄加芫花，盖散表邪兼治水也。若小便不利，大便泻水作利者，五苓散。甚不止，加芫花，盖水去则利止也。凡伤寒上二部脉皆平，心下硬而利者，肠胃有宿积也，大承气汤下之。下利脉大者，虚也，以其强下之故。设若脉来浮，因尔肠鸣者，当归四逆汤。下利瘥，至期年月复发者，以其病根不尽故也，宜下之，大承气汤。阳明少阳合病，下利头痛，胷满干呕，往来寒热，脉长大而弦为负，负者死；若长大不弦为顺，宜下之。下利欬而呕烦不得眠，猪苓汤。凡伤寒下利清谷者，即米谷未化，此胃虚内寒；口不渴，身不热，盖不变而下也。宜温之，以四逆汤主治也。

　　　便脓血

冲脉为血之海，即血室也。男女俱有此血气。亦俱有此冲脉。得热血必妄行，在男子则下血讝语，其邪热由阳明而传；在妇人则寒热似疟，邪乃随经而入。此为热入血室，迫血下行，则协热而动也。挟血之脉，乍濇乍数，或沉或伏，血热交并，则脉洪盛。大抵男多于左手，女多于右手见之。又有阴寒为病，下利脓血者，乃下焦虚寒，肠胃不固，清浊不分，而下利脓血也。一为协热，一为阴寒，临证精别。古人谓：血热无寒。又云：得热则行，得冷则凝。皆大概言之耳。大抵十分中有八九分属热，一二分属寒，不可一例取之。阳证内热，则下鲜红之血；阴证内热，则下紫黑成块，或如豚肝状。夫阳证则脉数。若数而有力为实热，用苦寒之药；若数而无力为虚热，不可用苦寒之药，须补血药内少佐一二味寒药可也。若阴证则脉迟，若迟而有力为有神可治，迟而无力为无神难治也。凡下利脓血，身热脉大为难治，身凉脉小为易治。凡下血脉洪大急硬不和者死；脉虽大而和者，乃可治也。太阳之病不解，热结膀胱，其人如狂而血自下者，可用桂枝汤，若瘀血用桃仁承气汤。阳明下血讝语，胷胁满如结胷状，夜则见鬼，此为热入血室，小柴胡加生地、丹皮、当归，血不止加黄连、地榆，有瘀血加红花、桃仁。少阴下利脓血，用桃花汤。腹满或痛，身热下利脓血，或如鱼脑，或如烂肉汁，或如豆汁者，此湿气毒气入胃，并用桃花汤、黄连阿胶汤选用。下利，无表里证，脉数不解，消谷易饥，数日不大便，此有瘀血，轻则小柴胡加桃仁、大黄，重则用桃仁承气汤。下焦有瘀血，如狂或喜忘，小腹满硬，小水自利，大便黑，或身目黄，桃仁承气汤下之。

　　　讝语

讝语者，经云：邪气盛则实，精气夺则虚，故脉实则讝语，虚则郑声。胃中实热，上乘于心，心为热入胃，则神思昏迷，妄有所见而言也。轻则睡中呢喃，重则不睡。妄语，有错语、有独语、有狂语、有乱语、有语言不休，此数者可见其热之轻重也。大抵热入胃，胃中水涸粪燥，必发讝语。若其脉沉数，大便不通，燥渴讝语者，此为邪气实也。若其脉来沉迟而无力，大便下利，或清谷，无热不渴，及亡阳火刧讝语者，此为正气虚故也。且夫讝语盖非一端，有潮热自汗内实者，有腹满喘急内实者，有舌干口燥内实者，有下利纯清水心下硬痛者，有三阳并病、有三阳合病者，有表虚里实者，有热入血室者，有汗多亡阳者，有大热入胃、胃燥屎结实者，有过经不解，有下后惊惕，有火刧等证，有阳厥大便实，皆发讝语也。又有不可治者：直视下利讝语者死，汗多亡阳脉短讝语者死，舌强舌硬舌黑讝语者死，与夫喘满气逆上奔，自利气脱而下夺，俱死证也。若阳证讝语妄言，身当有热，脉当洪大，而反手足逆冷脉沉细而微者，不过一日死矣。
若阳病内实者，其人日晡发潮热讝语，大便秘实，手足乍冷乍温，面赤烦渴，手心腋下濈濈然汗出，其脉沉实或滑数，扬手掷足，揭去衣被，大渴讝语者，但当大柴胡汤下之；若转屎气者，急用承气汤下之。凡潮热讝语未可下者，且与小柴胡减半夏、枳实。若渴欲饮水，口干舌燥者，人参白虎汤。若表里大热，烦渴讝语，脉洪数者，以小柴胡合白虎主之。若胃热大便结者，调胃承气主之。腹满讝语者，以手按之，病人腹中硬痛，或喘满燥渴，手不可近者，此乃燥屎内实，宜小承气汤下之。若腹满按之软者，或时满时减者，为里虚，不可下也，宜理中汤温之。下利讝语者，脉若滑数，有宿食也，用承气下之。此燥屎结实，心下有硬痛燥渴，此利乃稀水或汤饮汁，旁流大肠而为利也。要在脉滑数者，乃可下之，此通因通用法。阳明并病讝语者，与太阳病罢，但发热，手足热而汗出，大便难而讝语者，下之则愈。此阳明内实，故下之也，调胃承气汤。阳明合病讝语者，腹满身重，难以转侧，口中不仁，面垢遗尿，自汗讝语者，白虎汤。
表虚里实讝语者，伤寒四五日至六七日，喘满，沉为在里，而反发其汗，津液越出，大便难，讝语者，此表虚里实也，宜调胃承气汤下之；若未可下者，人参白虎汤主之。
热入血室讝语者，在男子因邪热传入阳明，病则失血而致；在妇人则寒热似疟，邪乃随经而入。此为热入血室，小柴胡加生地、丹皮、当归主之。若血蓄下焦，其人喜忘如狂，小腹硬满而痛，小便自利，大便黑，与夫下利无表里证，脉数不解，入谷易饥，曾不大便，此为蓄血讝语，宜下血则愈，用桃仁承气汤。
若男妇蓄血上焦，结胷硬痛，燥渴漱水不欲咽，或身黄者，口出讝语，经云挟血如见祟，用犀角地黄汤，重则桃仁承气汤下之。
大抵当汗失汗，热蓄在里，热化为血，其人喜忘如狂，血上逆则喜忘，血下蓄则内争，是必小腹痛，俱当下血为愈。
得病无热，但狂言烦躁不安，精采不与人相当，此太阳本病，邪结膀胱，其人如狂，与五苓散利之，加辰砂末。
亡阳讝语者，因发汗过多不止，而为亡阳，不可下，宜柴胡桂枝汤和其荣卫以通其津液则愈。与夫湿温风温，重发其汗，亦为亡阳，前汤主之。其亡阳讝语脉短者死，脉自和者愈。
大热入胃讝语者，太阳病，一二日烦躁，以火熨烘其背而大汗出，此大热入胃，胃中水竭，躁扰至十余日，振栗自下利者，此为欲解。故其汗从腰以下不得出，欲小便不得而反呕，又欲失溲，足下恶风，大便硬，小便当数而反不数及多。大便已，其头卓然而痛，其人足下必热，此谷气下流故也，此证最难治。
过经讝语者，十三日不解，谓之过经讝语。以有热也，当下之，宜从缓治，调胃承气汤。元气弱者大柴胡汤，虚甚用蜜导法。
惊惕讝语者，伤寒八九日下之，胷当烦满，小便不利，一身尽痛，不可转侧，柴胡加龙骨牡蛎汤。
火刦讝语者，因伤寒不得汗，以火刧取汗，因发讝语，用小柴胡加龙骨牡蛎汤。
错语者，乃语意差错而胡说也。若自知觉者，邪之轻也；如差错而自不知者，此邪热甚而正气衰也。若错语呻吟，干呕不得眠，黄连解毒汤。或发热，或日晡潮热，往来寒热，口苦胷满错语者，小柴胡加黄连主之，不得眠加山栀。若脉洪数，潮热烦渴，心烦错语者，人参白虎汤。若脉滑数，潮热烦渴，口干舌燥，大便不通讝语者，大柴胡汤下之。凡脉弱人虚，精神不足讝语者，竹叶石膏汤。虚甚讝语，柴胡三白汤加黄连、麦门冬、五味子主之。
独语者，伤寒十余日，日晡发潮热，独语如见鬼状，若剧者发则不识人，循衣摸床而不安，微喘直视，脉弦小便利者生，脉濇不利者死。若病热轻，其脉滑数有力，大便不通，大柴胡下之，加芒硝；如未可下者，用小柴胡合白虎汤加黄连、芩、桂主之。
狂言者，谓邪热亢盛，发狂叫喊而言也。或弃衣而走，登高而歌，此阳明内实也，宜大承气汤下之。备详发狂条下。
伤寒痰结，胷中难出，亦有烦躁乱语而言也，开后痰证类寒条下。

　　　郑声

郑声，如郑卫之音转不正也。盖汗下后，病人失本音而正气虚，则郑重语散，不知高下，乃精气夺之候。大抵郑声乃因汗下后，或自利正气内虚将脱，或手足并冷，脉息沉细无力，口鼻气息短少，语言轻微，无力接续，出入之气且促，或短气难以布息者，皆是元气将脱，是郑声也。若昏沉上气喘促，或发呃不止，不知人事者，死也。如气息不促，手足颇温，其脉沉细者，急以白虎汤加人参、五味、麦门冬助其元气；或浓煎独参汤，徐徐呷之，亦良法也。

　　　懊憹

懊憹者，郁闷不舒之貌。盖表证误下，正气内虚，阳邪内陷于心胷之间，重则为结胷也。邪在胷中则宜吐，热结胃腑则宜下。凡伤寒汗吐下后，虚烦不眠，若剧者必反复颠倒，心中懊憹，栀子豉汤，若气少加炙甘草，若呕者加生姜。凡发汗或下之而烦热胷中窒者，栀子豉汤。凡伤寒五六日大下后，身热不去，心下结痛者，栀子豉汤。若下后心烦腹满，卧起不安，栀子厚朴汤。若伤寒，医以丸药下之，身热不去微烦者，栀子干姜汤。阳明病无汗，小便不利，心中懊憹者，必发黄，治在发黄条下。阳明病脉浮而长，口燥咽干，腹满发喘，身热汗出，不恶寒反恶热身重者，下之则胃中空虚，客气动膈，心中懊憹，舌上胎者，栀子豉汤。又阳明下之，心中懊憹而烦，此胃中燥屎内实，不大便，宜小承气汤下之。若腹满大便初硬后溏者，不可下也。

　　　发斑

夫热则伤血，血热不散，里寒表虚，热气乘虚出于皮肤而为斑也。轻则如疹子，重则如锦纹。或本属阳，误投热药，或当汗不汗，当下不下，下后未解，皆能致此也。慎不可发汗，重令开泄，更加斑斓也。然斑之纔萌，与蚊迹相类。发斑多见于胷腹，蚊迹只见于手足。阳脉洪大，病人昏愦，先红后赤者，斑也；脉不洪大，病人自静，先红后黄者，蚊也。其或大便自利，怫郁短气，燥屎不通，黑斑如果实靥者，此虽卢医复生，不能施其巧矣。凡汗下后不解，足冷耳聋，烦闷欬呕，便是发斑之候也。
伤寒发斑者，盖因汗下失当，热毒蕴于胷中乃发斑也。红赤为胃热，紫色为热甚，紫黑为胃烂。故赤斑五死五生，黑斑十死一生。大抵鲜红起发稀朗者吉，虽大亦不妨，但忌发如针头稠密。成片紫赤者难治，杂黑烂斑者死也。凡斑既出，须得脉洪数有力，身温足温，易治；若脉沉小，足冷，元气虚弱者，难医。凡斑欲出未出之际，且与升麻汤，先透其毒；若脉虚加人参，若食少大便不实加白朮，若斑已出不宜再发也。夫斑不可汗，汗之则增加。斑斓不宜下，下之则斑毒内陷。如脉洪数，热盛烦渴者，人参化斑汤。若消斑毒，犀角元参汤，及大青四物汤。如热毒内盛，心烦不眠，错语呻吟者，黄连解毒汤加元参、升麻、大青。热盛烦渴喘欬者，解毒合化斑汤。若斑势稍退，内实不大便，讝语潮热者，大柴胡加芒硝；甚者用调胃承气汤。曾治一人伤寒八九日发斑，四肢强硬，昏沉讝语，不知人事，大便四五日不通，以调胃承气汤一下而愈。如未可下，有潮热烦渴者，宜以小柴胡去半夏加(艹舌)蒌合解毒汤。若解胃热斑斓之毒，必用黄连、大青、犀角、元参、升麻、石膏、知母、黄芩、山栀、黄蘗之类。要在察其病情，合宜则用也。
时气发斑者，乃天行时疫之气也。人感者则憎寒壮热，身体拘急，或呕逆喘嗽，或胷中烦闷躁热，起卧不安，或头疼鼻干，呻吟不得眠，此斑候也。一切斑来势急者，发热一二日便出；斑来势缓者，发热四五六日而出也。凡治斑必察病人元气虚实，脉来有力无力为主。若脉微弱元气虚者，以柴胡三白汤。次察斑欲出未透者，以升麻葛根汤。如胃弱以四君子合升麻、葛根，名升君汤也。如斑不透加红花。若斑疹初出有表证，憎寒壮热，头疼骨痛，拘急胷满者，加味羌活散加红花。若发出斑而稠密，或咽痛不利者，犀角解毒饮、元参升麻汤。凡斑出脉数烦渴，潮热不解者，小柴胡随证加减。若斑出呕逆，用解毒汤加陈皮、生姜、山栀。若喘嗽不止，小柴胡加贝母、(艹舌)蒌、知母、石膏；若咽痛用黄连解毒汤加连翘、牛蒡、元参、升麻、桔梗、甘草。若斑出毒甚，黄连解毒汤加元参、大青、犀角、石膏、知母。宜避忌香臭，盖恐触其斑也。凡斑已出未出之时候，不可急投寒凉之药，并寒冷之物，恐致胃寒，必发呕吐；又不宜汗下，虚其表里。若脉弱者，必先因有房事。要在审问明白。如有夹寒者，必先助其元气为要也。
温毒发斑，实时气也。盖冬时应天寒冷而反大温，人感不正之气而为病也，治例与时气同法。但温毒尤盛。用元参升麻汤、犀角大青汤、人参化斑汤、青黛一物汤、黄连解毒汤选用。其温热二证发斑者，治与伤寒同法。此由怫郁之极，自内而发于外，亦非轻也。
阳毒发斑者，其证狂言下利咽痛，斑如锦纹，用阳毒升麻汤、犀角元参汤、黄连解毒汤、人参化斑汤选用，备详阳毒条下。
内伤寒发斑者，因暑月得之。先因伤暑，次食寒凉之物，并以凉处，内外皆寒，逼其暑火浮游于外而发斑也。曾治一人病发，寒热间作，有斑三五点，鼻中微血出，两手脉沉濇，皮肤按之殊无大热，此内伤寒发斑也，用调中汤数服而愈。若夹暑用香薷、扁豆主之。
阴证发斑者，亦出胷背手足，但稀少而淡红色也。此人元气素虚，先因欲事内损肾经，或误服凉药太过，遂成阴证，伏寒于下，逼其无根失守之火，聚于胷中，热上熏肺，传于皮肤而发斑点，但如蚊蚋蚤虱咬痕，或斑大红点，俱以调中汤温胃，加以茴香、炒芍药。寒热脉微者，大建中汤，则其阳回，阴火自降，其病乃愈，此治本不治标也。凡见斑不可专以斑治，须察其脉之浮沉，病之虚实，则为善治斑也。

　　　发黄

发黄，湿热交并，民多病瘅。瘅者，单阳而无阴也。太阴脾土湿热所蒸，色见于外，必发身黄。湿气胜则如熏黄而晦，热气胜则如橘黄而明。伤寒至发黄，热势已极，且与蓄血证大抵相类。但小便不利为黄，小便自利为蓄血。又有内伤阴证，亦有发黄者，须当明辨之，不可混作湿热而治。一切发黄，设或寸口无脉，鼻中冷气，与夫形如烟煤，摇头直视，环口黧黑，举身发黄，此皆真脏绝也。瘀热在里，但头汗出，剂颈而还，身无汗，渴饮水浆，小便不利，此为瘀热在里。因汗不越，必发黄，其色如橘子色之黄明也。大便不通者，茵陈汤；小便不利者，茵陈五苓散。
湿热发黄，一身尽痛，发热口渴，小便不利，色如熏黄，暗而不明也，用茵陈五苓散，大便实者茵陈汤。
寒湿发黄者，病人身疼发热而黄，头疼鼻塞而烦，其脉大自能饮食，腹中和无病，病在头中，寒湿用瓜蒂散(口畜)鼻中，取黄水出则愈；或用神朮汤加麻黄、茵陈微汗之。湿家发黄，一身尽痛，不能转侧，身热，色如熏黄，小便不利，茵陈五苓散；小便自利，朮附汤；身烦疼，麻黄汤加苍朮。
痞气发黄，病人心下满硬，按之不痛者是也，宜半夏泻心汤加茵陈、枳实，小便不利宜茵陈五苓散加山栀，盖痞消则黄自退也。
结胷发黄，病人心胷满硬，按之痛或手不可近，大陷胷汤加茵陈，盖结去则黄自退也。
蓄血发黄者，其人身黄脉沉结，小腹满硬，小便自利，大便黑色，其人如狂，此为蓄血在下焦，用桃仁承气汤下之，盖血下则黄退也。
内伤寒发黄者，其人脾胃素虚，或食寒凉生冷之物，或伤食结搏，停滞不散，中州变寒而发黄也。或呕吐，或腹满，或腹痛，或自利小便短少者，宜调中汤加茵陈，或理中汤加枳实、茵陈、青皮、陈皮、草果；逆冷脉沉，加附子温之而愈也。阴证发黄者，其人两手脉沉细迟，肢体逆冷，肉上粟起，或气促呕闷，舌上白胎而滑，遍身发黄，或时烦躁面赤，或时欲投泥水中，或欲坐井中者，此阴黄也，轻用理中加茵陈，重用四逆汤加茵陈。
凡治阴黄，须用热汤温之；或以汤盛盆中，将病人坐于上，以布蘸热搭其黄上，乃愈。
凡发黄如合曲相似。湿热瘀血，血证发黄者，则多有之；其内伤寒发黄，阴证发黄者，则间或有之也。经云：脉沉渴欲饮水者，必发黄。阳明病无汗而小便不利，心中懊憹者，必发黄。
又被火刧额上微汗出，小便不利，心中懊憹者，必发黄。
大抵身热烦渴无汗，小便不利者，必发黄也。

古今图书集成医部全录卷三百四十八

　伤寒门

　　全生集 【 明?陶华】 

　　　发狂

伤寒发狂，最为恶候，其例多般，要在明辨治之。阳盛发狂者，阳盛则四肢实，实则登高而歌也。此伤寒热毒入胃，并入于心，遂使神不宁而志不定。始得少卧不安，妄语悲叹；甚则登高而歌，弃衣而走，踰垣上屋，骂詈叫喊，不避亲疏，大渴欲饮。独阳亢盛，重阳者狂。此神明之乱，皆非素所能为，乃病之使然也。一切发狂奔走，势不可遏者，须于病人处生火一盆，用酢一碗，倾于火上，其烟冲入病人鼻内，仍将姜汁喷于病人头面身体手足即安，方可察其阳狂、阴躁用药。若病初起，头疼发热，恶寒体痛，表证皆除已后，热邪传里，大渴饮水，目赤唇焦，舌干齿燥，狂妄不宁，脉来洪数有力，大便实者，急宜大承气下之。不大下之，何能止也？如热势轻，未可大下者，宜加减三黄石膏汤治之。但见舌卷囊缩难治，间有可生，亦宜急下，不可缓也；与阴证囊缩者，大不侔矣。若发狂直视，便溺自遗，与夫汗后大热，脉躁疾，狂言不能食，死也。阳明经病欲作汗而狂者，病人欲食，小便反不利，大便自调，骨节痛，翕然如有热状，奄然发狂，濈然汗出而解，此水不胜土，谷气与汗共并，故发狂，脉紧者则汗出而愈也。
若蓄血发狂者，伤寒六七日或八九日，其人发狂，脉沉数，乃热在下焦，小腹硬满而痛，或身黄小水自利，以其有蓄血也，宜桃仁承气汤，下尽黑物则愈。热轻者喜忘如狂，脉微身黄，唇痿舌青口燥，或但漱水而不饮咽者，又无寒热，小便自利，大便黑色，此亦蓄血证也，轻用犀角地黄汤，甚者桃仁承气汤，下血则愈。若太阳不解，热结膀胱，其人如狂而血自下者，愈。若外不解，与桂枝汤，外已解内不消，但小腹急结，或硬痛满，小便自利，大便黑，亦蓄血证也，桃仁承气汤。此三者虽如狂，未至于狂也。
惊狂者，伤寒脉浮无汗，医以火迫取汗，必惊狂卧起不安，宜桂枝救逆汤调辰砂末。温病发狂者，乃冬月伏寒所化，至春时因温气而发也。表证在者，芎苏散合羌活冲和汤加柴、葛；若半表半里者，小柴胡汤；若脉大胷满多痰发狂者，小柴胡加枳、桔、(艹舌)蒌、山栀、升麻吐之；若脉浮数壮热而不得汗出者，宜六神通解散汗之；若表里俱实热盛者，宜三黄石膏汤主之。
若邪热传里，燥渴讝妄，大便秘实者，当用大承气汤下之。
若热病发狂者，乃冬月伏寒所化，至夏月因炎暑而发，其热势比之温病，尤加盛也。
若发表用神朮汤加芎、苏。
若发狂无汗脉数大者，六神通解散汗之；热甚者，三黄石膏汤主之；里热燥渴讝妄，大便实，脉洪大者，大承气下之。
一切热证发狂，切不可掩闭床帐，务用揭开，放入爽气，良久随用铜镜按在心胷间，热势稍退即除。若伤寒温热势太盛，发狂燥渴不止者，将硝半斤研细，用水一盆，用青布方圆一尺许三五块，浸于硝水中微搅半干，搭在病人胷膛并后心上，频易，冷者搭之。如得睡，汗乃愈。如热极盛，此法不能解，当用解结汤，开在结胷条下，服后作寒战，汗出乃愈。
若热极舌出不收者，用麻黄汤洗净，将冰片、牛黄、麝香研末点舌上即收，此为良法。时行发狂者，与此同治法。大抵通治伤寒温热病，及时行发狂者。
若得汗出者生，不得汗出者死。
若脉小逆冷者虽治。正谓温热时气，不得汗出则发狂也，要在察而治之。
阳毒发狂者，其人素有积热于内，因患伤寒，又失汗下，乃热温为病，六脉洪大而数，其人舌卷，目赤，唇黑，鼻如烟煤，或面赤咽痛，狂言，下利赤黄，大渴欲死，或发斑黄，头面胷背，状如锦纹，或如豌豆之类而发狂者，七日内可治，七日外则难治也，宜阳毒升麻汤，甚者三黄石膏汤。大抵与阳盛发狂治例相同。因有发斑咽痛，故曰毒也。
阳厥怒病发狂者，因阳气暴折而难决，故善怒也，病名阳厥。盖阳暴折郁而多怒，则发狂也。治以铁落饮者，以金制木之法也。取铁性沉重之义，最能坠热开结，倍以平肝降火之剂。若兼痰火内盛而狂者，宜入竹沥、姜汁，加芩、连降之，调辰砂末。
又有阴证发躁，如发狂状，实非狂也。其病初起，无头疼，不烦，躁闷。盖阴极发躁，欲坐卧于泥水井中者，或欲阴凉处坐，躁乱不安者，皆如狂也。但手足逆冷，脉沉细，虽烦渴不能饮水者是也。用霹雳散温之，宜冷服。甚则身寒微热，面赤戴阳，足冷，烦躁不安，脉数大无力，乃里寒下虚。此虚阳伏阴而躁，宜人参四逆汤冷服。但见厥冷下利，烦躁不眠，脉不出者，难治。庸医不识阴证似阳，又不详阴脉虚阳上隔而躁，见其面赤身热而误作阳狂实热，反与凉药，则反成大害矣。用凉水半盏试之，入口即吐出而不纳者是也。盖水性则寒，故知阴极而躁也。须详脉有力无力，此为定法。

　　　心下满

心下满者，正在心之下，肾之上，此自满也，非下之而满也。若因下早而致满者，此为痞气也，别有治条。凡心下满，以手按之则散而硬者，此虚气也。如不发热者，以木香和中汤主之；若发热者，以小柴胡加枳实、姜炒黄连去黄芩治之。若按之汨汨有声而软者，此停水也，用小半夏汤合减桂五苓散主之。
若按之硬痛者，有宿食也，轻则消导，重则用承气下之。其少阳证寒热，呕而口苦，胁痛脉弦，心下满者，若未曾下，乃表邪传至胷中，未入乎腑，证虽满闷，尚为在表，正属少阳部分，只用小柴胡加枳、桔，以治其闷；如未效，仍以小柴胡合小陷胷汤，一服豁然神效，世俗皆所未知也。
若寒在胷中，心下满而烦，饥不能食，宜瓜蒂散吐之。阳明病心下硬满者不可下，下之则利，利不止者死。又脉浮大有力，心下满硬，有热燥渴讝语，大便实者，此属脏病，宜攻之。按此言属脏者，宿屎在脏也，故可下。若食在胃口，未入于胃，亦未可下也。备详食积类伤寒条下。
大抵腹中满，心下满，胷中满，俱不可用甘草、糖、枣甘甜之物，盖甘能补气填实故也。外用前擦法甚良。

　　　欬嗽

欬者，俗呼为嗽。肺为邪干，气逆不下。有肺寒而欬，有停饮而欬，有邪在半表半里而欬，治各不同。凡表寒欬者，脉浮紧，恶寒身痛，拘急无汗，用麻黄汤、三物汤汗之。痰吐如胶者，金沸草散主之。
若有热者，参苏饮去半夏、木香加桑皮、杏仁、麻黄汗之，察时令用药。若表寒未解，心下有水气，干呕发热而欬，小青龙汤主之。若虚人感冒风寒而欬，或恶风头疼干呕，宜人参杏仁汤主之。凡伤寒三四日传少阳经，脉弦口苦，发热恶寒而欬者，小柴胡去参加五味、干姜少许、麦冬、知母、贝母；若发热胷中满而欬者，加(艹舌)蒌、黄连；若渴，加天花粉去半夏；若胷胁满发热而欬者，加枳壳、桔梗。凡少阴病，脉沉四肢逆冷而欬者，四逆散加干姜、细辛、五味；若少阴病，四肢沉重痛而自利而欬者，此里有水也，真武汤主之。凡太阳病，若身热欬嗽干呕，微喘而利，恶寒腹痛，小青龙汤主之；若身凉欬嗽，干呕微利，心下满，胁下痛，十枣汤主之。按小青龙汤，治太阳表寒停水也；十枣汤，治太阳里寒停水也；真武汤，治少阴里寒停水也。各有加减法。凡阴证手足逆冷，脉沉而欬者，四逆汤加五味主之。大抵伤寒欬嗽，不与杂病同也。按仲景治法，有嗽者，不分阴阳二证，俱用五味、干姜。病初起卒难便用五味，恐其酸收，闭住邪气故也；然后用五味者，盖收肺气保肺金而止嗽。以干姜之辛温，肺金而散逆气先入肺矣，用者详之。

　　　喘

喘者，有邪在表而喘，有邪在里而喘，有水饮而喘。在表者，心腹满而不坚，脉浮紧，恶寒身痛，无汗而喘，宜麻黄汤汗之。若表有风邪，发喘脉浮缓有汗，宜桂枝汤，更加厚朴、杏仁主之。经云：喘而汗出宜和之，汗不出而喘宜发之。凡汗后饮水者，水停心下，有水气，干呕发热而喘或欬者，小青龙汤主之。凡发汗后，汗出而喘，无大热者，麻黄杏仁甘草石膏汤主之。凡太阳病误下之，利不止脉促者，表未解也，喘而汗出者，葛根黄芩黄连汤主之。凡阳明病内实不大便，潮热腹坚满，自汗燥渴而喘者，大柴胡加厚朴、杏仁主之，甚者用承气汤下之。凡太阳与阳明合病喘而胷满者，不可下，宜麻黄汤主之。凡阴证厥逆，脉沉细，气短促，喘而无汗者，可治，宜四逆汤加五味、杏仁主之。若冷汗自出如油，或汗出发润，或额汗出如珠不流，喘而不休者，皆死证也。凡虚人脉伏，若乎足厥冷而喘者，五味汤主之。凡暴感风寒脉浮紧无汗而喘者，苏陈九宝汤主之。凡热盛有痰，脉弦数而喘者，不可汗下，用小柴胡加知母、(艹舌)蒌、贝母、桔梗、陈皮和之。胷胁满，加枳壳、桔梗、青皮，去甘草；心下满，加枳实、黄连去甘草；舌燥饮水而喘者，加石膏、知母、天花粉，去半夏。然虽发喘，病之常也。其或直视讝语，或目上视，或目斜视，汗出喘满者，俱不治也。

　　　心下悸

悸者，怔忡也，心中筑筑然动气而不安也。其证有二焉：一者气虚，一者停饮。其气虚者，阳气内弱，心中虚空而悸；又汗下后正气内虚，亦令人悸；与气虚而悸则又甚矣。治法皆须实其浮气也。其停饮者，因饮水过多，停满心下，心火恶水，不能自安而为悸也，治法须分水气。虽有余邪，必先治悸与水，免使水气散之而成他证也。故经有云：伤寒二三日，心中悸而烦者，小建中汤。少阴病四肢逆冷而心中悸者，四逆散加茯苓、桂主之。凡饮水过多而悸者，宜茯苓甘草汤合五苓散分利之。太阳病发汗过多，其人叉手自冒，心下悸惕，欲得按者，宜桂枝甘草汤。凡厥而心下悸者，此有水气，当先治水，茯苓甘草汤。不然，水入胃中，必作利也。凡汗下后，内虚而悸者，小建中汤合人参三白汤主之。若脉沉细者，真武汤主之。经云：先烦后悸为热，竹叶石膏汤加参；先悸后烦者为虚，宜小建中汤。若太阳病小便利者，以饮水多，故心下悸，茯苓桂枝白朮甘草汤；小便少者必里急，猪苓汤。阳明病壮热往来，心下悸，小便不利，心烦喜呕，小柴胡加葛根、猪苓。太阳汗后脐下悸者，欲作奔豚，茯苓桂枝白朮甘草汤。太阳汗不解，仍发热，心下悸，头眩，肌体瞤动，振振欲擗地者，真武汤。少阳耳聋目赤，胷满而烦，妄加吐利。则悸而惊，与小建中汤；有热，小柴胡汤主治也。

　　　身振

振者，身振振而动摇也。盖汗吐下后太过，使气血虚而作也。若汗吐下后，心下逆满，气冲胷，起则头眩身振振动摇者，茯苓桂枝白朮甘草汤。太阳发汗不解，仍发热，心下悸，头眩身瞤动，振振欲擗地，真武汤。大抵气血俱虚，不能荣养筋骨，其身不能主持，故为振摇也。须大补气血，曾用人参养荣汤数服甚效。又一人身摇不得眠者，以十味温胆汤，倍用人参得效。

　　　战栗

战栗，阴阳相争，故身为之摇也。邪气外与正气争则为战，邪气内与正气争则为栗。伤寒六七日欲解之时，必发战而汗出解也。战则正气胜，故得汗而解。栗则不战而但心战，头摇鼓颔，遂成寒逆者有之。此阴气内胜，正气虚极，不能胜邪，宜姜附四逆汤。故经云：阴中于邪，必内栗而战。邪在上焦，阴气为栗，足膝逆冷，便溺妄出，皆此类也。凡战主外，其人森然寒耸则身战摇；栗主内，则心战也。经云：寒之伤人，使人毫毛毕直，鼓颔战栗而无汗者，此表寒而战栗也，当发汗。病有战而汗出因得解者，盖其脉浮而紧，按之反芤，此为本虚，故战而汗出得解也。又云：脉阴阳俱停，谓无偏胜，以其寸关尺三部大小浮沉同等，虽剧当愈，必先战栗汗出
而解也。若脉浮数，按之不芤，其人元本不虚，若欲自解，则汗自出而解，不发战也。夫战者，邪气将出，邪正交争，其人本虚，是以发战。且正气胜邪，则战已发热，大汗出而解也。若正气不能胜邪，虽战无汗为难治。若得半日或至夜有汗者，亦为解也。凡小柴胡汤证，而以他药下之，柴胡证不罢而仍在者，复与小柴胡汤服之，此不为逆。服汤良久，必蒸蒸而振，发寒热，汗出而解也。若不发战而心栗者，此阴中于邪，必内栗也。凡正气怯弱，寒邪在内，是必为栗。盖战者，正气胜邪，欲解也；栗者，邪气胜正，故为重也。又有伤寒厥阴逆，至第六七日，脉得微缓微浮，为有脾胃脉也。故知脾气全不再受克，邪无所容，否极泰来，荣卫将复，水升火降，则寒热作而大汗解矣。

　　　腹满

腹满者，腹中胀满也。脾为中央之土，所以腹满多属太阴也。腹满不减者为里实，须下之；腹满时减者为里虚，当温之。若解表内不消，非大满，犹生寒热，亦未可下，是邪未全入腑也。若大满大实大坚，有燥粪，虽得四五日，亦可与下，谓邪已入腑也。若太阴腹满时减复如故，此虚寒从下上也，宜理中汤加厚朴、木香。若太阴证误下，因时腹满而痛，桂枝芍药汤，痛甚者桂枝大黄汤。阳明证潮热讝语，躁渴喘满，不大便者，大柴胡汤；大实大满者，用调胃承气汤；哕而腹满小便难者，小柴胡加茯苓。三阳合病，腹满身痛，难以转侧，讝语，口中不仁，小柴胡汤；有汗，白虎汤。凡太阳吐食腹满，食不下，枳实理中汤加丁香、厚朴、木香治之。少阴六七日，不大便，腹胀满痛，急下之，大承气汤。腹皮痛者，脾不胜水，水与气搏皮肉之间，腹满而鸣，漉漉有声，小半夏茯苓汤加桂。下利腹满，身疼痛，先温里以四逆汤，后攻表以桂枝汤。汗后腹满，当温，厚朴半夏生姜人参汤。吐后腹满内实，当下，少与调胃承气汤；下后腹满卧起不安，当吐，栀子豉汤加厚朴。腹胀满者，阴阳不和也，宜桔梗半夏汤。大抵阳热为邪，则腹满而咽干；阴寒为邪，则腹满而吐利，食不下也。一切腹满，以手按之而痛，或手按之不可近者，此为内实；若按之可揉而软者，皆为内虚也。

　　　腹痛

凡腹中痛，邪气入里，正气相搏，则为腹痛。阳邪传里而痛者，其痛不常，当以辛温之剂和之。阴寒在里而痛者，则痛无休时，欲作利也，当以热剂温之。有燥屎宿食而痛者，则烦而不大便，腹满而痛也，当以苦寒之剂下之。诸痛为实，则痛随利减，此为里实。凡太阳证下早，因尔腹痛者，属太阴，桂枝加芍药汤；大实痛者，桂枝大黄汤。凡中脘痛属脾土太阴证，脉沉迟内寒者，理中汤加木香、砂仁；若下利清谷或欲绝者，四逆汤。小腹痛，属厥阴，茱萸四逆汤加当归、木香。凡内实腹痛，并绕脐硬满刺痛，烦躁发作及燥屎痛，宜下之，小承气汤。若潮热不大便，从心下至小腹硬满而痛，手不可近者，用大陷胷汤。凡胷中有热，胃中有邪气，腹中痛欲呕吐者，黄连汤。如脉弦腹痛无寒热者，芍药甘草汤。凡脉弦口苦发热腹中痛者，小柴胡去参加炒芍药；若寒热交作腹痛，加肉桂、芍药；寒多，去芩倍加桂；热多，去桂倍加芩、连、柴胡。凡少阴发热，手足冷腹痛，或欬或悸，或小便不利，或泄泻后重，四逆散加附子、炒芍药、官桂、吴茱萸；若发热脉洪弦腹痛者，芍药黄芩汤。伤寒四五日，腹中痛，若转气下趋小腹者，欲作利也，四逆汤主之。大抵腹痛有虚有实，若可按可揉而软者为虚，若不可按不可揉而硬者为实。又有寒有热有血有食，当明辨之。治法先将凉水一杯，与病人饮之，其痛若缓，身有热者，属热痛，当用凉药清之；清之不已，而绕脐硬痛，烦热讝语，大便实者，属燥屎痛，当用寒药下之。如食积痛，必噫气，恶食酸臭，如痛处不移，或在胁下，或小腹必硬满，小水自利，大便黑，此皆痛随利减之法也。若饮水愈加作痛者，属寒痛，当用温药和之；和之不已，而或四肢厥冷，腹痛吐泻者，急用热药投之。须详脉来有力无力，乃为良法也。

　　　小腹满

小腹满者，脐下满也。若胷满，心下满，腹痛满，皆为邪气而非物，今小腹满则为有物而非气矣。若小便利者，则为蓄血之证；小便不利者，乃溺濇之证。渗利之剂，宜分两途。太阳病不解，热结膀胱，其人如狂，小腹急满者，小便自利，用桃仁承气汤，下尽黑物则愈。太阴身黄，小腹满，小便不利者，与五苓散利之，小便清白为愈。有阴虚寒证小腹满痛者，又当茱萸四逆汤温之，甚者灸关元、气海穴。又有病人手足厥冷，脉沉不结胷，小腹满，按之则痛者，此冷结膀胱，宜四逆汤及灸关元穴。凡病人素有痞气，连在脐旁，痛引阴筋者，名脏结死证也。大抵以手按小腹硬满而痛者为实，不痛者为虚，乃良法也。

　　　小便不通

邪气聚于下焦，结而不散，甚则小腹满痛，此小便不通也。大抵有所不利者，行之使其渗泄也。若引饮过多，下焦蓄热，或中热发黄，水饮停滞，皆以利小便为先。惟汗后亡津液，则以利小便为戒。设或小便不利，见头汗出者，乃为阳脱，关格病也。
太阳经发热，脉浮无汗，烦渴，小便不利，五苓散；若自汗多，不可用也。若引饮过多，小便不利，下焦蓄热，脉浮五苓散，脉沉猪苓汤。若太阳身黄脉沉结，小腹满，小便不利者为蓄血，茵陈五苓散，甚者茵陈汤。
阳明病，发潮热汗多者，小便固少不可利，恐胃汁干也。若利之，必喘渴而死。脉洪大，舌干口燥，饮水不止者，人参白虎汤。若大便乍易乍难，小便不利而热者，此有燥屎也，调胃承气汤下之。若头汗出，壮热，渴饮水浆，小便不利；及阳明无汗，心中懊憹，小便不利，此二者必发黄，茵陈汤加木通、滑石去大黄；大便不通，加大黄下之。
少阳证，发热口苦，咽干或呕，或心下悸，胷胁满，小便不利，脉弦数者，小柴胡去芩加茯苓，口渴加竹叶、麦冬、天花粉去半夏。
太阴腹满自利，若小便不利，无热，脉沉者，理中合五苓散加厚朴、木通。分利其小便，大便自止也。
少阴四五日，小便不利，四肢沉重，大便自利者，真武汤。若四肢冷，或欬或悸，小便不利，或泄利下重者，四逆散加熟附。
厥阴寒闭厥冷，脉伏，囊缩入腹，小便不利，四逆汤加通草、茯苓、茱萸、当归，再灸关元、丹田、气海，兼熨法甚良。
凡治风温风湿，小水不利者，详见本条。阴虚火动，小便赤濇不利者，四苓散加木通、滑石、生地、黄蘗、知母。若内热甚，大便不通，小水赤濇不利者，八正散。若不渴，小便不利者，热在血分也，四苓散加黄蘗、知母、生地、当归、木通、白芍。
夫膀胱为津液之腑，气化则能出也。若有汗多者，津液外泄，小便固少，不可利，恐重伤津液也。待汗止，小便自行矣。凡小便自利，不可妄利，恐引热入膀胱，则变蓄血证也。

　　　小便数

小便数者，频欲便而不多也。肾与膀胱虚而挟热，滑则水通，濇则小便难，故濇淋而数起也。若自汗而小便数者，虽有表证，不可用桂枝，为亡阳走津液也。太阳自汗，四肢拘急，心烦微恶寒，脚挛急，小便数，悞服桂枝汤得之便厥者，与甘草干姜汤加芍药。太阳病吐汗下后，小便数，大便硬而讝语者，有燥屎也，小承气下之。若阳明自汗而小便数，脉浮数，胃不和而讝语者，调胃承气汤。若太阳阳明小便数而大便秘，此名脾约。约者，束也，俭也，为约束津不行也。用脾约丸。阳脉浮而濇，浮则胃气强，濇则小便数，浮濇相搏，大便则难，是为脾约，用前脾约麻仁丸。又有肾虚阴少，小便频数者，清心莲子饮加黄蘗、知母、麦冬治之。

　　　小便难少

阴虚则小便难。阴虚者，阳必凑之。因膀胱受热，故小便赤濇而不能流利也。又云：虽不大便六七日，小便少者，但初硬后溏不定，或硬，攻之必溏。须小便多，屎定硬，方可攻之。乃胃中水谷不分，虽通而不多也。阳明中风，脉浮紧，身黄鼻干，气短腹满，潮热而哕，心胁痛，小便难，小柴胡加茯苓；大便不通者，用调胃承气汤下之。太阳病小便难者，以饮水多，必心下悸，茯苓桂枝白朮甘草汤；小便少者，必苦里结也，猪苓汤主之。

　　　小便自利

小便自利者，为津液偏渗，大便必硬，宜大柴胡下之。阳明自汗者，复发其汗，使津液内竭，屎虽硬犹不可攻，须蜜导法。太阴发热身黄，其小便自利，则湿热内泄，不能发黄，惟血证则小腹急而如狂。肾与膀胱俱虚，不能约制水液，二者皆令小便自利也。又有少阴病四逆，小便自利，或色白，为下虚有寒，真武汤去茯苓，甚者用四逆汤。三阳合病，腹满身重，口中不仁，面垢遗尿者，不可汗下，用白虎汤。若寒邪中于下焦，阴气为栗。足膝逆冷，便溺妄出，用四逆汤治之，及灸关元穴，甚良法也。

　　　不大便

不大便者，谓大便不通。皆因发汗利小便，耗其津液，所以肠胃干燥，而转属阳明里证多矣。有阳经邪热，传入正阳明胃腑，大便不通者；有邪热传入少阴经而大便不通者；有传入厥阴，大便不通者。俱当急下之，三承气选用，大便通而热愈也。有不当便下者，在于脉虚浮恶寒，舌上白胎，或呕，此犹带表邪未解，不可攻。其呕者因邪全未入腑，虽有阳明证，亦不可攻也。小便清者，知邪不在里，仍在表也，亦不可攻。若不转屎气者，内无燥屎也，慎不可攻。但初鞕后溏，脉浮而数，大便不通，躁渴，虽能食者，此为实热也，名曰阳结；若目中不明者，得屎即解也，宜大柴胡下之，甚者用小承气汤。
脉沉而迟，不渴，不能食，身体重，大便反硬不通者，此为虚寒也，名曰阴结，用四物麻仁汤加熟附，若呕者用金液丹，外用蜜导法。
若阳脉浮而濇，小便数而大便难者，名曰脾约，宜麻仁丸。
太阳证曾经汗下吐后，微烦，小便数，大便硬，用蜜导法；若再下之，必清谷不化。若阳明自汗过多，或已经发汗而小便自利，大便不通者，此为津液内竭，不可攻之，宜蜜导法。若元气实者，宜承气下之。
凡伤寒阳证，大便五六日不通，头疼身热躁渴者，又宜下之以大柴胡，甚者用大承气汤。此因大便燥结不通，邪热之气，上攻于头而痛也。

　　　无表里证

夫无表里证者，又非表证之可发，又非里证之可下，俱宜用小柴胡汤和解之。

　　　阴阳证

凡治伤寒，须辨阴阳二证，不可误治也。且以阳证论之，则太阳阳明少阳三阳也。如病在太阳，则热在皮肤之分，便有头疼恶寒体痛等证，其脉必浮而紧；如病在阳明，则热在肌肉之分，或壮热，或蒸蒸发热，或皜皜发热，便有头额痛或潮热自汗等证，其脉必微而洪；如病在少阳则在肌，或半表半里热，或往来寒热，便有头角痛，口苦呕而胷胁满痛等证，其脉必弦而数。盖阳证面红光彩唇红，口干舌燥，能饮水浆，其人身轻，易以转动，常欲开目，见人喜欲言语，其声响亮，口鼻之气往来自然，小便或赤或黄，大便或秘或硬，手足自然温暖，爪甲俱红活，此皆阳证也。如以阴证论之，则太阴少阴厥阴三阴也。如病在太阴，手足温而微冷，脉息渐沉，或自利腹满，呕吐不渴；如病在少阴，虽则发热，手足自冷，脉必沉细；如病在厥阴，则手足厥冷，脉微而缓，甚则唇青舌卷囊缩。大抵阴证则面青黑，或有虚阳泛上，面虽赤色而不红活光彩，其人身重难以转侧，或向壁卧，或蜷卧欲寐，或闭目不欲见人而懒言语，或气少而难以布息，或口鼻乏气，往来自冷，其声音不响亮，或前轻后重，或时躁热烦渴，不能饮水，唇口或青或紫，舌色或青或紫或白，苔铺满而滑不见红色，手足自冷，爪甲或青或紫，血自不红活，小便青白或淡黄，大便不实而或泻，或热在肌表之分，以手按之，殊无大热。阴甚者，则冷透手也。阴证发热，自与阳证发热有异，不可以面赤烦渴为论，要在明辨治之。

　　　阳证似阴

阳证似阴者，乃火极似水也。盖伤寒热甚，失于汗下，阳气亢极，郁伏于内，反见胜己之化于外，故其身凉，手足逆冷而乍温，状若阴证。大抵唇焦舌燥，能饮水浆，大便闭硬，小便赤濇，设有稀粪水利出，此内有燥屎结聚，乃旁流之物，非冷痢也。再审有屁极臭者，是也。其脉虽沉，切之必滑数有力；或时躁热不欲衣被，或扬手掷足，或讝语有力。此阳证也。轻则用四逆散合小柴胡汤，渴用白虎合解毒汤，潮热大便实者用大柴胡汤；重则燥热坚硬痞满全具者，用大承气汤下之。故经云：身寒厥冷，其脉滑数，按之鼓击于指下者，非寒也，此则阳盛拒阴也。

　　　阴证似阳

阴证似阳者，乃水极似火也。盖伤寒传变，或误服寒凉药，攻热太速，其人素本肾虚，受寒遂变阴证。冷极于内，逼其浮阳之火，发见于外，其人面赤烦躁，欲坐井中，身有微热，渴欲饮水，复不能饮，大便闭结不通，或自利，小水淡黄，或呕逆，或气促，或郑声，或咽痛，所以状似阳证。庸医不识，见其面赤烦渴便结，认作阳证，妄投寒冷之剂，下咽遂毙，可不谨哉！切其脉若沉细迟微，以通脉四逆汤，倍加参、附以接真阳之气。设或救迟，遂至阴盛阳衰，虽使参、附亦不能救。此与阴盛格阳例同。《内经》所谓：身热脉数，按之不鼓击于指下者，此乃阴盛格阳，非热也。又云：面赤目赤，烦渴引饮，脉来七八至而按之则散者，此无根之脉，用人参四逆汤治之而愈。此阴阳幽显之奥，水火征兆之微，伤寒须得传受讲明，庶获效矣。

　　　太阳脉似少阴少阴证似太阳

盖太阳脉似少阴，少阴证似太阳，所谓相反而治有异也。深究其旨，均是脉沉发热，以其有头疼，故名太阳病。阳证，其脉当浮，今反不浮而沉者，里虚必寒，正气衰微之所致。今身体痛，故宜救里，使正气内强，逼邪出外，而用干姜、生附，亦能出汗而解。假若里不虚寒，则见脉浮而正属太阳麻黄汤证也。均是脉沉发热，以其无头疼，故名少阴病。阴证，当无热，今反热，寒邪在表，未传在里，但皮肤郁闭而为热。如在里无热，用麻黄附子细辛汤，麻黄发表间之汗，附子温少阴之经。假使寒邪在里，则外必无热，当见吐利厥逆等证，而正属少阴四逆汤证也。以此观之，少阴表邪浮浅，发热之反为轻；太阳正气衰微，脉沉之反为重。此四逆为剂，不为不重于麻黄附子细辛汤也。可见熟附配麻黄，发中有补；生附配干姜，补中有发。所谓太阳少阴，脉沉发热虽同，而受病有无头疼，用药有别，故并论之耳。

　　　阴证身热面赤

夫伤寒头不疼，身不热，口不渴，初起怕寒战栗，便四肢厥冷，呕吐泻利，蜷卧，小腹痛，或口吐涎沫，六脉沉细无力，此盖直中阴经真寒证，用姜附汤温之，人皆知是阴证必矣。若初起恶寒，厥冷蜷卧不渴，小腹绞痛，面唇赤色，六脉沉细，重则昏沉不省，舌卷囊缩，手足指甲皆青，四肢厥冷，过乎肘膝，心下胀满，汤药不受，入口则吐或利，六脉沉细或伏绝，此盖夹阴中寒，先用蒸脐灸关元、气海法，急用人参四逆汤，倍加茱萸、姜汁温之为当矣。至于身热面赤，足冷脉沉，此盖夹阴伤寒，正用麻黄附子细辛汤倍加人参、干姜温经散寒为当矣。若其身热面赤，足冷脉沉，如烦躁欲坐卧于泥水井中者，此阴极发躁，正用四逆汤合生脉散入辰砂、细茶、白蜜冷服为当也。若身热面赤，足冷脉沉，下利清谷，身体疼痛，此为阴利，寒证，俗呼漏底伤寒，正用四逆加人参、茯苓、白朮、肉桂、肉果、砂仁、木通、灯心、升麻少许服之为当矣。若身热面赤，足冷烦躁，揭去衣被，脉来数大无力，此盖虚阳伏阴，正用加减五积散冷服之为当矣。药服下咽，冷体既消，热性乃发，此热因寒用也。此几证中，医不识，足冷脉沉，或数大无力，中无主断，见其身热面赤，烦躁，便认作阳证，误投凉药，死者多矣。殊不知阴证不分热与不热，面赤与不赤，凭脉下药，最为切当。不拘脉之浮沉大小，但指下无力，重按全无，便是阴证。故足冷也，虽有身热，不可与凉药，服之则渴甚而急死，当用五积散温解表里之寒，随手而愈。内有虚寒，必须姜附以温之，切忌发泄。凡下手脉来虽洪大而数，按之不鼓击于指下者，即无力也。重按全无者，即空大而散，是无根之脉也。面赤戴阳者，乃虚阳泛上，下虚故也。身微热者，里寒故也。烦躁者，阴盛故也。此盖取脉不取证也。原夫夹阴伏阴，真阴阴躁阴利等证，皆为色欲内伤，肾经虚损，复受寒邪，阴气独盛，阳气以衰，故有此证此脉。谚云：伤寒偏死下虚人。诚哉是言也。肾经真气者，人命之根也，可不谨养乎！

　　　阴毒

阴毒者，其人肾经本虚，素有积寒在下，或又先因欲事，已后着寒，或误服寒凉药，或食生冷物，内既伏阴，复加外寒，内外皆寒，遂成阴毒。盖积寒伏于下，微阳消于上，阴气极甚，阳气衰微而成毒也。阴毒伤寒，则额上手背冷汗自出；其毒气渐深，则鼻如烟煤，舌上黑苔而滑；其候目睛疼，身重如被杖痛，背强，小腹里急绞痛；或咽喉不利，致毒气攻心，心下胀满，结硬如石，四体坚冷如冰，汤药不受；或气促呕闷，或冷汗不止，或烦躁吐利，甚则神思昏沉，手指甲青唇青，舌卷囊缩，六脉沉细而疾，或六脉伏绝。此皆阴寒毒气入深，先用姜汁好酒各半盏热服，脉来可治，察其虚寒伏阴用药。又当知病人有无痛处，若痛甚者，脉必伏，急用蒸脐熨法，灸关元、气海法，灌入煎药，此为斡旋之功矣。

　　　胷中冷厥

凡手足厥冷，脉乍紧者，此邪结在胷中也。故心中满而烦，饥不能食者，此病在胷中，宜吐之，用瓜蒂散主之。

　　　除中

凡伤寒脉迟，厥深下利，当不能食。若反能食者，名曰除中，此证必死也。

　　　寒热二厥

阴阳二厥，抬之一差，死证立判。阳厥者，先自三阳气分，因感寒邪，起于头疼发热恶寒，已后传进三阴血分，变出四体厥冷乍温，大便燥实，讝语发渴，扬手掷足，不恶寒反恶热，脉沉有力，此是传经热病谓之阳厥。阳极发厥者，即阳证似阴，外虽有厥冷，内有邪热耳。盖因大便结实失下，使血气不通，手足乍温乍冷也。如火炼金，热极金反化水；水寒极而反成冰，反能载物。厥微热亦微，四逆散；厥深热亦深，大承气。正谓亢则以害其物，承乃以制其物。倘若医人不识，疑是阴厥，复进热药，如抱薪救火矣。夫阴厥者，因三阴血分自受寒邪，其初病起无身热，无头疼，就便恶寒四肢厥冷，直至臂胫以上，过乎肘膝不温，引衣蜷卧不渴，兼或腹痛吐泻，或战栗面如刀刮，口出涎沫，脉沉迟无力，此为阴经自中寒证，不从阳经传入，谓之阴厥也。轻则理中汤，重则四逆汤温之。
伤寒寒热而厥，面色不泽，冒昧，两手无脉，或一手无脉，此时要有汗出，如重阴欲雨之状，多用绵衣，盖暖手足，或用火砖布包放于足下，急用热姜汁调稀米汤服之，温覆取汗乃愈。若汗出不止者，用人参、熟附子、干姜、桂枝、麻黄根、五味子、麦门冬煎汤救之。若汗不止，脉不至者死。

　　　蛔厥

蛔厥者，其人手足冷而吐蛔也。厥阴病，其人素有寒，妄发其汗，或汗复身热，以致胃中虚冷脏寒，饥不能食，食即吐蛔。蛔入胷，故乍静乍烦，须臾复止，得食而呕又烦，蛔闻食即出。轻者吐小虫，重者吐长虫。舌干口燥，常欲饮水浸舌，不欲咽。蛔上烦躁，昏乱欲死，两手脉沉迟，足冷至膝；甚者连蛔并屎俱出，或大便秘而不行。此证虽出多端，可救治也，加味理中安蛔汤主之。又有胃中空虚，虫无所安，反食其真脏之血，病人心胷胁下有痛阵，必撮眉呻吟，或时下血如豚肝色，或如湿毒脓状，或如鲜血色，或下利急迫，或昏沉不省人事者。一切吐蛔，虽身火热，不可与凉剂，服之必死。俱用理中安蛔汤加减治之，待蛔定却以小柴胡退热。夫虫者上半月虫头向上，易治；下半月虽头向下，难治。先以肉汁或糖蜜引虫头向上，然后用药，中病则止。又有厥阴病消渴，气上冲心，饥不能食，食即吐蛔，既曰胃寒，复有消渴之证。盖热在上焦，而中下焦则俱寒而无热，此实至言也。若大便实者，用理中汤加大黄，入蜜少许微利之。

　　　冷结膀胱

凡手足厥冷，脉沉细，无结胷，但小腹胀满，按之痛者，此冷结膀胱，须灸关元穴，宜服茱萸四逆汤、滋阴汤。

　　　短气

短气者，乃鼻中呼吸之气，出入短少而不相接续也。表证不解，汗出不彻，其人面色缘缘正赤，烦躁不安，其身不知痛处而短气者，宜发汗则愈。心腹坚满，自汗多短气者，邪在表而为虚，宜用桂枝汤实表则愈。阳明内实不大便，潮热自汗，躁渴讝语，心腹坚满而短气者，邪在里而为实，宜大柴胡下之，重者用调胃承气汤。阴证脉沉细，手足冷恶寒，面如刀刮，口鼻之气，难以布息而短气者，宜人参四逆汤温之。因汗吐下后，元气虚弱，脉微细，气不能相接而短少者，宜人参养荣汤。干呕短气，痛引胁下，汗出不恶寒，此表解里未和也，十枣汤。短气烦躁，心中懊憹者，栀子豆豉汤。风湿相搏，一身尽痛，汗出小便难，恶风不欲去衣被，短气者，甘草附子汤。食少饮多，水停心下，满闷短气者，茯苓甘草汤；小便难，五苓散主之。

　　　多眠

多眠者，卫气昼则行阳，夜则行阴，行阳则寤，行阴则寐，阳气虚阴气盛则目瞑，故多眠，乃邪传阴不在阳也。昏昏闭目者，阴司阖也；默默不言者，阴主静也。脾肝肾经，谓之阴司。太阳证十余日，脉浮细嗜卧者，外已解，神将复也。设胷满胁痛者，属少阳也，小柴胡加桔梗。若浮紧无汗者，太阳未解也，宜麻黄汤汗之。若鼻干不眠者，风热内攻，不干乎表，热气伏内则多眠，小柴胡汤。凡汗后身凉脉静而好睡者，病之愈也。少阴脉微细，但欲寐，或蜷卧恶寒，或喜向壁卧，或身体沉重欲寐，脉沉逆冷者，皆属阴证也，附子汤。风温脉阴阳俱浮者，汗出身重，鼻息鼾睡，语言难出，用葳蕤汤。狐惑唇口生疮，咽干声哑，面乍白乍黑，但默默欲眠，治在本条。

　　　昼夜偏剧

凡病昼静夜剧者，热在血分，宜四物汤加黄蘗、知母、芩、连、山栀、丹皮、软柴胡主之。若夜静昼剧者，此热在气分，宜小柴胡汤加山栀、黄连、知母、地骨皮主之。若昼夜俱剧者，此热在气血之分，宜小柴胡合四物汤加连、栀主之。若有表证，脉浮数不安，宜汗之则愈。若里实躁渴，大便不通，讝语昼夜不宁者，宜下之则愈。若下后复发热，昼则烦躁不得眠，夜则安静，脉沉微无大热者，干姜附子汤。凡妇人热入血室，昼则明了，至夜讝语者，小柴胡加生地主之。

　　　不眠

不眠者，阳盛阴虚，则昼夜不眠。盖夜以阴为主，阴气盛则目闭而卧安。若为阳所胜，则终夜烦躁而不宁，所谓阴虚则夜争也。
太阳脉浮，身痛无汗，烦躁不眠者，宜汗，此则邪在表也。
阳明经头额痛，目疼鼻干身热不眠，脉微洪，则邪在表，宜葛根汤以解肌。若自汗脉洪数，表里俱热，烦渴舌燥饮水者，人参白虎汤。若蒸蒸发热，或潮热自汗，大便实，燥渴讝语，宜调胃承气汤下之。又若大热错语呻吟，干呕不得眠者，黄连解毒汤主之。此则热在里也。若表里大热，舌燥饮水不眠者，白虎合解毒汤主之。大抵胃不和则睡不安，故宜解热，胃和则已。少阳发热，呕而口苦，胁痛心烦不眠，脉弦数者，小柴胡汤加黄连、山栀主之，此则邪在半表半里也。虚人津液不足者，加麦门冬。
少阴证二三日，心中烦不眠者，黄连鸡子汤。又下利六七日欬而呕，心烦不眠者，此停水也，猪苓汤。
太阳病发汗后，不得眠，脉浮数，微热烦渴，小便不利者，五苓散。若大汗胃中干燥，烦渴欲饮水者，宜少与之即愈，不与则喘渴而死。脉数大，用人参白虎汤加竹叶，不可用五苓也。若发汗吐下后，虚烦不得眠者，必反复颠倒，心中懊憹，栀子豉汤。若下后复发汗，昼日烦躁不得眠，夜安静不呕不渴，无表里证，脉沉微，无大热，干姜附子汤。汗下后，虚烦不眠者，温胆汤加竹叶、石膏、山栀、乌梅、辰砂主之。若小便不利，大便乍难乍易，微热而喘不得眠者，有燥屎也，大承气下之。伤寒瘥后饮酒烦闷，干呕口燥，呻吟错语不得眠者，黄连解毒汤加乌梅、干姜、干葛主之。
瘥后不眠者，即热气与诸阳相并，阳气未复，栀子乌梅汤。
阳挟阴，狂言不眠，乱梦心烦气乏者，酸枣仁汤。阴挟阳则惊悸昏沉，温胆汤。
若汗下太过而阳气衰，不得眠，若无热证，又当四逆汤主之，以退阴复阳也。
少阴寒证，阴极发躁不得眠，脉沉细，足冷面赤，或下利身疼痛不得眠，脉微者，四逆汤加参朮主之。
中风汗出，脉濡弱将厥而且寒，烦躁不眠，宜小建中汤。

　　　咽痛

咽喉不利，或痛或呕，皆毒气上攻，有阴阳二毒，有少阴，有伏气，要在审察治之，不可一例作为风热治也。阳毒咽喉肿痛，乃热极也；阴毒咽喉不利，乃寒极也。治在本条。
少阴病二三日咽喉痛，用甘桔汤。若下利咽痛胷满心烦者，用猪肤甘桔汤。下利清谷里寒外热，脉微欲绝，面赤咽痛者，用通脉四逆汤。伏气者亦属少阴，谓之肾伤寒。因冬月伏寒在于肾经，头疼腰痛，脉微弱，发则咽痛，后必下利，用蜜煮附子四逆汤，以温肾经则愈，不可用寒凉之药也。少阴病咽中生疮，不能言语，声不出者，用苦酒汤。

　　　怫郁

怫郁者，阳气蒸越，形于头面肌肤之间，聚赤而不散也。太阳病发汗不彻，并于阳明，续自微汗出，面色赤者，阳气怫郁于表，面色缘缘正赤，其人烦躁不知痛处，用葛根汤解肌。若太阳病发汗不彻，脉浮紧而面赤者，表未解也，用麻黄汤汗之。若面赤身痒者，以其不得小汗出故也，用桂枝麻黄各半汤。病人大便乍难乍易，小便利有微热，怫郁不得卧，此有燥屎作实，用调胃承气汤下之。吐汗下之后，虚极，胃中虚冷，外色怫郁，假色于面，乃内寒也，宜用理中汤，手足冷者加附子。吐下之后虚矣，或复汗之，其人怫郁，复与之水，因而得哕，此胃寒也，用桂枝人参汤加茯苓。吐汗下之后，得哕怫郁者，内虚也，用人参四逆汤。伤寒被火刧，汗出不解，邪热与火交攻，而发怫郁，蒸于肌肤，身目俱黄，用茵陈汤。阳明内实，热盛脉洪大，面色赤烦渴舌燥饮水者，用人参白虎汤。潮热自汗，讝语面赤，燥渴大便实者，用大柴胡汤加芒硝。少阴下利清谷，里寒外热，或身痛脉微欲绝，面赤或咽痛者，用通脉四逆汤加葱白。有下利脉沉迟，面色少赤，身有微热，下利清谷郁冒，汗出而解，病人必微厥。所以然者，其面戴阳下虚故也。大抵阴证怫郁，并下虚人怫郁者，自是赤而不光盛也。若阳病表不解，并内实热甚者，赤而光盛也。要在审其虚实寒热，不可见其面赤概作热治之，以致误也。

　　　惊惕

惊惕者，心中动悸，惕然而惊也。太阳病加温针，必惊惕也。又伤寒八九日下之，胷满烦惊，小便不利，讝语，一身尽痛，用柴胡龙骨牡蛎汤主之。又少阴病耳无所闻，目赤胷满，不可吐下，若吐下则生惊惕也。又伤寒脉结代，心动悸者，用炙甘草汤。凡风湿被火，则如惊癎也。阳明被火，发热汗出，不恶寒，加温针，必惊惕而烦躁不眠也。太阳脉浮，宜以汗解，妄以火迫，必惊狂，起卧不安，宜桂枝去芍药加蜀漆牡蛎龙骨救逆汤主之。大抵伤寒汗吐下之后虚极之人，或因事惊恐，遂生惊惕者，宜养心血安神之剂主之。

　　　奔豚

奔豚者，如江豚之状，气从小腹上冲心而痛也。凡欲作奔豚者，其气在脐下筑筑然而动也，宜理中汤去白朮加肉桂主之，痛甚加茱萸。凡烧针令其汗出者，针处被寒核起而赤者，必发奔豚也。宜灸其核上各一壮，与桂枝加桂汤。若痛甚手足厥冷者，宜当归四逆汤加肉桂、吴茱萸主之。盖桂大能泄奔豚，茯苓能伐肾邪，故加之；朮能燥肾闭气故去之，药中不可不慎也。用甘烂水煎药，取其力薄，不助肾邪也。

　　　狐惑

狐惑湿(上匿下虫)，皆是虫证。盖伤寒失于汗下不解，多日传变，因腹中有热，食入无多，肠胃空虚，三虫求食，而食人五脏。且狐惑者，如狐之下冰，取犹豫不决进退之义。若虫食其肛则声哑，虫食其脏则咽干。当看上唇有疮，虫食其肛；下唇有疮，虫食其脏。面色乍白乍赤乍黑，变易无常，四肢沉重，恶闻食气，默默欲眠，目闭，舌白齿晦，杀人甚速，越人望而畏之。

　　　漱水不欲咽

阳明证口燥，但欲漱水不欲咽者，必作衄，用犀角地黄汤。若蓄血下焦，其人喜忘而如狂，小便自利，大便黑色，口燥舌干，但漱水不欲咽者，此有瘀血结于下焦，宜桃仁承气，下尽黑物则愈。少阴证脉沉细手足冷，或时烦躁，渴欲漱水不欲咽者，宜四逆汤。又下利厥逆无脉，干呕烦，渴欲漱水不欲咽者，宜白通汤加猪胆汁人尿服之。有厥阴蛔厥，烦躁吐蛔，口燥舌干，但欲凉水浸舌并口唇，时不可离，但不欲咽下，宜理中汤加乌梅、花椒主之。
大抵阴证发躁烦，渴不能饮水，或欲勉强饮下，良久仍复吐出，或饮水而呕逆者，皆内寒也，宜四逆汤温之。盖无根失守之火，游于咽嗌之间，假作燥渴，故不能饮水也。若能饮水而不吐者，热也。

　　　百合

百合者，百脉一宗，悉致其病，无复经络传次也。盖欲卧不卧，欲行不行，寒又无寒，热又不热，坐又不坐，欲食不食，口苦小便赤，药入口即吐利，状若鬼神为祸。大抵汗吐下之后，元气虚弱，多变此证。若恶寒而呕者，病在上焦，二十三日愈；若腹满微喘，大便坚三四日一行而微溏者，病在中焦，六十三日愈；若小便淋沥难者，病在下焦，三十三日愈；若溺时头觉痛，六十日愈；如头不觉痛，洒淅恶寒者，四十日愈；若溺时觉快然，但有头眩者，三十日而愈也。宜百合汤以治百合病也。

　　　瘈瘲

瘈者筋脉急而缩，瘲者筋脉缓而伸，一缩一伸，手足牵引，搐搦不已。大抵与婴孩发搐相类。谓之瘈瘲者，此证多属于风，盖风主摇动也。又心主脉，肝主筋；心属火，肝属木；火主热，木主风。风水相炽则瘈瘲也。若夫不因汗下所生者，当平肝木，降心火，佐以和血之剂，用羌、防、芩、连、柴、芍、归、地、川芎、天麻之类；若兼痰者，必加南星，半夏、竹沥、姜汁；如风邪急搐，须兼全蝎、殭蚕。若曾经汗下之后，多日传变而得此证者，为病极也，盖因虚极生风，用小续命汤加减。凡伤寒汗出露风，则汗不流通，遂变筋脉挛急，手足搐搦，用牛蒡根散主之。风温被火劫，发微黄色，剧如惊癎，时发瘈瘲者，宜用葳蕤汤主之。若夫瘈瘲戴眼反折，反而上视白绝汗乃出，如贯珠不流，此太阳绝也。又有四肢漐漐动而不止，似瘈瘲而无力抽搐者，此肝绝也。盖汗下后虚，变生此证者多死。若用小续命汤，有汗去麻黄，无汗去黄芩，要在通变而已矣。

　　　肉瞤筋惕

阳气者，精则养神，柔则养筋。发汗过多，津液枯少，阳气偏虚，筋肉失所养，故惕惕而跳，瞤然而动也。非温经助阳，何以治之？惕者，筋脉跳动也；瞤者，肌肉蠕动也。太阳病发，汗出不解，仍发汗，头身瞤动，振振欲擗地，用真武汤合人参养荣汤，倍用归、芪亦效。若不因汗之过多，其人惕惕然筋脉跳动者，此人素禀血少，邪热传于六脉之中，使之动惕也，用加味人参养荣汤最妙。如伤寒发汗过多，或虚人取汗，或伤风取汗，妄用麻黄、青龙等汤，大发其汗，便有厥逆筋惕肉瞤之证，并用真武汤。瘦人去芍药，恐其入荣故也；有热去附子，恐其大热，以瘦人火多故也。若伤寒发汗，腹中有动气者，汗之则肉瞤筋惕，或头眩汗不止，其证最逆，急用防风白朮牡蛎汤，次用小建中汤，乃可十愈一二。若汗吐下后，心中满，气上冲胷，起则头眩脉沉紧，身振摇者，用茯苓桂枝白朮甘草汤。久则成痿。心下满去甘草，加枳、桔。予曾治一人伤寒，不经发汗，七八日筋脉动惕，潮热甚，其肉不瞤，大便秘，小便赤，以手按腹中硬痛，此有燥屎，大柴胡汤下之，则愈。一人伤寒十余日，曾三次发汗过多，遂变肉瞤，身振摇筋脉不惕，此气虚也，用人参养荣汤而愈。一人汗后虚烦不得眠，筋惕肉瞤，内有热，以加味温胆汤治之乃愈也。
凡伤寒口唇下颔颤动者，有虚有实，此热在手足阳明二经之分也。脉虚者，以人参三白汤加麦冬、五味先生其脉，次用竹叶石膏汤主之。
若舌燥烦渴能饮水者，人参白虎汤主之。大抵此证不解，昏迷逆冷者，多不能救也。

　　　肉苛

人之肉苛，虽近衣絮，犹尚苛也。伤寒发汗过多，亡其血者，乃变此证。盖荣虚而卫实，则血气不得通和，肌肉失所养，故顽痹不仁，痛痒不知也。用羌活冲和汤加桂枝、当归、木香主之。

　　　郁冒

郁冒，人气昏沉迷逆，如物之蒙冒其首，盖诸阳乘寒而为厥。郁冒不仁者，谓不柔和，痛痒不知，针火不知，即不仁也。此寒气乘虚所中，用四逆汤加人参、归、桂、芎、芪、天麻主之。太阳病下早不愈，仍复发汗，以致表里俱虚，其人致冒。冒家汗自出而愈，乃表和也。若不得汗而不解者，用人参三白汤加芎、归、天麻；下虚脉微足冷，加热附温经固本。经云：荫苗者，必固其根；伐下者，必枯其上。少阴下利止而头眩时时自冒者死，此肾绝也。凡头目眩运，非郁冒也。盖眩运为轻，郁冒为重。新产妇人，病多郁冒者，此血虚也，用加味四物汤主之。又恶露未尽，上冲郁冒，此血晕昏迷，亦宜四物汤加红花、桃仁、干姜、肉桂，推陈致新治之。

　　　过经不解

伤寒十三日不解，谓之过经。若脉尺寸陷者，大危也。陷者，即脉伏也。若过经不解，或已经二三十日之后，其柴胡证末罢，先与小柴胡和之；若呕不止，心下郁郁微烦者，大柴胡下之。凡胷胁满而呕，日晡潮热者，此为实也，先以小柴胡解外；次以大柴胡下之，加芒硝。若过经不解，人弱脉虚者，不可下，以参胡三白汤加减治之。若虚烦少气者，人参竹叶汤主之。若虚烦不得眠者，参胡温胆汤主之为当也。

　　　目直视

直视者，目睛圆圆，正直视而不转动也。凡直视摇头者，心绝；狂言目反直视者，肾绝。直视喘满下利者，皆死。直视讝语不止者，死。目斜视者，死。若其目正圆，直视口噤，或角弓背反张者，痓病也，多难治。若戴眼反折者，此为上视。绝汗乃出，大如贯珠不流，此膀胱绝也。凡目中不明，非直视也，此目中乃视物但见一半，不见一半，有所讝妄而胡言也。若大便实者宜下之，目自明也。内虚者难治。

古今图书集成医部全录卷三百四十九

　伤寒门

　　全生集 【 明?陶华】 

　　　瘖痖不言

瘖痖不言者，若少阴病咽中生疮不能言语者，以鸡子苦黄酒汤。若狐惑上唇有疮声哑者，治在本条。痓病口噤不能言，治在本条。热病瘖哑不言，三四日不得汗出者，死。若热甚火伤肺金不能言者，宜清肺降火则愈。若风热壅盛，欬嗽声瘖痖者，以清风热降痰火则愈。又有失于发散，风邪伏于肺中者，当以发散为主也。

　　　遗尿

遗尿者，小便自出而不知也。三阳合病，身重谵语遗尿者，用人参白虎汤。大抵热盛神昏遗尿者可治；若阴症下寒逆冷遗尿脉沉者，多难治，宜四逆汤加益智仁主之。厥阴囊缩逆冷，脉沉遗尿者，宜四逆加茱萸汤，阳不回者死。伤寒汗下之后，热不解，阴虚火动而遗尿者，用人参三白汤加黄蘗、知母、麦冬、五味、归、地主之。若狂言直视遣尿者，是肾绝也。膀胱不利为癃，不约为遗溺。又水泉不止者，膀胱不藏也。肾与膀胱表里俱虚，则膀胱之气不约，故遗尿也。溲便遗尿，肺金虚当补肺也。大抵肺虚肾虚，热盛遗尿者，皆可治；惟肾绝遗尿者，不可治。

　　　循衣摸床

伤寒循衣摸床者死；两手撮空者死；向壁蜷卧，逆冷郑声，循衣摸床者死。凡循衣摸床，直视讝语，脉弦者生，脉濇者死。小便利者可治，不利者不可治，谓津液枯竭也。大抵阴阳二气俱绝，则妄言撮空也。若大便秘结，撮空讝语燥渴者，此为实热，宜承气汤下之。若因汗下虚而大便自利，讝语撮空，逆冷脉小者难治，以升阳汤刧之。

　　　舌卷囊缩

凡舌卷囊缩者，难治也。若阴阳易病，卵入腹则舌吐者死。且夫囊缩，有阳证，有阴证。其阳证囊缩者，因热极而缩，盖热则炽燃；其阴证囊缩者，因寒极而缩，盖寒则收引，皆是宗筋也。妇人亦有囊缩可辨，但其乳头缩者，即是也。凡阳证囊缩舌卷者，急用大承气下之；若阴证囊缩舌卷者，急用四逆加茱萸汤温之，先灸关元、气海、丹田及蒸脐熨法甚效。

　　　手足挛搐

伤寒大汗已出，因而露风，则汗不流通，风邪乘虚袭于经络，故手足挛搐，不能屈伸而筋脉拘急也，用牛蒡散治之。

　　　瘥后发肿

伤寒瘥后浮肿者，此水气也，以牡蛎泽泻散主之。

　　　瘥后喜唾

病新瘥后，口中和，喜唾不止者，此胃中有寒，宜理中汤温之。瘥后口干喜唾，或咽痛，人参竹沥汤加乌梅、黄连、知母、天花粉主之。咽痛者，用山豆根磨水噙之，复用甘桔汤加芩、连、山栀、连翘、薄荷主之。

　　　瘥后遗毒

伤寒汗下不彻，邪结在耳后一寸二三分，或两耳下俱硬肿者，名曰发颐。此皆余热之毒不除也，宜速消散，缓则成脓矣。以连翘败毒散主之。

　　　瘥后发豌豆疮

豌豆疮者，亦因汗下后余毒未尽，瘥后故发豌豆疮也。只以黄连、甘草、归尾、红花、防风、苦参、荆芥、连翘、羌活、白芷煎服，外用芒硝、赤小豆、青黛为末，以鸡子清和猪胆汁调和敷疮上，最效。勿令动之，待其脱落，无痕。
伤寒瘥后，小便濇而有血者，名曰内外疮，皆黑靥，不出脓者死。亦是余热毒也，用黄连解毒汤加生地、当归、连翘、木通、滑石、牛膝、萹蓄、琥珀、甘草梢，加灯心，水煎服。

　　　劳复

病新瘥后，血气未平复，余热未尽，如水浸墙壁，水退土尚未坚，不可动也。非但负重涉远，虽梳头洗面亦伤神也。若劳动再发为劳复。血气尚虚，但当安卧守静以养血气。设或早晚劳役，使血气沸腾，而邪热遂还于经络而发热，谓之遗热。脉浮者以汗解之，脉沉者以下之。若不应汗下者，以参胡三白汤，加调理药，但濈然汗出而解，或寒战汗出而解。若虚烦不眠，用参胡温胆汤加枣仁、远志。气虚烦呕，竹叶石膏汤，燥渴去半夏加知母倍多天花粉。若虚热不止者，千金麦冬汤。若身热食少无力者，参胡温胆汤。无热下虚有寒，人参养荣汤加熟附。若阴虚火动者，宜补中益气汤加黄蘗、知母以滋肾水也。

　　　食复

新瘥后多食而复发者，为食复。缘新瘥不能胜谷气，遂发虚热也。大抵伤寒病后，只宜先进稀米饮，次进薄粥，又宜少少与之，常令不足，不可尽意。诸般肉食，不可食之。若瘥后病已解，但日暮微烦者，此食谷早或多食故也。胃虚弱而不能消谷食，宜损谷则愈。食后复发热，大便难，燥渴讝语，关脉实者，用枳实栀子汤加大黄下之。热不解，大便如常者，参胡三白汤加减治之；心下痞满，加枳实、黄连、桔梗，有痰呕，加橘红、半夏，米食不化，加神曲、麦芽，肉食不化，加草果、山楂治之。

　　　女劳复

伤寒男子病新瘥，早犯女色而为病复发者，名曰女劳复也。其候头重不举，目中生花，腰背痛，小腹里急绞痛，或憎寒发热，或时阴火上冲，头面烘热，心胷烦闷者，以竹皮烧裩散、猳鼠粪。若有热加柴胡调赤衣散；人虚弱者，用参胡三白汤，调赤衣散；若小腹急痛，脉沉足冷，用当归四逆汤加熟附、茱萸，送下赤衣散。若见卵缩入腹，脉离经者，死也。

　　　阴阳易

阴阳易者，如换易之易，以其邪毒之气，交相易换也。男子病新瘥，妇人与之交而为病者，名曰阳易；妇人病新瘥，男子与之交而为病者，名曰阴易。其候身重气乏，百节解散，头重不举，目中生花，热上冲胷，憎寒壮热，阴火上冲，头面大热，在男子则阴肿小腹绞痛，在妇人则里急连腰胯内痛；病甚者，手足冷挛拳，男子卵陷入腹，妇人痛引阴中，皆难治也。若见舌吐出者，死。予曾治一人，见舌出数寸者，即死矣。宜用竹皮烧裩散，加人参、当归、知母。若卵肿痛，倍加竹青、黄连、滑石、生地、鼠粪、韭根、甘草、青皮、木通，有粘汗出而阴头肿为效；有热加柴胡；阴火上冲加黄蘗、知母。若伤肾经虚损，真阳衰脱，有寒无热，脉虚足冷者，以人参四逆汤，调下烧裩散。若伤肝经，以当归四逆汤加茱萸、熟附，送下烧裩散。用分寒热而治。
大抵伤寒大病之后，房帏之事，切宜谨戒。若未瘥后，因交接淫欲，而无病人反得病，此为阴阳易也。若瘥后因交接淫欲，病人自病而复发，谓之女劳复。此乃仲景不传之妙论，医当玩之！

　　　瘥后虚弱

伤寒瘥后虚弱无力者，先因汗下过多，病久元气虚弱，调养失宜，须渐渐进食，守静，不可太急。治伤寒虽无补法，若果病久元气虚惫，或势力所伤，不得不补，此合宜则用也，宜补中益气汤。

　　　瘥后昏沉

伤寒瘥后昏沉者，或半月以来或十余日，渐见昏沉，终日不醒，又有寒热，错语失神，如见鬼状，或呻吟者，或寒热似疟，或朝夕潮热颊赤者。盖先发汗不尽，余热在心包络间故也。医作风魅治之，非矣。当以知母麻黄汤，取微汗则愈。若胃脘有虚烦而呕，竹叶石膏汤加姜汁少许。无热脉沉细，喜唾不已者，脾土有寒也，少与理中汤。瘥后目昏微烦者，因强食谷食早而不消化也，宜损谷则愈。且夫前用知母、麻黄取汗者，但虑病后血气两虚，岂可再发汗？若人元气壮盛，脉来有力者，乃可汗之。若脉虚人弱者，只用十味温胆汤。若有寒热潮热，日晡发热者，以参胡温胆汤加芩、连主之。要在脉证详辨，不可执一也。

　　　瘥后饮酒复剧

酒能发散温经，其味苦辛，乃大热有毒也。且寒月惟酒不冰可见矣。缘伤寒热病，本热未解，若饮酒则病增剧，转加热盛而助火邪也。若脉弦数者，用小柴胡合解毒汤加乌梅、干葛、砂仁。若脉洪大者，用人参白虎汤合黄连解毒汤加干葛、乌梅、砂仁主治可也。

　　　脏结

脏结者，脏气闭结而不复流布也。一息不运则机缄穷，一毫不续而霄壤判，脏结之理如此。其外证如结胷状，但饮食如故，时时下利为异耳。其脉寸浮关尺沉细而紧，阴筋引脐腹俱痛是也。病人胁下有痞气，连在脐旁，痛引小腹阴筋者，此名脏结，死。脏结无阳证，不往来寒热，其人反静，舌上苔滑，不可攻也，宜灸关元，仍与茱萸四逆汤温之，寒甚加附子。

　　　痓病

痓证身热足冷，头项强急，恶寒，头热面赤，目脉赤，独头摇，卒口噤，背反张，手足挛搐角弓者，是也。起于太阳，先伤于风，重感于寒，无汗为刚痓；起于太阳，先伤于风，重感于湿，有汗为柔痓。仰面而卧，开目为阳；合面而卧，闭目为阴。脉浮紧者属阳，脉沉细者属阴。口中燥渴者属阳，口中和者属阴。脉紧急而强，直上下行者成痓。又发汗太过，亦成此病。大发湿家汗，并发疮家汗，皆成痓也。新产妇人血虚汗出当风，亦成痓也。阳证易治，阴证难医。太阳无汗，小便少，气上冲，口噤，欲作刚痓，麻黄加葛根汤；若人参羌活散加麻黄、干葛，亦佳。太阳病，几几身体强痛，脉反沉细，此为痓，宜(艹舌)蒌桂枝汤。若有汗，宜桂枝汤加羌活、防风；胃弱加参、朮。凡刚痓，若胷满，口噤咬牙，脚挛急，宜大承气汤下之。要在脉实有力可下，若脉沉细无力者不可下也。阴证脉沉细，用附子散加桂枝、白朮。若血虚发痓，八宝汤加羌活、防风、黄芪、桂枝；脉小加熟附，或用续命汤。治刚柔二痓，有汗去麻黄，无热有寒去黄芩、防己，有热无寒去附子，用者详之。

　　　大头伤风

大头者，一曰时毒，一曰疫毒。盖天行疫毒之气，人感之而为大头伤风也。若先发于鼻额红肿，以至面目盛肿不开，并额上面部掀赤而肿者，此属阳明也。或壮热气喘，口干舌燥，或咽喉肿痛不利，脉来数大者，普济消毒饮主之；内热甚者，通圣消毒饮。若发于耳之上下前后，并头角红胶者，此属少阳也。或肌热日晡潮热，往来寒热，口苦咽干，目疼胁满，宜小柴胡加天花粉、羌活、荆芥、连翘，芩、连主之。若发于顶上并脑后项下，及目后赤肿者，此属太阳也，宜荆防败毒散主之。若三阳俱受邪，并于头面耳目鼻者，以普济消毒饮，外用清凉救苦散敷之。大抵治法不宜太峻，峻攻则邪气不伏，而反内攻，必伤人也。且头面空虚之分，既着空处，则无所不至也。治法当先缓后急，则邪伏也。先缓者宜退热消毒，虚人兼扶元气。胃气弱食少者，兼助胃气，候其大便热结，以大黄下之，拔其毒根。此先缓之法也。盖此毒先肿鼻，次肿于耳，从耳至头上络后脑，结块则止，不散必成脓也。

　　　温病

盖冬感寒不即病，伏藏于肌肤，至春时天道温暖，其伏寒各随时气改变为温者。因温气将发，又受暴寒，故春变为温病。既变之后，不得复言为寒矣。所以仲景有云：春时人感壮热，不恶寒而舄者，其理可见也。温病不恶寒，则病非外来，渴则明其热自内达，畜无表证明矣。温病大热，不宜发汗，不在表也。已经汗下，亦不在表也。其温热二病所起所因，所感所发，治例一同。若误下之，未必不为害；误汗之，变不可言。温病之脉，散在诸经而动，各随其经取之。脉如尺寸俱浮紧者，发于太阳，宜羌活汤加葱白、苏叶、柴胡、葛根；自汗者去葛根、苏叶、柴胡、苍朮，加桂枝、芍药。脉若尺寸俱长者，发于阳明，宜解肌汤合芎苏散。脉若尺寸俱弦者，发于少阳，宜小柴胡合芎苏散。兼有太阳者，羌活散加苏叶；兼有阳明者，用羌活散加干葛、芍药。温病发表不与伤寒同者，盖因春时温气而发，非寒初伤于表也。此怫郁之热，自内而发于外，故宜辛凉之剂而解之。若时令温暖，虽用麻黄，必加凉剂。天道尚寒，亦宜少佐。要在明病审察，不可执一说也。凡温病发于三阳者多，发于三阴者少。若发于阴者，必有所因也。或因饮食内伤而得之，或因欲事先伤肾经而得之。治例皆与伤寒传变各条同治，惟发表不与伤寒同也。三月得此病者为晚发，治法同温病。壮热脉浮大有力可治，细小者难治。所以温病大热滚滚，脉小足冷者，多死也。

　　　热病

夫热病乃冬时感寒不即病，伏藏于肌肤，至夏时其伏寒各随时令改变为热者。因炎暑将发，又受暴寒，故夏变为热病。既变之后，不得复言为寒矣。所以仲景有云：夏时人感壮热，不恶寒而渴者，其理可见也。热病不恶寒则病非外来，渴则明其热自内达，其无表证明矣。治热病与温病同。夏至以后，时令炎暑，人感壮热，烦渴不恶寒，乃为热病。热病之脉，亦随其经而取之也。发于太阳脉，浮紧，发于阳明脉浮长，发于少阳脉弦数。发于三阳者多，发于三阴者少，亦有所因也。治依温病条下。若表邪传进三阴者，治法与伤寒条内下证同。若脉沉小足冷者，亦发于阴，则难治也。大抵热病比温病，尤加热也。脉得洪大有力，或滑数有力，乃为病脉相应，谓之可治；若细小无力，谓之难医。人虚脉弱者，主扶元气，兼解邪热，不可峻攻。若见表证在者，治例与温病同。若夹暑，加香薷、扁豆双解之。若夹内伤生冷，饮食停留，或呕吐或恶心，中脘痞闷，发热憎寒拘急，用藿香正气散加香薷、扁豆、葛根、黄连。若热渴大便自利，小便不利者，五苓散去桂加葛根、黄连、香薷、滑石、甘草主之。表热甚者，加柴胡。若时令热病发黄，名曰瘟黄，用泻湿热，茵陈五苓散。凡热病一二日泻利腹满热甚者死，三四日目昏讝语热甚脉小者死，五六日舌本焦黑燥渴者死，七八日衄血吐血下血燥热脉大者死，八九日发痓兼昏沉者死。凡热病脉促结伏沉小，皆难治。热不得汗，脉躁急者，亦难治，已得汗而热反盛，脉躁急者，死也。

　　　时气

时气者，乃天时暴厉之气，流行人间。凡四时之令不正者，则有此气行也。若春应温而反寒，夏应热而反凉，秋应凉而反热，冬应寒而反温，此时行不正之气也。邪伤真气。若近秽气而伤真气，正如墙壁不固，贼乃敢入；若正气既盛，邪气难侵矣。其病势与伤寒相类。盖伤寒因寒而得之，时气乃感疫疠之气而得之。不可与伤寒同治，惟发散之药则同矣。凡发散汤剂，春感寒邪在肝，升麻葛根汤；夏感凉邪在心，调中汤；秋感热邪在肺，苍朮白虎汤；冬感温邪在肾，葳蕤汤、瘟疫败毒散。若表不愈者，用羌活冲和汤、正气散、冲和羌活散、芎苏散，选而用之。其疟痢等证，亦时行也，已开杂证条下。

　　　冬温温毒

冬月非常之暖，名曰冬温，盖此实时气也。阳脉洪数，阴脉实木者，遇湿热变为温毒。温毒为病最重也。此前热未已，又感温热者也。若发斑者，名曰瘟毒，亦时行发斑也。盖因冬月感寒毒异气，至春而发，表邪未解，毒气未散，故发斑也。其证心烦闷，呕逆欬嗽，后必下利，寸脉洪数，尺脉大，用元参升麻汤、人参化斑汤。又伤寒坏病，盖因前热多日不解，更感温热之气而为重也。若无汗，以三黄石膏汤；有汗，人参白虎汤；烦热错语不眠，白虎合解毒汤。表热甚者加柴胡；内实不大便者，大柴胡加芒硝下之。若斑出如锦者，难治。

　　　伤湿中湿风湿

伤湿者，湿伤太阳经起也。中湿者，湿中太阴脾经或肾经也。风湿者，或先湿而后伤风，风湿相搏而后为病也。其证一身尽痛，不能转侧，额上微汗，恶风寒，不欲去衣，大便难，小便利，热极日晡而甚，治宜微解肌，但微微似欲汗出，濈濈身润者，则风湿俱去。不可大汗。若大汗则风去湿在，非惟无益，而反害之。宜羌活冲和汤。湿多身痛，小便不利，甘草附子汤。烦渴，小便不利，五苓散。外不热，内不渴，小便自利，朮附汤。缓弱昏迷，腹痛身重，自汗下利不止，白通汤加白朮、甘草。身肿满痛，微喘恶风，败毒散加杏仁。热而烦渴，(艹舌)蒌根汤。若误下之，小便必不利，五苓散。中湿小便不利，大便自利，甘草附子汤合五苓散。大小便俱利无黄者，朮附汤。身痛鼻塞，小建中汤加黄芩。太阳病关节疼痛，脉沉细者，此名湿痹，其人小便不利，大便反快，但当利小便也。湿病但头汗出者，背强，欲得被覆向火，胷满，小便不利，舌上如苔者，此丹田有热，而胷中有寒也。渴欲得水而不饮，则口燥烦也。若误下之，则哕为难治。若下之，额上汗出，微喘小便利者死。若下利不止者亦死也。湿家病身上疼痛，发热面黄而喘，头疼与鼻塞而烦，其脉大，自能饮食，腹中和无病。病在头中寒湿，以瓜蒂散(口畜)鼻中，黄水出则效也。湿家为病，身尽痛，身如熏黄。凡伤湿必身重而不便也。

　　　湿温

湿温寸濡而弱，尺小而急，素伤于湿，因时中暑，湿与热搏，即为湿温。其状胷腹满，目疼，壮热多汗，妄言，双胫疼，倦怠恶寒，朮附汤加人参、香薷、扁豆。若发其汗，使人不能言，耳聋，不知痛处，其身赤面色变，是医杀之也。且湿温在太阴，苍朮白虎汤加桂。湿气胜，一身尽痛，发热身黄，小便不利，大便反快，茵陈五苓散。脏虚自利，朮附汤。脉大有力，烦渴自汗者，人参白虎汤加香薷、扁豆、黄连治之也。

　　　风温

风温尺寸脉俱浮。素伤于风，因时伤热，风与热搏，即为风温。又发汗已后，身灼热者，名曰风温。阳脉浮滑，阴脉濡弱者，更遇于风，变为风温。其证四肢不收，身热自汗，头疼，喘息，欬，发渴昏迷，鼻鼾语濇，体重不仁。慎不可汗，汗之则讝语，烦躁扰乱，目无睛光。病在少阴厥阴，葳蕤汤；未醒，柴胡桂枝汤；汗后灼热者，知母葛根汤；大渴者，(艹舌)蒌根汤；脉浮身重，防己汤；误汗风温，防己黄芪汤治之。

　　　温疟

温疟，伤寒坏病，前热未除，其脉阴阳俱盛，重感寒邪，变为温疟。寒热往来，口苦胷满者，小柴胡加桂枝芍药汤。寒多倍桂，热多倍柴胡；热甚烦渴者，人参白虎汤；痰多热盛者，小柴胡合二陈汤；食少胃弱，加白朮；心满者，加枳实、黄连；渴者，去半夏加(艹舌)蒌根。若寒邪结里，大便不通，大柴胡下之。若已变正疟，又当补而截之。

　　　温疫

经曰：阳脉濡弱，阴脉弦紧，更遇瘟气，变为瘟疫也。此先因伤寒前热未除，更感时行瘟气，而为瘟疫，治之当与温疟同也。

　　　中暑中暍

凡中暍者，即热也。盖热伤太阳经，与伤寒相似，故曰中暍也。中暑热伤心脾二经，而不在太阳，故曰中暑也。动而得之为中热，静而得之为中暑。经曰：太阳经中热者，即暍是也。其人必汗出身热烦渴，宜人参白虎汤。若身重而疼者，人参败毒散加黄连、香薷主之。中暑者，其证面垢自汗，烦躁而渴，身热脉虚，或伏或迟，洒然毛耸恶寒，口开前板齿燥者，人参白虎汤加连、薷、扁豆。或背恶寒者，盖暑伤心，心不受邪，则包络受之，包络相火，此火助火，则热盛而昏不醒也。大抵清利小水，黄连香薷饮，浸冷服之；烦渴热甚，自汗
者，人参白虎汤加竹叶。若烦渴小便不利者，香薷饮合四苓加木通、滑石；若大便泻而小便少者，亦以此汤主之。内热心烦者，加姜炒黄连、山栀调辰砂末，虚者倍用人参。若呕吐头疼泻利胷满或腹痛者，藿香正气散加香薷、扁豆名二香汤。若小便不利而大便自利者，以正气散合五苓散，转筋者加木瓜。大抵不可作伤寒妄治。所谓夏月有四证，伤寒伤风，脉证互见；中暑热病，疑似难明。若脉紧恶寒，谓之伤寒；脉缓恶风，谓之伤风；脉盛壮热，谓之热病；脉虚身热，谓之伤暑。以此别之也。

　　　寒疫

寒疫者，乃天之暴寒为病也。四时之中，天令忽有暴寒之作，若感冒即病者，名曰寒疫也。其证与正伤寒同，但暴寒为轻耳。若病初起，头疼发热，憎寒拘急，或吐逆恶心，中脘痞满，或饮食停留不化，或腹中作痛未发热者，宜藿香正气散加减治之。若已发热者，十味芎苏散汗之。若身痛骨节疼发热者，羌活冲和汤加紫苏主之。若有汗不可再发汗，宜加减冲和汤主之。若邪热不解，传入里变证者，宜从正伤寒条内治之。

　　　霍乱

伤寒霍乱，呕吐泻利，头疼体痛，恶寒发热，腹痛或吐利止而发热，挥霍撩乱，其脉或伏或绝，此名湿霍乱。若不吐利而腹痛甚者，此名干霍乱。为内因所伤，邪物不得出，壅塞正气，阴阳隔绝，升降不通，死在须臾。急用皂荚末、麝香、盐汤调一碗服，探吐用鹅翎吐出所伤之物，最为良法。莫与米汤服之，即死，是谷气反助邪气也。若吐泻多而元气虚脱者，方可少与清粥汤，以助元气。若热多渴甚饮水者，五苓散。中暑霍乱，加香薷、扁豆、葛根、姜汁炒黄连。若寒多或吐泻腹痛不饮水者，理中汤。手足厥冷脉伏者，加附子；呕吐者，加藿香叶、陈皮、半夏、厚朴，名藿理汤。泻多小便少者，理中合五苓散，名理苓汤。若脐上筑筑然动者，藿苓汤加姜炒黄连、干葛。若泻不止，倍用苍朮、白朮炒、用升麻少许。脉虚加参、芪，转筋加木瓜，寒痛甚者加茱萸。若厥冷脉沉细，或下利清谷，里寒外热者，用附子理中汤。若吐泻发热，汗出恶寒，四肢厥冷拘急者，四逆汤。若吐利止小腹复痛，大汗出，或下利清谷，内寒外热，脉微绝者，四逆汤加猪胆汁。若吐已下断，汗出而厥，四肢拘急不解，脉微者，四逆汤加猪胆汁。大抵霍乱邪在上焦，吐而不利；邪在下焦，利而不吐；邪在中焦，既吐且利。如夏月霍乱脉虚，不用姜、附，盖非真阴寒则不可也。

　　　妇人伤寒

凡妇人伤寒，治法皆与男子相同，惟经水适断适来，热入血室，与胎产伤寒则不同治。

　　　热入血室

妇人中风发寒热，经水适来而得之，七八日热退而脉迟身凉，胷膈满如结胷状，讝语者，此为热入血室，当刺期门，随其实而泻之；当以小柴胡加生地、丹皮、归尾、枳壳、香附、干姜，少用红花，去黄芩。
妇人伤寒发热恶寒，经水适来，昼则明了，夜则讝语，如见鬼状，此为热入血室，无犯胃气及上中二焦，必自愈也。犯胃气则谓攻下，犯上焦则谓发汗，犯中焦则谓取吐也。是以不可汗吐下，必待自愈。故设小柴胡加生地、丹皮。
妇人中风七八日，续得寒热，发作有时，经水适断者，此为热入血室，其血必结，故使如疟状，当用小柴胡加生地、丹皮以散血结也。
妇人阳明经病，下血讝语，此为热入血室，用小柴胡加生地黄、丹皮。男子阳明经病，下血讝语者，亦是热入血室也，轻用犀角地黄汤，重用桃仁承气汤下之。男女俱有此血气，亦俱有此冲脉，何但妇人有之耶？

　　　妊娠伤寒

凡妊娠伤寒，须要安胎为主，兼伤寒药为当。不可独用发表攻里之剂，恐伤胎气。若有表证宜汗者，用羌活冲和汤加柴胡、当归、芍药、苏叶、葱白，即四物冲和汤汗之。有气满喘急，加香附、砂仁，去生地。外用护胎法，最效。若里急实热证，大便不通燥渴者，当用大黄转药，不必疑矣，须酒制用。有病病当之，无病胃伤之。经云：有故无殒，亦无殒也。上无殒，令无害其母；下无殒，令无害其子。妊妇设患真寒证，脉伏厥冷者，当用姜、桂、附子，不必虑也。姜、桂、附虽热炒制无害，必加黄连、甘草兼制沉香坠之。

　　　产后伤寒

产妇患伤寒，不可轻易而发汗下也。盖恐产时伤力发热，有去血过多发热，有恶露不尽发热，有三日蒸乳发热，或早起劳动发热，或饮食停滞发热恶寒，一概状类伤寒，要在仔细详审，不可便用发表攻里之剂，实因产后之气血空虚。若汗之必郁冒，筋惕肉瞤，昏迷不省，或入风手足搐搦不定，或大便秘结而难通；若下之则利不止，亦变肉瞤筋惕，郁冒昏沉厥逆等证，此皆为害非小。凡有伤力发热，有早起劳动发热，或去血过多发热，脉必虚大无力，内无痛者，此热非有余之热，乃阴虚不足而生热耳。用四物去芍药，恐其酸寒，伐生发之气，必加参、朮、茯苓淡渗其热；如大热不止，必加煨干姜神效。夫干姜之辛热，能引血药入血分以生新血，引气药入气分补气，有阳生阴长之义。非元机之士，岂能知此妙乎？
凡产后恶露不尽，亦有发热恶寒，必胁肋胀满，连大小腹有块作痛。凡产后腹痛者血也。腹满者非是食，即是瘀血而作也。宜用四物汤加灵脂、丹皮、桃仁、红花、延胡索、香附、青皮、干姜、肉桂，酒水各一钟，黑豆一撮，后磨木香，入童便、姜汁温服，取下瘀血为效。后以四物汤加参、朮、干姜、茯苓、陈皮，少佐童便炒香附调理。
若饮食停滞发热，必有噫气作酸，恶闻食臭，胷膈饱闷，右关脉紧盛。一般发热恶寒头痛，必用治中汤，加山楂、神曲、砂仁、炒黄连、川芎当归佐之。
若产后蒸乳发热恶寒者，必乳间胀硬疼痛，令产妇揉乳汁通窍，其热自除，不药而愈矣。
大抵胎产数证，俱有发热恶寒头疼，实非伤寒也，若误治之，杀人甚速。且夫产后虽有寒热骨痛，及口眼喎斜，手足搐搦者，盖血虚所致，不可作中风寒证治之。乃若果因产后不谨，虚中入风者，当以四物汤加防风、荆芥、白芷、人参、香附、乌梅、殭蚕、干姜治之。
又产后血虚昏沉不省者，用四物汤加参、朮、干姜、香附、茯苓治之。若有瘀血冲上，昏运不省，又当如前惠露不尽方内治之，吞下益母丸最效。
又有产后不谨，感冒伤寒，发热恶寒，头疼骨痛，脉浮紧，表证宜汗者，用四物汤加羌活、苍朮、白朮、干姜、苏叶、栀子，少佐葱头，用水煎，取微汗为效。若自汗去苍朮、苏叶，加白朮；热甚者可加软柴胡、干姜少许，加炒黄芩佐之。若热邪传里口燥渴，大便不通，脉沉实或热甚讝语，宜下之，轻则蜜导法，重则四物加柴胡、炒黄芩、枳壳、熟大黄微下，就用四物汤加干姜少许，大用参、朮以温补其血气。若热邪传至半表半里证，寒热呕而口苦，若脉弦数者，以四物汤合小柴胡主之。若产后妄用汗下吐法太过，遂变郁冒昏迷，肉瞤筋惕者，必用四物汤合四君子汤加减治之。茯苓、干姜乃为主药，不可少也。经云：胎前宜养血安胎，产后须大补气血，虽有杂证，以末治之。此诚格言也。予虽不专产科，但恐各证与伤寒相似有误，故并开明以备缓急耳。

　　　痰证类伤寒

凡中脘停痰留饮，亦作寒热，状类伤寒，但头不痛项不强为异耳。若痰在上焦，则寸口脉沉滑或沉伏；痰在中焦，则右关脉滑大；痰在下焦，随火而动，则脉洪滑。有气郁，右脉必沉滑；有饮内痛，右脉必沉弦。若关脉左右滑大者，膈上有伏痰也。目如炭烟者，多痰也。昔肥今瘦者，亦痰也。凡治痰以二陈为主，随证加减。若痰饮凝结，憎寒壮热，隐隐头疼，胷膈满闷，上气喘急，咽喉不得息，宜瓜蒂散吐之。若痰饮心包寒热，胷膈满气急，出语无伦曰痰结，此挟痰如见祟，皆痰之使然，用二陈汤加苏子、枳实、芩、连、(艹舌)蒌、贝母、桔梗、山栀、前胡，去甘草，以姜汁调辰砂温服。若痰涎壅盛，昏迷不省者，用吐法后，以加减二陈汤治之。若有遍身四肢骨节走注疼痛，牵引胷膈心背，亦作寒热喘欬烦闷，或作肿块，痛难转侧，或四肢麻痹不仁，或背心一点如冰冷，脉来沉滑，乃是湿痰流注经络，关节不利故也，用二陈倍加苍朮、羌活、酒炒黄芩、白芷、南星、白芥子、竹沥、姜汁磨木香。若骨体痛甚，及有肿块作痛者，名曰痰块，前方加乳香、木香、海石、(石卜)硝、姜汁少许。大便自利，内无热，少用(石卜)硝。头项痛加川芎、威灵仙，脚肿加牛膝、黄蘗、防己、龙胆草、木瓜。若手臂膊痛加薄桂，引南星等药至痛处。若作寒热，加柴胡、桂少许；独热减桂倍柴、芩；内热加炒栀、连。若痰流在胁下痛结胀满，寒热难转侧者，二陈加柴、芩、川芎、苍朮、青皮、白芥子、白芍、竹沥、姜汁磨木香。胁下硬块不消作痛，再加(石卜)硝、姜汁、海石，取咸以软坚。喘欬加杏仁、五味、桑皮，气急加苏子、葶苈。若身热咯吐红痰，与上焦痰郁火邪，即血痰也，二陈减半夏加炒芩连、山栀、杏仁、桔梗、(艹舌)蒌、贝母、青黛、麦冬、五味，加竹沥姜汁少许磨金墨服之。气虚加参、朮，血虚加当归、生地。若痰饮气郁结滞，寒热胷满喘欬者，二陈去甘草、半夏，加苏子、桑皮、(艹舌)蒌、贝母、枳实、黄连、桔梗、杏仁、五味、竹沥、姜汁磨木香。热甚去木香加黄芩，无热而气不调者，还用木香、姜汁。若胷满喘欬痰涎如胶者，二陈去甘草、半夏，倍加芩、连、贝母、(艹舌)蒌、桑皮、杏仁、五味、桔梗、金沸草、前胡、竹沥、姜汁少许。外有热加柴胡、酒芩。若有内热，以痰作欬，二陈去半夏、甘草，加芩、连、贝母、(艹舌)蒌、五味、干葛、桔梗、山栀、杏仁、竹沥、姜汁少许。若热痰在胷膈间不化，咯吐不出，寒热气急，满闷作痛者，名曰痰结，二陈去半夏、甘草，加贝母、(艹舌)蒌、芩、连、桔梗、枳壳、杏仁、山栀、苏子、桑皮，少佐(石卜)硝、姜汁磨木香。如外热加柴胡，仍用姜滓揉熨法。胷中有风痰顽老气壅盛者，二陈加南星、枳实、羌活、荆芥、防风、苏子、苍朮、(艹舌)蒌、竹沥、姜汁磨木香。若胷中有寒痰留饮，喘急无热者，二陈加桂枝、枳壳、桔梗、苏子、砂仁、苍朮、姜汁磨木香。若喉中痰涎，漉漉有声如水车响者，难治。用皂荚末鹅翎蘸桐油探吐，痰大吐者为愈，已后随证用药。如用吐法痰不出者，必死矣。若胷中有痰壅塞，喘急满闷，两胁胀痛脉沉者，名曰痰气，二陈汤去甘草，加香附、干姜、官桂、苏子、厚朴、砂仁、青皮、桔梗、姜汁磨沉木香，外用炒姜滓揉熨法。若痰核在咽喉中，咯不出，咽不下，或升或降，窒碍不通者，名曰梅核证，亦痰气也，与前治法同，去青皮加枳实。若胷膈痰涎壅塞，昏迷卒倒不省，四肢厥冷，脉沉细，名曰痰厥，二陈加干姜、桂枝、熟附、南星、枳实、苏子、木香、桔梗、姜汁。若元气本虚人，下焦火痰升作喘欬，至午夜间发寒热者，名曰痰火，二陈去半夏，加当归、生地、芍药、黄蘗、知母、麦冬、五味、杏仁、桑皮、片芩、橘红、竹沥、姜汁少许。气虚加参、朮，虚热虚汗加黄芪。其痰隔中焦，小便不通，二陈加木通、滑石、苏子、枳实、砂仁、黄连、木香磨姜汁、竹沥。若痰饮欬嗽，气急满闷，一寒一热，坐卧不宁，有时而烦，有时而躁，名曰痰躁，二陈合温胆汤加砂仁、竹沥、姜汁少许。若肥人日常头眩眼昏，时卒运倒者，名曰痰运，二陈加川芎、天麻、苍朮、南星、生乌药、桔梗、枳壳、酒芩、羌活，去甘草，竹沥姜汁少许。若痰在心下满闷者，二陈去甘草，加(艹舌)蒌、黄连、枳实、砂仁、桔梗、贝母、香附、苏子、竹沥、姜汁磨木香传送，外用炒姜滓揉熨法最效。此乃痰家要药不可缺也。若寒痰，不宜用竹沥、芩、连凉剂，医家当慎之。若痰发出者，宜吐不宜留。此秽浊之物，留则反生别病矣。要在明辨痰证，不可混作伤寒治之，悞也。且痰家之药，枳实泻痰，能冲墙倒壁；黄芩治热痰，假以降其火也；海石、(石卜)硝治顽痰，味咸以软坚；痰在胁下，非白芥子不能达；苍朮治痰饮成窠囊，行痰极效，取燥以去湿；(艹舌)蒌、桔梗，能开膈上稠痰；砂仁治痰行气故也；竹沥降痰，无姜汁不能行经络；贝母治膈上郁痰，最效；天花粉大能降膈上热痰；青黛治痰火，上清咽膈。此治痰之妙用也。人身之痰，如鱼之涎，若地之泉，随气升降，无处不到。设有阻其道路，为肿为块，为喘为欬，为噫为哕，为寒为热，为呕为吐，为泄泻，为嘈杂，为嗳气，为怔忡，为惊悸，为关格，为烦躁，为痞满，为麻木，为癃闭，为厥逆，为眩运，为胡言，为颠呆，为不语，为健忘，为不仁，为积滞，为牵引，为走串，皆痰之患也。善治痰者，兼治气，气顺则痰利也。

　　　食积类伤寒

凡饮食自倍，肠胃乃伤，停滞中焦不化，作为头疼发热恶寒，但身不痛，与伤寒为异耳。必左手脉平和，右手脉紧盛，是伤食必恶食，理必然也。或嗳气，或作酸，或恶闻食臭，或欲吐不出，或吐之不尽，或恶心或短气，或痞满或腹胀，或胃口作痛，或腹中痛，或心下痞塞，按之则痛，以香砂平胃散，依后法加减治之。若停食伤感，即夹食伤寒，左右脉俱紧盛，外证头疼身热，恶寒拘急，恶心中脘痞满，或呕或吐，或痛或泻，以藿香正气散合养胃汤加香附、砂仁。若肉食不化，加神曲、麦芽；生冷肉食果子不化，加草果、砂仁、干姜、枳实、青皮；饮食不化，加莱菔子、神曲、山楂；酒食不化，加砂仁、苏叶、干葛、黄连、乌梅；心下痞满，加枳实、黄连；胷胁胀满，加枳壳、桔梗；腹中窄满，加苍朮、厚朴倍多；腹胀，加莱菔子、大腹皮；若胷中胀满疼痛，气虚不顺，加木香、砂仁；胃弱加神曲、白朮；内寒不热，加姜、桂；外热加柴、芩；头疼加川芎；大便实热，腹中满，加大黄下之；腹中有食积块，悠悠作痛者，加蓬朮；呕吐加姜汁；小便濇加木通、猪苓。大抵憎寒未甚热者，用此方加减。若已发热无汗，必须先解其外，以十味芎苏散汗之。身体痛发热者，羌活冲和汤加干葛、葱白汗之，然后消其食也。若食在上口，未入于胃，乃可吐之；如不吐则消导。待食下入于胃，变化糟粕，外证已解，乃可下其食也。外证无恶寒恶风乃可下，热多者大柴胡下之。凡治夹食伤寒，不可先攻其食，待发散寒邪已解，次可攻食。劫吐法，见霍乱条下。

　　　虚烦类伤寒

凡诸虚烦热状类伤寒，但头身不痛为异耳。盖烦即热也，心中郁郁不安，谓之虚烦。若饮食不节，内伤劳役而发热者，则手心热而手背不热也。盖外感有余，则口鼻之气俱盛；内伤不足，则少气懒言而烦作也。凡诸虚作热，状类伤寒，不可不辨而治。若误作外感，以汗吐下法治之，岂不死哉？原虚烦之脉虽大，按之无力，或尺脉多浮大，左寸关脉或濡或弱或微或濇，乃虚脉也。且脉数主热，数而有力为实热。又云：平人脉大者为虚劳。又云：阴虚生内热。又云：劳则喘而自汗出则气耗矣。若饮食失节，喜怒不调，房事劳役，皆损其真气，气衰则木旺，木旺则伐其脾土，四肢困倦而热，少气以动，懒言沉卧，动则气促喘乏，或表虚自汗恶风，当以甘温之剂，补其中气，温其真阴，其热自愈。大抵劳者温之，损者益之。盖除大热，最忌苦寒之剂，重泻其脾土也。且参、芪甘温，乃除虚热之圣药，专以补中益气，少加黄蘗以滋肾水，其效如神。又房劳阴虚相火发热者，并大病后虚弱，皆宜此汤轻剂为妙。又竹叶石膏汤、十味温胆汤，皆治病后烦热虚热之圣药，要在选而用之。虚烦有热不可攻热，热去则寒起。诚格言也。

　　　脚气类伤寒

脚气之作，必飞寒热呕逆，但起于脚膝酸软为异耳。须要察其足胫焮赤肿者，湿热也；黄白肿者。寒湿也。脉浮主风，小续命汤加羌活、木通、木瓜、龙胆草、牛膝。脉沉迟或紧，主寒，桂枝汤加羌、防、木瓜、木通、牛膝、苍朮。脉数有力，主热，小柴胡加黄蘗、知母、牛膝、羌活、防风、木通。脉沉濡，主湿，五苓散加苍朮、木通、防风、羌活、牛膝、木瓜。然伤寒则无足痛之患以别之。因有发热恶寒，故状类伤寒也。

　　　瘀血发热类伤寒

凡跌扑损伤，或被人踢打，或物相撞，或致闪肭，一时不觉，过至半日或一二三日而发者有之，十数日或半月一月而发者有之。一般寒热交作，其心胷胁下小腹满痛，按之手不可近者，此有瘀血也。或一时伤重，就飞寒热，瘀血上冲，则昏迷不省，如死之状，良久复苏，轻则当归导滞汤，重则桃仁承气汤加苏木、红花，牛膝、桔梗、姜汁，量其元气，下其瘀血则愈。若医家不识，见其寒热胀满，罔察其痛处。若有痛肿，手难近按其脉，芤濇数以明之。盖肝为血海，凡有瘀血，必蓄积于心胷胁下，或小腹之分，乃肝部也。心主血，肝藏之，脾为统之。但小便如常者，蓄血证也。内伤瘀血证，必自汗。

　　医学纲目 【 明?楼英】 

　　　节候用药

治中风自汗用桂枝汤，治伤寒无汗用麻黄汤，此仲景表散之法，百世不易者也。若元气暴亏者，以参、芪与桂枝、麻黄等药表散，此丹溪补仲景之法，亦百世不易者也。至于韩祇和戒桂枝，而以中风伤寒通作一法治之者，此当时之权变，非百世之常行也。王海藏云：仲景用桂枝，当汉之末也。韩祇和戒桂枝，当宋之隆也。时世之异，不可不知。今编祇和之法于篇末，以广后学之见云。
伤寒病有可汗者，论中但统言其可汗证及可汗脉，或云脉浮而数，或云脉浮紧，或云脉浮无汗而喘，或云脉浮为在表，今略举数条。后人但凭其脉之大概，并不分脉浮有阴阳虚盛之理，又不知有可汗不可汗之证，误投发表药，则多变成阳毒之患矣。今举病人有汗恶风，无汗恶寒分二等，及据立春已后立秋已前，气候轻重，各立方治之，庶学者易为开悟耳。
病人二三月[月：疑当作「日」。]以前，两手脉浮数或缓或紧，按之差软，寸关尺若力齐等，其力不甚大不甚小者，亦未可便投解表药，此是见里证未见表脉也。宜候寸脉力小如关尺，即可投解表药。大抵治伤寒病，见证不见脉，未可投药；见脉未见证，虽少投药亦无害也。凡治杂病，以证为先，脉为后；治伤寒病，以脉为先，证为后。
病人两手脉浮数而紧，名曰伤寒。若关前寸脉力小，关后尺脉力大，虽不恶风，不自汗出，此乃阴气已盛，先见于脉也。若不投药和之，后必恶风及自汗出。若立春已后至清明已前，宜调脉汤主之；清明已后至芒种已前，宜葛根柴胡汤主之；芒种已后至立秋已前，宜人参桔梗汤主之。
病人两手脉浮数而缓，名曰中风。若寸脉力小，尺脉力大，虽不恶风，不自汗，此乃阴气已盛，先见于脉。若不投药和之，后必恶风自汗出。若立春已后清明已前，宜薄荷汤主之；清明已后芒种已前，宜防风汤主之；芒种已后至立秋已前，宜香芎汤主之。
病人两手脉浮数或紧缓，寸脉短反力小于关尺脉者，此名阴盛阳虚也。若自汗出恶风，是邪气在表，阴气有余也。《素问》云：阴气有余为多汗身寒，即可投消阴助阳表剂以治之。若立春已后清明已前，宜六物麻黄汤主之；清明已后芒种已前，宜七物柴胡汤主之；芒种已后立秋已前，宜发表汤主之。
病人脉浮数，或紧或缓，其脉上出鱼际，寸脉大于关尺者，此名阳盛阴虚也。若发热冒闷，口燥咽干者，乃是邪气在表，阳气独有余也。《素问》曰：阳气有余为身热无汗是也，可投消阳助阴药以解表。若立春已后至清明已前，宜人参汤主之；清明已后至芒种已前，宜前胡汤主之；芒种已后至立秋已前，宜石膏汤主之。
病人两手脉浮数，或紧或缓，三部俱有力无汗恶风者，此是阴阳气俱有余。《素问》曰：阴阳有余则无汗而寒是也，可用药平之。若立春已后至清明已前，宜解肌汤主之；清明已后至芒种已前，宜芍药汤主之；芒种已后至立秋已前，宜知母汤主之。
仲景云：伤寒为病，脉缓者名中风，脉紧者名伤寒。今分此二端，何也？始因冬寒毒之气中人，其内伏于阳，沉潜于骨髓之内，每至春夏发时，或因外伤寒而引内邪出，或因外伤风而引内邪出，及乎内邪既出而为病一也。古人云：立此二端，恐后人疑其脉紧与缓脉治别也。若中风与伤寒脉异，何故仲景无别法治之？此乃后人不究仲景之心也。病人始得病一二日至五六日，尚有表脉及表证，亦可依脉证投药。凡投解表及发表药，每一日可饮三服，病证甚可至五服外，不可顿服药也。如证未解，次日依前再投。如证依前未解，可作热粥投之，粥内加葱白亦可。如有汗出，勿厚衣盖覆，恐汗出太过，作亡阳证也。海藏云：韩氏《微旨》可汗一篇，有和解因时法，言伤寒之脉，头小尾大；伤风之脉，头大尾小。李思训《保命新书》，亦分尺寸与仲景同之。非若前人总言尺寸脉俱浮而紧，尺寸脉俱浮而缓，紧则为伤寒无汗，缓则为伤风自汗。又有伤寒有汗者，伤风无汗者，脉亦互差，与证不同，前人已尽之矣。惟韩、李所言头小尾大即为伤寒，尾小头大即为伤风。人病间有脉证未显于尺寸者，故韩、李述为和解因时法也。又恐后人疑其不与前圣合，遂于本方内又立加减法数条，亦不越前人之意，何其当哉！盖二公者，当宋全盛之时，故又戒麻黄、桂枝，不可轻用；改用石膏、升麻、葛根、柴胡之平剂。当时则可，非百代常行之道，时世迁移之法也。可汗一篇，若随汤液随证应见，自有定规，虽明哲不可踰也。
又寸口脉小，饮冷与雾露所伤，同作中焦治。今韩、李云伤寒寸小者，勿认与饮冷雾露同伤一体也。饮冷雾露所伤，寸口举按全无，是阴气在胃不和，阳气不能升越也。伤寒寸口小者，只于关部，下至膀胱本部见之。寸口虽小，只是举之微小，沉按之有也。非若饮冷举按全无也。若果寸口举按全无，即不可解表，只宜温中，不可不知。夫伤寒之说，始自黄帝以开其端，至于仲景方陈其条目。自后肤浅之学，莫知其数，立言者只云病在表可发汗，病在里可下，或云不可汗不可下，未尝有温中之说。仲景《伤寒例》云：尺寸俱沉细，太阴受病也。尺寸俱沉，少阴受病也。尺寸俱微缓，厥阴受病也。又辨太阴证云：太阴病脉浮可发汗，宜桂枝汤。又手足温自利不渴者，宜四逆汤。又腹满时痛桂枝加芍药汤。辨少阴证云：少阴病始得之，发热脉沉者，麻黄附子细辛汤。又少阴病二三日，麻黄附子甘草汤。又少阴病手足寒身体痛，骨节疼脉沉者，附子汤。又厥阴病吐利，手足逆冷烦躁欲死者，吴茱萸汤。又少阴病脉沉急温之，宜四逆汤。今举仲景论中数条，最是三阴病之良法，于今世用之，尚有未尽证者。愚尝校之，自至和初岁，迄于今三十余年，不以岁之太过不及为则，每至夏至已前，有病伤寒人，十中七八，两手脉俱沉细数，多是胷膈满闷，或呕逆，或气塞，或肠鸣，或腹痛，与仲景三阴病说理同而证不同。因兹不敢妄投仲景三阴药方，才见脉沉及胷膈满，便投下药，下之往往不救，常斟酌仲景理中丸与服之。其病势轻者，胷中便快；其病势重者，半日许满闷依然。或有病人脉沉细迟，投仲景四逆汤温之，以药力大热，后必发烦躁。因校量此形证，今别立方以治之。药多对证，不可不传焉。
病人但两手脉沉细数，或有力或无力，或关脉短及力小，胷膈塞满，气短不能相接者，便可随脉证投温中药以治之。
病人两手脉沉迟或紧，皆是胃中寒也。若寸脉短及力小于关尺者，此阴盛阳虚也。或胷膈满闷，腹中胀满，身体拘急，手足逆冷，急宜温之。
若立春已后至清明已前，宜温中汤主之；清明已后芒种已前，宜陈皮汤主之；芒种已后至立秋已前，宜七物理中丸主之。
病人脉沉细无力，虽三部脉力停等，亦是阴气盛也，更不须候寸脉短治之。或胷胁满闷，身体拘急，疼痛，手足逆冷，速宜温中药和之。
若立春已后至清明已前，宜厚朴丸主之；清明已后至芒种已前，宜白朮汤主之；芒种已后至立秋已前，宜橘皮汤主之。
病人胷膈满闷，时时呕逆，肢节痛，两胁下痛，腹中鸣，此是停饮，宜二苓汤。
病人服前药，胷膈不满闷者，此上焦有阳也。或药力太过，上焦有热，腹满虚鸣，时时疼痛，此是被阳药消逐，得上焦阴气，并入下焦也。虽是下焦积寒冷，奈上焦阳盛，更难用温下焦药也，当用灰包熨之。其法用稻草灰或桑柴灰二三升许，入好酢拌和，干湿得所，铫内炒令灰热，以帛包裹，置脐下熨之。须先炒灰。包常更换，令常热，以腹不满痛为度。初熨时，病人不受者勿听，但令亟熨之不住可也。如灰包熨后，得下利三两行，或小便二三升，或微似有汗，此是阴气外出或下泄也，勿疑之。病轻者，乃得愈，后出余气而解。病人三部脉沉，寸脉小于关尺，此为阴盛，当温中药以消阴气，宜厚朴丸。
神朮汤，亦同治阴躁而渴。不可误用凉药。若热药冷服，内有伏阳则可。若脉已虚，按之全无力，或病人素无食养者，只可温服。

　　　阴毒

阴毒本因肾气虚，或因欲事，或食冷物后伤风，内既伏阴，外又感寒，或先感外寒而后伏阴，内外皆阴，则阳气不守，遂发头痛腰重，腹痛眼睛疼，身体倦怠而不甚热，四肢逆冷，额上及手背冷汗不止，或多烦渴，精神恍惚如有所失，或可起行，不甚觉重，诊之则六脉俱沉细而疾，尺部短小，寸口或无，六脉俱浮大，或沉取之，大而不甚疾者，非阴证也。若服凉药过多，则渴转甚，躁转急。有此证者，急服还阳退阴之药即安。惟补虚和气而已。宜服正元散、退阴散、五胜散。阴证不宜发汗。如气盛脉大，身热未瘥，用药发汗无妨。阴毒渐深，候积阴感于下，则微阳消于上，故其候四肢沉重逆冷，腹痛转甚，或咽喉不利，或心下胀满，结硬躁渴，虚汗不止，或时狂言，爪甲面色青黑，六脉沉细，而一息七至以来，有此证者，速宜于气海、关元二穴，灸二三百壮，以手足温暖为效；仍服金液丹、来苏丹、五胜散、还阳散、退阴散。
阴毒沉困之候，与前后渐染之候皆同，而更加沉重。六脉附骨取之方有，按之即无，一息八至已上，或不可数，至此则药饵难为功矣。但于脐下灼艾火如枣大，三百壮以来，手足不和暖者，不可治也。倘复和暖，以前硫黄及热药助之。若阴气散，阳气来，则渐减热药而和治之，以取瘥也。
有人初得病，四肢逆冷，脐下筑痛，身疼如被杖，盖阴证也。急服金液、破阴、来复等丹，其脉遂沉而滑。沉者阴也，滑者阳也。病虽阴证而见阳脉，有可生之理。仲景所谓：阴病见阳脉者生。仍灸气海、丹田百壮，手足渐温，阳回得汗而解。或问：滑沉之脉，如何便有生理？予曰：仲景云：翕奄沉名曰滑。何谓也？沉为纯阴，翕为正阳，阴阳和合，故名曰滑。古人论滑脉，虽曰往来前却，流利旋转，替替然与数相似，仲景三语而足也。此三字极难晓。翕，合也，言张而复合也，故曰翕为正阳。沉，言忽降而下也，故曰沉为正阴。方翕而合，俄降而沉。奄，为忽忽间。仲景论滑脉可谓谛当矣。其言皆有法，故读者难晓，宜细思之！

古今图书集成医部全录卷三百五十

　伤寒门

　　医学入门 【 明?李梴】 

　　　太阳经证

头疼身热脊强，此太阳正病也。以后凡言太阳证，即头疼身热脊强也。凡言表证者，亦即太阳证也。各经仿此。阳从下起。三阳之长曰太阳，脉尺寸俱浮，浮紧伤寒，浮缓伤风。太阳受病，当一二日发，以其脉上连风府，故头项痛，腰脊强。头者诸阳之会，气病则麻，血病则痛。身热者，寒客皮毛，郁闭其阳而后发热。阳虽人身正气，郁则为邪为热，热虽甚不死。盖伤寒始于寒而终成于热也。惟不发热而但恶寒者，邪发于阴也。或热多寒少，或不大便而泉清频数，或热结膀胱溺濇，或汗多溺难，或汗后不解，或汗漏不止，或过经不解，或蓄血发黄，或喘或呕，皆太阳所主。

　　　阳明经证

阳明夹于二阳之中，阳气盛极，故曰阳明。脉尺寸俱长，长而微洪经病，长而沉数腑病。太阳脉静则不传。如脉数急欲吐者，此寒邪变热，传于阳明，当二三日发。以其经中客邪，故目痛鼻干。身热者，阳明主肌肉，邪甚则身前皆热。不眠者，烦盛津干，胃气不和也。太阳未罢者，发热恶寒。太阳已罢者，不恶寒而反恶热，烦渴作呕，津干便硬，或即狂言，谓之正阳明。少阳阳明胁满不大便而呕，或瘀血发黄，或下血讝语，或胷烦懊憹，皆此经所主。然亦有里寒下利，或寒气结积而为痼瘕者，不可不知。

　　　少阳经证

少，初也。阳气初嫩，亚于阳明，故曰少阳。脉尺寸俱弦，弦而滑数者阳极发厥，弦而和者病欲散。少阳受病，当三四日发。以其脉循胁络于耳，故风热上壅不利，则耳聋胁痛，寒热往来，不食，呕而口苦，咽干目眩。若不呕吐而能食者，为三阴不受邪也。若身无大热躁闷者，阳去入阴无疑矣。似疟，妇人血结，皆此经所主。

　　　太阴经证

阴从天降，首曰太阴。在阳为表，在阴为里。邪在表则见阳脉；邪在里则见阴脉，故尺寸俱沉。沉实有力当下，沉细无力当温。太阴受病，当四五日发。以其脉布胃中，络于咽嗌，故腹满或痛，而嗌喉下干燥，或大便不通，小便如常。或自利手足温而渴者，为传经腑热；或自利不渴手足冷者，为直中阴证。或因内伤饮食，冷气入脾，必腹痛胷膈不快。然太阴乃三阳之终，三阴之始。阳经表证未尽，宜汗；半表里胷满多痰，宜吐；传经里热，宜下；直中阴经，宜温。调脾胜邪，正在此关。

　　　少阴经证

次于太阴，故曰少阴。脉尺寸俱沉，沉实有力当下，沉微无力当温。少阴受病，当五六日发。以其脉起于足心，贯肾络于肺系，故舌干口燥而渴，或自利清水，心痛腹胀，或大便闭硬，不欲厚衣者，皆热入里之深也。若厥逆畏寒，欲吐不吐，腹痛自利，小便白色；或干呕亡阳，咽痛脉微欲寐者，乃阴毒入脏之深也。或下利体痛欬呕者，水气也。或饮食入口则吐，脉弦迟，厥逆心下实者，不可下也，宜吐之。或脉沉发热者，汗之。盖有初得病直攻少阴，不先自太阳传次而入也。

　　　厥阴经证

厥阴者，阴尽则变而厥逆生。盖传经至此已尽，无复可传，再传则逆于手经矣。脉尺寸俱沉，沉实有力当下，沉迟无力当温。浮缓病自愈。厥阴受病，当六七日发。以其脉循阴器，络于肝，故唇青舌卷而烦满者，胸中气满急也。或囊拳者，阴囊缩也。在女子则阴户急痛，引小腹。此传经厥阴风热，毒深于内也。肝木移热克脾，脾受贼邪，五脏六腑皆困，荣卫不通，耳聋囊缩而厥，水浆不入，不知人则死。速下以救，五死一生。或下利讝语者，内有燥屎也，仍宜下之。或呕而发热者和之。或发热恶寒如疟，囊不缩，脉微浮微缓，胃之脉。脾气既全，不受贼邪，荣卫将复，水升火降，寒热作而大汗解矣。或下利腹胀身疼者，当先救表而后温里。若下利清谷，大汗出而厥，四肢疼，小腹拘急，或干呕吐沫，或气冲心痛，发热消渴吐蛔，皆厥阴寒证也，宜温之。已上正文六言，乃万病之祖，非得之《内经》，不能六言包括无遗如此。凡言六经所见之证，即此三阳三阴经证也。杂病亦然。

　　　日数

经云：一日，足太阳膀胱之经；二日，足阳明胃之经；三日，足少阳胆之经；四日，足太阴脾之经；五日，足少阴肾之经；六日，足厥阴肝之经。又云：伤寒不加异气，不传经者，七日足太阳病衰，手太阳受之，头痛少愈；八日足阳明病衰，手阳明受之，身热少歇，九日足少阳病衰，手少阳受之，耳聋微闻；十日足太阴病衰，手太阴受之，腹减如故则思饮食；十一日足少阴病衰，手少阴受之，渴止舌干已而嚏；十二日足厥阴病衰，手厥阴受之，囊纵，少腹微下大气乃止。病再传六经有自安者。《活人》云：一二日可发表而散；三四日宜和解而痊；五六日不解，便实方可议下。此皆论其常耳。《解惑论》云：病人有虚实，邪气有迟速，岂可拘于日数？日虽多，尚有表证而脉浮数，犹当发汗；日虽少，已有里证而脉沉细，即当下之。但随证虚实与脉而汗下之。陶节庵云：但见太阳证，即用麻桂汗；太阳见少阴证，即用四逆温；少阴见阳明证，即用承气下；阳明见真寒证，直入阴经，即救真寒。此最活法。有循次传者。天运主气者，初气厥阴风木，二气少阳相火，三气少阴君火，四气太阴湿土，五气阳明燥金，六气太阳寒水。人生顺受其气病，则逆其气而传变，自下而上，自外而内究其所以然者，阳主动而位外，阴主静而位内。人身膀胱气血之会，自头背至足，无所不主，故风寒每先犯之。其次胃气流行无息，自鼻腹至足，皆其所主，故太阳行督而交任，必及于阳明也。又其次少阳清气，主行荣卫，胁肋身侧，皆其所主，故胃邪必移于胆部。此三阳皆身之外而动者，故为表。至于太阴，人身五脏，脾为死阴，至静不动，其所消食者，全赖胃气升降，故自少阳胁肋下肚腹，宜乎先入太阴也。其次肾，主受水谷之精而至静，惟子时浊气一动而已。故自中腹移至脐腹，必及于肾也。又其次肝，惟主散血藏血，而极其凝静者。此天然之序不可乱者如此。若夫太阳自传于太阳者，作渴溺濇，因误渗也；太阳并传阳明者，当用麻黄，而反用葛根以引之也；太阳越经传少阳者，当用麻黄，而反用柴胡以引之也；太阳传少阴者，当用桂、麻，而反下以陷之也；太阳传太阴者，当用桂枝，而反下以入之也。此医之误，而乱其传之序也。又有太阳即传厥阴，头项痛甚。二经脉络相接，同督脉而上行也。有太阳伤风，以致阴血自燥，热蓄膀胱，逆传小肠与心，谓之寃热。有风寒自背入者，直中太阳少阳；自面入者，直中阳明。有首尾只在太阳经而不传诸经者，有间传一二经者，有不传而罢者，有不罢再传者，有不自阳经直中阴经者。此邪无定体，不可拘于日数也。《活人》云：六气之邪，乘虚之经得之。

　　　标本

标者梢末，本者根本。以主言之，各经络为标，各脏腑为本。如太阳经为标，膀胱为本。余仿此。以客邪言之，先受病为本，次受病为标。标本相传，治其急者。请详言之。太阳膀胱为本，故头疼脊强；小肠为标，与心为表里，故发热。冬月麻黄、桂枝，余月九味羌活汤。阳明大肠为标，与肺为表里，故微恶寒发热，为经病，葛根解肌汤；渴而有汗不解者，白虎汤；胃为本，目痛鼻干，潮汗闭濇，满渴狂讝为腑病，调胃承气汤。少阳三焦相火为本，游行一身，故微热；胆为标，耳聋胁痛寒热，呕而口苦。缘三焦无形，胆无出入之路，故从中治，标本俱小柴胡汤。太阴肺为标，咽干身目黄；脾为本，腹满痛，谓之腑热。咽干腹满手足温者，桂枝加大黄汤，或大柴胡汤。身目黄者，茵陈汤。胷满者，瓜蒂散。如自利不渴或呕吐者，属脏病，理中汤丸。少阴心为本，故舌干口燥，或绕脐硬痛，或心下硬痛，或下利纯清水，或讝语便闭，小承气汤；肾为标，面寒如刀刮，唇青不渴，吐利胷腹绞痛，四肢厥逆，指甲黑，蜷卧，身如被杖，古姜附汤。厥阴心胞络为标，故舌卷厥逆，冷过肘膝，吐沫呕逆不渴，小腹绞痛者，为寒，三味参萸汤、四顺汤；肝为本，主男子囊缩，女子阴挺乳缩，或手足乍冷乍温，大便实消渴烦满者为热，大承气汤。似疟不呕，二便自调者，必自愈；不愈，脉迟有汗者小建中汤，脉濇无汗者桂麻各半汤。其囊乳缩证，寒证亦有之。学者于此而一悟焉，则病机到手矣。自非仲景玉函内秘，其孰与于斯乎？此后汗吐下温和解诸方，不甚详载，止言宜汗宜吐宜下宜和，悟之。

　　　荣卫

荣行脉中，在血脉，其病深；卫行脉外，在皮肤，其病浅。荣血阴也，主闭藏，故寒喜伤荣而无汗；卫气阳也，主开泄，故风喜伤卫而有汗。然岂独太阳为荣卫之会，而有风寒之别乎？阳明善饥为伤风，不食为伤寒。少阳耳聋胷满而烦为伤风，口苦咽干目眩为伤寒。三阴伤风，但四肢烦疼耳，太阳为之先者。伤寒因肾水亏损，至春木无生意，故发为温病；至夏绝生化之原，发为热病。所以太阳少阴二经受病，最多最先。

　　　经腑

表多里少为在经，宜清肌解表；里多表少为在腑，宜和肌通里。盖阳明标虽主肌，而其本则胃也。然岂独阳明为十二经之长而有经腑之异乎？仲景曰：三阳受病，未入于腑，可汗而已；三阴受病，已入于腑，可下而已。则三阴有在经者，仍宜微汗之。盖荣卫属太阳，主皮毛。胃腑属阳明，主皮肤之下，肌肉之上，及肠胃也。胷胁属少阳，主血荣百节，流行三部。脏属三阴，主筋骨并两足。故太阳为阳之表，胃为阳之里。若但以脏腑而分表里，则腑为表，脏为里。若合荣卫脏腑而分表里，则表者荣卫之所行，里者胃腑之所主，而脏则又深于里。但病入胃则亦不更传，不可不知。

　　　少阳禁汗禁下

少阳居太阳阳明之中，半表半里，禁汗恐犯太阳，禁下恐犯阳明，禁渗恐生发之气陷入阴中，只宜和之以小柴胡汤。犯三禁则变不可胜穷。他如太阳经禁下与渗，犯之则动血热入里而难解，阳明经禁汗与渗，犯之则竭津液蓄下而如狂。益津液者，连须葱白汤是也。又下证中治见合病。

　　　三阴有中有传

三阴最不可执，有宜下者，有宜温者。自三阳气分传入三阴，谓之传经阴证。传非传入脾肾肝也，乃入三阴血分胃与大小肠之腑也。故仲景谓：已入于腑可下者是也。若不自阳经传来，直中三阴之经：初起厥逆腹痛，自利不渴，太阴自受寒也；上证加之呕吐，少阴自受寒也；又加之小便清利，厥阴自受寒也。热药温之，犹恐或迟，阴阳一差，生死立判。虽然，传经直中，先贤发之尽矣。然岂无传变者乎？假如传经之际轻生者，或被生冷，或犯房欲，或粗工猛施汗下，真气衰弱，阳证变为阴证，如俗所谓阳证归阴，仍宜直中寒证法治。故《内经》止言传变而不言直中者，盖言变则包直中。今《局方》言传阴传阳则不是，当言传阳变阴，庶乎传经为里热，直中与变为里寒。临证参脉，直中三阳，传经三阳，病在于表，脉浮长弦。传经三阴，病在于里，脉沉数实；直中三阴，病在于经，脉沉微缓。此表里虚实之分，非专以阳为热阴为寒也。

　　　论伤足不伤手

手之六经，主于春夏。足太阳少阳，正司冬令，触冒之者，则二经受病。其次则少阳厥阴，继冬而司春令，至春分后，方行温令，故风寒亦能伤之。足阳明与冬本无与，然寄旺四季，寒热温凉之气皆能伤之。况表邪传里，必归脾胃而为燥粪，用汤药下之而胃和矣。

　　　辨传足不传手

人身之气，每日周行三百六十五骨节，以应周天三百六十五度。血亦随气运行腠理，以为一身动静，云为之主。所以一脉愆和，百脉皆病。况风寒中人，先入荣卫，昼夜循环，无所不至，岂间断于手经哉？七日不愈而再传者，乃足经移热，传于手经，如寃家之相摭也。虽然，手足亦推本言耳。上古止分三阴三阳而不分手足，其意甚深。况手足三阳，同手走头至足；手足三阴，同足走胷腹与手。岂有经络同而受病又有不同者哉？即如喘欬发热，分明手太阴太阳病也；狂言讝语，分明手少阴病也；胷满干呕耳聋，分明手厥阴少阳病也。认真五脏六腑，俱有表里二证。盖人之情欲，天之淫邪，自然不齐，故病多标本兼见。假令脉弦面青，目痛筋急，善怒心下满者，兼肝有风也；脉洪面赤，口干善笑身热者，兼心有热也；脉缓面黄，身重肢疼嗜卧者，兼脾有湿也；脉濇面白带忧，喘嗽下衄者，兼肺有燥也；脉微面黑，善恐，耳闭气逆而泄，兼肾有寒也。凡邪出于外，则为腑为表，入于内，则为脏为里。不拘何脏何腑，表证必同归于太阳，里证必同归于阳明。噫！法无定用，病有定体。知此则百病机关，一悟可了，又何疑于手经之不受病耶？

　　　论表里

表证属太阳。凡见头疼发热恶寒，清便自调，腰项脊强，脉浮紧者，即是表证。不拘日数多少，便宜解表，不宜下渗。有汗为表虚，宜解肌；无汗为表实，宜发汗。但发汗亦有轻重不同。古谓春夏宜汗者，借天时而喻阳邪在外也。其实春月阳气尚微，秋月阳气欲敛，俱不可大汗。夏月天气热，元府开，不必大汗；冬月阳气伏藏，感冒轻者，尤不宜汗。惟伤寒重者，时令严栗，皮毛坚致，非大汗无由得散，不得已而从权也。至于阴证，但厥无汗者，妄汗动经则死。或有表邪，辛热微汗以散之可也。
里证始焉脉浮而大，今则沉而数。始焉惺而静，今则躁而动。始焉头疼发热恶寒；今则不恶寒反恶热，烦躁倍加，胷连脐腹满痛，胁下掌心自汗濈濈，以致胃干粪燥，大便不通，小便赤濇，口干，发狂讝语，掀衣揭被，扬手掷足，六脉有力，即是传经热证。又谓阳盛误汗即死。或有初病即见此证者，不拘日数多少，便宜通利，失下则血气不通而发厥矣。抑又有说焉。纯乎表而里无一毫病者，当解表时勿攻里。纯乎里而表无一毫病者，当攻里时勿解表。如表里俱见，或表多里少，表急里缓，则先治其表而后攻其里；或里多表少，里急表缓，则先攻其里而后救其表也。又表虚里实则药宜辛凉，里虚表实则药宜辛热，皆以里为主，内气正而后可以治表。虽莫急于内，表亦不可缓也。表里虚实而医之，大分明矣。
凡病或渴或不渴，或胷中烦不烦，或呕不呕，或腹胁痛不痛，或欬或心下悸，或小便不利，或有为之证，少阳所主也。邪在表则多寒，邪在里则多热，邪在半表里则寒热往来。邪在表则心腹不满，邪在里则心腹胀满，邪在半表半里则胷胁满。邪在表则呻吟不安，邪在里则狂言乱语，邪在半表里则欲言不言。邪在表则小便清而易，邪在里则小便浊而难，邪在半表里或利或不利。邪在表则不烦不渴不呕，邪在里则烦满而渴。故或烦或呕者，邪在表方传里也。若见耳聋胁痛，寒热呕而口苦，胷胁紧满，脉见弦数者，即是半表半里。脉大胷满多痰者，或挟宿食，可吐。《百问》云：气浮上部，填塞心胷，头痛多涎，此吐证也。《内经》云：其高者因而越之。脉虽大，无甚痰者不可吐，只当和解。古谓春宜吐者，顺阳气发生于上也；秋冬宜下者，顺阳气收敛于内也。此亦道其常耳，有病皆当从权。

　　　辨阴阳

概言之，三阳经病即阳证，手之三阳从头走足，故头疼身热云云；三阴经病即阴证，足之三阴从足走腹，故腹痛自利云云。然阴阳俱有表里二证：阳证，表里同归于热而已；阴证，表郁似阳，入里则有传经直中之殊。大抵阳证之表，发热恶寒，清便自调，面光声亮，鼻息往来如常，手足温；阳证之里，唇焦舌燥，爪甲红活，身轻易于转侧，烦渴，掀衣，扬手掷足，大便或闭或硬，小便或赤或濇，脉浮洪数，宜汗吐下和四法以治之。阴证之表，无热恶寒，面惨声短，鼻息往来气冷，手足厥逆；阴证之里，唇紫舌卷，爪甲青黑，身重难于转侧，不渴，引衣卧，多蜷足，大便泄利，小便清白，脉细沉微，每与阳证相反。盖阳证自下而上，故初起有头疼，阴证则无头疼也。阳证自外传入，故郁而为热，阴证则无身热而反厥冷也。阳证摇手掷足，阴证则卧多蜷足。阳证内热而渴，阴证则不渴。阳证二便闭，阴证二便清且利也。惟有腹痛与呕，阴阳二证俱有，然阴脉沉微。凡言阳证，多得之风寒暑湿，邪生于太阳也。凡言阴证，多得之饮食起居喜怒，邪生于少阴也。故云：伤寒挟内伤者十居八九。此阴阳正病也。
阳邪不深，不能至于厥逆；阴邪不甚，不能至于烦躁。此水极似火　火极似水，谓之反化，亢极则害之义也。阳证，潮汗秘赤，满渴狂讝，甚则斑血喘急。然热极忽然热伏于内，故身寒四肢厥逆，状若阴证。但身虽冷而不欲近衣，神虽昏而气色光润，脉必沉滑而有力，此阳极似阴也，宜大柴胡汤下之，或白虎汤、竹叶石膏汤。阴证，厥冷吐利，不渴静蜷，甚则咽痛郑声。然寒极忽然火浮于外，发躁扰乱，状若阳证。然身虽烦躁而引衣自盖，口虽燥渴而饮水不下，脉必沉细无力，此阴极似阳也，宜通脉四逆汤。从治者，反攻也。热药冷饮，冷药热饮；或热药为君而佐以凉药，或冷药为君而佐以热剂，亦非判然如庸医之差讹也。借有热病服热药而愈者，必先服寒药过多；寒病服寒药而愈者，必先服热药过多故耳。若夫以寒治热，以热治寒，此为逆治。逆治者，正治也。正治之法，人孰不知之乎？

　　　表里俱无

伤寒头痛寒热，表也；口失滋味，腹中不和，或闭或泄，里也。若四五日后，以至过经十三日，既无表证，又无里证，身微热者，虚热耳，小柴胡汤和之。不可汗吐，以犯上焦清气；不可大下，以犯下焦肾气。身热，目中不了了，睛不和，大便硬者，乃可大柴胡小承气下之。设或已下而脉数，消谷善饥，六七日不大便者，瘀血证也。

　　　表里俱有

表里俱见，必分多少治之。脉浮而大为表，烦渴尿赤为里，五苓散主之。头疼身热便闭为里，小便清利为表，桂枝汤主之。心满不食便闭为里，恶寒头汗为表，小柴胡汤主之。太阳病因下早而协热下利，心痞硬者，谓之表里不解，桂枝人参汤。太阳病因下早而腹痛有积者，谓之太阳太阴，又谓之表传里，桂枝加芍药汤，甚者加大黄。太阳病下早利不止，脉促喘而汗出，表未解也，葛根芩连汤。脉弦胷满者，栀豉汤吐之。通治表多里少者，白虎汤，或合小柴胡汤。里多表少者，五苓散，或合小柴胡汤。表里俱急者，防风通圣散、大柴胡汤。

　　　当汗

太阳证脉浮紧者，宜汗；汗之不解者，再与汗之。若失其汗，则寒邪传经。当看传过何经，变出何病。若因汗而反下渗，表邪乘虚内陷，则热蓄于里，变为瘀血、懊憹、痞气、结胷等证。

　　　当下

里证具而脉沉实者，宜下。若下后热不退，脉未和者，犹当量虚实再下。若失下则邪无从出。又或应下而反汗之，则津液内竭，变为动悸等证。

　　　不可汗

可汗者，脉证全在表也。若太早太过，则津液竭而变生焉。有不可汗者，诸虚损咽干口燥咽痛，疮疡淋沥，经水适至，诸失血吐沫欬嗽坏证，脐中上下左右动气，风温风湿湿温脉迟微濇者，或厥而脉紧者，俱宜和解不宜汗。若强发之，病微者难瘥，剧者言乱目眩而死。

　　　不可下

可下者，脉证全在里也。若太早太过，则水谷脱而变生焉。有不可下者，诸虚咽肿呕吐厥逆结胷，不转失气，脐中左右上下动气，脉浮细浮虚浮濇，带表恶寒等证，下之则危，随宜以温热药救之。

　　　不可灸

阴阳二毒，及少阴证吐利，及口和背恶寒，脉微濇，属阳虚者，宜灸；阴虚挟火，脉微数者，不宜灸。盖外火能助内火，灸则下体必重，皮骨焦肉消，或因此遗精潮热，欬唾见红，皆火气之所使也。《活人》云：凡灸后烧针后，证与火邪发狂者同，小柴胡加龙骨牡蛎治之。

　　　不可吐

膈上寒饮干呕，少阴病也。四肢冷，胃亏也。脉微，下虚也。误吐，内烦损伤元气，遂致不救者有之。若应吐而反温之，则毒气郁结于胃而为发狂等证。

　　　急下

伤寒热气入脏，流于少阴之经，咽络焦口燥渴，肾水干也；热病热不已，目睛不和，亦肾水干也，皆急下以救肾水。阳明发热汗多，或已汗不解，腹满痛，或讝狂不大便者，皆急下以存胃液。伤寒脉弦而迟，弦为寒，迟为脏；脉大而紧，大为阳，紧为寒，俱谓之阳中伏阴，急下以分阴阳。又下利三部脉平，心下硬者，内实也。下利脉迟而滑或浮大，按之反濇，恶食者，皆胃有宿食也。但宿食忌巴霜，只宜用大黄荡条。

　　　急温

脉沉厥冷，膈上寒饮干呕，或时头痛，皆寒气上攻也，急温之，三味参萸汤。内寒已极，厥逆吐利，不渴静蜷，阳和之气欲绝，六脉若有若无，急温之，四逆汤。凡言急者病势已笃，将有变革，非若他病可以缓也。他如太阳汗出不止，汗后恶风，汗后烦躁心悸身痛，皆宜急用附子加于桂枝、芍药之类。三阳脉迟腹痛，建中汤当先施也，但一服中病即止。伤寒之药皆然。

　　　过经不解

伤寒六日，传经已遍，七日当解，再传至于十三日以上，不愈，谓之过经。汗下失宜，以致邪气流连不已，神昏讝语，胷满潮渴，随其表里证见而调之，或从轻再汗再下。如脉乱发躁，尺寸陷者危。如脉缓安睡，邪未净者，正未复耳，参胡芍药汤调之。有大便下利而脉和者，诸医以丸药下之，停留余热。凡过经气虚或加异气，宜与坏证参看。

　　　暂补

凡尺寸迟弱，血少也。不问风寒初证杂证，俱忌汗吐下，宜先以小建中汤，或黄芪建中汤救。脉如素实者，小柴胡汤亦好。俟脉不迟，方可施治。

　　　大法

阴阳病者为虚，不病者为实。表病里和，则邪出于外而为阳虚阴盛，故发表不远热而用辛甘之剂，所以扶阳也。里病表和，则邪入于内而为阴虚阳盛，故攻里不远寒而用酸苦之药，所以扶阴也。若阴经自受寒邪，则为脏病。设阴阳气将脱，急宜辛热回阳抑阴。故曰桂枝下咽，阳盛则毙；承气入胃，阴盛乃亡。实实虚虚，损不足而益有余，医杀之耳。此汗下之枢机。
汗吐下温解，五法各有不同。汗有大汗发表，微汗解肌，以别轻重。下有急下、少与、微和、渗利，以分清浊。温有兼补者。吐有宣涌探引，或只宽利而不敢吐者。和解则一而已。或曰：伤寒无补法。热气得补复盛，更复下之，是重困也。惟虚烦里寒阴证不在此例。得中者，五法动中肯綮；太过者，粗工猛进；不及者，中工从缓从轻。凡伤寒汗下药一服中病即止，不必尽剂，与杂病不同。伤寒不过汗吐下三证，若用之得当，有何传变？全在医者精明审处之耳。
伤寒题目未定之时，不知有无风湿劳役痰食等项相兼，似是而非，最宜详辨。故不知者，宁可不治。班固有言曰：有病不治得中医。倘一药之误，悔将噬脐。噫！古以医药救夭札，今以医药治其生。治生可也，而误人于死，岂不与谋刦者同哉？慎之慎之！

　　　论正伤寒名义

曰伤寒，曰伤风，曰伤风见寒，曰伤寒见风；曰合病，曰并病，曰两感；曰中雾露，曰中暑暍；曰热病，曰晚发，曰痓痉；五种湿病，风湿、湿温、寒湿、中湿、湿痹；五种温病，春温、风温、温疫、温疟、温毒发斑；其水证、黄证，乃伤寒之大关键也，故并提之。共二十四种，湿温居半，可见湿热为病最多。

　　　伤寒

霜降后，春分前，人有冲斥道途，履霜踢冰，冒犯寒气，即发为病，名曰伤寒。必先恶寒，头痛甚，鼻无涕，其声前轻后重，口中和，虽不食，亦不恶食，手足不热；病深重者，必身痛发热。冬月，麻黄汤。轻浅者陶氏麻黄汤，虚者人参顺气散。三时，羌活冲和汤、小柴胡汤。通用麻黄杏仁饮。此专辨无汗为伤寒。盖风暑湿皆有汗，惟寒泣血则无汗。至于初证传变杂证，详后。

　　　伤风

伤风初证，惟头疼口和不恶食，与伤寒同。缘寒乃阴邪，风乃阳邪。所以伤寒郁而后能发热，伤风即能发热；伤寒于足微厥，伤风手足背皆热；伤寒鼻无涕，伤风鼻流涕，其声如自瓮中出；伤寒面惨身痛，伤风面光身重；伤寒无汗恶寒不恶风，伤风有汗恶风不恶寒，甚者自汗出不止，洒洒恶风，复啬啬恶寒。冬月，桂枝汤。自汗小便数者，芍药甘草汤。自汗小便利脚蜷急者，桂枝汤加参、附。轻者柴胡桂枝汤。自汗渴而小便难者，邪渐传里，五苓散。自汗不渴者，邪在表，茯苓桂甘汤。三时，防风冲和汤、柴胡桂枝汤，或败毒散去茯苓，鼻塞通关散。通用柴胡半夏汤。古立六经伤风汤，但三阴药皆辛热，似非伤寒家法。仲景治伤寒伤风，表证分有汗无汗，里证同于和解通利，更无分别。今详桂附八物，恐亦风邪直伤阴分，其人素虚或房室后伤风则可。若概作表药，误人多矣。盖伤风发表，辛热不如辛温，辛温不如辛凉也。或疑六淫，仲景独详于风寒，而略于暑湿，且不及燥火，何也？盖暑火同气，燥湿同源。风寒传变六经，暑湿性偏着人五脏。壮者气行则已，怯者乃着为病故耳。前所谓啬啬，不足也；洒洒，洒淅也。皆恶风之貌。

　　　两感

两感者，半入于阳，半入于阴，阴阳两感，脏腑俱病。一日太阳与少阴俱病，头疼，为太阳邪甚于表，口干而渴，为少阴邪甚于里。二日阳明与太阴俱病，身热讝语，为阳明邪盛于表，不饮食腹满，为太阴邪盛于里。三日，少阳与厥阴俱病，耳聋，为少阳邪盛于表，囊缩而厥，为厥阴邪盛于里也。五脏六腑俱病，欲治表而里急，欲治里而表急，必死之证。但禀厚而感邪浅者，或挟异气风温风湿之类，犹可救疗。所以仲景有治有先后发表攻里之说，法当审其表里缓急虚实何如。如表里俱急者，大羌活汤主之。如阳证阳经先受病，身体痛而不下利者为表急，先以葛根、麻黄发表，后以调胃承气攻里。如阴证阴经先受病，身体痛而下利不止者为里急，先用四逆救里，后以桂枝救表。阴阳未分者，陶氏冲和汤探之。古法：一日太阳少阴，五苓散主之，头痛加羌活防风，口渴加黄蘗、知母。二日阳明太阴，大柴胡汤。三日少阳厥阴，危甚，大承气汤加川芎、柴胡救之。《活人》不分阴阳，专用四逆、桂枝，先辈皆以为谬。大抵两感脉，从阳可治，从阴难治。

　　　伤风见寒伤寒见风

先伤寒而后伤风者，证伤寒也；而见伤风之脉，先伤风而后伤寒者，证伤风也。而见伤寒之脉，此乃荣卫俱实，故无汗而烦躁，大青龙汤。不烦躁者，桂麻各半汤。通用大羌活汤、九味羌活汤加人参大枣，或神朮散、香苏散。

　　　合病

或一阳先病一阳随病，或二阳同病，三阳同病，不传者谓之合病。
自利者，下利溏泄。三阳合病，寒邪盛而里气不和也。气行下则利，气逆上则呕。太阳合阳明，自利恶寒，升麻葛根汤，恶热者白虎汤。太阳合少阳自利者，黄芩汤，呕者并加半夏、生姜。阳明合少阳自利最重，小柴胡合升麻葛根汤。
有宜下者。本太阳病，因汗下渗，亡津液胃腑燥实，转属阳明，谓之太阳阳明，脾约丸润之。本少阳病，因汗渗热入胃腑，大便燥者，大柴胡微下之。本阳明经病，热盛传入胃腑，谓之正阳阳明，乃本经自病也，宜调胃承气汤从中治之。盖太阳少气，少阳少血，惟阳明居二阳之中，气血俱多，所以从中治阳明，而不敢犯太阳少阳也。又三阳合病，面垢腹胀痛，身重难转侧，讝语遗溺，口燥不仁，大便难者，白虎加参汤主之，不可汗下，亦中治法也。
有宜汗者。表证头疼恶寒未除，为太阳尚未过经，尤宜发汗。如太阳阳明喘而胷满者，麻黄汤。太阳少阳，麻黄汤合小柴胡汤。通用九味羌活汤加石膏、知母、枳壳。盖在经则汗，过经则下也。

　　　并病

并者，催并逼迫之意。始初二阳合病，后一阳气盛，一阳气衰，并归一经独重，初证亦不解罢。阳明并太阳者，太阳证未解，阳明证又至，麻黄汤合升麻葛根汤。如太阳证重加太阳经药，阳明证重加阳明经药。后仿此。少阳并太阳者，太阳证未解少阳证又至，麻黄汤合小柴胡汤。头痛项强眩冒，如结胷状者，亦宜通用九味羌活汤。少阳并阳明者，为木克土，难治，小柴胡汤合升麻葛根汤、柴胡升麻汤救之。是并病在表者皆可汗。若太阳证罢，乃入胃腑者，谓之传经，非并也，宜体量攻下。旧云三阴无合并二病，然三阴亦自有相合并者，但非两感。必无阴经与阳经合并之理。

　　　疫厉

疫疾如有鬼厉相似，故曰疫厉，又曰时气。春应暖而反清，夏应热而反凉，秋应凉而反大热，冬应寒而反大温，非其时而有其气，凡感之者，即发头疼身痛寒热，一方长幼病皆相似。治与伤寒微异者，春清责肝，升麻葛根汤；夏热责心，二香散调中汤；秋湿责肺，白虎加苍朮汤、茵陈五苓散，冬寒责肾，葳蕤汤、甘桔汤；土旺四季，随经取之。治与伤寒同者，表证败毒散，半表证小柴胡汤，里证大柴胡汤。挟内伤者宜补宜散宜降，人中黄丸是也。经曰：疫气不拘于诊，更当于运气求之。凡入疫家，用麻油服之，或纸捻蘸麻油，并雄黄、朱砂末，探入耳鼻内，最能避秽毒之气。遍满乡村者，用如意丹亦妙。

　　　温热病

经曰：春气温和，夏气暑热，秋气清凉，冬气冷冽。以伤寒为毒者，以其最成杀厉之气也。其有伤于四气，当在何经而发何病。大概春伤于风，夏必飱泄；夏伤于暑，秋必疟痢；秋伤于湿，冬必欬嗽；冬伤于寒，春必痎疟。痎者二日一发，疟者一日一发。秋伤于湿病欬嗽者，及冬风寒相搏，痰涎生而为欬嗽；冬伤于寒病痎疟者，及春温气相搏，变为温病。是四时正气，亦能愆期而发。皆因发动之时，逆推致病之源；非受伤之时，预拟今日之病。故有久而消散不成病者，岂可执一论哉？但稍觉气淫于内，心腹不快者，不换金正气散加减以正胃气。
温病者，春分后有太阳病，发热欬嗽，身痛口渴不恶寒，其脉弦数不紧，右手反盛于左手，怫热在内故也。或散在诸经，各取其经而取之。热病即与温病同，但发在夏至后，脉洪数，热渴更甚耳。虽因冬时受寒，伏于肌骨，然人身随天气化，春分则寒变为温，夏至则寒变为热，所以伤寒恶寒而不渴，温热不恶寒而渴。不恶寒则病非外来，渴则自内达表。热郁腠理不得外泄乃复还里，终是里多表少。间有恶寒者，乃冒非时暴寒，或温暑将发，又受暴寒，非冬证之甚也。法当治里热为主，而解肌次之。亦有专治里而表自解者。误下犹可，误汗则变为呕哕狂斑而死。盖温热在经而不在表，安可例用伤寒汗法？惟兼暴寒者，乃可表里双解，亦不敢用冬月辛温之药。
春温表证：天温，升麻葛根汤；天寒，柴胡桂枝汤。太阳合少阳，升麻葛根汤合小柴胡汤。半表里，小柴胡，里证，大柴胡。重者一时表里俱发，防风通圣散。表里俱热，大便自利者，柴苓汤加山栀、木通。虚烦，竹叶石膏汤。变杂证者，治同伤寒。
夏热表证太阳，九味羌活汤。汗后烦渴，脉洪大，背恶寒者，白虎加人参汤、益元散。里证，大柴胡。重者一时表里盛发，双解散。热病脉细无力，足冷已得汗而躁盛者，此阴脉之极也，必死。详温暑门。

　　　晚发

先辈云：清明至夏至前太阳病者，谓之晚发。比之温病稍轻。盖以感之轻者发之早，感之重者发之迟。从立秋至霜降，有患太阳证者，亦名温病。治法同温热，但加燥剂于解肌药中；里证一同伤寒。但既以三月至夏至为晚发，春分前又为正伤寒，不知春温在于何月？更考三月至夏至前名为春温，则晚发当属于秋矣。立秋前后，病因湿热而发；处暑后病者，因燥热而发。庶乎四时六气，备而不混，而治之各随其时耳。大概表证，九味羌活、栀子升麻汤；里证，大柴胡汤加生地，或导滞通幽汤。变杂证者，随宜施治。

　　　冬温

冬有非时之暖，名曰冬温。与春秋暴寒暴温，总谓之时行气。与伤寒相似，但脉不浮耳。治法大同春温。表证，葳蕤汤、九味羌活汤；入里，加大黄。重者双解散，轻者加减调中汤。

　　　暑暍

暑暍皆自汗烦渴脉虚，面垢昏倦。静而热伤心脾为中暑，与夏热病相似。但热病脉洪紧，中暑脉细数而沉。动而热伤太阳为中暍，脉浮似夏伤风。但汗出恶风身热而不渴者，伤风也；汗出恶寒，身热而渴者，中暍也。加之身痛且重者，必夏月伤冷，或澡浴水行皮中所致。
中暍心腹疼痛，霍乱吐泻转筋，甚则发厥昏闷，香薷散。痰逆恶心恶寒者，橘皮竹薷汤。汗多渴而不恶寒者，竹叶石膏汤。暑湿相搏，身痛头痛，烦渴恶心尿赤者，五苓散。湿盛胷满者，瓜蒂散吐之。若小便已洒洒然毛耸，口开前板齿燥，小有劳，身即热者，表里俱病也，白虎加人参汤。有湿者，白虎加苍朮汤和之。切忌汗下针灸。汗则恶寒，下则内虚变淋，灸则助火发热。中暑发热，烦躁口渴者，小柴胡汤加香薷。泻利口渴者，香薷散合四苓散。元气素弱，脉虚身倦者，清暑益气汤。昏愦不苏者，葱饼熨脐。

　　　寒疫

春分至秋分暴寒日寒疫，非冬月伤寒比也。三月四月，或有暴寒，阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。伤之者其病与温暑相似，而治则殊者，盖温暑伏寒自内而发，寒疫自外而入。宜调中汤为主，随时气候寒热轻重，而以辛凉辛温之药加减。盖折者折抑阳气，郁而为热也。感之轻而阳气不为所折，未至发热者，当于感冒药中求之。
春三四月间，暴热伤之者，亦名温病。伤寒汗下过经不解者，亦名温病。但当随各经见证治之，皆不宜汗下。暴温，栀子升麻汤、九味羌活汤。过经，和解散、参胡芍药汤。

　　　风温

太阳病发汗则身凉，如发汗身犹灼热者，乃风温也。当春温气大行，又感风邪所致。惟风伤卫，四肢缓纵不收，若瘫痪然。惟温伤气，气昏而鼻息不利，语言謇濇，身热自汗，多眠，治在心火肝木二经。忌汗下针。误汗则身必灼热，甚则烦渴讝黄；下则遗溺；针则耳聋。惟清解肌表为佳。宜葳蕤汤、败毒散，或小柴胡加桂枝微汗之。渴甚者，(艹舌)蒌根汤。痰喘者，金沸草散加杏仁、细辛、五味子。误汗，防己黄芪汤救之。讝语独语，及直视遗尿者，难治。

　　　湿温

夏月先伤湿而后伤暑，名曰湿温。湿与热搏，两胫逆冷，甚则遍身亦冷，胷满头痛，壮热自汗。若再发汗，令人呕聋，身变青色，不语，名曰重暍，必死。治在心火脾土，茯苓白朮汤。湿胜溺濇便利者，五苓散、除湿汤。脏滑者，朮附汤。暑胜壮热二便濇者，香薷散、六合汤。便闭渴讝，白虎加苍朮汤。

　　　风湿

先伤湿而后伤风，风先上受，湿先下受，风湿相搏，风在外而湿在内。大汗则其气暴而内邪不能出，故风去而湿存，湿流入里则病重。微汗则其气缓而内外之邪俱去；或湿证去而风证未去者，不久自解。寒热身痛，麻杏薏甘汤。体痛发热，小便不利，麻黄汤加苍朮。肩背脊腰强痛者，羌活胜湿汤。肿痛微喘，杏仁汤。汗多，汉防己汤。虚者，身重难以转侧，桂枝汤加白朮。身重昏迷，自汗失音，下利不禁者，白通汤加白朮、甘草。身痛小便不利者，甘草附子汤。身重走痛者，小续命汤去麻黄、附子。热而重痛烦渴者，败毒散去柴胡、人参加(艹舌)蒌。小便自利及下利不止者死。

　　　寒湿

伤寒无汗。寒湿相搏而有汗不能周身，惟在头耳。身背强者，表不利也，证与风湿相似，渗湿汤主之。带表，五积交加散；里寒，理中汤加附子；寒多浮肿，朮附汤妙。

　　　中湿

湿即水也，东南窊下，风雨袭虚，山泽蒸气，人多中湿。湿在经则日晡发热，鼻塞；在关节则一身尽痛；在脏腑则清浊混而大便濡泄，小便反濇，腹或胀满。湿热相搏，则遍身黄如熏色，轻者面目微黄而已。误下则为喘哕，误汗则发痓而死。惟利小便为佳，五苓散、除湿汤主之。小便不利，大便反快者，甘草附子汤。二便利不发黄者，朮附汤。身痛鼻塞者，黄芪建中汤。中气坚满癃闭者，枳朮汤加葶苈。发黄见后。

　　　湿痹

痹者痛也。太阳病，脉沉而细，关节烦疼，皮肤麻木，自汗者，防己黄芪汤；无汗者，五积交加散主之。然湿气四时有之，兼风兼热兼寒者，随证加减。

　　　痓痉

太阳病，纯伤风、纯伤寒则不发痓。惟先伤风而后又感寒，或先伤风而后又感湿，过汗俱能发痓。重发太阳汗，大发湿家汗，皆能发痓。外证寒热类伤寒，但脉沉迟弦细，摇头露眼口噤，手足搐搦，项强背反张如发癎，终日不醒为异。风性劲，为刚痓，因重感寒或冷，故无汗宜葛根汤加羌独活、防风。湿性缓，为柔痓，因先伤风，故有汗，宜桂枝汤加天花粉、葛根。其或痰塞气盛，则南星、半夏、白茯以消痰，枳实、陈皮、紫苏以顺气，痰消气顺，然后分刚柔治之。通用小续命汤。有热去附子，自汗去麻黄。刚痓二三日，仰面壮热，胷满如结胷状，便闭脚蜷卧不着席者，大承气汤下之；轻者败毒散、小柴胡汤。柔痓二三日不瘥，汗多厥冷，筋脉拘急者，附子防风汤；时发时止，危者，附朮散。又有刚柔不分之痓，身热讝语似刚，微厥便滑似柔，宜小续命汤加生附子。有汗下后乍静乍躁，偏左眼左手足牵搐者，少阳痓也，小柴胡加防风。又血虚之人，及产后伤风过汗，破伤风证发痓，俱不可纯作风治。四物汤加防风，或八物汤去茯苓加黄芪、羌活、防风救之。凡痓脉如雨溅散出指外者，立死。又戴眼反折，瘈瘲，汗出如珠，或反张离席一掌许，小儿离席二指许者，皆死。风热痰火虚痓，见杂病。

　　　温疟

伤寒汗吐下后，余热未净，重感于寒而变疟；或过经旧热未解，新感六淫之气而变疟。皆曰温疟者，俱先热后寒故也。寒多热少，或单寒者，太阳邪变也，柴胡桂姜汤。热多寒少，或单热骨节烦疼者，阳明邪变也，白虎汤加桂。寒热相等，或先热者，少阳邪变也，小柴胡汤。渴者去半夏，加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，急用桂枝黄芩汤。如传入阴分，从卯至午发而呕吐，大便闭者，大柴胡汤下之；从午至酉发而腹满便闭者，大承气汤下之；从酉至寅，发而欲狂喜忘便黑者，桃仁承气汤微利之。不敢下者，栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿濇烦渴，或因瘴气不伏水土者，五苓散俱加黄芩、柴胡。此等疟与杂病无大异，日久势发稍缓则截之。痰饮在上膈，欲吐不吐者，瓜蒂、赤小豆、雄黄等分为末，水调五分服之，以吐为度。或祛邪丸亦好。久不愈者，胜金丹、老疟丸以消之。

　　　雾露

阴脉紧者，雾露浊邪，中于下焦少阴之分，故曰浑。因表虚里微，遂使邪中于阴为栗，令人足胫逆冷，便溺妄出，或腹痛下利，宜理中汤、四逆汤热药以散其邪。阳脉紧或带濇者，雾露清邪，中于上焦太阳之分，故曰洁。令人发热头痛，项强颈挛，腰痛胫酸，宜九味羌活汤加藁本。或恶寒欲吐者，藿香正气散、五积散，仍量加藁本。
阴阳脉俱紧者，上下二焦俱中邪也，必吐利，后脉不紧，手足温则愈。若吐利后脉迟不食者，脾胃虚而内停水饮也。若阴阳脉俱紧，口中气出，唇口干燥，蜷卧足冷，鼻涕出，舌上苔滑，勿妄治也。又有阳病上行极而下，阴病下行极而上，上下必干中焦，于是三焦溷乱，内外气塞，以致口糜嗢嚏，下为小便黄，大便血凝如猪肝，热气胜而脾胃不运，荣卫凝滞则生疮痈，虚寒甚者，脾胃独弱，下焦不约，清便下重，脐筑湫痛而死。盖脐为生气之源，筑痛乃生气已绝。

　　　水证

水，阴也，寒也。或因饮食生冷，或洗浴过度。内热者，得之即自消烁；内寒者，得之即自停蓄。伤寒表热与水气相合者，发热怔忡，干呕喘嗽，小腹满，小便不利，小青龙汤。半表里证，但头汗出，身无大热，心下满，揉之汨汨有声者，谓之水结胷，小半夏汤，甚者大陷胷丸下之。或伤寒厥而心下悸，干呕(食戹)逆者，茯苓桂甘汤、赤茯苓汤。里寒与水气相合者，四肢疼痛腹痛，呕泄，小便不利，真武汤。甚则成癖，胁硬者，十枣汤。表里俱见，渴欲饮水，水入即吐者，名曰水逆，五苓散渗之。若病在阳，宜汗而反以水噀面闭热，肉上粟起，欲饮水而不渴者，单用文蛤为末，沸汤调服方寸匕。流入皮肤浮肿者，牡蛎泽泻汤、五苓散、防己黄芪汤、朮附汤选用。

　　　黄疸

经曰：湿热相交，民病瘅。瘅即黄，单阳而无阴也。伤寒发黄虽不一，皆因内热而误用温药，或被火攻太甚，或失汗下与渗，以致阳明经中血热，而见真色于肌肤，谓之瘀热发黄。头汗作渴，小便不利，色黄而明，茵陈汤、茵陈三物汤、陶氏茵陈汤。有湿热郁而发黄者，身痛发热，色黄而晦，茵陈五苓散。有寒湿发黄者，太阳病寒湿在里，发汗过多，则寒去而湿在，麻黄连轺赤小豆汤。身痛鼻塞者，急用后瓜蒂(口畜)鼻法，内服茵陈五苓散。头痛甚者，神朮散加茵陈。有中湿发黄者，一身尽痛，误汗则眼目俱黄，茵陈五苓散、栀子蘗皮汤、防己黄芪汤。身体烦疼者，麻黄汤加苍朮。有伤风发黄者，易饥鼻干，腹痛潮热欬嗽，小柴胡加茵陈。如哕加茯苓，甚者用大柴胡。兼之往来寒热者，小柴胡加山栀、茵陈。有内伤中寒发黄者，脾胃素虚，或伤冷物停滞不散，或呕逆腹满，或大便自利，理中汤加茵陈、枳实、青皮。腹胀食不敢饱，欲作谷疸者，五苓散。有阴证发黄者，四肢逆冷，脉沉或阴盛发躁，四逆汤。有结胷发黄者，心胷满硬，按之痛不可近，大陷胷汤。有痞气发黄者，心下满硬，按之不痛，半夏泻心汤。已上并加茵陈，则痞结消而黄自愈。大抵发黄与治湿相似，轻则渗利和解，重则大下，水利黄自退矣。但寸口无脉，鼻气冷，为不治。形变烟熏黑色，摇头直视，环口黧黑，柔汗发黄，脾脏气绝也。凡初发黄，先以口含水，用瓜蒂末一字(口畜)入鼻中，吐出黄水；内服茵陈五苓散，或酒蒸黄连丸；外用生姜同茵陈捣烂，遍身擦之。诸发黄皆小便不利，惟瘀血发黄，小便自利。且瘀血与瘀热外证，俱头汗作渴，脉浮数。但热结下焦，则热耗津液，而小便不利；血结下焦则热，但耗血而不耗津液，故小便自利。治详血门。

　　　冒风

肺主皮毛，通膀胱，最易感冒。新欬嗽恶风，鼻塞声重喷嚏是也，柴胡半夏汤、参苏饮，寒月麻黄杏仁饮。重者头疼身痛，寒热咽干音哑，柴胡桂枝汤、防风冲和汤。头痛甚者，川芎茶调散。痰多者，金沸草散。挟热，人参败毒散、升麻葛根汤。挟寒，十神汤。挟寒湿，消风百解散。挟湿，神朮散。挟暑，香葛汤。时行，柴胡升麻汤。
服食过厚，素有痰火，时常鼻塞流涕，声重欬嗽，略被外感则甚者，防风通圣散，或大黄、黄芩等分为丸，白水下。素虚者，只用防风、羌活、川芎，随宜加入补药痰药中。伤食，加白朮、陈皮、青皮、山楂、麦芽。挟形寒饮冷，加姜桂。挟房劳，加参、朮、归、地。挟劳役伤气者，补中益气汤加羌活、防风。风虚甚者，羌活丸、加味乌金丸。风中传里，一同伤寒治法。
风能燥血散气，故古用桂附八物等汤。久不愈者，只宜三白汤加减敛之，切忌疏泄。虽初起非寒月，无汗麻黄禁用。

　　医贯 【 明?赵献可】 

　　　论伤寒

伤寒专祖仲景，凡读仲景书，须将伤寒与中寒分为两门，始易以通晓。为因年久残缺，补遗注释者，又多失次错误，幸历代考证者渐明，逮陶节庵《六书》，吴绶《蕴要》二书刊行，而伤寒之理始着。余于至理，未暇详辨，先将伤寒中寒，逐一辨明，庶不使阴阳二证混乱。夫伤寒治之得其纲领，不难也。若求之多歧则支离矣。先以阳证言之。夫既云伤寒，则寒邪自外入内而伤之也。其入则有浅深次第，自表达里，先皮毛，次肌肉，又次筋骨肠胃，此其渐入之势然也。若夫风寒之初入，必先太阳寒水之经，便有恶风恶寒，头痛脊痛之证，寒郁皮毛，是为表证，若在他经则无此证矣。脉若浮紧无汗为伤寒，以麻黄汤发之，得汗为解；浮缓有汗为伤风，而桂枝汤散邪，汗止为解。若无头疼恶寒，脉又不浮，此为表证罢而在中，中者何？表里之间也，乃阳明少阳之分，脉不浮不沉，在乎肌肉之间，谓皮肤之下也。然有二焉，若微洪而长，即阳明脉也，外证鼻干不眠，用葛根汤以解肌；脉弦而数，少阳脉也，其证胁痛耳聋，寒热往来而口苦，以小柴胡汤和之。盖阳明少阳，不从标本从乎中治也。若有一毫恶寒，尚在表，虽入中还当兼散邪。过此而邪入里为实热，脉不浮不沉，沉则按之筋骨之间方是。若脉沉实有力，外证不恶风寒而反恶热，讝语大渴，六七日不大便，明其热入里而肠胃燥实也，轻则大柴胡汤，重则三承气汤，大便通而热愈矣。又以阴证言之：若初起便怕寒，手足厥冷，或战栗蜷卧不渴，兼之腹痛呕吐泄泻，或口出涎沫，面如刀刮，不发热而脉沉迟无力，此为阴证，不从阳经传入热证治例，更当看外证如何，轻则理中汤，重则姜附汤、四逆汤以温之。由此观之，可见伤寒者，由皮毛而后入脏腑，初虽恶寒发热，而终为热证，其人必素有火者。中寒者，直入脏腑，始终恶寒，而并无发热等证，其人必无火者。一则发表攻里，一则温中散寒，两门判然明白，何致混杂于中而使后人疑误耶？
寒伤荣，风伤卫。卫阳也，风亦阳也，阳从阳之类，故风能伤卫。荣阴也，寒亦阴也，阴从阴之类，故寒能伤荣。辛甘发散为阳，风宜辛散，寒宜甘发。桂枝辛而热者，故能发散卫中之风邪；麻黄甘而热者，故能发散荣中之寒邪。又桂枝、麻黄气味俱轻，阳中之阳，故能入太阳经，散皮肤间之风寒也。此二方者，乃治冬月正伤寒之的方。霜降后至春分前，此时太阳寒水用事，房劳辛苦之人，其太阳寒水之气乘虚而入，客于太阳经，同气相求，故易以伤也。仲景特以杀气最重，故详言之。其余时月则无伤寒，则二方不可用也。《活人》言头痛如破者，连须葱白汤，不可便与升麻葛根汤。恐太阳流入阳明，是太阳邪气引入阳明不能解也。未至少阳者，不可便与柴胡汤。
太阳经，表之表也，行身之背。阳明经，表之里也，行身之前。少阳经，半表半里也，行乎两胁之旁。过此则太阴少阴厥阴，俱入脏而为里。
大凡伤寒之证，邪热传里结实，须看热气浅深用药。今之医不分当急下、可少与、宜微和胃气之论，一概用大黄、芒硝，乱投汤剂下之，因兹枉死者多矣。余谓伤寒之邪传来非一，治之则殊耳。病有三焦俱伤者，则痞满燥实坚俱全，宜大承气汤。厚朴苦温以去痞，枳实苦寒以泄满，芒硝咸寒以润燥软坚，大黄苦寒以泄实去热，病斯愈矣。邪在中焦，则有燥实坚三证，故用调胃承气汤。以甘草和中，芒硝润燥，大黄泄实。不用枳实、厚朴，恐伤上焦元气。调胃之名由此立矣。上焦受伤，则痞而实，用小承气汤。枳实、厚朴之能除痞，大黄之泄实。去芒硝，不伤下焦真阴，谓不伐其根本之法也。若夫大柴胡则有表证尚未除，而里证又急，不得不下者，只可以此汤通表里而缓治之。尤有老弱及血气两虚之人，不宜用此。故经云：转药孰紧，有芒硝者紧也。大承气最紧，小承气次之，大柴胡又次之。其大柴胡加芒硝，方为转药，盖为病轻者设也。仲景云：荡涤伤寒热积，皆用汤药，切不可用丸药。不可不知。如欲用此三方，须以手按病人，自胷至小腹果有硬处，手不可近，方敢下手。然至妙处，尤须辨舌苔燥滑若何，此《金镜录》三十六舌，不可不细玩也。
初病无热，便四肢厥冷，或胷腹中满，或呕吐腹满痛，下利，脉细无力，此自阴经受寒，即真阴证，非从阳经传来，便宜温之，不宜少缓。经云：发热恶寒者，发于阳也；无热恶寒者，发于阴也。治宜四逆汤。腹满腹痛皆阴证，只有微甚不同，治难一概。腹痛不大便，桂枝芍药汤。腹痛甚，桂枝大黄汤。若自利腹痛，小便清白，宜温中，理中、四逆，看微甚用。轻者五积散，重者四逆汤，无脉者通脉四逆汤，使阴退而阳复也。
阴毒病，手足指甲皆青，脉沉细而急者，四逆汤。无脉者，通脉四逆汤、阴毒甘草汤。脐中葱熨，气海、关元着艾，可灸二三百壮；乃用温和补气之药，通其内外以复阳气。若俱不效，死证也。此属真阴证，人皆知之。至于反常则不易晓。有发热面赤烦躁，揭去衣被饮冷脉大，误认为阳证，投寒药，死者多矣。必须凭脉下药，不问浮沉，但指下无力，按至筋骨全无力者，必有伏阴，不可与凉药。若曾已服过凉药，脉必鼓指而有力，脉又难凭矣。若一应茶汤及寒热药俱吐者，此阴盛格阳，急用白通汤加人尿猪胆汁，以通拒格之寒。所以仲景《伤寒论》中传经与直中并论者，正谓有阳证似阴，阴证似阳，所宜详辨。但年久散乱，后人误相补集，致使不明。如太阳证头痛发热脉当浮而反沉，又似少阴矣，故用麻黄附子细辛汤；如少阴证脉沉应无热，而反发热者，又似太阳矣，须用干姜附子甘草汤。如阴证四肢厥逆，而阳证亦有厥逆者，此四逆汤与四逆散不同；又如阴证下利，而阳证又有漏底者，此理中汤与黄龙汤不同。若此之类，疑似难明，幸陶节庵《六书》已分明矣。予又有说焉。若读伤寒书而不读东垣书，则内伤不明而杀人多矣。读东垣书而不读丹溪书，则阴虚不明而杀人多矣。读丹溪书而不读薛氏书，则真阴真阳不明而杀人亦多矣。东垣曰：邪之所凑，其气必虚。世间内伤者多，外感者间而有之。此一间字，当作五百年间出之间，甚言其无外感也。东垣《脾胃论》与夫《内感外伤辨》，深明饥饱劳逸发热等证，俱是内伤，悉类伤寒，切戒汗下。以为内伤多外感少，只须温补，不必发散。外感多而内伤少，温补中少加发散，以补中益气汤一方，加减出入。如内伤兼伤寒者，以本方加麻黄；兼伤风者，本方加桂枝；兼伤暑者，本方加黄连；兼伤湿者，本方加羌活。实万世无穷之利。东垣特发明阳虚发热之一门也。然世间真阴虚而发热者十之六七，亦与伤寒无异，反不及论，何哉？今之人一见发热则曰伤寒，须用发散，发散而毙，则曰伤寒之书法已穷，奈何？岂知丹溪发明之外，尚有不尽之旨乎？予常于阴虚发热者，见其大热面赤，口渴烦躁，与六味地黄大剂一服即愈。如见下部恶寒足冷，上部渴甚躁极，或欲饮而反吐，即以六味汤中加肉桂、五味，甚则加附子，冷饮下咽即愈。予常以此活人多矣，敢以私秘乎？因制《补天要论》一卷，以补前人之不逮，所望于高明者，再加裁夺，幸甚幸甚！且举伤寒口渴一证言之。邪热入于胃腑，消耗津液故渴，恐胃汁干，急下之以存津液。其次者，但云欲饮水者，不可不与，不可多与，并无治法。纵有治者，徒知以芩、连、栀、蘗、麦冬、五味、天花粉，甚则石膏、知母以止渴，此皆有形之水，以沃无形之火，安能滋肾中之真阴乎？若以六味地黄大剂服之，其渴立愈，何至传至少阴而成燥实坚之证乎？既成燥实坚之证，仲景不得已而以承气汤下之，此权宜之霸术。然谆谆有虚人老弱人之禁，故以大柴胡代之，陶氏以六一顺气汤代之，岂以二汤为平易乎？代之而愈，所丧亦多矣，况不愈者十之八九哉。当时若多用六味地黄饮子大剂服之，取效虽缓，其益无穷。况阴虚发热者，小便必少，大便必实，其上证口渴烦躁，与伤寒无异。彼之承气者，不过因亢则害，下之以承真阴之气也。予今直探其真阴之源而补之，如亢旱而甘霖一施，土木皆濡，顷刻为清凉世界矣，何不可哉？况肾水既虚矣，复经一下之后，万无可生之理。慎之慎之！吾为此惧，故于《补天要论》中详言。陶节庵亦悟此理，有云，自气而至血，血而复之气者，大承气汤下之。自血而之气，气而复之血者，生地黄、黄连主之。二者俱不大便，此是承气汤对子，又与三黄石膏汤相表里，是皆三焦包络虚火之用也。病既危急，只得以此汤降血中之火。陶公以血为阴，故有此论，惜乎其不识真阴真阳之至理也。
合而言之，真知其为阳虚也，则用补中益气汤；真知其为阳虚直中也，则用附子理中汤；真知其为阴虚也，则用六味肾气汤；真知其为阴虚无火也，则用八味肾气汤。其间有似阴似阳之假证也，则用寒因热用之法从之，不可少误。惟以补正为主，不可攻邪。正气得力，自然推出寒邪，汗出而愈。攻之一字，仁人之所恶也。百战百胜，战之善者也。不战而屈人之兵，善之善者也。故曰，善战者服上刑。

　　　温病论

夫伤寒二字，盖冬时严寒而成杀厉之气，触冒之而实时病者，乃名伤寒；不即发者，寒毒藏于肌肤，至春变为温病，至夏变为暑病。暑病者，热极重于温也。既变为温，则不得复言其为寒，不恶寒而渴者是也，此仲景经文也。其麻黄、桂枝为即病之伤寒设，与温热何与？受病之源虽同，所发之时则异。仲景治之，当别有方。缘皆遗失而无征，是以各家议论纷纷，至今未明也。刘守真谓欲用麻黄、桂枝，必加凉药于其中，以免发黄之病；张子和六神通解散，以石膏寒药中加麻黄、苍朮，皆非也。盖麻黄、桂枝辛热，乃冬月表散寒邪所宜之药，不宜用于春夏之时。陶氏欲以九味羌活汤，谓一方可代三方，亦非也。羌活汤，易老所制之方，乃治感四时不正之气，如春宜温而反寒，夏宜热而反凉，秋宜凉而反热，冬宜寒而反温。又有春夏秋三时，为暴寒所折，虽有恶寒发热之证，不若冬时肃杀之气为甚，故不必麻黄、桂枝以散寒，惟宜辛凉之药，通内外而解之。况此方须按六经加减之法，不可全用也。不若消遥散为尤妙，真可一方代三方也。然则欲治温者将如何？余有一法，请申而明之！经曰：不恶寒而渴者是也。不恶寒，则知其表无寒邪矣；曰渴，则知肾水干枯矣。盖缘其人素有火者，冬时触冒寒气，虽伤而亦不甚。惟其有火在内，寒亦不能深入，所以不即发而寒气伏藏于肌肤，自冬至三四月，历时既久，火为寒郁于中亦久，将肾水熬煎枯竭。盖甲木阳木也，借癸水而生。肾水既枯，至此时强木旺无以为发生滋润之本，故发热而渴，非有所感冒也。海藏谓：新邪唤出旧邪，非也。若复有所感，表又当恶寒矣。余以六味地黄滋其水，以柴胡辛凉之药舒其木，随手而应，此方活人多矣。予又因此而推广之。凡冬时伤寒者，亦是郁火证，若其人无火则为直中矣。惟其有火，故由皮毛而肌肉，肌肉而腑脏。今人皆曰寒邪传里，寒变为热。既曰寒邪，何故入内而反为热？又何为而能变热耶？不知即是本身中之火，为寒所郁，而不得泄，一步反归一步，日久则纯热而无寒矣。所以用三黄解毒，解其火也；升麻葛根，即火郁发之也；三承气，即土郁则夺之也；小柴胡汤，木郁达之也。此理甚简而易，只多了传经六经诸语，支离多歧。凡杂证有发热者，皆有头疼项强，目痛鼻干，胁痛口苦等证，何必拘为伤寒，局伤寒方以治之也。余于冬月正伤寒，独麻黄、桂枝二方作寒郁治；其余不恶寒者，俱作郁火治。此不佞之创论也，闻之者孰不骇然吐舌。及阅虞天民《医学正传》伤寒篇云：有至人传曰，传经伤寒是郁病。余见之不觉窃喜，以为先得我心之同然。及考之《内经》，帝曰：人伤于寒而传为热，何也？岐伯曰：寒气外凝内郁之理，腠理坚致，元府闭密，则气不宣通，湿气内结，中外相薄，寒盛热生，故人伤于寒转而为热，汗之则愈。则外凝内郁之理可知。观此而余以伤寒为郁火者，不为无据矣。故特着郁论一篇。

古今图书集成医部全录卷三百五十一

　伤寒门

　　医宗必读 【 明?李中梓】 

　　　总论

愚按冬气严寒，万类潜藏，君子固密，则不伤于寒。固密者，毋劳尔形，毋摇尔神，形神并守，偕行于闭蛰封藏之本者也。一有不谨而犯寒威，则杀厉之毒，乘于肌体，冬月即发，名正伤寒；伏而不发，至春变温，至夏变热。变态不测，殊可忧虞。治之或差，生杀反掌。自仲景以来，名贤代起，立言不患不详，患其多而惑也。陶节庵曰：得其要领，易于拾芥，脉证与理而已；求之多歧，则支离繁碎，如涉海间津矣。脉证者，表里阴阳虚实寒热也。理者，知其常，通其变也。多歧者，蔓衍之方书也。余有感于斯言，约六法以尽之，曰汗吐下温清补。汗者，治在表也。而汗法有三：一曰，温散，寒胜之时，阴胜之脏，阳气不充则表不解，虽身有大热，必用辛温；一曰，凉解，炎热炽盛，表里枯涸，阴气不营，亦不能汗，宜用辛凉；一曰，平解，病在阴阳之间，既不可温，又不可凉，但宜平用，期于解表而已。吐者，治在上也，吐中有发散之意，可去胷中之实。经曰：在上者因而越之是也。下者，攻其里也。而下法有五：痞满在气，燥实在血，四证具者，攻之宜峻也；但见满、燥、实者，攻之稍缓；但见痞、实者，攻之更缓；或行蓄血，或逐停水，轻重缓急，随证灵通也。温者，温其中也。脏有寒邪，不温则死。夫气为阳，气虚则寒，故温即是补。又名救里者，以阳虚可危，亟当救援也。清者，清其热也。有热无结，本非下证，若不清之，热何由散？下后余邪亦宜清也。补者，救其虚也，古人言之已详，今人畏而不用，使伤寒犯虚者，坐而待毙，大可憾已。如屡散而汗不解，阴气不能达也。人知汗属于阳，升阳可以解表；不知汗生于阴，补阴可以发汗也。又如内热不解，屡清而火不退，阴不足也。人知寒凉可以去热，不知壮水可以制火也。又如正虚邪炽，久而不痊，补正则邪自除，温中则寒自散，此必见衰微之阴脉者也。《伤寒论》曰：阴证得阳脉者生，阳证得阴脉者死。人皆奉其言，未知绎其义。夫正气实者多见阳脉，正气虚者多见阴脉。证之阳者假实也，脉之阴者真虚也。陈氏曰：凡察阴证，不论热与不热，惟凭脉用药，至为稳当。不论浮沉大小，但指下无力，重按全无，便是伏阴。然则沉小者人知为阴脉，不知浮大者亦有阴脉也。是知伤寒虽具万变，虚实二字可以提纲。正胜则愈，邪胜则死。正气实者，虽感大邪，其病亦轻；正气虚者，虽感微邪，其病亦重。气实而病者，攻之即愈，虽不服药，经尽则安，何足虑也。所可虑者，惟挟虚耳。奈何庸浅之辈，不察虚实，但见发热，动手便攻。虚而攻之，无不死者。且曰：伤寒无补法。谬之甚矣！独不观仲景立三百九十七法，而治虚寒者，一百有奇；垂一百一十三方，而用人参、桂、附者，八十有奇。东垣、丹溪、节庵亦有补中益气、回阳返本、温经益元等汤，未尝不补也，而谓伤寒无补法可乎？夫实者不药可愈，虚者非治弗痊。能察其虚而补救者，即握伤寒之要矣，又何必求之多歧也哉！

　　　伤寒十四证

伤寒者，寒伤营血，脉浮而紧，头痛发热，无汗恶寒。
伤风者，风伤卫气，脉浮而缓，头痛发热，有汗恶风。
伤寒见风者，既伤于寒，复感风邪，恶寒不躁，其脉浮缓。
伤风见寒者，既伤于风，复感寒邪，恶风烦躁，其脉浮紧。
以上四证，皆冬月即病者。
温病者，冬受寒邪，来春乃发，发热头疼，不恶寒而渴，脉浮数。
温疟者，冬受寒邪，复感春寒。
风温者，冬受寒邪，复感春风，头痛身热，自汗身重，嘿嘿欲眠，语言难出，四肢不收，尺寸俱浮。
温疫者，冬受寒邪，复感春温时行之气。
温毒者，冬受寒邪，春令早热，复感其邪。
以上五证，皆冬伤于寒而病发于春，皆有温之名也。
热病者，冬伤于寒，至夏乃发，头疼身热，恶寒，其脉洪盛。
伤暑者，暑热为邪，自汗烦渴，身热脉虚。
伤湿者，感受湿邪，身重而痛，自汗身不甚热，两胫逆冷，四肢沉重，胷腹满闷。
风湿者，既受湿气，复感风邪，肢体重痛，额汗脉浮。
痉者，身热足寒，头项强急，面赤目赤，口噤头摇，角弓反张。若先受风邪，复感于寒，无汗恶寒为刚痉；先受风邪，复感于湿，恶风有汗为柔痉。

　　　类伤寒五证

一曰痰，中脘停痰，憎寒发热，自汗胷满，但头不痛，项不强，与伤寒异耳。一曰食积，胃中停食，发热头痛，但身不痛，气口紧盛，与伤寒异耳。一曰虚烦，气血俱虚，烦躁发热，但身不痛，头不痛，不恶寒，不浮紧，与伤寒异耳。一曰脚气，足受寒湿，头痛身热，肢节痛，便闭呕逆，但脚痛或肿满，或枯细，与伤寒异耳。一曰内痈，脉浮数，当发热而恶寒，若有痛处，饮食如常，蓄积有脓也。胷中痛而欬，脉数咽干不渴，浊唾腥臭，肺痈也。小腹重按之痛，便数如淋，汗出恶寒，身皮甲错，腹皮肿急，脉滑而数，肠痈也。胃脘痛，手不可近，胃脉细，人迎盛者，胃脘痈也。以人迎盛而误认伤寒者，禁其饮食，必死。

　　　表证

发热恶寒恶风，头痛身痛，腰脊强，目痛，鼻干不眠，胷胁痛，耳聋，寒热呕，脉浮而大，或紧或缓。有汗，脉浮缓无力，表虚也；无汗，脉浮紧，表实也。

　　　里证

不恶寒，反恶热，掌心、腋下汗出，腹中硬满，大便不通，腹痛腹鸣，自利，小便如常，讝语潮热，咽干口渴，舌干烦满，囊缩而厥，唇青舌卷，脉沉细或沉实。若腹鸣自利不渴，唇青舌卷，无热恶寒，下利清谷，身痛脉沉微，里虚也。腹中硬，大便闭，讝语潮热，腹痛，不恶寒，反恶热，掌心、腋下有汗，咽燥，里实也。表里俱见，属半表半里。表里俱无，不可汗下，小柴胡汤随证加减。

　　　阴证

身静，气短少息，目不了了，鼻中呼不出，吸不入，水浆不入，二便不禁，面如刀割，色青黑，或喜向壁卧，闭目不欲见人，鼻气自冷，唇口不红，或白或青或紫，手足冷，指甲青紫，小便白或淡黄，大便不实，手重按无大热，若阴重者，冷透手也。
阴毒者，肾本虚寒，或伤冷物，或感寒邪，或汗吐下后，变成阴毒。头痛，腹中绞痛，眼睛痛，身体倦怠而不甚热，四肢逆冷，额上手背有冷汗，恍惚身痛如被杖，虚汗不止，郑声呕逆，六脉沉微，或尺衰寸盛。五日可治，六七日不可治。
阴证似阳者，烦躁面赤，身热咽痛，烦渴，脉浮微，手足冷，大便泄，小便清，昏沉多眠；又有身热反欲得衣，口不渴，指甲黑。此阴盛于内，真阳失守也。

　　　阳证

身动，气高而喘，目睛了了，呼吸能往能来，口鼻气热，面赤唇红，口干舌燥，讝语，能饮凉水，身轻如常，小便赤，大便闭，手足温，指甲红。
阳毒者，邪热深重，失汗失下，或误服热药，热毒散漫，舌卷焦黑，鼻中如烟煤，咽喉痛甚，身面锦斑，狂言直视，踰垣上屋，登高而歌，弃衣而走，脉洪大滑促。五日可治，六七日不可治。或昏噤咬牙，见鬼神，吐脓血，药入即吐。
阳证似阴者，手足冷，大便闭，小便赤，烦闷昏迷不眠，身寒却不欲衣，口渴，指甲红，脉沉滑，或四肢厥冷。此阳极于内，真阴失守也。阴厥脉沉弱，指甲青而冷；阳厥脉沉滑，指甲红而温。

　　　六经证治

足太阳膀胱，此经从头项贯腰脊，故头痛恶寒，发热脊强。然风与寒常相因，寒则伤营，恶寒头痛，脉浮紧而无汗，用麻黄汤开发腠理以散寒，得汗而愈；风则伤卫，恶风头痛，脉浮缓而有汗，用桂枝汤充塞腠理以散风，止汗而愈。若夫风寒兼受，营卫俱伤，用大青龙汤。此三汤者，冬月天寒腠密，非辛温不能发散，故宜用也。若春温夏热之证，皆用羌活冲和汤辛凉解之。传至阳明，则目痛鼻干不眠，以葛根汤升麻汤治之。然此经有在经在腑之别：如目痛鼻干，微恶寒，身热脉浮洪，病在经也；潮热自汗，讝语发渴，大便闭，揭去衣被，手扬足掷，发斑发黄，狂乱恶热，脉沉数，病在腑也。传至少阳，则寒热而呕，胷痛胁痛，口苦耳聋，此为半表半里之经，表证多者小柴胡汤，里证急者大柴胡汤。过此不已，则传阳明之腑，表证悉罢，名为入里，恶热讝语，口燥咽干，不大便，脉沉实。如痞满燥实，四证皆具，三焦俱伤，宜大承气汤；但见痞燥实三证，邪在中焦，宜调胃承气汤，不用枳朴，恐伤上焦之气也；但见痞实二证，邪在上焦，宜小承气汤，不用芒硝，恐伤下焦之血也。小腹急，大便黑，小便不利，如狂喜忘，蓄血证也，宜桃仁承气汤。传至三阴，四肢厥冷，腹痛吐泻，口吐冷涎，畏寒战栗，面如刀割，引衣蜷卧，脉见迟软，急宜温之，轻者理中汤，重者四逆汤。或初病起不发热，便见寒证者，名为直中阴经，亦以二汤主之。以上各经治法，一见表证即与汗之，一见里证即与下之，一见虚寒即与温补，但当以脉证为据，不可以日数为拘也。

　　　可汗

头痛项强，肢节腰背俱强，身疼拘急，恶寒发热，无汗脉浮数或浮紧，皆可汗。若汗后不解，仍发热脉浮，须再汗之。

　　　不可汗

无表证者不可汗。脉沉不可汗。尺脉迟不可汗。脉微弱者，虽恶寒不可汗。咽中闭塞者不可汗。诸动气者不可汗。淋家不可汗。亡血虚家不可汗。厥者不可汗。汗家不可重汗。太阳与少阳并病，头项强痛，或弦冒心下痞，不可汗。脉弦细，头痛而热，属少阳，不可汗。

　　　可吐

病在膈上者可吐。汗下后，虚烦懊憹者可吐。

　　　不可吐

脉虚者不可吐。厥逆者不可吐。膈上寒，干呕者，宜温不宜吐。

　　　可下

汗后不解，邪传胃腑，可下。潮热腹痛脉实者可下。阳明多汗，讝语，有燥粪，可下。潮热，手足腋下汗出，讝语者可下。吐后腹满者可下。凡脐腹硬，或痛不可按者可下。下后不解，脐腹硬痛者，可再下。结胷脉不浮可下。少阴病下利清水，色青者，心下必痛，口干者可下。太阳证热结膀胱，小便不利，小腹急结，其人如狂者，蓄血也，可下。阳明证其人喜忘，大便黑，必有瘀血，可下。阳明无汗，小便不利，心中懊憹，必发黄，可下。

　　　不可下

表未解者不可下。腹胀可按而减者不可下。诸虚者不可下。阳微者不可下。咽中闭塞者不可下。诸动气者不可下。脉弱者不可下。脉浮大者不可下。小便清白者不可下。阳明病面赤，心下虽硬满，不可下。

　　　用火法

以火烧地，布桃叶，柏叶亦可；设席置病人于上，即汗出。或酢炒香附热熨胷背即汗；或置火于床下或艾灸。

　　　用水法

伤寒思饮水为欲愈。若不与则不愈。若恣饮则水停，宜以新汲水少与之，待再思再与。热甚者，以青布浸新汲水中，置病人胷前，热则易之。甚者置病人于水中，或浸手足，或漱口。若表未解，及阴证似阳者忌之。

　　　发热

翕翕而热者，表也，羌活冲和汤。蒸蒸而热者，里也，轻者大柴胡汤，重者承气汤。半表半里者，表里俱热而轻于纯在里也，小柴胡汤。至于三阴发热，则有腹痛肢冷、脉沉下利为异，四逆汤。潮热属阳明，一日一发，日晡而作，阳明内实也，大便硬者承气汤，表未罢者小柴胡汤，烦热兼渴者竹叶石膏汤，心烦不眠酸枣仁汤，烦而心悸小建中汤，烦而闷者栀子豉汤，热者白虎汤，寒者附子汤。

　　　恶寒

不见风，亦恶寒，身虽热，不欲去衣被也。发热恶寒者，阳也，羌活冲和汤。无热恶寒者，阴也，理中汤。下证悉具，微恶寒者，表未解也，先解表而后攻里。下后不解，发热而渴，恶寒，白虎汤；恶寒而呕，心下痞者，五苓散。汗后恶寒，虚也，芍药附子甘草汤。背恶寒，表未解也，葛根汤。背恶寒而潮热，柴胡加桂汤。口渴心烦，背微恶寒，白虎加人参汤。背恶寒潮热腹痛，小承气汤。少阴病口中和，背恶寒，附子汤。汗后不解，反背恶寒者，虚也，芍药甘草附子汤。

　　　恶风

见风则恶，密室中则无所恶也。太阳恶风，无汗而喘麻黄汤，有汗桂枝汤。吐下后不解，表里俱热，时时恶风，燥渴而烦，白虎加人参汤。汗多亡阳，恶风者桂附汤。

　　　自汗

恶风寒者，桂枝汤。恶寒自汗，表虚也，小建中汤或黄芪建中汤。自汗不恶风寒，表证罢里证实也，承气汤。汗多小便利，必津液竭，大便虽硬，不可攻，宜蜜导。用蜜于铜器中微火煎，稍凝，搅之勿令焦，内皂角末少许和之，乘热捻作枣子样，冷纳谷道中，欲大便，急去之。自汗而渴，小便难，五苓散。汗多不止曰亡阳，桂枝附子汤；外用白朮、藁本、川芎、白芷各一两，牡蛎粉、米粉各二两，细末纱囊周身扑之。盗汗在半表半里，胆有热也，小柴胡汤。头汗者，热不得越，阳气上腾，讝语，承气汤。心下满，头汗出，水结胷也，小半夏茯苓汤。头汗出齐颈而还，发黄也，茵陈五苓散。头汗出，小便难者死。手足汗，大便燥，讝语，大承气汤。寒不能食，小便不利，水谷不分，手足汗者，理中汤。

　　　头痛

太阴少阴有身热而无头痛，厥阴有头痛而无身热。若身热又头痛，属阳经也。头痛发热，无汗恶寒，麻黄汤。大便六七日不通，头痛有热，小便清者，不在里仍在表也，羌活冲和汤。头痛甚者必衄，葛根葱白汤、川芎石膏汤。少阳头痛，小柴胡汤。头痛寒热，寸脉大，痰厥也，瓜蒂散。厥阴头痛，呕而吐沫，吴茱萸汤。厥阴头痛，脉微迟为欲愈，如不愈，小建中汤。阳明头痛，不恶寒，微恶热，不大便，调胃承气汤。

　　　身痛

太阳脉浮，身痛无汗，麻黄汤。阳明下证已见，但身痛者，表未解也，麻黄汤。发热有汗，身痛，桂枝汤。阳明脉浮，身痛，葛根汤。汗后脉沉迟，身痛，血虚也，黄芪建中汤。阴毒呕逆下利，身痛如被杖，唇青面黑，甘草四逆汤。一身尽痛，发热恶寒面寒，桂枝汤。一身尽痛，发热面黄，二便反利，甘草附子汤。一身尽痛，发热发黄，头汗出，背强，小便不利，湿也，茵陈五苓散。一身尽痛，发热面黄，热结瘀血也，抵当汤。

　　　筋惕肉瞤

汗多亡阳，筋肉失养，故惕惕瞤动。瞤动兼肢冷者真武汤，轻者茯苓桂枝甘草白朮汤。汗吐下后见此者，先服防风白朮牡蛎汤，次服小建中汤。

　　　胷胁满

胷满多表证，葛根汤。喘而胷满，麻黄杏仁石膏汤。胁下痞硬，冲和汤去枣加牡蛎。胷胁俱满，或硬痛或呕，或不大便，舌上白苔，俱小柴胡汤。邪在胷，汗下之而烦热，栀子豉汤。胷中痞硬，气上冲，喉塞也，瓜蒂散。阳明少阳合病，下利身热胁痛，大柴胡汤。汗后头痛，心痞胁满，十枣汤。

　　　结胷

病发于阳而反下之，热入里，因作结胷，脉浮者，先以小柴胡解表，然后下之。按之则痛，小结胷也，小陷胷汤；不按亦痛，大结胷也，大陷胷汤。懊憹躁渴，实热结胷也，三黄泻心汤。血结胷者，小腹满，小便不利，抵当汤。饮水不散，水结胷也，小半夏茯苓汤。用陷胷等药不效者，枳实理中丸。烦乱欲死，宜水渍法，凝雪汤，渍布薄胷中’热除为度。

　　　痞

满而不痛，病名曰痞。病发于阴而反下之，因作痞也。轻者通用枳桔汤。胷满脉濡，半夏泻心汤。手足温，按之濡，关上浮者，黄连泻心汤。干呕有水气，生姜泻心汤。下利腹鸣，甘草泻心汤。胃寒欬逆，理中汤。关脉沉紧，大柴胡汤。

　　　大腹满

六七日不大便，腹满常痛者，承气汤。腹满时痛者，桂枝芍药汤。腹满吐食，枳桔理中丸。汗后胀满，厚朴半夏甘草人参汤。腹满漉漉有声，水与气也，半夏茯苓汤加桂枝。

　　　小腹满

脐下满也。胷腹满为邪气，小腹满为有物。小腹满，小便利，蓄血也，重者桃仁承气汤，轻者犀角地黄汤。小腹硬满，小便自利发狂者，抵当汤。小腹满，手足厥冷，真武汤。不结胷小腹满，按之痛，冷结也，灸关元穴。

　　　腹痛

阳邪痛者，其痛不常；阴寒痛者，痛无休歇。按而痛甚为实，按而痛减为虚。右关脉实，腹痛便闭，承气汤下之早，因而腹痛，小建中汤。阳脉濇，阴脉弦，腹痛，泻利，建中汤，或桂枝芍药汤。少阴厥逆或利而欬，四逆加五味子干姜汤。厥阴小腹痛，当归四逆汤。

　　　咽痛

少阴证也，不可汗，不可下。甘桔汤为阴阳通用之药。脉阴阳俱紧，主无汗。有汗曰亡阳，属少阴，当咽痛，猪肤汤。阳毒咽痛，口疮赤烂，升麻六物汤，或蜜浸黄连汁噙。非时暴寒，附于少阴之经，脉弱咽痛，必下利，先用半夏桂甘汤，次服四逆汤。下利咽痛，手足彻冷，无热证者，理中汤。

　　　胁痛

往来寒热，胁痛胷痛，小柴胡汤加茯苓。身凉表证罢，干呕胁痛，有水也，十枣汤。

　　　呃逆

仲景作欬逆，即此证也，切勿误作欬。脉微细，呃逆，胃寒也，橘皮干姜半夏生姜汤、丁香柿蒂汤。脉洪大而呃，心火上奔，肺不得纳，甘草泻心汤。服药无效，用齅法，硫黄、乳香等分为末，酒煎齅之。失下呃逆，大便实者，小承气汤。

　　　呕吐哕

呕者声物俱出，吐者无声出物，哕者有声无物。太阳阳明合病，当自利，若不利但呕，葛根加半夏汤。少阳有呕证，小柴胡汤。呕而渴者，猪苓汤、五苓散。先渴后呕，水停心下，赤茯苓汤。先呕后渴，此为欲解，当与水饮，瘥后余热在胃而呕者，竹叶加姜汁汤。太阳少阳合病，自利而呕，黄芩半夏生姜汤。寒厥呕而不渴，姜附汤。呕而发热，心下急微烦，大柴胡汤。胷中有热，胃中有邪，阴阳不交，腹痛欲吐，黄连汤、黄连加半夏生姜汤。三阳发热而吐，俱用小柴胡汤。发热六七日不解，烦渴欲饮水，入即吐，五苓散。虚热少气，气逆欲吐，竹叶石膏汤。寒多而吐，理中汤。不饮而吐，理中汤去朮加生姜。汗下后，胃虚冷吐，干姜黄连黄芩人参汤。少阴吐者，真武汤去附子加生姜。吐逆二便秘，厥逆无脉，大承气汤。心下有水气，干呕身热微喘，或自利，小青龙汤。不发热，不恶寒，胁痛干呕，十枣汤。自汗头痛干呕，桂枝汤。干呕自利，黄芩半夏生姜汤。里寒外热，脉微欲绝，干呕，通脉四逆汤。

　　　欬嗽

有声无痰曰欬，有痰有声曰嗽。太阳证罢，表未解，心下有水气，干呕发热而欬，小青龙汤。太阳发热欬嗽，方同上。太阳发热呕哕而欬，小柴胡汤。少阳寒热往来，欬嗽胷胁满，或泄利，小柴胡去参枣加五味子干姜。少阴欬嗽，真武汤。少阴腹痛，小便不利，四肢沉重欬嗽者，水气也，真武汤加五味子、细辛、干姜。

　　　喘

太阳无汗而喘，太阳阳明合病胷满而喘，俱麻黄汤。邪气壅盛而喘，虽汗而喘不已，宜再发之，麻黄杏子石膏汤。误下太阳，利不止，喘而有汗，脉促，葛根黄连黄芩汤。太阳汗后，饮多水停而喘，小青龙去麻黄加杏仁；小腹满加茯苓。太阳下之微喘，表末解也，桂枝汤加厚朴去杏仁。水停心下，肾气乘心，为悸为喘，五苓散。阴喘脉伏而逆，理中汤、四逆汤。喘而气促腹满，大柴胡汤。

　　　烦燥

太阳中风，脉浮紧，发热恶寒，身痛无汗，烦躁，木青龙汤。烦躁消渴，辰砂五苓散。下利欬呕烦躁，猪苓汤。下利咽痛，胷满而烦，猪肤汤。自汗烦躁，小便多，芍药甘草汤。少阴心烦不卧，黄连栀子汤。少阴吐利，手足厥冷，烦躁欲死，吴茱萸汤。下后复发汗，昼则烦躁，夜则安静，不渴无热，干姜附子甘草汤。六七日无大热，阴盛格阳，身冷脉细，烦躁不饮水，霹雳散。阴躁欲坐井中，姜附汤。

　　　懊憹

懊者烦恼，憹者郁闷，比之烦躁，殆有甚焉。汗吐下后，虚烦不眠，甚则懊憹，栀子豉汤。阳明脉浮，咽燥腹满而喘，发热汗出，恶热懊憹，栀子豉汤。阳明病下后，懊憹有燥屎，承气汤。短气烦躁懊憹，大陷胷汤。阳明无汗，小便不利，懊憹发黄，茵陈蒿汤。

　　　战栗

战者身动，栗者鼓颔，邪欲解也。栗而不战，阴盛阳虚，姜附四逆汤。

　　　悸

心中筑筑然动，怔忡不安，脉结代，心悸，炙甘草汤。伤寒三四日，心悸而烦，小建中汤。发汗过多，心悸喜按，桂枝甘草汤。心神不宁，怔忡不卧，安神丸。少阴病厥逆，心下悸，四逆散加桂。饮水多而悸，虽有他邪，亦先治水，茯苓甘草汤。寒热心悸，小便不利，心烦喜呕，小柴胡汤。少阳发汗，讝语悸动，小柴胡汤。

　　　渴

或因热耗津液，或因汗下过多。太阳脉弦而渴，小柴胡加天花粉。太阳表不解，有水气而渴，小青龙去半夏加(艹舌)蒌汤。胁下痛，手足温而渴，小柴胡去半夏加人参、花粉。厥阴病，消渴，气上冲心，茯苓白朮甘草桂枝四物汤。汗下后，寒热胷胁满，小便不利，头汗，心烦渴而不呕，柴胡桂枝干姜汤。太阳脉浮而渴，桂枝汤。脉浮发热，渴欲饮水，小便不利，猪苓汤。少阴下利，欬而呕渴，烦不得眠，猪苓汤；汗多不可服。汗吐下后，六七日不解，表里俱热，恶风大渴，白虎加人参汤。汗后脉大而渴，白虎加人参汤。夏至左右虚烦而渴，发热不恶寒，竹叶石膏汤。小便不利而渴，必发黄，茵陈五苓散。少阴自利而渴，小便清利，下焦虚寒，甘草干姜汤。心烦但欲寐，或自利而渴，少阴也，理中汤。阳明脉长而实，有汗而渴，承气汤。脉沉滑热实烦躁而渴，大陷胷汤。

　　　口燥咽干

引饮曰渴，不引饮曰燥干。少阳邪在中焦，口苦舌干，不甚渴，脉弦，小柴胡汤。口干，脉浮紧微数，白虎加人参汤。阳明无大热，背恶寒，口燥咽干，方同上。少阴病二三日，口燥咽干，急下之，大承气汤。

　　　漱水不欲咽

此证属阳明，热在经不在腑也。阳明身热，头痛脉微，漱水不欲咽，必发衄，犀角地黄汤；不止，茅花汤。外证无寒热，漱水不欲咽，必发狂而衄血也，桃仁承气汤；甚者，抵当汤。

　　　发狂

热毒在胃并于心，神志不定而狂，少卧不饥，妄言笑，登高而歌，弃衣而走，踰垣上屋，六七日未得汗，脉洪数，面赤目胀，大热烦躁，狂言欲走，葶苈苦酒汤。阳毒发狂，斑斓讝语，升麻汤。火刧汗多亡阳，烦躁惊狂，《金匮》风引汤、柴胡汤加龙骨牡蛎。三阳热极，脉大身热，渴而狂，黄连解毒汤。甚者承气汤。汗吐下后虚者，人参白虎汤加辰砂。阳毒发狂，眼赤脉洪口渴，三黄石膏汤。血上逆则喜忘，血下蓄则如狂，轻者犀角地黄汤，重者抵当汤。脉弦长而狂，调胃承气汤。阳胜阴绝，发狂讝妄，面赤咽痛发斑，脉洪实或滑促，宜酸苦之药，收阴抑阳，大汗而解，葶苈苦酒生艾汤。

　　　讝语

胃热乘心，神识昏冒，妄言不休，实则讝语，虚则郑声。讝语者，数数更端，声高脉实；郑声者，只将一事一语，郑重谆复，声低脉微，极当明辨。已发汗声和讝语，柴胡桂枝汤。妇人经水适来，热入血室讝语，小柴胡汤。讝语不恶寒，反恶热，白虎汤。烦躁不眠，白虎加栀子汤。三阳合病，腹满身重，口中不和，面垢讝语，遗尿，脉滑实，不可下，白虎汤。腹满微喘，口干咽烂，或不大便讝语，是因火刧，白虎汤。身热汗出，胃实讝语，或下利讝语，调胃承气汤。下利讝语，必有燥屎，承气汤。讝语小便利，大便实，小腹满，手不可近为瘀血，抵当汤。郑声脉微，自利厥逆，白通汤。气虚独言，脉细弱者，理中汤。

　　　自利

太阳与阳明合病自利，葛根汤，呕者加半夏。太阳与少阳合病自利，黄芩汤。自利而渴，属少阴，白通汤。自利下血，蘗皮汤。少阴肾虚，客热下利，咽痛胷满，心烦，猪肤汤。协热自利，脐下必热，白头翁汤。温毒，下利脓血，桃花汤。下后，脉数不解，自利不止，必协热，当便脓血，犀角地黄汤。自利不渴，属太阴，理中汤。自利，清谷脉微，白通汤、四逆汤。自利腹寒痛，手足冷，理中汤或吴茱萸汤。自利不止，里寒下脱，桃花汤、赤石脂禹余粮汤。

　　　郁冒

郁结而气不舒，昏冒而神不清，太阳误下，利不止，复发汗，表里俱虚，郁冒；渍形为汗，吐下后复发汗，又与水，哕而冒，理中汤。热而郁冒不得卧，有燥屎，调胃承气汤。

　　　瘈瘲

热极生风，风主动，故瘈瘲。瘈则筋急而缩，瘲则筋缓而伸或缩，或伸动而不定。汗出时盖覆不周，腰背手足搐搦，牛蒡根汤。脉浮数，有风热，防风通圣散。血不养筋，大秦艽汤。

　　　动气

脏气不调，肌肤间筑筑跳动，随脏所主而见于脐之左右上下。独不言当脐者，脾为中州，以行四脏之津液，左右上下，皆不宜下，何况中州其敢轻动乎？此证须手探之，切勿忽也。四旁有动气，保命四气散。

　　　刚痉柔痉

太阳中风，重感寒湿而致也。大发湿家汗则成痉。新产血虚，汗出伤风亦成痉。伤寒头痛，汗出而呕，若汗之必发痉。经曰：身热足寒，颈项强急，恶寒头热面赤背反张，口噤，脉沉细如发癎状是也。若先受风，复感寒，无汗恶寒为刚痉。先受风，复感湿，恶风有汗为柔痉。仰面开目为阳，合面闭目为阴。燥渴为阳，口中和为阴。脉浮紧数为阳，沉细濇为阴。阳痉易治，阴痉难治。通用小续命汤，刚痉去附子，柔痉去麻黄。阴痉厥逆，筋服拘急，汗多，桂心白朮散。闭目合眼，附子防风散。胷满口噤，卧不着席，咬牙挛急，大承气汤。头项强，小腹满，小便不利，五苓散。风盛血燥，防风当归散。

　　　手足厥逆

四肢冷，谓之四逆，即名为厥也。厥逆，脉沉细，蜷卧恶寒，引衣自覆，不饮水，下利清谷，四逆汤。脉不至者，通脉四逆汤。脉迟弱，理中汤。手足指微冷。谓之清，理中汤。寒热而厥，面色不泽，用绵衣包手足温，大汗而解，急服五味子汤。少阴病吐利厥逆，烦躁欲死，吴茱萸汤。厥而有热，黄芪人参建中汤。厥而渴者，白虎汤。厥而悸，先治其水，茯苓甘草汤。厥而恶热，不眠讝语，白虎汤。诸阳受气于胷，邪客则阳气不施，手足厥逆，脉乍紧心满而烦，病在胷中，当吐之，瓜蒂教。先发热而后厥者，手扬足掷烦躁，饮水畏热，大便秘，小便赤，怫郁，大抵热深厥亦深，脉沉滑，头面看汗，指甲温，皆伏热也，大小承气汤。

　　　头眩

上虚则眩也，属半表半里。表中阳虚目眩，葛根汤。风家多头眩，葛根汤。口苦咽干头眩，小柴胡汤。阳明头眩，不恶寒，能食而欬，茯苓白朮甘草干姜汤。太阳病发汗，汗不止，眩冒身瞤动，振振欲擗地，真武汤。

　　　衄血

鼻血出也。太阳病衄血，及服桂枝后衄者为欲解，犀角地黄汤。脉浮大，发热下利，鼻衄干呕，黄芩芍药汤。衄烦渴欲饮水，水入即吐，先服五苓散，次服竹叶石膏汤。自利而衄，麻黄升麻汤。少阴病，但厥无汗而强发之必衄，名下厥上竭，为难治，当归四逆汤、黑锡丹。汗后热退，鼻血不止，新汲井水，草纸数层贴顶上及项脊，温则易，必止。

　　　吐血

当汗不汗，热毒深入，故吐血。内有瘀积，桃仁承气汤、抵当汤。服桂枝后吐血，犀角地黄汤或柏枝汤。血紫黑成块，脉迟细，口不渴，小便清，理中汤加丹皮。

　　　蓄血

太阳病不解，热结膀胱，发狂，血自下，桂枝汤。热在下焦，少腹急满，小便自利，其人如狂，桃仁承气汤、抵当汤。

　　　下血

太阳病不解，其人如狂，热结膀胱，血自下者愈；若不愈，桂枝汤。小腹急满，抵当汤。少阴下血，桃花汤。腹满身热，下脓血，黄连阿胶汤、地榆散。

　　　小便不利

已汗复下，小便不利，心烦，小柴胡汤。太阳汗后，脉浮，小便不利，微热而渴，五苓散。身黄小便不利，腹微满者，茵陈蒿汤。小便不利，大便乍难乍易，微热，有燥屎也，承气汤。潮热，大便泄，小便不利，柴苓汤。风湿自汗，身重，小便不利，甘草附子汤。热郁不通，田螺捣(石卜)硝，少加麝，如泥，贴脐上。寒郁不通，炒盐熨脐下。

　　　小便自利

太阳病小便自利，以饮水多，心下悸，桂枝茯苓甘草汤。身黄小便当不利，今反自利，其人如狂，下焦蓄血，抵当汤。热而小腹满，应小便不利，今反自利，蓄血也，抵当丸。二便俱利，脉沉迟，四逆汤。

　　　小便数

频来而短少也。太阳汗吐后，小便数，讝语，调胃承气汤。太阳自汗，四肢拘急，心烦微恶寒，小便数，甘草干姜汤、芍药甘草汤。

　　　发黄

发热一身尽痛，面目俱黄，太阳中湿，连轺赤小豆汤。热不去，瘀血在里而黄，小便微利，麻黄连轺赤小豆汤。往来寒热，一身尽痛，发黄，小柴胡加栀子汤。发热头汗，渴欲饮水，小便利，大便快，发黄，五苓散加茵陈汤。小便不利，四肢沉重，似疟不欲饮，茵陈五苓散。伤冷脉虚，小便如常，变为阴黄，理中加茵陈汤。下之太过，脾虚津竭，饮水自伤，此阴湿变黄，茵陈茯苓汤、茵陈四逆汤。

　　　发斑

热甚伤血，里实表虚，发为斑也。斑见紫黑者，十死一生。或阳证误温，或当汗失汗，当下失下，或汗下未解，或下早热邪入胃，或下迟热留胃中，皆发斑。阳毒结热，舌卷焦黑，鼻如烟煤，狂言见鬼，面赤锦斑，阳毒升麻汤。赤斑咽痛，元参升麻汤。表证多者，防风通圣散去硝黄。 【 已上皆消散。】 斑出咽痛，猪胆鸡子汤，紫雪细细咽之。赤斑，大青四物汤。通用升麻汤、犀角地黄汤、黄连四物汤。冬暖受邪，至春发斑，温毒也，黑膏化毒丹。 【 已上皆解毒。】 温毒烦渴，便实腹痛，赤斑，承气汤。汗下虚极发斑，白虎汤加人参、白朮。

　　　狐惑

失汗所致。食少胃空，虫囓五脏，故唇口生疮。虫食其脏，则下唇生疮为惑；虫食其肛，则上唇生疮为狐。其候齿燥声哑，恶食，面目乍赤乍白乍黑，舌上白苔，唇黑，四肢沉重，喜眠。清热，黄连犀角汤；声哑，桃仁汤；杀虫，雄黄锐散为膏，纳谷道中。

　　　多眠

太阳病脉细多眠，外已解也，小柴胡汤。尺寸沉细，但欲寐者，少阴证也，四逆汤。阳脉浮滑，阴脉濡弱，多汗，或发汗后身犹灼热，喘息多眠，??虫温也，葳蕤汤。

　　　不得眠

眠者，安卧也。吐下后不眠，酸枣仁汤。吐下后懊憹不眠，栀子豉汤。大热呕，错语不眠，黄连解毒汤。少阴病二三日已上，心烦不眠，黄连鸡子汤。太阳大汗，胃干不眠，欲饮水者，少少与之，下后渴而不眠，猪苓汤。脉浮小便不利，不眠，五苓散。下后复发汗不眠，无表证，脉沉，干姜附子汤。

　　　短气

呼吸短促，不能接续，似喘而不摇肩，似呻吟而无痛楚，汗出不彻，故短气，葛根加人参汤。腹满短气，邪在表为虚，甘草附子汤。风湿相搏，汗出短气，小便不利，恶风不欲去衣，甘草附子汤。水停心下，短气，五苓散。干呕短气，汗出不恶寒，此表解里未和，十枣汤。太阳下之早，心下硬，结胷短气，大陷胷汤。

　　　蛔厥

脏寒，故食即吐蛔也。胃中虚冷，理中丸或四逆汤。仲景止用乌梅丸。吐蛔而渴，理中汤加大黄入蜜利之。

　　　百合病

似寒无寒，似热不热，欲食不食，欲卧不卧，欲行不行，嘿嘿不知所苦，如见鬼状，小便赤。病后失调，攻下非法，故成百合病。通用小柴胡汤加百合、知母、粳米、生姜。血热，百合地黄汤。一月不解而渴，百合一斤，水二十碗，渍一宿，煮热浴身。

　　　阴阳易

男病新瘥，女与之交曰阳易；女病新瘥，男与之交曰阴易。细考之，即女劳复也。有谓男病愈后因交而女病，女病愈后因交而男病，于理未然，古今未尝见此证也。证状体重少气，少腹里急，或引阴中拘挛，热上冲胸，头重不欲举，眼中生花，膝胫拘急，通用烧裩散。取女人裩裆近阴处剪烧灰，水调方寸匕，日三服。女病用男裩。新瘥后大虚，因交复作，垂死，独参汤调烧裩散。多有用参至一二斤而愈者。古用豭鼠粪汤。寒者当归白朮汤。

　　　劳复

非但强力持重，若梳沐微劳及七情皆复也。脉虚者，补中益气汤、麦门冬汤。挟外证者，则谓之复，非为劳也，小柴胡汤。

　　　食复

新瘥胃虚，食稍多则复，羊肉及酒尤忌。腹满脉实，烦热便闭，大柴胡汤，轻者二陈汤加山楂、麦芽、砂仁、神曲。消导后热不退，补中益气汤。

　　　过经不解

十二日当愈不愈则再传，是为过经。潮热者实也，先与小柴胡，外已解加芒硝。呕微烦，大柴胡汤。过经讝语脉实，当下，调胃承气汤。

　　　汗后不解

或表邪未尽，或邪传里，或邪气乘虚内客，汗后脉大如疟状，再汗之，麻黄汤。汗后心下痞硬，呕吐不和，大柴胡汤。大汗大渴，烦而脉大，白虎加人参汤。汗后恶热脉实，调胃承气汤。汗后不可更行桂枝。汗出而喘，无大热者，麻黄杏仁甘草汤。太阳大汗出，胃干不眠，欲饮水者，少少与之，若脉浮小便不利，微热消渴，五苓散。汗后脉洪数，烦渴，五苓散。汗后胀满，厚朴生姜人参汤。汗过多，心悸发颤，桂枝甘草汤。汗后恶寒，表虚也，脉细神倦，芍药甘草附子汤。太阳汗出不解，发热，心悸肉瞤，真武汤。汗后身痛脉沉，桂枝加芍药人参汤。汗后热不去，内拘急，四肢疼，下利恶寒，四逆汤。汗后脐下悸，欲作奔豚，桂枝甘草大枣汤。

　　　下后不解

下后热不去，心中结痛，栀子豉汤。下后心烦腹满，卧起不安，栀子厚朴汤。太阳桂枝证误下之，利不止，脉促，喘而汗出，表未解，葛根汤、黄连黄芩汤。阳明下之，心下懊憹，栀子豉汤。有燥屎，大承气汤。太阳下后，脉促胷满，桂枝芍药汤。大下后，脉沉迟，厥逆下利，咽喉不利，吐脓血，难治，麻黄升麻汤。

　　　合病

两经三经齐病不传者，为合病。三阳合病，腹满身重，口中不和，讝语遗尿，不可汗下，白虎汤。太阳阳明合病，脉浮长，大便硬，小便利，脾约丸。恶寒者，升麻葛根汤。不恶寒反恶热，大便通者，白虎汤。大便秘，讝语者，谓胃承气汤。喘而胷满不可下，麻黄汤。不下利但呕者，葛根加半夏汤。太阳少阳合病，脉浮弦，胁下硬，往来寒热，小柴胡汤。自下利者，黄芩汤。呕者，黄芩加半夏生姜汤。少阳阳明合病，脉弦长，因发汗，因利小便，胃中燥实，调胃承气汤。脉长自利者为顺，滑而数者为负，有宿食，大承气汤。负者，克贼也。

　　　并病

二经先病未尽，又过一经之传者，为并病。始则二阳合病，后则一阳病衰；一阳邪盛，归并于一经，二者皆并病也。太阳阳明并病，太阳病发汗不彻，转属阳明，续自微汗出，不恶寒，若面色怫郁，痛无常处，是阳明复并归太阳，当再汗之，麻黄汤。太阳证未罢，桂枝麻黄各半汤。太阳证罢，但见阳明证者下之，大承气汤。太阳少阳并病，头痛，太阳眩冒，心下痞，当刺肺俞、肝俞、大椎，慎勿下。太阳不胜，阳明不负，不相克为顺；少阳脉胜，阳明脉负，鬼贼相克为逆。

　　　两感

日传二经，阴阳俱病也，表里不可并攻，阴阳难同一法，故曰必死。东垣以气实而感之浅者，犹或可治，大羌活汤。

　　　舌胎

邪在表者舌上无胎，半表半里白胎而滑，传里则干燥，热深则黄，热极则黑也。阳明病胁下硬满而喘，发热汗出，不大便而呕，舌上白胎者，小柴胡汤。脉阴阳俱紧，舌上胎滑，小柴胡去半夏加人参(艹舌)蒌汤。腹痛，理中汤。热聚于胃则舌黄，承气汤。舌纯黑有二种，皆死证也。有火极似水者，为热极，大承气汤。有水来克火者，为寒极，脉证必寒，附子理中汤。七八日不解，热结在里，表里俱热，时时恶风，舌燥欲饮水数升，白虎汤加人参。

　　　瘥后昏沉

因发汗不透，余毒在心胞络也。发汗出时，盖覆不周，则汗出不均，腰背手足搐搦，或冷或热，牛蒡根散。瘥后腰已下有水气者，牡蛎泽泻散。

　　　伤风

按风为阳邪，善行数变，其伤人也，必从俞入。俞皆在背，故背常固密，风弗能干。已受风者，常曝其背，使之透热，则潜消嘿散。经文所谓乘虚来犯，固矣。若其人素有痰热，壅遏于太阴阳明之经，内有窠囊，则风邪易于外束，若为之招引者然。所谓风乘火势，火借风威，互相鼓煽也。治实之法，秋冬与之辛温，春夏与之辛凉，解其肌表，从汗而散。治虚之法，固其卫气，兼解风邪。若专与发散，或汗多亡阳，或屡痊屡发，皆治之过也。治风火之法，辛凉外发，甘苦内和，勿与苦寒，恐正不得伸，邪不得解耳。

　　　伤寒死候

阳证见阴脉者死。阴阳毒过六七日者死。脉浮而滑，身汗如油，水浆不入，喘息不休，身体不仁者，死。欬逆上气脉散者死。阳反独留，体如烟熏，直视摇头，心绝；汗出发润而喘，肺绝；唇吻反青，四肢漐习，肝绝；环口黧黑，柔汗发黄，脾绝；溲便遗失，狂言目反直视者，肾绝。脉紧盛，汗出不解者死。尺寸俱虚，热不止者死。身热喘急，脉阳而躁者死。大发湿家汗则痉，热而痉者死。发少阳汗则讝语，发少阴汗则动血，谓之下厥上竭者死。发动气汗者死。发风温汗者死。发湿温汗曰重暍，死。汗后不为汗衰，谓之阴阳交者死。不得汗者死。发热脉躁疾，狂言，不能食，谓之三死。欬逆不止者死。脏结者死，乃结胷证，舌有白胎也。舌卷囊缩者死。脉代者死。少阴吐利，烦躁四逆者死。结胷证悉具，烦躁者死。发厥至七八日肤冷而躁，无时暂安曰脏厥，死。少阳与阳明合病，脉长大而弦曰负者死。阴阳易病，头重眼花，四肢拘急，小腹绞痛，手足挛痛，离经脉见者死。厥而下利，当不能食，反能食者，除中，死。少阴病厥逆无脉，与白通猪胆汤，脉暴出者死。脉阴阳俱虚，热不止者死。七八日以上大发热者死。

　　　脉候

浮濇而紧为伤寒。浮而紧者，表实可汗。浮而缓弱，表虚宜救。沉数或疾滑或沉实，里实可下。沉细微迟软，里虚可温。中候数为胃实，中候迟为胃虚。寸口沉细无力为阳中伏阴，尺部沉数有力，为阴中伏阳。寸部数大有力为重阳，尺部迟细无力为重阴。寸脉微细为脱阳，尺部无力为脱阴。寸脉弱者忌吐，尺脉弱者忌下。纯弦之脉名曰负，死脉也。阴病见阳脉者生，浮、数、动、滑、大也。阳病见阴脉者死，沉、濇、弱、弦、微、结、促、濡、缓、紧、迟、芤、散、革、代也。

古今图书集成医部全录卷三百五十二

　伤寒门

　　景岳全书 【 明?张介宾】 

　　　总名

黄帝曰：今夫热病者，皆伤寒之类也。又曰：凡病伤寒而成温者，先夏至日为病温，后夏至日为病暑。此皆《内经》之明言也。故凡病温病热而因于外感者，皆本于寒，即今医家皆谓之为伤寒，理宜然也。近或有以温病热病，谓非真伤寒者，在未达其义耳。

　　　初诊法

凡初诊伤寒者，以其寒从外入，伤于表也。寒邪自外而入，必由浅渐深，故先自皮毛，次入经络，又次入筋骨，而后及于脏腑，则病日甚矣。故凡病伤寒者，初必发热憎寒无汗，以邪闭皮毛，病在卫也。渐至筋脉拘急，头背骨节疼痛，以邪入经络，病在营也。夫人之卫行脉外，营行脉中。今以寒邪居之，则血气混淆，经络壅滞，故外证若此，此所谓伤寒证也。自此而渐至呕吐不食胀满等证，则由外入内，由经入腑，皆可因证而察其表里矣。若或肌表无热，亦不憎寒，身无疼痛，脉不紧数者，此其邪不在表，病必属里。凡察伤寒，此其法也。

　　　论脉

伤寒之邪，实无定体，或入阳经气分则太阳为首，或入阴经精分则少阴为先。其脉以浮紧而有力无力，可知表之虚实；沉紧而有力无力，可知里之虚实；中而有力无力，可知阴阳之凶吉。诊之之法，当问证以知其外，察脉以知其内。先病为本，后病为标。能参合脉证，而知缓急先后者，乃为上工。
诊法曰：浮脉为在表，故凡脉见浮紧而数者，即表邪也。再加以头项痛腰脊强等证，此即太阳经病，当求本经轻重而解散之。
脉见洪长有力，而外兼阳明证者，即阳明在经之邪也，宜求本经之寒热以散之。
脉见弦数而兼少阳之证者，即少阳经半表半里之病，宜和解而散之。
沉脉为在里，病属三阴，详具后六经辨证中。但沉数有力，是即热邪传里也。若表证深入而内见大满大实，阳邪热结等证，治当从下也。
沉紧无力，而外无大热，内无烦渴等病，此阴证也。若或畏寒厥冷，及呕吐腹痛泻痢者，此即阴寒直中，治宜温中也。
脉大者为病进。大因邪气胜，病日甚也。脉渐缓者为邪退。缓则胃气至，病将愈也。此以大为病进，固其然也。然亦有宜大不宜大者，又当详辨。如脉体本大而再加洪数，此则病进之脉，不可当也。如脉体本小，因服药后而渐见滑大有力者，此自阴转阳，必将汗解，乃为吉兆。盖脉至不鼓者，由气虚而然。无阳岂能作汗也？
按浮为在表，沉为在里，此古今相传之法也。然沉脉亦有表证，此阴实阳虚寒胜者然也。浮脉亦有里证，此阳实阴虚水亏者然也。故凡欲察表邪者，不宜单据浮沉，只当以紧数与否为辨，方为的确。盖寒邪在表，脉皆紧数，紧数甚者邪亦甚，紧数微者邪亦微。紧数浮洪有力者，邪在阳分，即阳证也；紧数浮沉无力者，邪在阴分，即阴证也。以紧数之脉而兼见表证者，其为外感无疑，即当治从解散。然内伤之脉亦有紧数者，但内伤之紧其来有渐，外感之紧发于陡然，以此辨之，最为切当。其有似紧非紧，但较之平昔，稍见滑疾而不甚者，亦有外感之证。此其邪之轻者，或以初感而未甚者，亦多见此脉，是又不可不兼证而察之也。若其和缓而全无紧疾之意，则脉虽浮大，自非外邪之证。
按陶节庵曰：夫脉浮当汗，脉沉当下，固其宜也。然其脉虽浮亦有可下者，谓邪热入腑，大便难也。设使大便不难，岂敢下乎？其脉虽沉亦有可汗者，谓少阴病身有热也，设使身不发热，岂敢汗乎？若此之说，可见沉有表而浮亦有里也。

　　　风寒辨

凡病伤寒者，本由寒气所伤，而风即寒之帅也。但以风寒分气令，则风主春而东，寒主冬而北；以风寒分微甚，则风属阳而浅，寒属阴而深。然风送寒来，寒随风入，透骨侵肌，本为同气。故凡寒之浅者即为伤风，风之深者即为伤寒；而不浅不深，半正半邪之间者，即为疟疾；其有留于经络而肢体疼痛者，则为风痹。然则伤风也，伤寒也，疟疾、风痹也，皆风寒之所为也。观《灵枢》九宫八风篇及岁露论所载，俱甚言虚邪贼风之为害，口问篇言风成为寒热，此皆指风为寒邪也。即如冬伤于寒者，宜乎其为伤寒也，若春夏秋三时之感冒，则孰非因寒，亦孰非因风而入之？故仲景曰：凡伤寒之病，多从风寒得之。始因表中风寒，入里则不消矣。未有温覆而尚不消散者，岂非风寒本为同气乎？《内经》曰：谨候虚风而避之，故圣人日避邪虚之道，如避矢石然，邪勿能害。此之谓也。此杜渐防微之道也。

　　　伤寒三证

夫伤寒为病，盖由冬令严寒，以水冰地坼之时，最多杀厉之气，人触犯之，而实时病者，是为正伤寒，此即阴寒直中之证也。然惟流离穷困之世多有之。若时当治平，民安饱暖，则直中之病少见。此伤寒之一也。其有冬时感寒不即病者，寒毒藏于营卫之间，至春夏时又遇风寒，则邪气应时而动，故在春则为温病，在夏则为暑病。是以辛苦之人，春夏多温热病者，皆由冬时触寒所伤，故随气传变，本非即病正伤寒之属，所当因其寒热而随证调治之，此伤寒之二也。
又有时行之气者，如春时应暖而反寒，夏时应热而反凉，秋时应凉而反热，冬时应寒而反温，此非其时而有其气，是以一岁之中，长幼之病多相似者，是实时行之病，感冒虚风不正之气，随感随发，凡禀弱而不慎，起居多劳倦者，多犯之，此伤寒之三也。凡此三者，皆伤寒之属，但其病有不同，治有深浅，苟不能辨，则必致悞人。

　　　六经证

成无己曰：热邪自太阳传至太阴，则腹满而嗌干，未成渴也。传至少阴，则口燥舌干而渴，未成消也。传至厥阴而成消渴者，热甚能消水故也。凡饮水多而小便少者，谓之消渴。肝居下部而邪居之，则木火相犯，所以邪上撞心；木邪乘土，则脾气受伤，所以饥不欲食，食即吐蛔；脾土既伤而复下之，则脾气愈虚，所以利不止。
正阳明腑病者，由表而传里，由经而入腑也。邪气既深，故为潮热自汗，讝语发渴，不恶寒反恶热，揭去衣被，扬手掷足，或发斑黄狂乱，五六日不大便，脉滑而实，此实热已传于内，乃可下之。若其脉弱无神，或内无痞满实坚等证，又不可妄行攻下。
太阳证似少阴者，以其发热恶寒而脉反沉也。
少阴证似太阳者，以其恶寒脉沉而反发热也。
仲景曰：太阳病发热头痛，脉反沉，身体疼痛，若不瘥者，当救其里，宜四逆汤。少阴病始得之，反发热脉沉者，宜麻黄附子细辛汤。按此二证，谓在太阳，其脉当浮而反沉者，因正气衰弱里虚而然，故当用四逆汤，此里虚不得不救也。病在少阴证，当无热而反热者，因寒邪在表，犹未传里，故当用麻黄附子细辛汤，此表邪不得不散也。此二证者均属脉沉发热，但其有头痛故为太阳病，无头痛故为少阴病。但在少阴而反发热者，以表邪浮浅，可以汗解，其反犹轻；在太阳而反脉沉者，以正气衰微，难施汗下，其反为重。由此观之，可见阳经有当温里者，故以生附配干姜，补中自有散意；阴经有当发表者，故以熟附配麻黄，发中亦有补焉。此仲景求本之治，其他从可知矣。

　　　传经合病并病辨

伤寒传变，不可以日数为拘，亦不可以次序为拘，如《内经》言一日太阳，二日阳明，三日少阳之类，盖言传经之大概，非谓凡患伤寒者必皆如此也。盖寒邪中人，本无定体。观陶节庵曰：风寒之初中人也无常，或入于阴，或入于阳，非但始太阳终厥阴也。或自太阳始，日传一经，六日至厥阴，邪气衰不传而愈者。亦有不罢再传者，或有间经而传者，或有传至二三经而止者，或有始终只在一经者，或有越经而传者，或有自少阳阳明而入者，或有初入太阳不作郁热，便入少阴而成真阴证者。所以凡治伤寒不可拘泥，但见太阳证便治太阳，但见少阴证便治少阴，但见少阳阳明便治少阳阳明，此活法也。又有合病并病之证。曰合病者，两经或三经齐病，不传者为合病，并病者，一经先病未尽又过一经者为并病。所以有太阳阳明合病，有太阳少阳合病，有阳明少阳合病，有三阳合病。三阳若与三阴合病，即是两感。所以三阴无合并例也。即仲景亦曰：日数虽多，但见表证而脉浮紧者，犹宜汗之；日数虽少，但见里证而脉沉实者，犹宜下之。诚为不易之论。故不可执定日数，谓一二日宜发表，三四日宜和解，五六日宜即下。若或不知通变，因致误人者多矣。故必真知其表邪未解，则当汗之；真知其胃邪已实，方可下之；真知其阴寒邪胜，自宜温之；真知其邪实正虚，客主不敌，必须补之。但能因机察变，原始要终，而纤悉无遗者，方是活人高手。

　　　阳证阴证辨

凡治伤寒，须先辨阳证阴证。若病自三阳，不能解散而传入三阴，则寒郁为热，因成阳证。盖其初病必发热头痛，脉浮紧无汗，以渐而深，乃入阴经。此邪自阳分传来，愈深则愈热，虽在阴经亦阳证也。其脉必沉实有力，其证必烦热炽盛，此当攻里，或清或下，随宜而用。若内不有热，安得谓之阳证乎？
若初起本无发热头痛等证，原不由阳经所传而径入阴分者，其证或厥冷，或呕吐，或腹痛泻利，或畏寒不渴，或脉来沉弱无力，此皆元阳元气之不足，乃为真正阴证。经曰：发热恶寒发于阳，无热恶寒发于阴。此以传经不传经而论阴阳也。阴阳之治，又当辨其虚实如左。
治伤寒，凡阳证宜凉宜泻，阴证宜补宜温，此大法也。但以经脏言阴阳，则阴中本有阳证，此传经之热邪也。以脉证言阴阳，则阳中最多阴证，此似阳之虚邪也。惟阴中之阳者易辨，而阳中之阴者为难知耳。如发热狂躁，口渴心烦，喜冷，饮水无度，大便硬，小便赤，喉痛口疮，声粗气急，脉来滑实有力者，此真阳证也。其有身虽热而脉来微弱无力者，此虽外证似阳，实非阳证。观陶节庵曰：凡发热面赤烦躁，揭去衣被，唇口赤裂，言语善恶，不避亲疏，虚狂假斑，脉大者，人皆不识，认作阳证。殊不知阴证不分热与不热，须凭脉下药，至为切当。不问脉之浮沉大小，但指下无力，重按全无，便是阴脉，不可与凉药，服之必死。急与五积散通解表里之寒，甚者必须加姜附以温之。又曰：病自阳分传入三阴者，俱是脉沉，妙在指下有力无力中分：有力者为阳为实为热，无力者为阴为虚为寒。此节庵出人之见也。然以余观之，大都似阳非阳之证，不必谓其外热烦躁，微渴戴阳之类，即皆为阴证也。但见其元阳不足，而气虚于中，虽有外热，即假热耳。设用清凉消耗则中气愈败，中气既败则邪气愈强，其能生乎？故凡遇此等证候，必当先其所急。人知所急在病，而不知所急在命。元气忽去，疾如绝弦，呼吸变生，挽无及矣。
伤寒纲领惟阴阳为最，此而有误，必致杀人。然有纯阳证，有纯阴证，是当定见分治也。又有阴阳相半证，如寒之即阴胜，热之即阳胜。或今日见阴而明日见阳者有之，今日见阳而明日变阴者亦有之，其在常人最多。此证盘珠胶柱，惟明哲者之能辨也。然以阴变阳者多吉，以阳变阴者多凶。是又不可不察。
凡病人开目喜明，欲见人多谭者，属阳；闭目喜暗，不欲见人懒言者，属阴。
论曰：阳盛阴虚，汗之则死，下之则愈；阳虚阴盛，汗之则愈，下之则死。又曰：桂枝下咽，阳盛则毙；承气入胃，阴盛以亡。此阴阳乃以寒热为言也。阳盛阴虚，言内热有余而外寒不甚也。夫邪必入腑，然后作热，热实于内，即阳盛也，故再用温热以汗之则死矣。阳虚阴盛，言寒邪有余而蓄热未深也。夫邪中于表，必因风寒，寒束于外，即阴盛也，故妄用沉寒以下之则死矣。所以阳盛者，用桂枝则毙；阴盛者，用承气则亡。

　　　三阳阳明证

仲景曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实也。少阳阳明者，发汗利小便，胃中燥烦实，大便难是也。问曰：何缘得阳明病？答曰：太阳病发汗若下，若利小便，此亡津液，胃中干燥，因转属阳明，内实大便难，此名阳明也。问曰：阳明病外证云何？答曰：身热汗自出，不恶寒反恶热也。按此三阳阳明之证，皆自经传腑，胃家之实证也。曰太阳阳明者，邪自太阳转入于胃，其名脾约，以其小便数大便鞕也。正阳阳明者，邪自阳明本经，传入于腑而邪实于胃也。少阳阳明者，邪自少阳传入于胃也。胃为腑者，犹府库之府。府之为言聚也。以胃本属土，为万物所归，邪入于胃则无所复传，郁而为热。此由耗亡津液，胃中干燥，或三阳热邪不解，自经而腑，热结所成。故邪入阳明胃腑者，谓之实邪。土气为邪，王于未申，所以日晡潮热者，属阳明也。论曰：潮热者实也，是为可下之证。又曰：潮热者，此外欲解也，可攻其里焉。又曰：其热不潮，不可与承气。此潮热属胃可知也。然潮热虽为可攻，若脉浮而紧，或小便难大便溏，身热无汗，此热邪未全入腑，犹属表证，仍当和解。若邪热在表而妄攻之，则祸不旋踵矣。

　　　两感

病两感于寒者，一日则太阳与少阴表里俱病，凡头痛发热恶寒者邪在表，口干而渴者邪在里；二日则阳明与太阴表里俱病，身热目痛鼻干不眠者邪在表，腹满不欲食者邪在里；三日则少阳与厥阴表里俱病，耳聋胁痛寒热而呕者邪在表，烦满囊缩而厥水浆不入者邪在里。凡两感者，或三日或六日，营卫不行，脏腑不通，昏不知人，胃气乃尽，故当死也。若此两感虽为危证，然不忍坐视，其于拯溺救焚之计，所不可免，但当细察其证，亦自有缓急可辨。若三阳之头痛身热，耳聋胁痛，恶寒而呕，此在表者不得不解于外；其三阴之腹满口渴，囊缩讝语，此在里者不得不和其中。若其邪自外入，而外甚于里者，必当以外为主治，而兼调其内。若其邪因虚袭而元气不支者，速宜单顾根本，不可攻邪，但使元阳不败，则强敌亦将自解，其庶几乎有可望也。此证变态非常，故不可凿言方治。
门人钱祯曰：两感者，本表里之同病，似若皆以外感为言也，而实有未必尽然者。正以外内俱伤，便是两感。今见有少阴先溃于内，而太阳继之于外者，即纵情肆欲之两感也。太阴受伤于里，而阳明重感于表者，即劳倦竭力饮食不调之两感也。厥阴气逆于脏，少阳复病于腑者，即七情不慎，疲筋败血之两感也。人知两感为伤寒，而不知伤寒之两感，内外俱困，病斯剧矣。但伤有重轻，医有知不知，则死生系之。或谓两感证之不多见者，盖亦见之不广，而义有未达耳。其于治法，亦在乎知其由而救其本也。此言最切此病，诚发人之未发，深足指迷，不可不录。

　　　表里辨

阳邪在表则表热，阴邪在表则表寒。阳邪在里则里热，阴邪在里则里寒。邪在半表半里之间而无定处，则往来寒热。
邪在表则心腹不满，邪在里则心腹胀痛。
邪在表则呻吟不安，邪在里则躁烦闷乱。
邪在表则能食，邪在里则不食。不欲食者，邪在于表里之间，未至于不能食也。
邪在表则不烦不呕，邪在里则烦满而呕。凡初见心烦喜呕，及胷膈渐生痞闷者，邪在表方传里也，不可攻下。
凡病本在表，外证悉具而脉反沉微者，以元阳不足，不能外达也，但当救里，以助阳散阴马上策。

　　　寒热辨

邪气在表发热者，表热里不热也，宜温散之。邪气在里发热者，里热甚而达于外也，宜清之。
阳不足则阴气上入阳中而为恶寒，阴胜则寒也，宜温之。阴不足则阳气陷入阴中而为发热，阳胜则热也，宜清之。
寒热往来者，阴阳相争，阴胜则寒，阳胜则热也。盖热为阳，寒为阴。表为阳，里为阴。邪之客于表者为寒，邪与阳相争，则为寒栗；邪之传于里者为热，邪与阴相争，则为热躁。其邪在半表半里之间者，外与阳争则为寒，内与阴争则为热。或表或里，或出或入，是以寒热往来。此半表半里之证也。故凡寒胜者必多寒，热胜者必多热。但审其寒热之势，则可知邪气之浅深也。

　　　论汗

按仲景表汗之条所用汗剂，不曰麻黄则曰桂枝，此寒邪初感，温散之妙法也。今后人以麻黄、桂枝为异物而不敢用，而复有强为之释者，谓此在仲景乃为隆冬直中阴寒者设耳。不知四时阴胜之邪皆最宜者也。呜呼！仲景之下，再无仲景，可见医中之品矣。
各经表证，凡有汗出不彻者，皆未足言汗。盖邪未尽去，其人必身热不退，而仍觉躁烦，或四体酸疼，坐卧有不安者，以汗出不彻故也。何从知之？但诊其脉紧不退，及热时干燥无汗者，即其证也，仍宜汗之。如果汗透而热仍不退，或汗后身热愈甚者，是即所谓阴阳交，魂魄离，大凶之兆也。
凡汗之不彻者，其故有三：如邪在经络筋骨而汗出皮毛者，此邪深汗浅，卫解而营不解，一不彻也；或以十分之邪而出五分之汗，此邪重汗轻，二不彻也；或寒邪方去犹未清楚，遽起露风，而因虚复感，此新旧相踵，三不彻也。凡遇此者，当辨其详，而因微甚以再汗之。
凡既愈复热者，其故有四：或以邪气方散，胃气未清，因而过食者，是为食复，此其一也；或以表邪方解，原不甚虚，有过慎者，辄加温补，是误补而复，此其二也。若此二者，所谓食入于阴，长气于阳，以致卫气复闭，阳邪复聚而然，表邪既复，仍宜汗也。又或有以新病方瘳，不能调摄，或劳伤脾阴，因而复热者，是名劳复，此其三也；或不慎房室，因而再感者，是名女劳复，此其四也。若此二者，所谓阴虚者阳必凑之而然，此则或从补或从汗，当因变制宜，权其缓急而治分虚实也。
取汗之法，当取于自然，不宜急暴。但服以汤剂，盖令温暖，使得津津微汗，稍令久之，则手足俱周，遍身通达，邪无不散矣。若一时逼之，致使如淋如洗，则急遽间卫气已达，而营气未周，反有不到之处，且恐大伤元气，非善法也。余尝见有子病者，其父母爱惜之甚，欲其速愈，且当温暖之，令覆以重被，犹恐不足，而以身压其上，子因热极呼叫。其父母曰：犹未也，须再出些方好。及许久放起，竟致亡阳而毙。是但知汗出何妨，而不知汗之杀人。此强发之鉴也。
又有邪本不甚，或挟虚年衰感邪等证，医不能察，但知表证宜解，而发散太过，或误散无效，而屡散不已，而即被其害者有之；或邪气虽去，遂致胃气大伤，不能饮食而羸惫不振者有之。此过汗之戒也。
凡发汗太过，一时将致亡阳，或身寒而栗，或气脱昏沉等候，速宜煎独参汤一两许饮之。或甚者以四味回阳饮，速为挽回，庶可保全，否则恐致不救。
脉有忌汗者，如伤寒论曰：太阳病发热恶寒，热多寒少脉微弱者，此无阳也，不可发汗。弦为阳运，微为阴寒，上实下虚，意欲得温，微弦为虚，不可发汗，发汗则寒栗不能自还。伤寒四五日脉沉而喘满，沉为在里，不可汗，汗亡津液，必大便难而讝语。少阴病脉微，不可发汗，以亡阳故也。伤寒脉微而恶寒者，此阴阳俱虚，不可更发汗更吐下也。尺脉弱而无力者，切不可汗下。尺中迟者，不可发汗，以荣气不足血少故也。按以上忌汗诸脉，可见仲景大意。故凡治伤寒但见脉息微弱，及沉细无力者，皆不可任意发汗。然欲去外邪，非汗不可，而仲景云脉微弱者不可发汗。夫脉弱非阳，既不可用寒凉，而寒邪在表，又不可用攻下，然则舍汗之外，又将何法以治此表邪乎？不知温中即可以散寒，而强主即可以逐寇，此仲景之意，岂不尽露于言表？而明悟者当心会之矣。且凡病外感而脉见微弱者，其汗最不易出，其邪最不易解。何也？正以元气不能托送，即发亦无汗，邪不能解，则愈发愈虚而危亡立至矣。夫汗本乎血，由乎营也。营本乎气，由乎中也。未有中气虚而营能盛者，未有营气虚而汗能达者。脉即营之外候，脉既微弱，元气可知。元气愈虚，邪愈不解，所以阳证最嫌阴脉，正为此也。故治此者，但遇脉息微弱，正不胜邪等证，必须速固根本以杜深入，专助中气以托外邪，必使真元渐充，则脉必渐盛，自微细而至滑大，自无力而至有神，务令阴脉转为阳脉，阴证转为阳证。斯时也，元气渐充，方是正复邪退将汗将解之佳兆。故凡治表邪之法，有宜发散者，有宜和解者，有宜调补营卫者。如果邪实而无汗，则发散为宜；有汗而热不除，则和解为宜；元气虚而邪不能退，则专救根本以待其自解自汗为宜。此逐邪三昧万全之法也。今有庸流但见其外不见其内，每不论证之阴阳，脉之虚实，但知寒凉可以退热，但知发散可以解表，不知元阳一败，则土崩瓦解立见溃矣。

　　　论吐

太阳证有不当吐而吐者，必邪热乘虚入胃，故致内烦也。
宿食在上脘者当吐之。
凡用药中病即止，不必尽剂也。
寸脉弱而无力者，切忌用吐。

　　　论下

大凡伤寒最宜慎下。若脉息无力及表证未罢者，不可乱投汤剂，下之为逆。
阴虚水亏，虚烦虚躁者，不可下，重亡其阴，无生理矣。

　　　看目

凡治伤寒须看两目，或赤或黄，赤者为阳证。若兼六脉洪大有力，或躁而渴者，其热必甚，轻则三黄石膏汤，重则大承气汤之类主之。
凡目色青白而无昏冒闪烁之意者，多非火证，不可轻用寒凉。
眼眵多结者，必因有火。盖凡有火之候，目必多液，液干而凝，所以为眵。即如肺热甚则鼻涕出，是亦目液之类也。
目睛上视者，谓之戴眼，此属足太阳经之证。盖太阳为目之上纲，而与少阴为表里，少阴之肾气大亏，则太阳之阴虚血少，故其筋脉燥急牵引而上。若直视不转者，尤为凶候。欲治此者，速当以培阴养血为主。今人不知皆云为风，若用风药则阴愈虚，血愈燥矣，其看不颠覆者，未之有也。

　　　舌色辨

舌为心之官，本红而泽。凡伤寒三四日已后，舌上有苔，必自润而燥，自滑而濇，由白而黄，由黄而黑，甚至焦干，或生芒刺，是皆邪热内传，由浅入深之证也。故凡邪气在表，舌则无胎，及其传里，则津液干燥而舌胎生矣。若邪犹未深，其在半表半里之间，或邪气客于胷中者，其胎不黑不濇，止宜小柴胡之属以和之。若阳邪传里，胃中有热，则舌胎不滑而濇，宜栀子豉汤之属以清之。若烦躁欲饮水数升者，白虎加人参汤之类主之。大都舌上黄苔而焦濇者，胃腑有邪热也，或清之，或微下之。《金匮要略》曰：舌黄未下者，下之黄自去。然必大便燥实，脉沉有力而大渴者，方可下之。若微渴而脉不实，便不坚，胎不干燥芒刺者，不可下也。其有舌上黑脸而生芒刺者，则热更深矣，宜凉膈散、承气汤、大柴胡之属，酌宜下之。若胎色虽黑滑而不濇者，便非实邪，亦非火证，非惟不可下，且不可清也。此辨舌之概，虽云若此，然犹有不可概论者。
按伤寒诸书，皆云心为君主之官，开窍于舌，心主火，肾主水，黑为水色而见于心部，是为鬼贼相刑，故知必死。此虽据理之谈，然实有未必然者。夫五行相制，难免无克，此其所以为病，岂因克为病，便为必死，但当察其根本何如也。如黑色连地而灰黯无神，此其本原已败，死无疑矣。若舌心焦黑而质地红活，未必皆为死证。阳实者清其胃火，火退自愈，何虑之有？其有元气大损而阴邪独见者，其色亦黄黑，真水涸竭者，其舌亦干焦，此肾中水火俱亏，原非实热之证。欲辨此者，但察其形气脉色，自有虚实可辨，而从补从清，反如冰炭矣。故凡以焦黑干濇者，尚有非实非火之证，再若青黑少神而润滑不燥者，则无非水乘火位，虚寒证也。若认此为火，而苦寒一投，则余烬随灭矣。故凡见此者，但当详求脉证，以虚实为主，不可因其焦黑而执言清火也。伤寒固尔，诸证亦然。

　　　饮水

凡伤寒欲饮水，因内水消竭，欲得外水自救，若大渴欲饮一升，止可与一碗，常令不足，不可太过。若恣饮过量，使水停心下，则为水结胷，留于胃则为噎为哕，溢于皮肤则为肿，蓄于下焦则为癃，渗于肠间则为利下，皆饮水太多之过也。又不可不与，又不可强与，故曰：若还不与非其治，强饮须教别病生也。
凡阳明病口燥但欲漱水而不欲咽者，以热在经而里无热也，必将为衄，不可与凉药。盖饮水一证，本以内热极而阳毒甚者，最为相宜，若似乎止宜于实邪不宜于虚邪也。而不知虚证亦有不同，如阳虚无火者，其不宜水无待言也。其有阴虚火盛者，元气既弱，精血又枯，多见舌裂唇焦，大渴喜冷，三焦如焚，二便闭结等证，使非借天一之精何以济燃眉之急？故先宜以冰水解其标，而继以甘温培其本，水药兼进，无不可也。其有内真寒，外假热，阴盛格阳等证，察其元气，则非用甘温必不足以挽回，察其喉舌，则些微辛热又不可以近口，有如是者，则但将甘温大补之剂，或单用人参煎成汤液，用水浸极冷而饮之，此以假冷之味，解上焦之假热，而真温之性，复下焦之真阳，是非用水而实亦用水之意。余用此活人多矣，诚妙之甚者也。惟是假热之证，则证虽热而脉则微，口虽渴而便则不闭者，此而欲水，必不可与。若误犯之，则其败泄元阳，为害不小，有不可不慎也。

　　　三阳阴证辨

足太阳膀胱经病：凡发热头痛，腰脊强，肩背痛，脉浮紧者，是皆太阳证也。若肩背畏寒，恶心欲呕，或眼目无神，不欲见人，喜暗畏明，眼眶酸濇，或喜向壁卧，或戴眼上视，或头倾身痛，甚或颜色清白，隐见青黑，或丹田无力，息短声微，气促而喘，或咽中闭塞，或角弓发痉，或小水清白，或失小便，或小便短赤而内不喜冷，凡脉见浮空无力，或沉紧细弱者，皆太阳合少阴之阴证也。
足阳明胃经之病：凡发热头目痛不得眠，脉长而数者，本皆阳明证也。若面鼻恶寒，面色青白，或鼻尖冷，口气不热，或唇口青白微黑，或气短声微，鼻息不长，懒于言语，或戴阳面赤，昏沉困倦多眠，或烦躁，面赤身热，虚狂假斑，脉反微细无力，或身虽发热，反欲得衣，或口渴不欲饮水，并水浆不入，或恶寒寒栗恶心呕逆，或肉瞤心悸，或动气见于胷腹，或四肢无力，身重懒于举动，或手足自冷，或肌肉之间，以手按之殊无大热，或大便不实，自利腹痛，凡脉见浮长无力，或短细结促者，皆阳明合太阴之阴证也。
足少阳胆经之病：凡发热头耳牵痛，胁肋痛，往来寒热，脉见弦数者，本皆少阳证也。若身虽微热而时作时止，时多畏寒，或耳聋或头运，或眼目羞濇，或多惊怯恐畏，或呕苦吐酸，或恶心喜暖，或爪青筋急囊缩，或厥逆下利肠鸣小腹痛，凡脉见弦数无力而沉细微弱者，少阳合厥阴之阴证也。
以上乃三阳经之阴证。阴证者，即阳虚之证也。皆大忌寒凉克伐之药，妄用即死。余恐将来复有如李子建之流者，故特揭而出之，用为提醒后人之鉴云。

　　　再论阴证阳证及李子建伤寒十劝之害

天地间死生消长之道，惟阴阳二气尽之，而人力挽回之权，亦惟阴阳二字尽之。至于伤寒一证，则尤切于此，不可忽也。但伤寒之阴证阳证，其义有二：所谓二者，曰经有阴阳，证有阴阳也。经有阴阳，则三阳为阳证，三阴为阴证。证有阴阳，则实热为阳证，虚寒为阴证。凡经之阴阳则有寒有热，故阳经亦有阴证，阴经亦有阳证。证之阴阳，则有假有真，故发热亦有阴证，厥逆亦有阳证。此经自经而证自证，乃伤寒中最要之纲领，不可混也。而今之医流多不明此，故每致混指阴阳，肆行克伐，杀人于反掌之间，而终身不悟，深为可慨。原其由然，非无所本，盖本于李子建之伤寒十劝。十劝之中，惟八劝曰：病已在里不可发汗。九劝曰：饮水不可过多。十劝曰：病后当忌饮食房劳。凡此三者皆为得理，然亦人皆知之，无待其为劝矣。此外七劝，则悉忌温补。如一劝云：伤寒头痛及身热，便是阳证，不可服热药。若此一说，以阳经之表病，认为内热之阳证，治以寒凉，必杀人矣。观仲景治太阳经伤寒，头痛发热无汗者，用麻黄汤；头痛发热汗出恶风者，用桂枝汤。太阳病发热头痛脉反沉身体疼痛者，当救其里，用四逆汤。阳明病脉浮无汗而喘者，出汗则愈，宜麻黄汤。凡此之类，岂非皆用热药以治阳经之头疼发热乎？且凡寒邪之感人，必先入三阳之表，所以为头疼发热等证，使于此时能用温散，则浅而且易。故岐伯曰发表不远热，是诚神圣心传之旨。惟仲景知之，故能用温散如此。是岂果阳经之病便是阳证耶？经证不明，而戒用温热，最妄之谈，此其一也。又二劝曰：伤寒必须直攻毒气，不可补益。若据此说，则凡是伤寒尽皆实证而必无虚矣，何岐伯曰：邪之所凑其气必虚？又曰：寒则真气去，去则虚，虚则寒搏于皮肤之间？又观仲景论伤寒之虚证虚脉，及不可汗吐下者凡百余条，此外如东垣、丹溪、陶节庵辈所用补中益气、回阳返本、温经易元等汤，则其宜否温补，概可知矣。矧今之人，凡以劳倦七情，色欲过度，及天禀薄弱之流，十居七八，使以此辈一旦因虚感邪，若但知直攻毒气而不顾元阳，则寇未逐而主先伤，鼠未投而器先破，顾可直攻无忌乎？凡受斯害死者多矣，妄谈之甚，此其二也。又三劝曰：伤寒不思饮食，不可服温脾胃药。据此一说，则凡见伤寒不食者，皆是实热证，而何以仲景有曰：阳明病不能食，攻其热必哕，所以然者，胃中虚冷故也？又曰：病人脉数，数为热，当消谷引饮而反吐者，以其发汗令阳气微，膈气虚，脉乃数也。数为客热不能消谷，以胃中虚冷故也？又曰：食谷欲呕者，属阳明也，吴茱萸汤主之？若此之类，岂非皆寒证之宜温者耶？但伤寒之热证固不能食，而寒证之不食者尤多，以中寒而不温脾，则元阳必脱而死矣，此妄谈之三也。又四劝曰：伤寒腹痛，亦有热证，不可轻服温暖药。据所云亦有热证，则寒证居多矣。寒痛既多，则何不曰不可轻服寒凉药，而特以温暖为禁者，何也？独不见仲景之治腹痛，有用真武汤者，有用通脉四逆汤者，有用四逆散加附子者，有曰手足厥冷，小腹满按之痛者，此冷结膀胱关元也，使以此证而亦忌温暖，则寒在阴分，能无毙乎？此妄谈之四也。再如五劝之伤寒自利，不可例服补药暖药止泻药，六劝之禁用艾火，七劝之手足厥冷，不可例作阴证等说，总属禁热之谈。余亦不屑与之多辩，但摭取圣贤成法，明哲格言，再悉于此，用救将来，是诚今日之急务也。因详考仲景《伤寒论》见其所列三百九十七法，而脉证之虚寒者一百有余，一百一十三方，而用人参者二十，用桂附者五十有余；又东垣曰：实火宜泻，虚火宜补；又薛立斋曰：大凡元气虚弱而发热者，皆内真寒而外假热也。凡若此者，岂皆余之杜撰耶？岂子建诸人一无所见耶？若无所见，胡可妄言？若有所见，胡敢妄言？今观彼十劝之中，凡禁用温补者居其八九，而绝无一言戒及寒冷，果何意哉？以致末学认为圣经，遂悉以阴证作阳证，悉以虚证作实证，但知凉泻之一长，尽忘虚寒之大害。夫生民元气足者，其几能堪此潜消暗剥之大盗乎？嗟嗟！何物匪才，敢言十劝！既不能搜罗训典，明析阴阳；又不能揣摩实虚，原始要终。总弗求阳德之亨，全不识冰霜之至。后学者多被所愚，致造终身之孽；无辜者阴受其戮，讵思寃魂可怜！余言及此，能不转慈悲为愤怒，借笔削为箴规！独思深诋先辈，岂出本心？亦以目击多艰，难胜呜咽，实亦有为而云然。盖以久感之余，复有所触，适一契姻，向以中年过劳，因患劳倦发热，余为速救其本，已将复元，忽遭子建之徒，坚执十劝以相抗，昧者见其发热，反为左袒，不数剂而遂死。因并往日见闻，倍加伤惨，诚可痛可恨也。子建子建！吾知多寃之积于尔者久矣！故悉此论，以解尔此后之寃孽。尔若有知，尚知感否？

　　　论伤寒古治法

凡伤寒治法，必当先知经络次序。如一日在太阳，则为发热头痛等证；二日在阳明，则为目痛鼻干不眠等证；三日在少阳，则为耳聋胁痛寒热口苦等证；四日在太阴，则为腹满自利等证；五日在少阴，则为舌干口燥等证；六日在厥阴，则为烦满囊缩等证。此伤寒传经之大概也。然病有不同，证有多变，故不可以一定之法凿凿为拘。今人有不知通变者，每按日按经执方求治，则证多不合，益见其难矣。即如发热无汗头痛者，宜于发汗，本太阳经之证治也。然仲景曰：阳明病外证云何？曰身热汗自出，不恶寒反恶热。此阳明之发热也。曰阳明病反无汗而小便利，呕而欬手足厥者，必苦头痛，此阳明之无汗头痛也。曰伤寒脉弦细头痛发热者，属少阳，此少阳之头痛发热也。凡三阳皆为表证，而惟少阳则曰半表半里，不可发汗。然法曰尺寸俱浮者，太阳受病也；尺寸俱长者，阳明受病也；尺寸俱弦者，少阳受病也。此三经皆受病未入于腑者，可汗而已，岂非少阳亦所当汗乎？此三阳之治，宜乎若此。至于三阴则亦有若此者，如曰：太阴病脉浮者可发汗，宜桂枝汤；曰：少阴病始得之，反发热脉沉者，宜麻黄附子细辛汤；曰：厥阴证下利腹胀满身体疼痛者，先温其里，乃攻其表，温里四逆汤，攻表桂枝汤。凡此皆三阴之发热，三阴之当汗者也。至于下证，则惟独少阳为半表半里之经，若下之恐邪气乘虚内陷，故不可攻，其他五经皆有下证。由此观之，则三阳何尝无里证？三阴何尝无表证？故善治者，但见表邪未解，即当解表；若表证未解，不可攻里也。但见里证已具，即当攻里；若里证未实，尚宜和解也。或汗或和或下，但当随证缓急，而用得其宜，即古今划一之法也。

　　　论古法通变

凡用药处方，最宜通变，不可执滞。观仲景以麻黄汤治太阳经发热头痛脉浮无汗之伤寒，而阳明病脉浮无汗而喘者亦用之，太阳与阳明合病喘而胷满者亦用之，此麻黄汤之通变也。又如桂枝汤本治太阳经发热汗出之中风，而阳明病如疟状日晡发热脉浮虚宜发汗者亦用之，太阳病外证未解脉浮弱当以汗解者亦用之，太阴病脉浮可发汗者亦用之，厥阴证下利腹胀满身疼痛宜攻表者亦用之，此桂枝汤之通变也。又如小柴胡汤本治少阳经胁痛干呕往来寒热之伤寒，而阳明病潮热胷胁满者亦用之，阳明中风脉弦浮大腹满胁痛不得汗身面悉黄潮热等证亦用之，妇人中风续得寒热经水适断热入血室如疟状者亦用之，此小柴胡汤之通变也。由此观之，可见仲景之意，初未尝逐经执方，而立方之意，多有言不能悉者，正神不可以言传也。所以有此法未必有此证，有此证未必有此方，即仲景再生，而欲尽踵其成法，吾知其未必皆相合。即仲景复言，而欲尽吐其新方，吾知其未必无短长。于戏！方乌足以尽变？变胡可以定方？但使学者能会仲景之意，则亦今之仲景也，又何必以仲景之方为拘泥哉！余故曰：用药处方，最宜通变，不当执滞也。虽然，此变通二字，盖为不能通变者设，而不知斯道之理，又自有一定不易之要焉。苟不知要而强借通变为谭柄，则胡猜乱道，妄识经权，反大失通变之旨矣。

　　　麻黄桂枝辨

按《伤寒论》曰：太阳病头痛发热恶寒，体痛呕逆，脉阴阳俱紧，无汗而喘者，名为伤寒，麻黄汤主之。太阳病头痛发热，汗出恶风脉缓者，名为中风，桂枝汤主之。此以无汗脉紧者为伤寒，故用麻黄汤；有汗脉缓者为中风，故用桂枝汤；是其辨也。又曰：桂枝本为解肌，若其人脉浮紧，发热汗不出者，不可与也，常须识此，勿令误也。然何以又曰：太阳病外证未解脉浮弱者，当以汗解，宜桂枝汤；阳明病日晡所发，潮热脉虚浮者宜发汗，发汗宜桂枝汤。是岂桂枝为止汗者耶？但麻黄汤无芍药而用麻黄，桂枝汤无麻黄而用芍药。盖桂枝性散，芍药性敛。以芍药从桂枝，则桂枝不峻；以桂枝从芍药，则芍药不寒。然以芍药之懦，终不胜桂枝之勇，且芍药能滋调营气，适足为桂枝取汗之助，故桂枝汤亦是散剂，但麻黄汤峻而桂枝汤缓耳。故凡寒邪深固者，恐服桂枝不能解表，则反以助热，所以脉紧无汗者，宜麻黄不宜桂枝；若脉浮缓有汗或浮弱者，以其风邪尚浅，宜桂枝不宜麻黄也。此麻黄汤为发表之第一，而桂枝汤则解表之次者也。今时医不能察此，但闻汗不出者不可与桂枝，便谓桂枝能止汗，误亦甚矣。而不知止汗在芍药不在桂枝也。但桂枝性温，能强卫气。如《内经》曰：阴气有余，为多汗身寒。仲景曰：极寒反汗出者，此亡阳而汗也。助阳乃可以止汗，则正宜用桂枝矣。
又《伤寒论》以太阳病无汗脉紧者为伤寒，汗出脉缓者为中风，此风寒之辨也。然大青龙汤证治曰：太阳中风，脉浮紧，发热恶寒，身疼痛，不汗出而烦躁者，大青龙汤主之。是岂非太阳中风，亦有脉紧无汗者耶？可见风之与寒本不相远，但风邪浅而寒邪深耳，浅属阳而深属阴耳。且近见外感寒邪者，率皆伤寒发热脉紧无汗等证，至于中风一证，谓其脉缓有汗而复发热者，其病本不多见，即有之，亦必外因者少，而内因者多也。倘学者以风寒二字，及麻黄、桂枝二汤，必欲分其阴阳同异，而执以为辞，则失之远矣。

　　　论今时皆合病并病

余究心伤寒已久，初见合病并病之说，殊有不明，而今始悉之。夫所谓合病者，乃二阳三阳同病，病之相合者也；并病者，如太阳先病不解，又并入阳明少阳之类也。观仲景曰：二阳并病，太阳初得病时发其汗，汗先出不彻，因转属阳明，若太阳病证不罢者，不可下。按此云转属阳明，则自太阳而来可知也。云太阳病证不罢，则二经皆病可知也。凡并病者由浅而深，由此而彼，势使之必然也。此合病并病之义，而不知者，皆以此为罕见之证，又岂知今时之病则皆合病并病耳？何以见之？盖自余临证以来，凡诊伤寒初未见有单经挨次相传者，亦未见有表证悉罢止存里证者。若欲依经如式求证，则未见有如式之病，而方治可相符者。所以令人致疑，愈难下手，是不知合病并病之义耳。今列其大略如左：
合病者，乃两经三经同病也。如初起发热恶寒头痛者，此太阳之证，而更兼不眠，则太阳阳明合病也；若兼呕恶，即太阳少阳合病也；若发热不眠呕恶者，即阳明少阳合病也；若三者俱全，便是三阳合病。三阳合病者其病必甚。
三阳与三阴本无合病，盖三阳为表，三阴为里。若表里同病，即两感也。故凡有阴阳俱病者，必以渐相传而至，皆并病耳。此亦势所必至，非合病两感之谓。
并病与合病不同。合病者，彼此齐病也；并病者，一经先病，然后渐及他经而皆病也。如太阳先病发热头痛，而后见目痛鼻干不眠等证者，此太阳并于阳明也；或后见耳聋胁痛呕而口苦等证者，此太阳并于少阳也；或后见腹满嗌干等证者，此太阳并于太阴也；或后见舌干口燥等证者，此太阳并于少阴也；或后见烦满囊缩等证者，此太阳并于厥阴也。若阳明并于三阴者，必鼻干不眠，而兼三阴之证；少阳并于三阴者，必耳聋呕苦，而兼三阴之证。阴证虽见于里，而阳证仍留于表，故谓之并。凡患伤寒而始终热有不退者，皆表邪之未解耳，但得正汗一透则表里皆愈，岂非阴阳相并之病乎？今之伤寒，率多并病，若明此理，则自有头绪矣。治此之法，凡并病在三阳者，自当解三阳之表。如邪在太阳者，当知为阳中之表，治宜轻清；邪在阳明者，当知为阳中之里，治宜厚重；邪在少阳者，当知为阳中之枢，治宜和解。此虽解表之大法，然余仍有心法详载《新方八阵》中。故或宜温散，或宜凉散，或宜平散，或宜补中而散，是又于阴阳交错之理，有不可不参合而酌用者，皆治表之法也。至于病入三阴，本为在里。如太阴为阴中之阳，治宜微温；少阴为阴中之枢，治宜半温；厥阴为阴中之阴，治宜大温。此阴证之治略也。然病虽在阴而有兼三阳之并病者，或其邪热已甚则自宜清火，或其表尚未解则仍当散邪。盖邪自外入，则外为病本，拔去其本则里病自无不愈者，此所以解表即能和中也。若表邪不甚，而里证为急，又当先救其里。盖表里之气，本自相关。惟表不解，所以里病日增；惟里不和，所以表邪不散。此所以治里亦能解表也。但宜表宜里或此或彼之间，则自有缓急先后一定不易之道，而非可以疑似出入者，要在乎知病之薮，而独见其必胜之机耳。此又阴阳并病之治略也。惟是病既在阴，必关于脏，脏气为人之根本，而死生系之。故凡诊阴证者，必当细察其虚实，而补泻寒热，弗至倒施，则今时之治要，莫切乎此矣。
古今图书集成医部全录卷三百五十三

　伤寒门

　　景岳全书 【 明?张介宾】 

　　　治法

凡治伤寒，不必拘于日数。但见表证即当治表，但见里证即当治里。因证辨经，随经施治，乃为良法。若表邪未解，即日数虽多，但有表证而脉见紧数者，仍当解散，不可攻里也。若表邪已轻，即日数虽少，但有里证，而脉见沉实者，即当攻里，不可发表也。然此二者，一曰发表，一曰攻里，皆以邪实者为言也。其有脉气不足，形气不足者，则不可言发言攻，而当从乎补矣。但补有轻重，或宜兼补，或宜全补，则在乎明慧者之用之如法耳。
伤寒但见发热恶寒，脉紧数无汗，头项痛腰脊强，或肢体酸软者，便是表证，不拘日数多寡，即当解散。但于阴阳虚实，不可不预辨也，而于汗散方中择宜用之。
伤寒但见往来寒热，胁痛口苦而呕，或渐觉耳聋脉见弦数者，即少阳经半表半里之证，治宜和解，以新方诸柴胡饮及小柴胡汤之类酌宜用之。然少阳之治有三禁，曰不可汗吐下也。
伤寒如头痛发热恶寒表证之类悉除，反见怕热躁渴讝语，揭去衣被，扬手掷足，斑黄发狂，或潮热自汗，大便不通，小便短赤，或胷腹胀满疼痛，或上气喘促，脉实有力者，即是传里之热证，不拘日数多少，即当清里。如里实邪内结，不得宣通，此必大为涤荡，庶使里通而表亦通也。然必其胷腹胀满，肠胃燥结，而大满大实坚者，乃可攻之。故法曰：痞满燥实坚五者具而后可下。又曰：下不嫌迟。盖恐内不实而误攻之，则必至不救矣。
凡治伤寒，如时寒火衰，内无热邪而表不解者，宜以辛温热剂散之；时热火盛而表不解者，宜以辛甘凉剂散之；时气皆平而表不解者，宜以辛甘平剂散之。此解散之要法也。盖人在气交之中，随气而化，天地之气寒则宜辛热，天地之气热则宜辛凉。经文既以冬为伤寒，春为温病，夏为暑病，名既因时而易，则方亦不容不随时而更也。但以凉散之法，当知所辨。必其表里俱有热证，方可兼用清凉。若身表虽热，而内无热证者，此以表邪末解，因寒而为热也，不可妄用凉药。盖恐表寒未除，而内寒复至，以寒遇寒，则凝结不解，必将愈甚。经曰：发表不远热，正此之谓也。且舍时从证，尤为治伤寒紧要之法，此又不可不知常变。凡暑热盛行，瘟疫大起，焦渴斑黄，脏腑如火，此则或用寒肃以清其里，或用寒散以救其表，但当察表里而酌缓急之宜也。

　　　论虚邪治法

凡伤寒治法，在表者宜散，在里者宜攻，此大则也。然伤寒死生之机，则全在虚实二字。夫邪之所凑，其气必虚。故伤寒为患，多系乘虚而入者，时医不察虚实，但见伤寒则动曰伤寒无补法，任意攻邪。殊不知可攻而愈者，原非虚证，正既不虚，邪自不能害之，及其经尽气复，自然病退。故治之亦愈，不治亦愈，此实邪无足虑也。惟是挟虚伤寒，则最为可畏。使不知固本御侮之策，而肆意攻邪，但施孤注，则凡攻散之剂，未有不先入于胃，而元气更虚，邪将更入，虚而再攻，不死何待！是以凡伤寒而死者，必由元气之先败，此则举世之通弊也。故凡临证者，但见脉弱无神，耳聋手颤，神倦气怯，畏寒喜暗，言语轻微，颜色青白，诸形证不足等候，便当思顾元气。若形气本虚，而过散其表，必至亡阳；脏气本虚，而误攻其内，必至亡阴，犯者必死。即如元气半虚而邪方盛者，亦当权其轻重，而兼补以散，庶得其宜。若元气大虚，则邪气虽盛，亦不可攻，必当详察其阴阳，峻补中气。如平居偶感阴寒，邪未深入，但见发热身痛，脉数不洪，内无火证，表里不足者，即当用理阴煎加柴胡或加麻黄，连进一二服，其效如神，此常用第一方也。此外诸证，如虚在阳分，则当以四柴胡饮、补中益气汤或八珍汤、理中汤、温胃饮之类，此温中自能发散之治也。若虚在阴分，而液涸水亏，不能作汗，则当用补阴益气煎、三柴胡饮或三阴煎、左归饮之类，此壮水制阳精化为气之治也。若阴盛格阳，真寒假热者，则当以大补元煎、右归饮，崔氏八味丸料之类，此引火归原之治也。其有阴盛阳衰之证，身虽发热而恶寒不已，或呕恶，或泄泻，或背凉如冰，或手足厥冷，是皆阳虚之极，必用大温中饮或理阴煎，不可疑也。若果邪火热甚而水枯干涸者，或用凉水渐解其热，表未解而固闭者，或兼微解渐去其寒。若邪实正虚，原有主客不敌之势，使但能保定根本，不令决裂，则邪不战而自解，此中大有元妙。余尝借此而存活者，五十年来若干人矣。谨书之以为普济者之则。

　　　补中亦能散表

夫补者所以补中，何以亦能散表？盖阳虚者，即气虚也。气虚于中，安能达表？非补其气，肌能解乎？凡脉之微弱无力，或两寸短小而多寒者，即其证也。此阳虚伤寒也。阴虚者，即血虚也。血虚于里，安能化液？非补其精，汗能生乎？凡脉之浮芤不实，或两尺无根而多热者，即其证也。此阴虚伤寒也。然补则补矣，仍当酌其剂量。譬之饮酒者，能饮一勺而以一升，宜乎其至于困也；使能饮一斗而与以一合，其真蚍蜉之撼大树耳。

　　　寒中亦能散表

夫寒中者所以清火，何以亦能散表？盖阳亢阴衰者，即水亏火盛也。水涸于经，安能作汗？譬之干锅赤裂，润自何来？但加以水，则郁蒸沛然，而气化四达。夫汗自水生，亦犹是也。如前论言补阳补阴者，宜助精气也；此论言以水济火者，宜用寒凉也。盖补者补中之不足，济者制火之有余。凡此者均能解表，其功若一。而宜寒宜暖，其用不侔，是则不可不辨。

　　　伤寒三表法

伤寒者，危病也。治伤寒者，难事也。所以难者，亦惟其理有不明，而不得其要耳。所谓要者，亦惟正气邪气二者之辨而已。使能知正气之虚实，邪气之浅深，则尽之矣。夫寒邪外感，无非由表而入里。由表而入者，亦必由表而出之。故凡伤寒者，必须得汗而后解。但正胜邪者，邪入必浅，此元气之强者也；邪胜正者，其入必深，此元气之弱者也。邪有浅深，则表散有异；正有虚实，则攻补有异。此三表之法，所不容不道也。何为三表？盖邪浅者逐之于藩篱，散在皮毛也；渐深者逐之于户牖，散在筋骨也；深入者逐之于堂室，散在脏腑也。故浅而实者宜直散，直散者逐之无难也。虚而深者宜托散，托散者但强其主而邪无不散也。今姑举其略：如麻黄汤、桂枝汤、参苏饮、羌活汤、麻桂饮之类，皆单逐外邪，肌表之散剂也；又如小柴胡汤、补中益气汤、三柴胡饮、四柴胡饮之类，皆兼顾邪正，经络之散剂也；再如理阴煎、大温中饮、六味回阳饮、十全大补汤之类，皆建中逐邪，脏腑之散剂也。呜呼！以散药而散于肌表经络者，谁不知之？惟散于脏腑，则知者少矣。以散为散者，谁不知之？惟不散之散，则元之又元矣。

　　　伤寒无补法辨

按伤寒一证，惟元气虚者为最重。虚而不补，何以挽回？奈何近代医流，咸谓伤寒无补法。此一言者，古无是说。而今之庸辈，动以为言，遂致老幼相传，确然深信。其为害也，不可胜纪。兹但以一岁之事言之：如万历乙巳岁都下瘟疫盛行，凡涉年衰及内伤不足者，用大温大补兼散之剂，得以全活者甚多。使此辈不幸而遭庸手，则万无一免者矣。痛夫枉者之非命，因遍求经传，则并无伤寒无补法之例。必求其由，则惟陶节庵有云：伤寒汗吐下后，不可便用参芪大补，使邪气得补而热愈盛。所谓治伤寒无补法也。此一说者，盖本于孙真人之言云：服承气汤得利瘥，慎不可中补也。此其意谓因攻而愈者，本为实邪，故不宜妄用补药，复助其邪耳。初非谓虚证亦不宜补也。此外则有最庸最拙为万世之害者，莫如李子建之伤寒十劝，今后世谬传实基于此。故余于前论直叱其非，并详考仲景《伤寒论》及诸贤之成法，以申明其义焉。矧今人之患伤寒者，惟劳倦内伤七情挟虚之类，十居七八。传诵伤寒无补者十有八九，以挟虚之七八，当无补之八九，果能堪乎？而不知以直攻而死者，皆挟虚之辈也。此在众人则以传闻之讹，无怪其生疑畏。至若名列医家，而亦曰伤寒无补法，何其庸妄无知，毫不自反？误人非浅，诚可丑可恨者也。其有尤甚者，则本来无朮，偏能惑人，但逢时病，则必曰：寒邪未散，何可用补？若将邪气补住，譬之关门赶贼。若此一言，又不知出于何典，乱道异端，尤可恨也！此外又有一辈曰：若据此脉证，诚然虚矣，本当从补，但其邪气未净，犹宜缓之，姑俟清楚，方可用也。是岂知正不能复，则邪必日深，焉能清楚？元阳不支，则变生呼吸，安可再迟？此不知死活之流也。又有一辈曰：此本虚证，如何不补？速当用人参七八分，但以青陈之类监制用之，自然无害。是岂知有补之名，无补之实，些须儿戏，何济安危？而尚可以一消一补，自掣其肘乎？此不知轻重之徒也。即或有出奇言补者，亦必见势在垂危，然后曰快补快补。夫马到临崖，收缰已晚。补而无济，必又曰：伤寒用参者无不死。是伤寒无补之说益坚，而众人之惑益不可破，虽有仪秦不能辨也。余目覩其受害于此者，盖不可胜纪矣。心切悲之，不得不辩。夫伤寒之邪，本皆自外而入，而病有浅深轻重之不同者，亦总由主气之有强弱耳。故凡主强者，虽感亦轻，以邪气不能深入也；主弱者，虽轻必重，以中虚不能自固也。此其一表一里，邪正相为胜负，正胜则生，邪胜则死。倘以邪实正虚而不知固本，将何以望其不败乎？矧治虚治实，本自不同。补以治虚，非以治实，何为补住寒邪？补以补中，非以补外，何谓关门赶贼？即曰强寇登堂矣，凡主弱者避之且不暇，尚敢关门乎？既能关门，主尚强也，贼闻主强，必然退遁，不遁即成禽矣。谓之捉贼，又何不可？夫病情人事，理则相同，未有正胜而邪不却者。故主进一分则贼退一步，谓之内拒，谓之逐邪，又何不可？而顾谓之关门耶？矧如仲景之用小柴胡汤以人参、柴胡并用，东垣之用补中益气汤以参、朮、升麻并用，盖一以散邪，一以固本。此自逐中有固，固中有逐，又岂皆补住关门之谓乎？甚矣！一言之害，杀命无穷！庸医之庸，莫此为甚！余不能以口遍传，故特为此辨。
徐东皋曰：汉张仲景着《伤寒论》，专以外伤为法，其中顾盼脾胃元气之秘，世医鲜有知之者。观其少阳证小柴胡汤用人参，则防邪气之入三阴；或恐脾胃稍虚，邪乘而入，必用人参、甘草固脾胃以充中气，是外伤未尝不内因也。即如理中汤、附子汤、黄连汤、炙甘草汤、吴茱萸汤、茯苓四逆汤、桂枝人参汤、人参败毒散、人参白虎汤、阳毒升麻汤、大建中等汤，未尝不用参朮以治外感。可见仲景公之立方，神化莫测。或者谓外伤是其所长，而内伤非所知也。此诚不知公者也。何今世之医，不识元气之旨，惟见王纶《杂着》戒用人参之谬说，执泥不移，乐用苦寒，攻病之标，致误苍生，死于非命，抑何限耶？间有病家疑信相半，两弗之从，但不速其死耳。直以因循，俟其元气自尽，终莫之救而毙者，可谓知乎？况斯世斯时，人物剧繁，禀气益薄，兼之劳役名利之场，甚至踏水火而不知恤，躭酒色以竭其真，不谓内伤元气，吾弗信也。观其杂病稍用攻击，而脾胃遂伤，甚则绝谷而死者，可以类推矣。

　　　病宜速治

凡人有感冒外邪者，当不时即治，速为调理。若犹豫隐忍，数日乃说，致使邪气入深，则难为力矣。惟小儿女子则为尤甚。凡伤寒之病，皆自风寒得之。邪气在表，未有温覆而不消散者。若待入里，必致延久。一人不愈，而亲属之切近者，日就其气，气从鼻入，必将传染。此其病之微甚，亦在乎治之迟早耳。故凡作汤液，不可避晨夜，觉病须臾，即宜速治，则易愈矣。仲景曰：凡发汗温服汤药，其方虽言日三服，若病剧不解，当促之，可半日中尽三服，即速治之意也。其或药病稍见不投，但有所觉，便可改易。若其势重，当一日一夜晬时观之，一剂末退，即当复进一剂。最难者不过三剂，必当汗解。其有汗不得出者，即凶候也。

　　　温病暑病

温病暑病之作，本由冬时寒毒内藏，故至春发为温病，至夏发为暑病，此以寒毒所化，故总谓之伤寒。仲景曰：发热不恶寒而渴者温病也，暑病则尤甚矣。盖暑病者即热病也，是虽与寒证不同，然亦因时而名，非谓其病必皆热也。此外如夏月中暑者，亦谓之暑病，则又非寒毒蓄留之证，在仲景即名之为中暍。义详暑证门，所当参阅。
温病暑病之治，宜从凉散，固其然也，然必表里俱有热证，方可治用清凉。若值四时寒邪，客胜感冒不正之气，表邪未解，虽外热如火，而内无热证可据者，不得以温暑之名，执以为热而概用凉药。
冬有非时之暖，或君相客热之令而病热者，名曰冬温。此与冬月正伤寒大异，法宜凉解，此舍时从证也。若夏月有寒者，宜温亦然。
《素问》刺志论曰：气盛身寒，得之伤寒；气虚身热，得之伤暑。《伤寒论》曰：脉盛身寒，得之伤寒；脉虚身热，得之伤暑。此二论之言伤寒伤暑者，非即温病暑病之谓，盖单指夏月感触时气者。所当辨其为寒为暑，而寒则宜温，暑则宜清也。身寒者，言受寒憎寒；身热者，言受热发热。非曰身冷者方是伤寒，身热者乃是伤暑也。但此二论，一曰气盛气虚，一曰脉盛脉虚，词若异而理则一也。故凡察气者，当在形色；察脉者，当在本元。合而观之，则见理精矣。

　　　发斑

发斑证，轻则如疹子，重则如锦纹。其致此之由，虽分数种，然总由寒毒不解而然。如当汗不汗则表邪不解，当下不下则里邪不解，当清不清则火胜不解，当补不补则无力不解；或下之太早则邪陷不解，或以阳证误用温补则阳亢不解，或以阴证误用寒凉则阴凝不解。凡邪毒不解则直入阴分，郁而成热，乃致液涸血枯，斑见肌表，此实毒邪固结，营卫俱剧之证也。但斑有微甚，势有重轻。轻者细如蚊迹，或先红而后黄；重者成粒成片，或先红而后赤。轻者只在四肢，重者乃见胷腹。轻者色淡而隐，重者色紫而显。若见黑斑，或大便自利，或短气，或二便不通，则十死九矣。凡病伤寒而汗下温清俱不能解，及足冷耳聋烦闷欬呕者，便是发斑之候。
成无己曰：大热则伤血，热不散，里实表虚，热邪乘虚出于皮肤而为斑也。慎不可发汗。若汗之，重令开泄，更增斑烂也。自后诸家所述，皆同此说，余则以为不然。盖凡伤寒之邪，本自外而入，深入不解，则又自内而出，此其表里相乘，势所必至，原非表虚证也。但使内外通达，则邪必由表而解矣。即如犀角地黄汤，乃治斑之要药。人知此汤但能凉血清毒，而不知此汤善于解表散邪。若用之得宜，则必通身大汗，热邪顿解，何为不可汗耶？由此言之，则凡脉数无汗，表证具在者，必须仍从解散。
凡治发斑，须察表里。如瘟疫不解，热入血室，舌焦烦热发斑者，犀角地黄汤。内外俱热，阳明狂躁，大渴发斑者，白虎汤或加人参。阳毒赤斑，狂言见血者，阳毒升麻汤。疫疠发斑大热而燥者，三黄石膏汤。火郁于经，寒邪不解，脉仍滑数而发斑者，一柴胡饮。阳呀外邪，阳毒不解者，升麻汤。脾肾本虚，外邪不解而发斑者，五柴胡饮。阳明表邪不解，温热发斑者，柴胡白虎煎。温热毒盛，咽痛发斑者，元参升麻汤。阴虚水亏，血热发斑者，玉女煎。阴虚血燥，大热大渴发斑者，归葛饮。内虚外实，阴盛格阳发斑者，大温中饮。太阳阳明恶热，大便秘结，邪毒在腑发斑者，调胃承气汤。
凡本非阳证，妄用寒凉者，每令人泄泻，邪陷不解。余常用大温中饮、理阴煎之类，解寒托邪，始得大汗；汗后邪达，多有见赤斑风饼随汗而出，随出随没，顷刻即愈，活者多人。凡寒毒为斑，即此可见。使内托无力，则此毒终无出期，日深日甚，难乎免矣。此理甚微，不可不察。

　　　发黄

凡发黄黄疸等证，多由湿热。如小水不利，或黄或赤，或小腹胀满不痛，或大便实而渴甚，脉来沉实有力，皆湿热之证。轻则茵陈五苓散，重则茵陈汤，分利小便，清血泻火，则黄自退矣。然黄有阴证及诸治法，俱详黄疸门，宜参用之。

　　　发狂

伤寒发狂，本阳明实热之病，然复有如狂证者，虽似狂而实非狂，此中虚实相反，最宜详辨，不可忽也。凡实热之狂本属阳明，盖阳明为多气多血之经，阳邪传入胃腑，热结不解，因而发狂。《内经》阳明脉解篇曰：胃者土也，故闻木音而惊者，土恶木也。其恶火者，热甚恶火也。其恶人者，以阳明厥则喘而惋，惋则恶人也。其病甚则弃衣而走，登高而歌，或数日不食，或踰垣上屋者，以四肢为诸阳之本，阳盛则四肢实，实则能登高也。其弃衣而走者，以热盛于身也。其妄言骂詈，不避亲疏而歌者，以阳盛为邪也。又曰：阴不胜其阳则脉流薄疾，并乃狂。又曰：邪入于阳则狂。是皆以阳明热邪，上乘心肺，故令神志昏乱若此，此阳狂也。然伤寒病至发狂，是为邪热已极，使非峻逐火邪，则不能已，故但察其大便硬结，或腹满而坚，有可攻之证，则宜以大小承气或凉膈散、六一顺气汤之类下之可也。如无胀满实坚等证，而惟胃火致然者，则但以白虎汤、抽薪饮之类，泄去火邪，其病自愈。
如狂证本非实热发狂，其证亦有轻重。如仲景曰：太阳病不解，热结膀胱，其人如狂，其外不解者，尚未可攻，当先解外，外已解，但少腹急结者，乃可攻之，宜桃仁承气汤。又曰：太阳病六七日，表证仍在，脉微而沉，反不结胷，其人如狂者，以热在下焦，少腹当硬满，小便自利者，下其血乃愈，抵当汤主之。按此二条，以太阳热邪不解，随经入腑，但未至发狂，故曰如狂。此以热搏血分，蓄聚下焦，故宜下也。
近见伤寒家则别有如狂之证，古人所未及言者。盖或由失志而病，其病在心也；或由悲忧而病，其病在肺也；或由失精而病，其病在肾也；或由劳倦思虑而病，其病在肝脾也。此其本病已伤于内，而寒邪复感于外，则病必随邪而起矣。其证如狂，亦所谓虚狂也。而虚狂之证，必外无黄赤之色，刚暴之气；内无胷腹之结，滑实之脉；虽或不时躁扰而禁之则止，口多妄诞而声息不壮；或眼见虚空，或惊惶不定；察其上则口无焦渴，察其下则便无硬结。是皆精气受伤，神魂不守之证。此与阳极为狂者，反如冰炭。而时医不能察，但见错乱，便谓阳狂，妄行攻泻，必致杀人。凡治此者，须辨阴阳。其有虚而挟邪者，邪在阳分，则宜补中益气汤之类；邪在阴分，则宜补阴益气煎之类。虚而无邪者，在阳分则宜四君、八珍、十全大补汤、大补元煎之类，在阴分则宜四物、六味、左归饮、一阴煎之类。阴虚挟火者，宜加减一阴煎、二阴煎之类；阳虚挟寒者，宜理中汤、回阳饮、八味汤、右归饮之类。此方治之宜，大略如此。而变证之异，则有言不能传者。能知意在言表，则知所未言矣。
凡身有微热，或面赤戴阳，或烦躁不宁，欲坐卧于泥水中，然脉则微弱无力，此阴证似阳也，名为阴躁。盖以阳虚于下，则气不归原，故浮散于上，而发躁如狂。速当温补其下，命门暖则火有所归，而病当自愈。若医不识此，而误用寒凉者必死。
发狂下利讝语者不治。狂言目反直视者为肾绝，死。汗出后辄复热，狂言不食者，死。

　　　结胷

按结胷一证，观《伤寒论》所载如前数条，凡太阳表邪未解而误下者成结胷，少阳证亦然，太阳少阳并病者亦然。此不当下而误下之，以致脏气空虚，外邪乘虚内陷，结于胷膈之间，是皆因下而结者也。又曰：伤寒六七日结胷热实，脉沉而紧，心下痛，按之石硬者，此不因下而邪实渐深，结聚于胷者也。然则结胷一证，有因误下而成者，有不因下而由于本病者。观近代伤寒诸书云，未经下者，非结胷也，岂不谬哉！
结胷证观仲景所言，惟太阳少阳二经误下者有之，而阳明一经独无言及者，何也？盖凡病入阳明，胃腑已实，故可下之而无害也。然又曰：阳明病心下硬满者，不可攻之，攻之利不止者死。此岂非阳明在经表证邪未入腑者，亦为不可下乎？不惟三阳为然，即三阴之证，其有发热恶寒，表邪未解者，切不可下，最当慎也。
结胷证治之辨：凡心腹胀满硬痛，而手不可近者，方是结胷；若但满不痛者，此为痞满，非结胷也。凡痞满之证，乃表邪传至胷中，未入于腑，此其将入未入，犹兼乎表，是即半表半里之证，只宜以小柴胡之属加枳壳之类治之。或以治之本方，对小陷胷汤亦妙。今余新方，制有柴陈煎及一柴胡饮之类，皆可择而用之也。至于结胷之治，则仲景俱用大陷胷汤主之。然以余之见，则惟伤寒本病，其有不因误下，而实邪传里，心下硬满，痛连小腹而不可近，或躁渴讝妄，大便硬，脉来沉实有力者，此皆大陷胷汤所正宜也。其于太阳少阳，表邪未解，因下早而致结胷者，此其表邪犹在，若再用大陷胷汤，是既因误下而复下之，此则余所未敢。不若以痞满门诸法，酌其轻重，而从乎双解，以缓治之；或外用罨法，以解散胷中实邪。此余之屡用获效而最稳最捷者也。

　　　厥

厥有二证，曰阳厥，曰阴厥也。阳厥者，热厥也。必其先自三阳传入阴分，故其初起，必因头疼发热，自浅入深，然后及于三阴，变为四肢逆冷，或时乍温，其证必便结躁烦，讝语发渴，不恶寒反恶热，脉沉有力。此以传经热证所化，外虽手足厥冷，内则因于热邪。阳证发厥，故为阳厥，乃阳极似阴也。其证由邪热内结，或伏阳失下之所致也。凡厥微则热亦微，宜四逆散之类；厥甚则热亦甚，宜承气汤之类也。
阴厥者，寒厥也。初无三阳传经实热等证，而真寒直入三阴，则畏寒厥冷，腹痛吐泻，战栗不渴，脉沉无力者，此阴寒厥逆，独阴无阳也，故为阴厥。轻则理中汤，重则四逆、回阳等汤主之。
按阳厥阴厥，其辨如前，此先哲之大法也。然愚则犹有所辨：如阴厥一证，既无阳证阳脉而病寒若此，明是阴证，今人但曰中寒者，即其病也。然犯此者无几，知此者无难。治宜温中，无待辨也。惟是阳厥一证，则有不得不辨者。夫厥由三阳所传，是为阳厥，此固然矣。即以传经者言之，又岂尽无阴证乎？故凡病真阳不足者，即阳中之阴厥也；脉弱无神者，即阳中之阴厥也；攻伐清凉太过者，即阳中之阴厥也。四肢为诸阳之本，使非有热结烦渴胀实等证而见厥逆者，皆由阳气不足也。成无己曰：大抵厥逆为阴所主，寒者多矣。又曰：厥为阴之盛也。故凡属挟虚伤寒，则虽自阳经传入者，是亦阳中之阴厥也。阴中之阴者宜温，阳中之阴者果宜凉乎？学者勿谓其先有头疼发热，但自三阳传至者，便为阳厥，而寒因热用之，则为害不小矣。
脏厥证：仲景曰：伤寒脉微而厥，至七八日肤冷，其人躁无暂安时者，此为脏厥。脏厥者死，阳气绝也。
蛔厥证：仲景曰：蛔厥者，其人当吐蛔。今病者静而复时烦，此为脏寒。蛔上入膈，故烦。须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。
成无己曰：脏厥者死，阳气绝也。蛔厥虽厥而烦，吐蛔已则静。不若脏厥而躁，无暂安时也。病人脏寒胃虚，故宜与乌梅丸温脏安虫。

　　　讝语郑声

实则讝语，虚则郑声，此虚实之有不同也。夫讝语郑声，总由神魂昏乱，而语言不正，又何以分其虚实？但讝语者，狂妄之语也；郑声者，不正之声也。讝语为实，实者邪实也。如伤寒阳明，实热上乘于心，心为热冒，则神魂昏乱而讝妄不休者，此实邪也。实邪为病，其声必高，其气必壮，其脉必强，其色必厉。凡登高骂詈狂呼躁扰之类皆是也。此之为病，有燥粪在胃而然者，有瘀血在脏而然者，有火盛热极而然者，有腹胀便秘口疮咽烂而然者。察其果实，即当以三承气或白虎汤、凉膈散之类治之。
郑声为虚，虚者神虚也。如伤寒元神失守，为邪所乘，神志昏沉而错乱不正者，此虚邪也。虚邪为病，其声必低，其气必短，其脉必无力，其色必萎悴。凡其自言自语，喃喃不全，或见鬼怪，或惊恐不休，或问之不应答之不知之类皆是也。此之为病，有因汗亡阳、因下亡阴而然者，有焦思抑郁竭蹶心气而然者，有劳力内伤致损脾肾而然者，有日用消耗暗残中气而然者。凡其或虽起倒而遏之即止，终不若实邪之难制者，即虚邪也。察其果虚，最忌妄行攻伐，少有差谬，无不即死。治此者速宜察其精气，辨其阴阳，舍其外证，救其根本。稍迟犹恐不及，而况于误治乎？甚至有自利身寒，或寻衣撮空，面壁啐啐者，尤为逆候。盖讝妄一证，最于虚损者，不宜有之。故凡身有微热，脉见洪滑者，生；心多烦躁，脉见微弱细急而逆冷者，死。所以证逢虚损而见有讝妄者，即大危之兆，不可不加之意也。

　　　衄血

杂病衄血，积热在里；伤寒衄血，积热在表。论曰：伤寒小便清者，知不在里，仍在表也，当发其汗。若头痛者必衄，宜桂枝汤。曰伤寒脉浮紧不发汗，因致衄者，麻黄汤主之。此以伤寒之衄，为其热不在里在表而然也。然又论曰：衄家不可发汗。而何以复用桂枝、麻黄等汤？盖衄由乎阴者，以阴虚火动也，故不宜再汗以亡阴；衄由乎阳者，以表邪未解也，故当用桂枝、麻黄以发散。又论曰：太阳病脉浮紧发热，身无汗自衄者愈。此以表邪欲解，不从汗而从血，俗人谓之红汗，所以衄后当愈也？由此观之，则有因衄而愈者，以经通而邪散也。有治衄仍当发散者，以邪之将解未解，而因散其余邪也。治衄之法，于斯可见。若寒气不甚而用麻黄、桂枝，似属太刚，或易以柴葛之类，自无不可，用者其酌之！
论曰：阳明病口燥，但欲漱水不欲咽者，此必衄。盖阳明之脉络于口鼻，今其漱水不欲咽者，以热在经而里无热，故当鼻衄也。
有动阴血者，又非衄血之谓。论曰：少阴病但厥无汗，而强发之，必动其血，未知从何道出，故或从口鼻、或从目出者，是名下厥上竭，此阴血也，乃为危证。

　　　蓄血

伤寒蓄血者，以热结在里，搏于血分，留瘀下焦而不行也。论曰：伤寒有热，少腹满，应小便不利，今反利者，为有血也。又曰：太阳病身黄脉沉结，少腹硬，小便不利者，为无血也。小便自利，其人如狂者，血证谛也。大抵热蓄血分，留结下焦则生狂躁。论曰：热结膀胱，其人如狂者是也。然又有阳明证，其人喜忘，屎虽硬而大便反快，其色黑者，是亦蓄血之证。故诊伤寒但其少腹硬满而痛，便当问其小便，若小便自利者，知为蓄血之证。盖小便由于气化，病在血而不在气，故小便利而无恙也。血瘀于下者，血去则愈。其在仲景之法，则以抵当汤、抵当丸主之。愚谓但以承气之类加桃仁、红花以逐之；或其兼虚者，以玉烛散之类下之，则蓄血自去而病无不除矣。

　　　热入血室

血因热结，而留蓄不行也。有热入血室者，以邪入血分而血乱不调也。故血蓄者去之则愈，血乱者调之则安。调之之法，则热者宜凉，陷者宜举，虚者宜滋，瘀者宜行，邪未散者宜解也。然此皆病在下焦，故曰无犯胃气及上二焦，必自愈。是又不可不察。

　　　劳力感寒

凡因辛苦劳倦而病者，多有患头痛发热恶寒，或骨腿酸疼，或微渴，或无汗，或自汗，脉虽浮大而无力，亦多紧数，此劳力感寒之证，即东垣云内伤证也，宜补中益气汤，或补阴益气煎及五福饮等剂为良。所谓温能除大热，即此类也。若或邪盛无汗，脉见洪数而当和解者，即当用诸柴胡饮之类主之。
凡劳力感寒一证，人皆以服役辛苦之人为言，而不知凡为名利所牵，有不自揣，以致竭尽心力而患伤寒者，皆其类也。故凡有形劳而神不劳者，劳之轻者也。若既劳其神，又劳其形，内外俱劳，则形神俱困，斯其甚矣。令人之病伤寒者，率多此类。轻者和解，治宜如前；重者速宜救本，当于培补诸方择而用之，庶乎有济。倘不知其所致之由，而概施混治，但知攻邪，则未有不误人者矣。此即劳倦内伤之类，诸义具详本门。

　　　动气

按动气一证，即筑筑然动于脐旁及左乳之下曰虚里者，皆其联络者也。考之《难经》，则以脐之上下左右，分心肾肝肺四脏，而各列其证，在《伤寒论》所载亦详。成无己曰：动气者，脏气不治，正气内虚也。虽诸说如此，然皆未尽其要，所以今之医家，多不识此为何证，而且疑为未见此证也。余尝留心察此，所见极多。盖动气之在脐旁者，皆本于下焦之阴分。凡病关格劳损者，多有此证，而尤于瘦薄者易见之。其动之微者则止于脐旁上下，其动之甚者则连及虚里心胁，真若舂舂连续，而浑身皆振动者。此以天一无根，故气不蓄藏而鼓动于下，诚真阴不守大虚之候也。何以验之？但察于呼吸饥饱之顷，可得其征。凡病此者，馁时则动甚，饱时则稍缓；呼出则动甚，吸入则稍缓。但虚甚者动必甚，虚微者动亦微，岂非虚实之明证乎？即在病者，虽常觉其振动，而无疼无痒，尚不知为何故；医家多不以为意，弗能详察，故不知为何病。此动气之不明也久矣。此动气之见于虚损者极多，而见于伤寒者亦不少也。精虚者既不可汗，阴虚者又不可下。仲景但言其禁而不言其治，然则动气之治，岂无法乎？独于霍乱条中云：脐上筑者，肾气动也，用理中丸去朮加桂四两以治之。此其意在脾肾，概可知也。然余之治此，则惟直救真阴以培根本，使其气有所归，无不获效。欲察虚实者，最不可忽此一证。

　　　战汗

战与栗异，战由乎外，栗由乎内也。凡伤寒欲解将汗之时，若其正气内实，邪不能与之争，则但汗出自不作战。所谓不战，应知体不虚也。若其人本虚，邪与正争，微者为振，甚则为战，正胜邪则战而汗解矣。故凡邪正之争于外者则为战，战其愈者也。邪正之争于内者则为栗，栗其甚者也。论曰：阴中于邪，必内栗也。夫战为正气将复，栗则邪气肆强。故伤寒六七日，有但栗不战，竟成寒逆者，多不可救。此以正气中虚，阴邪内盛，正不胜邪而反为邪气所胜。凡遇此证，使非用大补温热之剂，及艾灼回阳等法，其他焉得而御之？

　　　头汗

头汗之证有二：一为邪热上壅，一为阳气内脱也。盖头乃诸阳之会，凡伤寒遍身得汗者，谓之热越。若身无汗，则热不得越而上蒸阳分，故但头汗出也。治热蒸者，可清可散，甚者可下，在去其热而病自愈。至若气脱一证，则多以妄下伤阴，或克伐太过，或泄泻不止，以致阴竭于下则阳脱于上，小水不通而上见头汗，则大危矣。
头汗脉紧数，有表邪当散者，宜小柴胡汤，或柴胡桂枝干姜汤，及新方诸柴胡饮，俱可酌用。
若有火邪，脉洪滑，内多烦热，头汗当清者，宜人参白虎汤、益元散之类主之。
若水结胷，心下满，头汗出者，或大陷胷汤，或小半夏茯苓汤。
若便结腹胀疼痛，头汗者，宜承气汤。
若诸虚泄泻，阳脱头汗者，宜速用独参汤，或大补元煎、六味回阳等饮，作急救之，庶可保全。

　　　吐蛔

凡治伤寒若见吐蛔者，虽有大热，忌用凉药，犯之必死。盖胃中有寒，阳气弱极则蛔逆而上，此大凶之兆也。急用炮姜理中汤一服，加乌梅二个，花椒一二十粒，服后待蛔定，然后以柴胡或补中益气等剂，渐治其余。盖蛔闻酸则静，见苦则安也。

　　　腹痛

若小腹硬痛，小水自利，大便黑身目黄者，属蓄血痛，亦用寒剂加行血药，下尽黑物自愈。
凡伤寒腹中痛甚，但将凉水一盏与病者饮而试之，若饮水后痛稍可者，属热痛，当用凉药清之
以上皆实热痛也，必脉来沉实有力，方是此证。若微弱者，仍当详审从缓治之。
若饮水愈加作痛，此为寒痛，当用温药和之。和之不已，而或四肢厥冷，呕吐泻利者，急用热药救之。但须详脉之有力无力，方为良法。

　　　下利

凡杂证下利，多积于寒；伤寒下利，有寒有热。盖热邪传里，则亦有下利之证。但寒利最多，热利则仅见耳。治者当辨寒热，若误用之，则为害最大。
凡伤寒下利，由热邪者，必有烦躁大热，酷欲冷水等证，亦必有洪滑强盛数实等脉。如果表里俱热，方可作火证论治。若其脉虽数而无力，外虽身热而不恶热，内虽渴而不喜冷，此其内本不热，而病为下利者，悉属虚寒，治宜四逆汤、理中汤、温胃饮、胃关煎、五苓散之类，酌用可也。或表里寒邪俱甚，则当以麻桂饮相兼用之为最妥。若以寒利作热利，妄用寒凉，再损胃气，则无有不死。
表里俱病而下利者，虽有表证，所急在里。盖里有不实，则表邪愈陷，即欲表之，而中气无力，亦不能散。故凡见下利中虚者，速当先温其里，里实气强则表邪自解，温中可以散寒也。
脉数又欲饮水，是诚热矣。然寒邪在表，脉无不数。但数而有力者为阳证，数而无力者即阴证矣。泻利亡津，无有不渴。但渴欲饮水，愈多愈快者为阳证；若口虽欲水而腹不欲咽者，即非阳证矣。此外如渴欲茶汤者，乃泻渴之当然也，不得悉认为热证。
凡伤寒表邪未解，脉实滑数，喜冷气壮，内外俱热而下利者，宜柴芩煎主之。
凡伤寒下利者，本非阳明实邪，不当讝语，今既讝语，故知有燥屎当去也。又若少阴下利，心下有痛有硬者，必有所积，故亦当下。
凡利家身凉脉小者为顺，身热脉大者为逆，此以外无表证而病之在脏者言也。
下利日十余行，脉反实者，死。发热下利至甚，厥不止者，死。直视讝语下利者，死。下利无脉，手足厥冷，灸之不温，脉不还者，死。少阴病自利，烦躁不得卧寐者死。大抵下利一证，为脱气至急，五夺之中，惟此为甚。《金匮要略》曰：六腑气绝于外者，手足寒；五脏气绝于内者，利下不禁。脏气既脱，不能治也。
按仲景言表证未除而误下之，因致外热未退，内复作利，故云协热下利。此一热字，乃言表热也，非言内热也。夫协者协同之协，非挟藏之挟，即表里俱病之谓。故治此者，止有桂枝人参汤一方，其义显然可见。即如成无己《明理论》曰：表邪传里，里虚协热则利，是亦以表邪为言也。奈何后学不明此义，止因协热二字，每每以表作里，以寒作热，但见作利者，无论表里虚实，即认为内热，便云协热下利。且近有不必误下而妄用芩连治表热者。表证得寒，热愈不退，乃致下利，或脾胃素弱，逢寒即泄者皆是此证。既见下利，益云协热，其谬孰甚。独不观仲景桂枝人参汤，岂治内热之剂乎？寒热倒施，杀人多矣。余因特表于此。

　　　小便

凡伤寒小便清者，病不在里仍在表也，当解表。发汗小便利者，病不在气分而在血分，以小水由于气化也。
阳盛则欲衄，阴虚则小便难。
凡病伤寒而小水利者多吉，以内邪不甚也。
凡伤寒表证未除，病在阳分者，不可即利小便。盖走其津液，取汗愈难，且恐大便干结也。

　　　死证

少阴病，恶寒身蜷而利，手足逆冷者，不治。少阴病，吐利躁烦四逆者，死。少阴病，四逆身蜷，脉不至，不烦而躁者，死。少阴病六七日息高者，死。少阴病至五六日自利，烦躁不得卧寐者，死。少阴病下利，厥逆无脉，服药后脉微续者生，脉暴出者死。少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。
阴病见阳脉者生，阳病见阴脉者死。脉纯弦者死。脉阴阳俱虚，热不止者死。脉阴阳俱盛，大汗出，热不解者，死。手足逆冷，脉沉细，讝言妄语者，死。脉证俱虚而见讝妄者，死。伤寒六七日，脉微，手足厥冷烦躁，灸厥阴，厥不还者死。寸脉上不至关为阳绝，尺脉下不至关为阴绝，此皆不治，决死也。伤寒下利日十余行，脉反实者死。
伤寒病，胁下素有痞气，连于脐旁，痛引少腹入阴筋者，此名脏结，死。发热下利，厥逆躁不得卧者，死。发热下利至甚，厥不止者死。直视讝语喘满者死，下利者亦死，下利发热者亦死。发热而厥，七日下利者难治。伤寒六七日发热而利，汗出不止者，死，有阴无阳故也。阳气前绝，阴气后绝者，阴证也，其人死后，身色必青。阴气前绝，阳气后绝者，阳证也，其人死后，身色必赤。腋下温，心下热也。《金匮要略》曰：六腑气绝于外者，手足寒；五脏气绝于内者，利下不禁。盖伤寒发热为邪气独甚。若下利至甚，厥不止，此以邪未解而脏腑之气先绝，故死。

　　　伤寒逆证赋

伤寒难疗，逆证须知。阳病怕逢阴脉，讝语阴证非宜。乍疏乍数脉之忌，口张目陷鼻如煤。干呕出气，骨节痛而呃逆弗已；发斑发黄，大便利而先赤后灰。霍乱躁烦，心下闷而喘胀，腹膨呃逆，下泄利而难溲；四肢厥逆，眼定腹疼如石，内外关格，头汗阳脱溲迟。头运胷痛四肢冷，声哑唇疮狐惑悲。七日已过复大热，喘逆上气脉散危。阴阳易，脉离经而外肾肿，手足挛拳加腹痛；阴阳交，大汗后而热愈甚，躁疾狂言食更稀。厥利无脉，灸而不至者肾殆；唇青舌卷，耳聋囊缩者肝离。赤斑黑斑，救五而收一；寻衣撮空，两感者何疑？凡诸汗证，仍当备言。只在头面不遍身，鼻衄不止；口噤肉战多呕促，如油汗圆。当汗无汗，麻黄数剂不能通，尤嫌脉躁；汗后呕吐，水药不入证反剧，言乱目眩。湿家大汗必成痉，风湿与疸皆讝言。犯湿温则身青面变，耳聋不语名重暍；发少阴必九窍出血，下厥上竭奚能痊？动气脉迟弱皆忌，风湿和中湿不堪。其诸下利，尤宜细参。热厥利而汗难止，冷厥利而躁不眠。少阳阳明合病，脉弦者负；少阴吐泻无脉，拳厥躁烦。讝语直视而喘满，下利频数而脉坚。脏结者脐痛引阴，白胎下利；除中则厥逆而利，反能食焉。误下湿家之头汗，溲难便利喘加添。体如熏而摇头直视，心神已绝；唇吻青而四肢多汗，肝气不全。肾绝者，直视狂言而遗尿反目；肺绝者，喘无休歇而汗润发巅。虚汗发黄环口黑，非脾经之吉兆；孤阳偏胜脉暴出，知阴绝之在先。此伤寒之逆候，勿侥幸以图全！

　　石室秘箓 【 清?陈士铎】 

　　　治法

凡人病初起之时，用药原易奏功。无如人看不清，用药错乱，往往变证峯起。苟认得清，用得当，又何变证之生耶？如伤寒之证，必然头痛身疼，欬嗽痰多，切其脉必浮，此伤风也，即以防风、荆芥、柴胡、甘草、黄芩、半夏各一钱，水煎服，一剂即止，不再剂也。
伤寒之初起也，鼻塞目痛，项强头亦痛，然切其脉必浮紧，此伤寒也，若以伤寒治之即愈。方用桂枝、甘草、陈皮、干葛各一钱，水煎服，一剂即愈。
人有正气虚而中风寒，不可先攻其邪。盖邪之所凑，其气必虚。邪之敢入于正气之中者，是人之正气先虚也。不急补其正气，则邪何所畏而肯速去哉？譬如贼人入室，主懦而仆从又怯，贼必将安坐门庭，逍遥酒食矣。苟能用一二果敢之士，出死力争敌，则盗寇且急走而不遑也。故必先补其正，而后可以散邪。方用人参、黄芪、白朮、当归各三钱，柴胡二钱，半夏、甘草、陈皮各一钱，神曲、黄芩各五分，山楂五粒，水煎服。此方妙在用参、归、芪、朮以扶正气，加柴胡、半夏以祛邪，加陈皮、山楂以消食，加甘草以和中，不治邪而邪自退也。
一方用人参、甘草、半夏各一钱，柴胡、白朮、茯苓各三钱，水煎服。此方专治正气虚而邪入之者。如头疼发热，凡脉右寸口大于左寸口者，急用此方，无不全愈。盖虽有外邪，不可纯作邪治。当以补正为先，治邪为后。
邪入皮毛腠理，将入营卫，急宜发散。方用白朮三钱，荆芥、柴胡、苏叶、半夏、甘草、苍朮、丹皮各一钱，水煎服。此方平和之中有妙理。盖木气之郁，最宜乎散。今所用之药，俱是直入肝经之圣药，自然肝木疏通，枝叶条达也。
人病发热，必先散其邪气。俟邪气速去，而后再扶其正气，则正气不为邪气所伤。方用柴胡、荆芥、半夏、黄芩、甘草各一钱，水煎服，则邪散而身凉。盖四时不正之气，来犯人身，必然由皮毛而入营卫，今用柴胡、荆芥先散其皮毛之邪，邪既先散，安得入里？方中又有半夏以祛痰使邪不得挟痰以作祟，又有黄芩使不得挟火以作殃，况又有甘草调和药味以和中，邪既先散，而正气又不相亏。但世人不肯先服药，因以邪由皮毛而入营卫，由营卫而入脏腑也。倘先用此方，又何至传经深入哉？一方用柴胡、当归、栀子、甘草、陈皮各一钱，天花粉、白芍各二钱，水煎服。此方凡肝脉郁者，用一剂即快，不必专是外感也，治内伤初起者神效。又一方用当归二钱，柴胡、白芍、茯苓、甘草、麻黄、桂枝各一钱，陈皮五分水煎服，此方专治伤寒初起者神效。乘其尚未传经，可从补正之中，兼用祛邪之品而热散之也。盖初起之邪，尚不敢与正气相敌，故一补正气而邪气自消。及一传经，则正气遁入于脏腑，不敢与邪相争，愈补而愈不敢出也。故一传经则万万不可用补药。今乘其初起之时，亟用补剂，而加以祛邪之品，用桂枝以散热，用麻黄以祛寒，寒热相攻，邪难内入，而又有正气之健以助之，所以一剂而尽愈也。
伤寒变为结胷，若仍以平常药饵相治，吾见其坐毙而已矣。盖伤寒火邪正炽，原不可急与饮食，若不知禁忌与之，胃中得食，不啻如宝，如茹而不出，而他脏见胃中有食，羣起相争，其势猖狂，非杯水可解，必当以变法治之。急须以(艹舌)蒌一枚搥碎，入甘草一钱，同煎服之。夫(艹舌)蒌乃陷胷之胜物，平常人服之，必至心如遗落，今病人一旦服之，不畏其虚乎？谁知无病常人，断断不可服此，而伤寒结胷之证，却有相宜。盖食结在胷，非大黄、芒硝、枳壳、槟榔、厚朴之类可能祛逐，必得(艹舌)蒌，始能陷之入于脾中；尤恐其过于下也，少加甘草留之，且得甘草之和，不至十分推荡。此变证而用变法，真胜于用正也。
伤寒两感，隔经相传，每每杀人。如第一日宜在太阳，第二日阳明，第三日少阳，第四日太阴，第五日少阴，第六日厥阴，此顺经传也。今第一日太阳即传阳明，第二日阳明即传少阳，第三日少阳即传太阴，第四日太阴即传少阴，第五日少阴即传厥阴，此过经传也。
更有第一日太阳即传少阳，第二日阳明即传太阴，第三日少阳即传少阴，第四日太阴即传厥阴，此隔经传也。第一日太阳即传少阴，第二日阳明即传太阴，第三日少阳即传厥阴，此两感传也。顺传者，原有生机，至七日而病自愈。过传者，有生有死。隔传者，死多于生。两感而传者，三日水浆不入，不知人即死。今传二方，一救过经传之伤寒，一救隔经传之伤寒。过经传方，名救过起死汤，用麻黄、柴胡、厚朴、知母、半夏、黄芩各一钱，石膏、青蒿、茯苓各五钱，炒栀子五分，当归三钱，水煎服，一剂即生。盖过经之传，必然变证纷纭，断非初起之一二日也。所以方中不用桂枝以散太阳之邪，止用麻黄以散其表。伤寒至三四日，内热必甚，故以石膏、知母为君，以泄阳明之邪火。阳明火一退，而厥阴之木不舒，则木以生火，邪退者复聚，故又用青蒿、柴胡、栀子以凉散之，木不自焚而各经之邪不攻自散。况又重用茯苓以健脾行湿，引火下行，尽从膀胱而出之乎？且黄芩以清肺，厚朴以逐秽，半夏以清痰，又用之咸宜，五脏无非生气矣。隔经传方，名救阴起死汤，青蒿一两，人参、石膏各五钱，白芍、炒栀子各三钱，柴胡二钱，知母、半夏、甘草各一钱，水煎服。隔经之传，必至三日而证乃明，虽已过阳明，而余火未散，故少阴之火助其焰，而少阳之火失其权。若不仍用石膏、知母，则阳明之火势不退，而少阴之火势不息也，故必须用此二味为主。然徒用二味，而太阴脾土不急为救援，则火气凌亢，何以存其生气？故又用人参以助生气。但生气既存，而厥阴受邪，则木气干燥，势必克太阴之脾土，仅存之生气，又安能保乎？故又用柴、芍、栀、蒿以凉散其木中之邪，木之邪散，则木气得养，自然不去克土，而太阴之气生，太阴土有生气，则阳明之火必消归无有矣，又何至焚烧自灭其少阴之脏哉？况方中半夏清痰，甘草和中，又用之，无不宜乎起死回生，实非虚语。故一见有隔经之传，即以此方投之，必能转败为功也。或疑青蒿用之太多，不知青蒿不独泄肝木之火，尤能泻阳明之焰，且性静而不动，更能补阴。火旺之时，补阴重药又不敢用，惟青蒿借其攻中能补，同人参兼用，实能生阴阳之气于无何有之乡。若但用人参，止生阳气，而不能生阴气矣，阴生则阳火无权也。第三日少阳与厥阴两感，水浆不入，不知人者，方名救脏汤，麦冬三两，元参、白芍各二两，人参、当归各一两，天花粉三钱，荆芥二钱，水煎服。多用当归者，助肝胆以生血也。多加麦冬者，救肺气之绝，以制肝胆之木，使火不旺而血易生，斯胃气有养脏腑，可救其坏也。
伤寒发狂至登高而歌，弃衣而走，见水而入，骂詈呼号，不避亲疏者，去生远矣！仲景以竹叶石膏汤救之，妙矣！盖阳明之火，其势最大，一发而不可救，非用大剂白虎汤，何能止其燎原之势？而世人畏首畏尾，往往用之而特小其剂，是犹杯水救车薪之焰也。故用石膏，必须至三四两或半斤，一剂煎服，火势始能少退，狂亦可少止也。然石膏性猛，虽善退火，未免损伤胃气，必须与人参兼用为妙。我更有一方，用白虎汤之半，而另加药味，方名祛热生胃汤。石膏、元参、麦冬各三两，茯苓一两，人参、车前子各五钱，知母三钱，水煎服。此方石膏、知母以泻胃火，人参以生胃气，元参去浮游之火焰，麦冬生肺中之阴，茯苓、车前引火下行于膀胱从小便而出。且火盛者口必渴，口渴必多饮水，吾用此二味以分湿，则水流而火自随水而散矣。方中泻火又不伤气，似胜于白虎汤。一剂而狂定，二剂而口渴减半，三剂而口渴止，火亦息，正不必用四剂也。凡有火热而发狂，或汗如雨下，口渴舌燥，或如芒刺者，以此方投之立效，断不至于死也。
伤寒发斑，死证也。然而斑亦不同，有遍身发斑者，有止心窝内发斑者。遍身发斑，证似重而反轻；心窝发斑，证似轻而转重。盖遍身发斑，内热已尽发于外；心窝发斑，热存于心中而不得出。必须用化斑之药以解其热毒之在中也。一方最神，名起斑汤。元参三两，当归一两，荆芥、花粉各五钱，升麻、黄连、茯神各三钱，甘草一钱，水煎服。火毒结于内，必须尽情发出。然内无血以养心，则心中更热，火毒益炽，而不能外越也。故用当归、元参以滋心中之血，用黄连以凉心中之火，天花粉以消心中之痰。然不开关以散之，则火藏于内而不得泄，故又用升麻、荆芥以发之，甘草、茯神以和之，自然引火外出，而不内蓄矣。火既外越，斑亦渐消，又何致于丧命哉！
伤寒太阳病结胷证具，烦躁者死。言不可下，即下而亦死也，夫结胷而加烦躁，此胃气之将绝也。胃气欲绝，津液何生？津液既无，心何所养？故结胷而又烦躁，所以证成不可治也。虽然，津液之竭，非五脏之自绝，亦因结胷之故耳。是必攻其中坚，使结胷证愈，而津液自生，死证可望重苏也。一奇方名化结汤，天花粉五钱，麦芽、天门冬、桑白皮、神曲各三钱，枳壳一钱，陈皮五分，水煎服，一剂即结胷开而津液自生也。此方用天花粉以代(艹舌)蒌，不至陷胷之过猛。然而天花粉即(艹舌)蒌之根也，最善开陷胷而无性猛之忧。枳壳消食宽中；麦芽与桑白皮同用而化导更速；神曲、陈皮调胃实有神功。天门冬善生津液，佐天花粉，有水乳之合，人未知也。天花粉得天门冬化痰化食，殊有不可测识之效。所以既结者能开，必死者可活。若以大陷胷汤荡涤之于已汗已下之后，鲜不速其死矣。
伤寒阳明证中，有直视讝语喘满者死而下利者亦死之文，此必证犯直视讝语，而又喘满下利，一齐同见也。苟有一证未兼，尚不宜死。倘三证皆见，明是死证矣。虽然，直视讝语之生，多是胃火之盛，自焚其心，而肾水不能来济，于是火愈盛而无制。喘满者火炎而气欲上脱，下利者火降而气欲下脱也。此犹属欲脱未脱之危证，苟治之得法，犹可望生。有一奇方名曰援脱散，人参、麦冬、白芍各一两，石膏五钱，竹茹三钱，水煎服。此方用人参以救脱，用石膏以平火，用麦冬以平喘，白芍以止利，用竹茹以清心，自然气不绝而可救也。
伤寒少阴证吐利兼作，又加烦闷，手足四逆者，死证也。上吐下泻，且兼烦躁，则阴阳扰乱，拂抑而无生气可知。况加手足之逆冷，是脾胃之气又将绝也，自是死证无疑。然而治之于早，未尝不可救。如一见此等证，急以人参、白朮各二两，肉桂、丁香各二钱灌之，尚可救耳。方名止逆奠安汤。人参救元阳之绝，原有奇功；白朮救脾胃之崩，实有至效；丁香止呕，肉桂温中，又能止泻。救中土之危亡，奠上下之变乱，转生机于顷刻，杜死祸于须臾，舍此方又何有别方哉！
伤寒少阴证，下利虽止而头眩运，亦是死证。盖阳虽回而阴已绝，下多亡阴，竟致阴绝，原无救法。虽然，阴阳之道，未尝不两相根而两相生也。今因阴绝，而诸阳之上聚于头者，纷然乱动，所以眩冒，此阳欲脱而末脱，补其阳而阳气生，阳生则阴之绝者可以重续，阴生于阳也。方用参桂汤。人参二两，肉桂二钱，煎服可救。人参返阳气于无何有之乡，是止能返阳气也，如何阴绝者亦能回之？不知人参虽属阳，而中存阴气，阳居其八，阴居其二，阳既回矣，阴气亦从之而渐返。肉桂虽是纯阳之品，而性走肝肾，仍是补阴之圣药，故用之而成功也。
伤寒少阴证，四逆恶寒，身蜷脉不至，不烦而躁，本是死证，而吾以为可救者何？全在脉不至不烦而躁也。夫病至四肢之逆，其阴阳之将绝可知。脉之不至，未必非寒极而伏也。不然，阳绝则心宜烦矣，而何以不烦？但嫌其不烦而躁，则阳未绝而将绝为可畏耳。阳既欲绝，则阴亦随之而绝矣。故一补其阳，阳回而阴亦回也。阴阳之道，有一线未绝，俱为可救。譬如得余火之星星，引之可以焚林。况真阴真阳，非有形之水火，乃先天之气耳。一得接续，便有生机。故一见此等之证，急以生生汤救之，可以重生。方用人参三两，炒枣仁五钱，附子三钱，水煎服。此方得人参以回其阴阳，得附子以祛其寒逆，加枣仁以安心，则心定而躁可去，躁定而脉自出矣。死中求生，其在斯方乎！
伤寒少阴证，六七日息高者死。息高见于六七日之间，明是少阴之证，而非太阳之证也。息高与气喘大殊；太阳之证乃气喘，气喘本于邪盛；少阴之证乃息高，息高本于气虚。而息高与气喘，终何以辨之？气喘者，鼻息粗大；息高者，鼻息微小耳。此乃下元之真气欲绝而未绝，牵连气海之间，故上行而作气急之状，能上而不能下也，最危最急之候。方用止息汤，熟地、人参各三两，麦冬二两，牛膝、破故纸各三钱，核桃仁一个，干姜五分，水煎服。此方大补关元气海，引火下行，绝不祛寒逐邪，庶几气可回而息高可平也。倘疑是太阳喘证，而妄用桂枝汤，杀人于顷刻矣。故必用止息汤救之，十中亦可望生五六。然必须多服久服始得。苟或服一剂而辄止，亦未能收功也。
伤寒少阴病，脉微沉细，但欲卧，汗出不烦，自欲呕吐，至五六日自利，复烦躁不能卧寐者，死证也。伤寒而脉微沉细，明是阴证，况欲卧而不欲动乎？汗已出矣，内无阳证可知。心中不烦，时欲呕吐，此阳邪已散而阴邪作祟，急宜祛寒为是。乃失此不温，至五六日而下利，是上下俱乱也。此时尚不烦躁，则肾中之真阳未散。今又加烦躁不得卧寐，明是奔越而不可回之兆矣，非死证而何？然而其先原因失治，以至于不可救，非本不可救而成此扰乱之证也。有一奇方名转阳援绝汤，用人参、白朮、炒枣仁各一两，茯神五钱，肉桂二钱，水煎服，一剂即可安卧而回春矣。此方用人参以救绝，用白朮、茯神以分消水湿而止下利，又用肉桂以温中而去寒，加枣仁以安心而解躁，用之得宜，自然奏功如响也。
伤寒脉迟，自然是寒，误与黄芩汤以解热，则益加寒矣。寒甚宜不能食，今反能食，病名除中。仲景谓是死证者，何也？夫能食者是胃气有余，如何反曰死证？不知胃寒而加之寒药，反致能食者，此胃气欲绝，转现假食之象以欺人，不过一时能食。病名除中者，正言其胃中之气，除去而不可留也。此病虽是死证，犹有生机。终以其能食，胃气将除而未除，可用药以留其胃气也。方用加减参苓汤，人参一两，茯苓五钱，肉桂、甘草各一钱，陈皮三分，水煎服。此方参苓健脾开胃，肉桂祛寒，陈皮化食，甘草留中，相制得宜，自然转败为功，而死者可重生矣。
伤寒六七日，脉微手足厥冷烦躁，灸厥阴，厥不还者死。夫伤寒阴证发厥，灸其厥阴之经，亦不得已之法，原不及汤药之神也。灸厥阴不道，听其死者，亦仅对贫寒之子而说，以其不能备参药也。倘以参附汤救之，未有不生者。一方名还厥汤，用白朮四两，附子、干姜各三钱，水煎服，一剂而苏。凡见有厥逆等证，即以此方投之，神效如响。盖白朮最利腰脐。阴寒之初入，原从脐始。吾利其腰脐，则肾宫已有生气，况佐之附子、干姜，则无微不达，而邪又安留乎？况白朮健脾开胃，中州安奠，四肢边旁，有不阳回顷刻者乎？
伤寒发热而能发厥，便有可生之机，以发厥则邪能外出也。然厥可一二而不可频频，况身热而下利至甚，如何可久厥而不止乎？其为死证何疑？盖下寒上热，郁结于中，而阴阳之气，不能彼此相接也。必须和其阴阳，而通达其上下，则死可变生。方用人参三两，白朮五钱，附子二钱，甘草、苏子各一钱，水煎服。此方通达上下，以和其阴阳之气，自然厥止而利亦止。厥利既止，而死可变生。倘服后而厥仍不止，则亦无药之可救，正不必再与之也。盖阴阳已绝，而上下之气不能接续矣。
伤寒发热六七日不下利，忽然变为下利者，已是危证，况又汗出不止乎？是亡阳也。有阴无阳，死证明甚，何以救之哉？夫阳之外越，因于阴之内祛也。欲阴之安于中而不外祛，必先使阳之壮于内而不外出。急以人参三两，北五味一钱，煎汤救之可生。然而贫寒之子，安可得参？另定一方，用白朮、黄芪各三两，当归一两，白芍五钱，北五味一钱，水煎服。此方补气补血，以救阳气之外越，阳回则汗自止。汗止而下利未必遽止，方中特用当归白芍者，正所以止利也。水泻则当归是所禁用。下利非水泻也，正取当归之滑，白芍之酸，两相和合，以成止利之功。况又有五味之收敛，不特收汗，并且濇利。
伤寒下利，手足厥冷，以致无脉，急灸其关元之脉者，以寒极而脉伏，非灸则脉不能出也。今灸之而脉仍不出，反作微喘，此气逆而不下，乃奔于上而欲绝也。本是死证，而吾以为可生者，正以其无脉也。夫人死而后无脉，今人未死而先无脉，非无也，乃伏也。灸之不还，岂真无脉之可还乎？无脉应死矣，而仍未死，止作微喘，是脉欲还而不能遽还也。方用人参一两，熟地五钱，牛膝三钱，甘草、附子各一钱，名为还脉汤，一剂而脉骤出者死，苟得渐渐脉出可望生矣。
伤寒下利后，脉绝手足厥冷，猝频率还而手足尽温者生，此亦用灸法而脉还者也。然亦必手足温者可生，正见阳气之尚留耳。倘脉不还，则手足之逆冷，终无温热之时，是阳不可返，而死不可生矣。今将何以救之哉？不知脉之不返者，因灸法而不能返也。灸之力微，终不及药之力厚，吾以人参三两灌之，则脉自然骤出矣。夫少阴下利，厥逆无脉者，服白通汤，恶脉之骤出；兹厥阴下利，厥逆脉绝者，用灸法欲脉之猝还。一死一生者，何也？一用灸而一用药也。可见用药之能速出脉，不于此而益信乎？吾所以用独参汤救之而可生也。
伤寒下利日十余行，脉反实者死。何也？盖下多亡阴，宜脉之虚弱矣，今不虚而反实，现假实之象也。明是正气耗绝，为邪气所障，邪盛则正气消亡，欲不死不可得矣。然则何以救之哉？仍补其虚，而不必论脉之实与不实也。方名还真汤，人参、白芍各一两，茯苓二两，水煎服。此方人参以固元阳，茯苓以止脱泻，白芍以生真阴。阴生而阳长，利止而脱固，则正气既强，虚者不虚，而后邪气自败，实者不实也。假象变为真虚，则死证变为真生矣。
直中阴经之证，乃阴寒之气，斩关直入于肾宫，命门之火逃亡，而将越出于躯壳之外，非用大剂补火之药，何以追散失之元阳而返其宅哉？方用人参一两，白朮三两，附子三钱，肉桂一钱，干姜二钱，水三碗，煎服一剂而愈。此方用人参、白朮，实有妙用。驱寒之品，而用此二味，且必须多加，而元阳始足可留于将绝之顷也。
伤寒火退邪散，则胃气初转，最忌急与之食，一得食而胃气转闭不可复开，此时即以药下之，则胃气大伤，而火邪复聚，反成不可解之证。不若禁之不与之食，则中州之地，自然转输，渐渐关开搬运，不至有阻隔之虞。方用陈皮、栀子、茯苓各一钱，白芍三钱，神曲、枳壳、厚朴、甘草各五分，麦芽二钱，水煎服。此方药味平平，似无甚奇妙。然而此证本不可以大剂出奇，得此平调，转能化有事为无事，然必待其饥饿之时，始可与服。若正饱之时服之，徒滋满闷而已矣。
伤寒愈后，邪已尽退，正气自虚，理宜补正。但胃强脾弱，多食补剂，恐能食而不能受，法当用补胃之药少而补脾之药多，尤不宜补脾之药多而补肾之药少。盖肾能生土，而土自能生金，金旺则木有所畏，不至来克脾土，然则补肾正所以补脾也。方用熟地一两，麦冬、白芍、白朮、薏仁各三钱，五味子五分，肉桂三分，白芥子一钱，水煎服。此方专补肾脾二经，不去通补各脏，而各脏无不治之也。

　　　相舌秘法

伤寒病，凡见舌系白苔者，邪火未甚也，用小柴胡汤解之。舌系黄色者，心热也，可用黄连、栀子以凉之。凡见黄而带灰色者，系胃热也，可用石膏、知母以凉之。凡见黄而带红者，乃小肠膀胱热也，可用栀子以清之。若舌红而白者，乃肺热也，用黄芩、苏叶以解之。见舌黑而带红者，乃肾虚而挟邪也，用生地、元参又入柴胡以和解之。见舌红而有黑星者，乃胃热极也，宜用石膏以治之。元参、干葛亦可，终不若石膏之妙。见舌红而有白点者，乃心中有邪也，宜用柴胡、黄连以解之，心肝同治也。见舌红而有大红点者，乃胃热而带湿也，须茵陈五苓散以利之。盖水湿必归膀胱以散邪，非肉桂不能引入膀胱，但只可用一二分，不可多入。见舌白苔而带黑点，亦胃热也，宜用石膏以凉之。见舌黄而有黑者，乃肝经实热也，用柴胡、栀子以解之。见舌白而黄者，邪将入里也，急用柴胡、栀子以解之，不使入里。柴胡乃半表半里不可不用之药也。见舌中白而外黄者，乃邪入大肠也，必须五苓散以分水，水分则泄止矣。见舌中黄而外白者，乃邪在内而非外，邪在上而非下，止可加柴胡、枳壳以和解，不可骤用大黄以轻下也。天水加五苓亦可，终不若柴胡、枳壳直中病原。少加天水则更妥。或不加用天水，加五苓散亦可也。见根黄而光白者，亦胃热而带湿也，亦须用石膏为君，而少加去水之品，如猪苓、泽泻之类。见舌黄而隔一瓣一瓣者，乃邪热已入大肠，急用大黄、茵陈下之，不必用抵当、十枣汤也。若下之迟，则不得而用之。然须辨水与血之分，下水用十枣，下血用抵当也。见舌有红中如虫蚀者，乃水未升而火来乘也，亦须用黄连、柴胡以和解之。见舌红而开裂如人字者，乃邪初入心，宜用石膏、黄连以解之。见舌有根黑而尖带红者，乃肾中有邪未散，宜用柴胡、栀子以解之。见舌根黑而尖白者，乃胃火乘肾，宜用石膏、知母、元参以解之，不必论其渴与不渴，不必问其下利也。舌根黑而舌尖黄者，亦邪将入肾，须急用大黄下之。然须辨其腹痛与不痛，按之腹痛而手不可近者急下之，否则只用柴胡、栀子以和解之。见舌纯红而独尖黑者，乃肾虚而邪火来乘也，不可用石膏汤。肾既虚而又用石膏，是速之死也。当用元参一两或二两以救之，多有能生者。见舌有中心红晕，而四围边旁纯黑者，乃君相二火炎腾，急用大黄加生地两许，下而救之，十人中亦可救五六人。见舌有中央灰黑而四边微红者，乃邪结于大肠也，下之则愈，不应则死。以肾水枯槁，不能润而推送，此时又不可竟用熟地补肾之药，盖邪未散不可补，补则愈加胀急，适所以害之也。必邪下而后以生地滋之则可，然亦不可多用也。见舌有纯灰色，中间独两晕黑者，亦邪将入肾也，急用元参两许，少加柴胡治之。见舌有外红而内黑者，此火极似水也，急用柴胡、栀子、大黄、枳实以和利之。若舌又见刺，则火亢热之极矣，尤须多加前药。总之内黑而外白，内黑而外黄，皆前证也，与上同治，十中亦可得半生。惟舌中淡黑，而外或淡红，外或淡白内或淡黄者，较前少轻，俱可以前法治之，十人中可生其八。见舌有纯红而露黑纹数条者，此水来乘火，乃阴证也，其舌苔必滑，必恶寒恶水，下喉必吐。倘见纯黑之舌，乃死证也，不须治之。水极似火，火极似水，一带纯黑，俱不可治。伤寒知验舌之法，便有把握，庶不致临证差误耳。

古今图书集成医部全录卷三百五十四

　伤寒门

　　方

桂枝汤 【 仲景，下同】 
桂枝去皮　生姜　芍药各三两　甘草二两，炙　大枣十二枚，擘
右五味(口父)咀，以水七升，微火煮取三升，去滓，适寒温，服一升。服已须臾，歠热稀粥一升余以助药力，温覆令一时许，遍身漐漐，微似有汗者益佳。不可令如水流漓，病必不除。若一服汗出病瘥，停后服，不必尽剂。若不汗，更服依前法。又不汗，后服小促役其间，半日许令三服尽。若病重者，一日一夜服周时观之。服一剂尽，病证犹在者，更作服。若汗不出者，乃服至二三剂。禁生冷粘滑肉面五辛酒酪臭恶等物。

桂枝加葛根汤
葛根四两　芍药　甘草各二两　桂枝去皮　生姜各三两，切　大枣十二枚，擘
右六味，以水一斗，先煮葛根减二升，去上沫，内诸药，煮取三升，去滓温服一升，覆取微似汗，不须啜，粥余如桂枝汤法。

桂枝加厚朴杏仁汤
于桂枝汤方内，加厚朴二两，杏仁五十个，去皮尖。余依前法。

桂枝加桂汤
于桂枝汤方内，更加桂二两，共五两。余依前法。

桂枝加附子汤
于桂枝汤方内，加附子一枚，炮去皮，破八片。余依前法。

朮附汤
桂枝加附子汤方内，去桂枝，加白朮四两。余依前法。

桂枝加芍药生姜人参新加汤
于桂枝汤方内，更加芍药、生姜各一两，人参三两。余依桂枝汤法服。

桂枝加芍药汤
于桂枝汤方内，更加芍药三两，通前共六两。余依桂枝汤法。

桂枝加大黄汤
桂枝去皮　生姜切，各三两　甘草炙，二两　大黄一两　芍药六两　大枣十二枚，擘
右六味，以水七升，煮取三升，去滓，温服一升，日三服。

桂枝去芍药汤
于桂枝汤方内，去芍药。余依前法。

桂枝去芍药加附子汤
于桂枝汤方内，去芍药加附子一枚，炮去皮破八片。余依前法。

桂枝去芍药加蜀漆龙骨牡蛎救逆汤
桂枝去皮　生姜切，各三两　蜀漆三两，洗去腥　甘草炙，二两　牡蛎熬，五两　龙骨四两　大枣十二枚，擘
右为末，以水一斗二升，先煮蜀漆减二升，内诸药，煮取三升，去滓，温服一升。

桂枝甘草龙骨牡蛎汤
桂枝一两　甘草　牡蛎熬　龙骨各二两
右为末，以水五升，煮取二升，去滓，温服八合，日三服。

桂枝甘草汤
桂枝去皮，四两　甘草炙，二两
右二味，以水三升，煮取一升，去滓顿服。

茯苓桂枝甘草大枣汤
茯苓半斤　桂枝去皮，四两　甘草炙，二两　大枣十五枚，擘
右四味，以甘澜水一斗，先煮茯苓减二升，内诸药，煮取三升，去滓，温服一升，日三服。作甘澜水法，取水二斗，置大盆内，以杓扬之，水上有珠子五六千颗相逐，取用之。

茯苓桂枝白朮甘草汤
茯苓四两　桂枝三两　白朮一两　炙甘草二两
右四味，以水六升，煮取二升，去滓，分温三服。

茯苓甘草汤
茯苓　桂枝各二两　生姜切，三两　甘草炙，一两
右四味，以水四升，煮取二升，去滓，分温三服。

炙甘草汤
麦门冬去心　麻子仁各半斤　生地黄一斤　阿胶　人参各二两　甘草四两　生姜切　桂枝去皮，各三两　大枣擘，三十枚
右九味，以清酒七升，水八升，先煮八味，取三升，去滓，内胶烊消尽，温服一升，日三服。一名复脉汤。

小建中汤
桂枝去皮　甘草炙　生姜各三两　芍药六两　胶饴一升　大枣擘，十二枚
右六味，以水七升，煮取三升，去滓，内胶饴，更上微火消解，温服一升，日三服。呕家不可用建中汤，以甜故也。

麻黄汤
麻黄去节　桂枝去皮，各三两　甘草炙，一两　杏仁去皮尖，七十个
右四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥。余如桂枝法将息。

大青龙汤
麻黄去节，六两　桂枝去皮　甘草炙，各二两　杏仁去皮尖，四十个　石膏如鸡子大一块，碎　生姜切，三两　大枣擘，十二枚
右七味，以水九升，先煮麻黄减二升，去上沫，内诸药，煮取三升，去滓，温服一升，取微似汗。汗出多者，温粉扑之。一服汗者，停后服。若复服，汗多亡阳遂虚，恶风烦躁，不得眠也。

小青龙汤
麻黄去节　芍药　干姜　甘草炙　桂枝去皮　细辛各三两　半夏汤洗　五味子各半斤
右八味，以水一斗，先煮麻黄，减二升，去上沫，内诸药，煮取三升，去滓，温服一升。若微利者，去麻黄加荛花如鸡子，熬令赤色。下利者，不可攻其表，汗出必胀满，麻黄发其阳，水渍入胃必作利，荛花下十二水，水去利则止。若渴者，去半夏加(艹舌)蒌根三两。辛燥而苦润。半夏辛而燥津液，非渴者所宜，故去之；(艹舌)蒌味苦而生津液，故加之。若噎者，去麻黄加附子一枚炮。经曰：水得寒气，冷必相搏，其人即[食(句去口改吉)]。加附子温散水寒。病人有寒，复发汗，胃中冷，必吐蛔。去麻黄，恶发汗。若小便不利，少腹痛，去麻黄加茯苓四两。水蓄下焦不行，为小便不利，少腹满，麻黄发津液于外，非所宜也。茯苓泄蓄水于下，加所当也。若喘者，去麻黄加杏仁半斤，去皮尖。《金匮要略》曰：其人形肿，故不内麻黄，内杏子，以麻黄发其阳故也。喘呼形肿，水气标本之疾。

桂枝麻黄各半汤
桂枝去皮，一两十六铢　生姜切　甘草炙　白芍药　麻黄去节，各一两　大枣擘四枚　杏仁汤浸去皮尖及两仁者，二十四个
右七味以水五升，先煮麻黄一二沸，去上沫，内诸药，煮取一升八合，去滓，温服六合。

桂枝二麻黄一汤
桂枝去皮，一两十七铢　麻黄去节，十六铢　芍药　生姜切，各一两六铢　甘草炙，一两二铢　杏仁去皮尖十六个　大枣擘，五枚
右七味，以水五升，先煮麻黄一二沸，去上沫，内诸药，煮取二升，去滓，温服一升，日再。

桂枝二越婢一汤
桂枝去皮　芍药　甘草各十八铢　大枣四枚　生姜切，一两二钱　石膏二十四铢，绵裹碎　麻黄去节，十八铢
右七味(口父)咀，以水五升，煮麻黄一二沸，去上沫，内诸药，煮取二升，去滓，温服一升。本方当裁为越婢汤，桂枝汤合饮一升。今合为一方，桂枝二，越婢一。

桂枝去桂加茯苓白朮汤
于桂枝汤方内，去桂枝加茯苓白朮各三两。余依前法煎服，小便利则愈。

麻黄杏仁甘草石膏汤
麻黄去节，四两　杏仁去皮尖及双仁，五十个　甘草炙，二两　石膏半斤，碎绵裹
右四味，以水七升，先煮麻黄减二升，去上沫，内诸药，煮取二升，去滓，温服一升。

葛根汤
葛根四两　麻黄去节　生姜切，各三两　桂心　芍药切　甘草炙，各二两　大枣十二枚，擘
右七味(口父)咀，以水一斗，先煮麻黄、葛根，减二升，去沫，内诸药，煮取三升，去滓，温服一升，覆取微似汗，不须啜粥。余如桂枝法将息及禁忌。

葛根加半夏汤
葛根四两　麻黄去节，汤泡去黄汁焙干称　生姜切　甘草炙　芍药　桂枝去皮，各二两　大枣十二枚，擘　半夏洗，半升
右八味，以水一斗，先煮葛根、麻黄，减二升，去白沫，内诸药，煮取三升，去滓，温服一升，覆取微似汗

葛根黄连黄芩汤
葛根半斤　甘草炙　黄芩各二两　黄连三两
右四味，以水八升，先煮葛根减二升，内诸药，煮取二升，去滓，分温再服。

麻黄升麻汤
麻黄去节，二两半　升麻　当归各一两一分　知母　黄芩　葳蕤各十八铢　石膏碎绵裹　白朮　干姜　芍药　天门冬去心　桂枝　茯苓　甘草炙，各六铢
右十四味，以水一斗，先煮麻黄一二沸，去上沫，内诸药，煮取三升，去滓，分温三服，相去如炊三斗米顷令尽，汗出愈。

麻黄连轺赤小豆汤
麻黄去节　生姜　连轺各二两，连翘根也　赤小豆　生梓白皮各一升　杏仁去皮尖并双仁，四十个　大枣十二枚，擘　甘草一两，炙
右八味，以潦水一斗，先煮麻黄再沸，去上沫，内诸药，煮取三升，分温三服，半日服尽。

麻黄附子细辛汤
麻黄去节　细辛各二两　附子一枚，炮去皮
右三味，以水一斗，先煮麻黄减二升，去上沫，内诸药，煮取三升，去滓，温服一升，日三服。

麻黄附子甘草汤
麻黄去节　甘草炙，各二两　附子一枚，炮去皮
右三味，以水七升，先煮麻黄一二沸，去上沫，内诸药，煮取三升，去滓温服一升，日三服。

桂枝附子汤
桂枝去皮，四两　附子二枚，炮去皮破八片　生姜切，三两　甘草炙，二两　大枣擘，十二枚
右五味，以水六升，煮取三升，去滓，分温三服。

去桂枝加白朮汤
于前方内，去桂枝加白朮四两。余依前法。

甘草附子汤
附子二枚，炮去皮　甘草炙　白朮各二两　桂枝去皮，四两
右四味，以水六升，煮取三升，去滓，温服一升，日三服，初服得微汗则解，能食汗止复烦者，服五合。恐一升多者，宜服六七合为始。

桂枝人参汤
桂枝去皮　甘草炙，各四两　白朮　人参　干姜各三两
右五味，以水九升，先煮四味，取五升，内桂，更煮取三升，温服一升，日再服，夜一服。

小柴胡汤
柴胡半斤　半夏汤洗，半升　黄芩　人参　甘草　生姜切，各三两　大枣擘，十二枚
右七味，以水一斗二升，煮取六升，去滓，再煎取三升，温服一升，日三服。

柴胡桂枝汤
柴胡四两　桂枝去皮　黄芩　人参　芍药　生姜各一两半
右九味，以水七升，煮取三升，去滓温服。

柴胡桂枝干姜汤
柴胡半斤　(艹舌)蒌根四两　桂枝去皮　黄芩　牡蛎熬　干姜各三两　甘草炙，二两
右七味，以水一斗二升，煮取六升，去滓，再煎取三升，温服一升，日三服。初服微烦，复服汗出便愈。

柴胡加芒硝汤
于小柴胡汤内，加芒硝六两。余依前法服。不解，更服。

柴胡加龙骨牡蛎汤
半夏二合，洗　大枣六枚　柴胡四两　生姜　牡蛎熬　人参　龙骨　鈆丹　桂枝去皮　茯苓各一两半　大黄二两
右十一味，以水八升，煮取四升，内大黄切如棋子，更煮一二沸，去滓，温服一升。

大柴胡汤
柴胡半斤　黄芩三两　大黄　芍药各二两　半夏洗，半升　生姜切，五两　枳实炙，四枚　大枣十二枚，擘
右七味，以水一斗二升，煮取六升，去滓再煎，温服一升，日三服。一方用大黄二两。若不加大黄，恐不为大柴胡汤也。

四逆散
甘草炙　枳实水渍炙干　柴胡　芍药
右四味，各十分捣筛，白饮和服方寸匕，日三服。欬者，加五味子、干姜各五分。并主下利。肺寒气逆则欬，五味子之酸收逆气，干姜之辛散肺寒。并主下利者，肺与大肠为表里，上欬下利，治则颇同。悸者，加桂枝五分。悸者气虚而不能通行，心下筑筑然悸动也。桂犹圭也，引导阳气，苦热以使。小便不利者，加茯苓五分。茯苓味甘而淡，用以渗泄。腹中痛者，加附子一枚炮，令坼里虚，遇邪则痛，加附子以补虚。泄利下重者，先以水五升，煮薤白三升，煮取三升，去滓，以散三方寸匕内汤中，煮取一升半，分温再服。泄利下重者，气滞也，加薤白以泄气滞。

五苓散
泻泽一两六铢半　桂去皮半两　猪苓去皮　白朮　茯苓各十八铢
右五味为末，以白饮和服方寸匕，日三服。多饮暖水，汗出愈。

文蛤散
文蛤五两
右一味为散，以沸汤和一方寸匕服。汤用五合。

猪苓汤
猪苓去皮　茯苓　阿胶　滑石碎　泽泻各一两
右五味，以水四升，先煮四味，取二升，去滓，内下阿胶烊消，温服七合，日三服。

牡蛎泽泻散
牡蛎熬　(艹舌)蒌根　蜀漆洗去腥　葶苈熬　泽泻　商陆根熬　海藻洗去咸，各等分
右七味，异捣下筛为散，更入臼中治之，白饮和服方寸匕，小便利止后服，日三。

大承气汤
大黄酒洗，四两　厚朴炙去皮，半斤　芒硝三钱　枳实炙，五枚
右四味，以水一斗，先煮二物，取五升，去滓，内大黄，煮取二升，去滓，内芒硝，更上火微一两沸，分温再服。得下，余勿服。

小承气汤
大黄四两　厚朴炙去皮，二两　枳实三枚，炙
右三味，以水四升，煮取一升二合，去滓，分温三服。初服汤当更衣，不尔者尽饮之。若更衣者勿服之。

调胃承气汤
大黄去皮，清酒浸，四两　甘草炙，二两　芒硝半升
右三味(口父)咀，以水三升，煮取一升，去滓，内芒硝更上火微煮令沸，少少温服。

麻仁丸
麻子仁二升　杏仁一升，去皮尖熬作脂　芍药　枳实炙，各半斤　大黄去皮　厚朴炙去皮，各一斤
右六味为末，炼蜜为丸桐子大，饮服十丸，日三服。渐加，以知为度。

蜜煎导
蜜七合
一味内铜器中微火煎之，稍凝似饧状，搅之勿令焦着，欲可丸，并手捻作挺，令头锐，大如指，长二寸许，当热时急作，冷则鞕，以内谷道中，以手急抱，欲大便时乃去之。

猪胆汁导
大猪胆一枚，泻汁
和酢少许以灌谷道中，如一食顷，当大便出。

二白散
贝母　桔梗各三分　巴豆去皮心，熬黑研脂，一分
右件三味为末，内巴豆更于臼中杵之，以白饮和服。强人半钱，羸者减之。病在膈上必吐，在膈下必利。不利，进热粥一杯。利过不止，进冷粥一杯。身热皮粟不解，欲引衣自覆者，若水以噀之洗之，益令热，却不得出，当汗而不汗则烦。假令汗出已，腹中痛，与芍药三两，如上法。

茵陈蒿汤
茵陈蒿六两　栀子十四枚，擘　大黄去皮，二两
右三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤。一宿腹减，黄从小便去也。

十枣汤
芫花熬　甘遂　大戟　大枣十枚，擘
右上三味等分，各别捣为散，以水一升半，先煮大枣肥者十枚，取八合，去滓，内药末。强人服一钱匕，羸人服半钱，温服之，平旦服。若下少，病不除者，明日更服，加半钱。得快下利后，糜粥自养。

大陷胷汤
大黄去皮，六两　芒硝一升　甘遂一钱
右三味，以水六升，先煮大黄，取二升，去滓，内芒硝，煮一两沸，内甘遂末，温服一升。得快利，止后服。

大陷胷丸
大黄半斤　葶苈熬　杏仁去皮熬　芒硝各半升
右四味捣筛，二味内杏仁、芒硝合研如脂，和散取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下。如不下，更服，取下为效。禁如药法。

小陷胷汤
黄连一两　半夏洗，半升　(艹舌)蒌实大者，一个
右三味，以水六升，先煮(艹舌)蒌取三升，去滓，内诸药，煮取二升，去滓，分温三服。

桃核承气汤
桃仁去皮尖，五十个　大黄四两　桂枝去皮　芒硝　甘草炙，各二两
右五味，以水七升，煮取二升半，去滓，内芒硝，更上火微沸下火，先食温服五合，日三服，当微利。

抵当汤
水蛭熬　蝱虫熬去翅足，各三十个　大黄酒浸，三两　桃仁去皮尖，二十个
右四味为末，以水五升，煮取三升，去滓，温服一升，不下再服。

抵当丸
蝱虫二十五个　桃仁去皮尖　水蛭各二十个　大黄三两
右四味，杵分为四丸，以水一升，煮一丸，取七合服之，晬时当下血。若不下者更服。

瓜蒂散
瓜蒂熬黄　赤小豆各一分
右二味，各别捣筛为散，已合治之，取一钱匕，以香豉一合，用热汤七合煮作稀糜，去滓取汁，和散温顿服之。不吐者，少少加，得快吐乃止。

栀子豉汤
栀子十四枚，擘　香豉四合，绵裹
右二味，以水四升，先煮栀子得二升半，内豉煮取一升半，去滓，分为二服，温进一服。得吐者止后服。

栀子甘草豉汤
于栀子豉汤方内，加入甘草二两。余依前法。得吐止后服。

栀子生姜豉汤
于栀子豉汤方内，加生姜五两。余依前法。得吐止后服。

栀子厚朴汤
栀子十四枚，擘　厚朴姜炙，四两　枳实炒，四枚
已上三味，以水三升半，煮取一升半，去滓，分二服，温进一服。得吐者止后服。

栀子干姜汤
栀子十四枚，擘　干姜二两
右二味，以水三升半，煮取一升半，去滓，分二服，温进一服。得吐者止后服。

枳实栀子豉汤
枳实炙，三枚　栀子擘，十四枚　豉一升，绵裹
右三味，以清浆水七升，空煮取四升，内枳实、栀子煮取二升，下豉更煮五六沸，去滓，温分再服，覆令微似汗。

栀子蘗皮汤
栀子擘，十五个　甘草炙，一两　黄蘗二两
右三味，以水四升，煮取一升半，去滓，分温再服。

半夏泻心汤
半夏洗，半升　黄连一两　黄芩　干姜　人参　甘草炙，各三两　大枣十二枚，擘
右七味，以水一斗，煮取六升，去滓，再煮取三升，温服一升，日三服。

大黄黄连泻心汤
大黄二两　黄连一两
右二味，以麻沸汤二升渍之，须臾绞去滓，分温再服。

附子泻心汤
大黄二两　黄连　黄芩各一两　附子一枚，炮去皮破，别煮取汁
右四味切，三味以麻沸汤二升渍之，须臾绞去滓，内附子汁，分温再服。

生姜泻心汤
生姜切，四两　甘草炙　人参　黄芩各三两　半夏半升，洗　干姜　黄连各一两　大枣十二枚
右八味，以水一斗，煮取六升，去滓，再煎取三升，温服一升，日三服。

甘草泻心汤
甘草四两　黄芩　干姜各三两　半夏洗，半升　大枣十二枚，擘　黄连一两
右六味，以水一斗，煮取六升，去滓，再煎取三升，温服一升，日三服。

黄芩汤
黄芩三两　甘草炙　芍药各二两　大枣十二枚
右四味，以水一斗，煮取三升，去滓，温服一升，日再夜一服。若呕者，加半夏半升，生姜三两。

黄芩加半夏生姜汤
于黄芩汤方内，加半夏半升，生姜一两半。余依黄芩汤服法。

黄连汤
黄连　甘草炙　干姜　桂枝去皮，各三两　人参二两　半夏洗，半升　大枣十二枚，擘
右七味，以水一斗，煮取六升，去滓，温服一升，日三服，夜二服。

干姜黄连黄芩人参汤
干姜　黄连　黄芩　人参各三两
右四味，以水六升，煮取二升，去滓，分温再服。

黄连阿胶汤
黄连四两　阿胶三两　黄芩一两　芍药二两　鸡子黄二枚
右五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。

白头翁汤
白头翁二两　黄连　黄蘗　秦皮各三两
右四味，以水七升，煮取二升，去滓温服一升。不愈，更服一升。

竹叶石膏汤
竹叶二把　石膏一升　麦门冬去心，一升　人参三两　甘草炙，二两　半夏洗　粳米各半升
右七味，以水一斗，煮取六升，去滓，内粳米煮，米熟汤成，去米，温服一升，日三服。

白虎汤
知母六两　石膏一斤，碎　甘草二两　粳米六合
右四味，以水一斗煮，米熟汤成，去滓温服一升，日三服。

白虎加人参汤
于白虎汤内，加人参。余依白虎汤方法。

四逆汤
甘草炙，二两　干姜一两半　附子一枚，生用，去皮破八片
右三味(口父)咀，以水三升，煮取一升二合，去滓，分温再服。强人可大附子一枚，干姜三两。

茯苓四逆汤
茯苓六两　附子一枚，生用，去皮脐破八片　甘草炙，二两　干姜一两半　人参一两
右五味，以水五升，煮取三升，去滓，温服七合，日三服。

四逆加人参汤
于四逆汤内，加人参一两。余依四逆汤方法。

通脉四逆汤
甘草炙，二两　附子大者一枚，生用，去皮破八片　干姜三两，强人可四两
右三味，以水三升，煮取一升二合，去滓，分温再服。面色赤者，加葱九茎。葱味辛以通阳气。腹中痛者，去葱加芍药二两。芍药之酸，通寒利气，腹中痛为气不通也。呕者，加生姜二两。辛以散之，呕为气不散也。咽痛者，去芍药加桔梗一两。咽中如结，加桔梗则能散之。利止脉不出者，去桔梗加人参二两。利止脉不出者，亡血也，加人参以补之。经曰：脉微而利，亡血也，四逆加人参汤主之。脉病皆与方相应者，乃可服之。

四逆加猪胆汁汤
于四逆汤方内，加入猪胆汁半合。余依前法服。如无猪胆，以羊胆代之。

白通汤
干姜一两　附子一枚，生用，去皮脐破八片　葱白四茎
右三味，以水三升，煮取一升，去滓，分温再服。

白通加猪胆汁汤
干姜一两　附子一枚，生用，去皮脐破八片　葱白四茎　人尿五合　猪胆汁一合
已上三味，以水三升，煮取一升，去滓，内胆汁、人尿，和令相得，分温再服。若无胆亦可用。

附子汤
附子二枚，炮去皮破八片　白朮四两　茯苓　芍药各三两　人参二两
右五味，以水八升，煮取三升，去滓，温服一升，日三服。

芍药甘草附子汤
芍药　甘草炙，各三两　附子一枚，炮去皮破八片
已上三味，以水五升，煮取一升五合，去滓，分温服。

干姜附子汤
干姜一两　附子大者一枚，生用，去皮破八片
右二味，以水三升，煮取一升，去滓顿服。

真武汤
茯苓　芍药　生姜切，各三两　白朮二两　附子一枚，炮去皮破八片
右五味，以水八升，煮取三升，去滓，温服七合，日三服。若欬者，加五味子半升，细辛、干姜各一两。
气逆欬者，五味子之酸以收逆气；水寒相搏则欬，细辛干姜之辛以散水寒。若小便利者，去茯苓。小便利则无伏水，故去茯苓。若下利者，去芍药加干姜二两。芍药之酸泄气，干姜之辛散寒。若呕者，去附子加生姜足前成半斤。气逆则呕，附子补气，生姜散气。《千金》曰：呕家多服生姜，此为呕家圣药。

理中汤
人参　甘草炙　白朮　干姜各三两
右四味，用水八升，煮取三升，去滓，温服一升，日三服。若脐上筑者，肾气动也，去朮加桂四两。脾虚肾气动者，脐上筑动。《内经》曰：甘者令人中满。朮甘壅补，桂泄奔豚，是相易也。吐多者，去朮加生姜三两。呕家不喜甘，故去朮；呕家多服生姜，以辛散之。下多者，还用朮；悸者，加茯苓二两。下多者用朮以去湿，悸者加茯苓以导气。渴欲得水者，加朮足前成四两半。津液不足则渴，朮甘以缓之。腹中痛者，加人参足前成四两半。里虚则痛，加人参以补之。寒者，加干姜足前成四两半。寒淫所胜，平以辛热。腹满者，去朮加附子一枚。服汤后如食顷，饮热粥一升许，微自温，勿发揭衣被。胃虚则气壅腹满，甘令人中满，故去朮也。附子之辛，以补阳散壅。

理中丸
即理中汤方。四味捣筛为末，蜜和丸如鸡黄大，以沸汤数合，和一九研碎，温服之，日三服，夜二服。腹中未热，益至三四丸。然不及汤。

甘草干姜汤
甘草炙，四两　干姜炮，二两
右口?父咀，以水三升，煮取一升五合，去滓，分温再服。

乌梅丸
乌梅三百个　干姜十两　黄连一斤　当归　蜀椒去子并汗，各四两　细辛　附子炮　桂枝　人参　黄蘗各六两
右十味，异捣筛合治之。以苦酒渍乌梅一宿，去核蒸之，五升米下饭熟，捣成泥，和药令相得，内臼中与蜜杵二千下，圆如梧桐子大。先食饮服十圆，日三服。稍加至二十圆。禁生冷滑物臭食等。

吴茱萸汤
吴茱萸洗，一升　人参三两　生姜切，六两　大枣十二枚，擘
右四味，以水七升，煮取二升，去滓，温服七合，日三服。

当归四逆汤
当归　桂枝　芍药各三两　细辛　甘草炙　通草各二两　大枣二十五个
右七味，以水八升，煮取三升，去滓，温服一升，日三服。

四逆加吴茱萸生姜汤
于当归四逆汤方内加吴茱萸二升　生姜切，半斤
右九味，以水六升，清酒六升，和煮取五升，去滓，温分五服。一方水酒各四升。

桃花汤
赤石脂一斤，一半全用，一半筛末　干姜一两　粳米一升
右三味，以水七升煮米令熟，去滓，温服七合，内赤石脂末方寸匕，日三服。若一服愈，余勿服。

赤石脂禹余粮汤
赤石脂碎　禹余粮碎，各一斤
已上二味，以水六升，煮取二升，去滓，分温三服。

旋覆代赭石汤
旋覆花　甘草炙，各三两　大枣十二枚擘　生姜切五两　代赭石一两　半夏洗半升　人参二两
右七味，以水一斗，煮取六升，去滓，再煎取三升，温服一升，日三服。

厚朴生姜甘草半夏人参汤
厚朴去皮炙　生姜切，各半斤　半夏洗，半升　人参一两　甘草炙，二两
右五味，以水一斗，煮取三升，去滓，温服一升，日三服。

芍药甘草汤
白芍药　甘草炙，各四两
右二味(口父)咀，以水三升，煮取一升半，去滓，分温再服之。

甘草汤
甘草二两
右一味，以水三升，煮取一升半，去滓，温服七合，日二服。

桔梗汤
桔梗一两　甘草二两
右二味，以水三升，煮取一升，去滓，分温再服。

猪肤汤
猪肤一斤
右一味，以水一斗，煮取五升，去滓，加白蜜一升，白粉五合，熬香和令相得，温分六服。

苦酒汤
半夏洗破如枣核大，十四枚　鸡子一枚，去黄，内上苦酒着鸡子壳中
右二味，内半夏，着苦酒中，以鸡子壳置刀镮中，安火上，令三沸去滓，少少含咽之。不差，更作三剂服之。

半夏散
半夏洗　桂枝去皮　甘草炙，各等分
已上三味，各别捣筛已，合治之，白饮和服方寸匕，日三服。若不能散服者，以水一升煎七沸，内散两方寸匕，更煎三沸，下火令小冷，少少与之。

半夏汤
即前半夏散方以水一升，煎七沸，内散两方寸匕，更煎三沸，下火令小冷，少少与之。

烧裩散
妇人中裩近隐处剪烧灰。以水和服方寸匕，日三服，小便即利，阴头微肿则愈。妇人病取男子裩裆烧灰。

百合知母汤　治汗后百合证。
百合七枚，擘　知母三两，切
右先将百合水浸一宿，当白沫出，去其水，更以泉水二升，煎至一升，去滓；又将泉水二升，另煎知母，取一升，去滓，后合和煎取一升半，分温再服。

百合滑石代赭汤　治下后百合证。
百合七枚，擘　代赭石如弹丸大一枚，绵裹碎　滑石三两，绵裹碎
右煎，如上法服。

百合鸡子汤　治吐后百合病。
百合七枚，擘　鸡子黄一枚
右先水洗百合浸一宿，当白沫出，去其水；更以泉水二升，煎取一升，去滓；纳鸡子黄搅匀温服。

百合地黄汤　治不经汗吐下百合证。
百合七枚，擘　生地黄汁一升
右以水洗百合如上法，更以泉水二升，煎取一升，去滓，纳地黄汁，煎取一升五合，分温再服。中病勿更服，大便常如漆。

百合滑石散　治百合病变寒热者。
百合一两，炙　滑石三两
右为末散饮，服方寸匕，日三服。当微利者止服，热则除。

百合洗方　治百合病一月不解变成渴者。
百合一升，水一斗，渍之一宿以洗身，洗已食煮饼，勿以盐豉也。《千金》曰：如渴仍不瘥，可用(艹舌)蒌根并牡蛎等分为散，饮服方寸匕，日三。

大橘皮汤　治动气误发汗，心烦骨痛，目运吐食。
陈皮三钱　青竹茹二钱　人参　甘草各一钱
右剉，作一贴，入姜五片，枣二枚，水煎服。

狐惑熏方　治狐惑病虫蚀其肛者。
雄黄
右一味为末，筒瓦二枚合之，烧，向肛熏之。

赤小豆当归散　治成已前证脓者。
赤小豆三升，浸令芽出，曝干　当归三两[三两：《金匮》原缺，据《千金》卷十伤寒不发汗变成狐惑病补。]
右二味杵为散，浆水服方寸匕，日三服。

升麻鳖甲汤　治阳毒。
升麻　甘草各二两　雄黄研，半两　当归　蜀椒炒去汗，各一两　鳖甲手指大一片，炙
右六味，以水四升，煮取一升，顿服之。老小再服取汗。

紫石寒食散　治伤寒令愈不复。
紫石英　白石英　赤石脂　太乙余粮　花粉　防风　桔梗　文蛤　鬼臼　钟乳炼，各十分，烧　干姜　附子炮去皮　桂枝去皮，各四分
右十三味，杵为散，酒服方寸匕。

古今图书集成医部全录卷三百五十五

　伤寒门

　　方

浴肠汤 【 《千金方》，下同】 　治阳厥发狂将成疸。
大黄四两，湿纸裹煨　大青　甘草炙，各一两　栀子二两
右水五升，煎去二升，内(石卜)硝五合，熬去一升，分四服，量虚实与之。

五胜散　治四时伤寒冒风，身热头疼昏倦，寒痰欬嗽及中满，伤寒三日以前服，无不效。
甘草　石膏　白朮　五味各一两　干姜炮，三分
右五味，同为细末，每服二大钱，水二盏，入生姜二片，枣子一个，同煎至七分，去滓温服。中满以盐煎，伤风头痛加荆芥煎，不计时候服。

欬逆方　治伤寒欬逆噎食，寻常亦可服。
丁香　柿蒂各一钱　甘草　良姜各半钱
右为末，用热汤猛点，乘热一服效。

青膏　治伤寒头痛项强，四肢烦疼。
当归　芎藭　蜀椒　白芷　吴茱萸　附子　乌头　甘草各三两
右八味(口父)咀，以醇苦酒渍之再宿，以猪脂四斤煎，令药色黄，绞去滓，以温酒服枣核大三枚，日三服，取汗。不知稍增，可服可摩。如初得伤寒一日，苦头痛背强，宜摩之佳。

黄膏　治伤寒赤色，头痛项强，贼风走风。
巴豆五十枚　大黄　附子　细辛　干姜　蜀椒　桂心各半两
右七味(口父)咀，以醇苦酒渍一宿，以腊月猪脂一斤煎之，调适其火，三上三下，药成。伤寒赤色发热，酒服梧子大一枚。又以火摩身数百过，兼治贼风绝良。风走肌肤游风所在，摩之神效。

白膏　治伤寒头痛，向火摩身体，酒服如杏核一枚，温覆取汗，摩身当千过，药力乃行。并治恶疮，小儿头疮、牛领马鞍皆治之。先以盐汤洗疮，以布拭之，傅膏。痈肿，火炙摩千过，日再，自消。
天雄　乌头　莽草　羊(艹蹢)(艹躅)各三两
右四味(口父)咀，以苦酒三升，渍一宿，作东向露灶，又作十二聚湿土各一升许大，取成煎猪脂三斤，着铜器中，加灶上炊以苇薪令释，内所渍药炊令沸，下着土聚上，沸定复上，如是十二过，令土尽遍，药成去滓。伤寒咽喉痛，含如枣核一枚，日三。摩时令勿近目。

度瘴发汗青散　治伤寒赤色，恶寒发热，头痛项强体疼。
桔梗　细辛　吴茱萸　防风　白朮各一两　川乌头　干姜　蜀椒　桂心各一两六铢　麻黄二两半
右十味，治下筛，温酒服方寸匕，温覆取汗，汗出止。若不得汗，汗少不解，复服如法。若得汗足如故，头疼发热，此为内实，当服快豉丸，若翟氏丸。如得便头重者，可以二大豆许内鼻孔中，觉燥涕出，一日可三四度，必愈。兼辟时行病。

崔文行解散　治时气不和，伤寒发热者。
桔梗　细辛各四两　白朮八两　乌头一斤
右四味，治下筛。若中伤寒服钱五匕，覆取汗解。若不觉，复小增之，以知为度。若时气不和，旦服钱五匕，辟恶气。欲省病者，服一服，皆酒服。

六物青散　治伤寒赤色恶寒。
附子　白朮各一两六铢　防风　细辛各一两十八铢　桔梗　乌头各三两十八铢
右六味，治下筛，以温酒服五匕。不知，稍增之。服后食顷不汗出者，进温粥一杯以发之，温覆，汗出漐漐可也，勿令流离，勿出手足也，汗出止。若汗大出不止者，温粉粉之。微者不须粉。不得汗者，当更服之。得汗而不解者，当服神丹丸。

青散　治春伤寒，头痛发热。
麻黄五两　苦参　厚朴　石膏各二十铢　大黄　细辛各二两　乌头五枚
右七味，治下筛。觉伤寒头痛发热，以白汤半升，和药方寸匕，投汤中，熟讫去滓，尽服，覆取汗。汗出多，温粉粉之，良久。一服不除，宜重服之。或当微下利者，有大黄故也。

诏书发汗自薇散　治伤寒三日不解者。
白薇十二铢　杏仁　贝母各十八铢　麻黄一两八铢
右四味，治下筛，酒服方寸匕，自覆卧，汗出即愈。

华佗赤散　治伤寒头痛身热，腰背强引颈，及风口噤，疟不绝。妇人产后中风寒，经气腹大。
丹砂十一铢　雄黄二十四铢　蜀椒　蜀漆　干姜　细辛　黄芩　防己　桂心　茯苓　人参　沙参　桔梗　女萎　乌头各一十八铢　吴茱萸三十铢　麻黄　代赭各二两半
右十八味，治下筛，酒服方寸匕，日三。耐药者二匕，覆令汗出。欲治疟，先发一时所，服药二匕半，以意消息之。细辛、姜、桂、丹砂、雄黄不熬，余皆熬之。

赤散　治伤寒头痛，项强身热，腰脊痛，往来有时。
干姜　防风　沙参　细辛　白朮　人参　蜀椒　茯苓　麻黄　黄芩　代赭　桔梗　吴茱萸各一两　附子二两
右十四味，治下筛，先食，酒服一钱匕，日三。

水解散　治时行头痛壮热一二日。
桂心　甘草　大黄各二两　麻黄四两
右四味治下筛。患者以生熟汤浴讫，以暖水服方寸匕，日三，覆取汗或利便瘥。力强人服二方寸匕。《延年秘录》黄连、芍药各二两。《古今录验》无甘草，有芍药。治天行热病，生疱疮疼痛，及解肌出汗。

六物解肌汤　治伤寒发热，身体疼痛。
葛根四两　茯苓三两　甘草一两　麻黄　牡蛎　生姜各二两
右六味(口父)咀，以水八升，煮取三升，分三服。再服后得汗，汗通即止。《古今录验》无生姜甘草。

解肌汤　治伤寒温病。
葛根四两　麻黄三两　大枣十二枚　黄芩　芍药　甘草各二两
右六味(口父)咀，以水一斗，煮取三升，饮一升，日三服。三四日不解，脉浮者，宜重服发汗。脉沉实者，宜以快豉丸下之。《延年秘录》有桂心一两。

解肌升麻汤　治时气三四日不解。
升麻　芍药　石膏　麻黄　甘草各一两　杏仁三十枚　贝齿贝齿：原作「具齿」，据《千金》卷九改。三枚，一作贝母十八铢
右七味(口父)咀，以水三升，煮取一升，尽服，温覆发汗便愈。

葛根龙胆汤　治伤寒三四日不差，身体烦毒而热。
葛根八两　龙胆　大青各半两　升麻　石膏　萎蕤各一两　甘草　桂心　芍药　黄芩　麻黄　生姜各三两
右十二味(口父)咀，以水一斗煮葛根，取八升，内余药，煮取三升，分四服，日三夜一。
又方　治伤寒四五日头痛壮热，四肢烦疼，不得饮食。
栀子仁　黄连　黄蘗　大黄各半两　豉一升　葱白七茎
右六味(口父)咀，以水八升，煮上四物六七沸，内后葱白、豉煮得三升，顿服一升，日三服。汤讫温覆令汗出，粉之。得汗便止后服，勿复取汗。不得汗者，复服重发。此药无忌，特宜老小，神良。

七物黄连汤　治夏月伤寒，四肢烦疼发热，其人喜烦，呕逆支满，剧如祸祟，寒热相搏，故令喜烦。
黄连　茯苓　黄芩各十八铢　甘草一两六铢　芍药　葛根各一两　小麦三合
右各(口父)咀，以水七升，煮取三升，冷分三服。不能一升者，可稍稍服之。汤势安乃卧。药主毒气，服汤之后，胷中热及咽喉痛皆差。其明日复煮一剂，如法服之。此汤无毒，但除热下气，安病人。小儿服者，取三分之一，以水四升，煮得一升，稍稍服。

三匕汤　治伤寒中风得之三日至七八日不解，胷胁痛，四肢逆，干呕，水浆不下，腹中宿食不消，重下血，日数十行。
茯苓如鸡子大　黄芩　人参各三两　芒硝　干地黄各一升　大黄　麻黄　寒水石各半斤　(艹舌)蒌根四两
右九味捣筛令相得，以散三方寸匕，水一升，煮令三沸，绞去滓服之，日三。温覆，汗出即愈。病剧与六七匕。

五香麻黄汤　治伤寒忽发肿　或着四肢，或在胷背虚肿浮如吹状，亦着头面唇口颈项，剧者偏着脚胫，外如轴大而不痛不赤；着四肢者，乃欲不遂，悉主之。
麝香半两　熏陆香　鸡舌香各一两　沉香　青木香　麻黄　独活　防风　秦艽　葳蕤　甘草各三两　白薇　枳实各二两
右十三味(口父)咀，以水九升，煮取三升，分三服，覆取汗后，外摩防己膏。
又方　治伤寒三日外，与前药不瘥，脉势仍数者，阳气犹在经络，未入脏腑。
石膏八两　桂枝　黄芩　甘草各二两　升麻　葛根　生姜各三两　芍药六两　栀子二七枚
右九味(口父)咀，以水九升，煮取二升七合，分三服，相去十里久。若前两服讫即得汗，后服即停。不得汗，更进一服，得汗即止。不得汗者，明日去栀子，加麻黄二两，足水二升，再依方服。

雪煎　治伤寒。
大黄一斤十二两，金色者　杏仁三斗四升　麻黄十斤
右三味(口父)咀，以雪水五斛三斗，渍麻黄于东向灶釜中三宿，内大黄搅令调，炊以桑薪，煮得二斛汁，去滓复内釜中，捣杏仁内汁中复炊之，可余六七斗汁。绞去滓，置铜器中，又以雪水三斗合煎之，搅令调得二斗四升，药成可丸，冷凝，丸如弹丸。有病者，以三沸白汤五合，研一丸入汤中，适寒温服之，立汗出。若不愈者，复服一丸。密盛药，勿令泄气。

神丹丸　治伤寒赤濇，恶寒发热体疼者。
人参　茯苓　半夏各五两　朱砂一两　附子　乌头各四两
右六味末，之，蜜丸，以真丹为色，先食，服如大豆二丸，生姜汤下，日三。须臾进热粥二升许，重复汗出止。若不得汗，汗少不解，复服如前法。若得汗足，应解而不解者，当服桂枝汤。此药多毒，热者令饮水，寒者温饮解之。治疟先发服二丸。《要略》用细辛，不用人参，别有射罔枣大一枚名赤圆，主寒气厥逆。

麦奴丸　治伤寒五六日以上不解，热在胷中，口噤不能言，惟欲饮水，为坏伤寒，医所不能治，为成死人，精魂已竭，心下才温，以杖发其口开，灌药咽中，药得下则愈。麦奴圆一曰黑奴丸，二曰冰解丸。
麻黄二两　麦奴　釜底墨　灶突墨　梁上尘　黄芩　大黄　芒硝各一两
右八味末之，蜜丸如弹子大，以新汲水五合，研一圆破渍置水中，当药消尽服之。病者渴欲饮水，极意不问升数，欲止复强饮，能多饮为善。不欲饮水，当强饮之。服药须臾当寒，寒竟汗出便解。若服药，日移五尺许不汗，复服如前法。不过再三服佳。小麦黑葧名麦奴。

水导散　治时气病，烦热如火，狂言妄语欲走。
甘遂十两　白芷二两　大黄四两　厚朴八两　枳实五枚　芒硝
右六味(口父)咀，以水一斗，先煮厚朴、枳实，取五升去滓，内大黄煎取二升，去滓下芒硝更煎一两沸，分再服。得快利止。

生地黄汤　治伤寒有热，虚羸少气，心下满，胃中有宿食，大便不利。
生地黄三斤　大黄四两　大枣十二枚，擘　甘草两寸　芒硝二合
右五味合捣令相得，蒸五升米下，熟绞取汁，分再服。

大柴胡葳蕤知母汤　治伤寒七八日不解，默默心烦，腹中有干屎，讝语。
柴胡半斤　葳蕤　知母　大黄　甘草各二两　人参　黄芩　芍药各三两　生姜切五两　半夏半两
右十味(口父)咀，以水一斗，煮取三升，去滓服一升，日三，即下为效。《集验》用枳实四枚，不用芍药。
又方　治伤寒头痛壮热，百节疼痛。
柴胡　栀子仁　芍药　知母各四两　黄芩　大青　杏仁去皮尖，各三两　石膏八两　香豉一升
右十味(口父)咀，以水九升，煮取二升七合，分温三服。若热盛，加大黄四两。

快豉丸　消伤寒留饮，宿食不消。
豆豉一升　巴豆去油，三百枚，今用二百枚　黄芩　黄连　大黄　麻黄各四两　杏仁六十枚　芒硝　甘遂各三两
右九味为末，以蜜和丸如大豆，服二丸。不得下者，增之。

四物甘草汤[四物甘草汤：据《千金》卷九发汗吐下后作「麻黄杏人石膏甘草汤」。]　治伤寒发汗出而喘，无大热。
甘草二两　麻黄四两　石膏半斤　杏仁五十枚
右四味(口父)咀，以水七升，先煮麻黄令减二升，内诸药，煎取三升，分三服。

大青汤　治伤寒热病十日已上，发汗不解，及吐下后诸热不除，及下利不止，斑出，皆治之。
大青四两　甘草　阿胶各二两　豆豉一升
右四味(口父)咀，以水八升，煮取三升，去滓煮三沸，去豉，内阿胶令烊，顿服一升，日三服。欲尽复作，常使有余。渴者当饮，但除热，止吐下，无毒。

苦参汤　治热病五六日已上。
苦参三两　黄芩二两　生地黄八两
右三味(口父)咀，以水八升，煎取二升，适寒温服一升，日再。

凝雪汤　治时行毒病七八日，热积聚胷中，烦乱欲死。
芫花一升
以水三升，煮取一升半，渍故布薄胷上，不过三薄，热即除，当温暖四肢护厥逆也。

(艹舌)蒌汤　治伤寒中风五六日已上，但胷中烦干呕。
(艹舌)蒌　黄芩　甘草各三两　大枣十二枚　柴胡半斤　生姜四两
右六味(口父)咀，以水一斗二升，煮取五升，绞去滓，适寒温服一升。

芦根饮子　治伤寒后呕哕反胃，及干呕不下食。
生芦根　青竹茹各一升　粳米三合　生姜三两
右四味，以水七升，先煮千里鞋底二只，取五升澄清，下药煮取二升半，随便饮。不瘥，重作取瘥。
又方　治伤寒后呕哕。
通草三两　生芦根一升　橘皮一两　粳米三合
右四味(口父)咀，以水五升，煮取一升，随便稍饮。不瘥更作，取瘥止。随便饮。不瘥，重作取瘥。
又方　治伤寒后虚羸少气呕吐。
石膏　麦门冬　半夏各一升　竹叶一把　人参一两
右五味(口父)咀，以水一斗，煮取六升去滓，内粳米一升，米熟汤成，饮一升，日三服。一方加生姜五两。

猪胆汤　治伤寒五六日斑出。
猪胆　苦酒各三合　鸡子一枚
右三味合煎三沸，强者尽服之。羸者须煎六七沸，分为二服，汗出即愈。

鼻衄方　治伤寒鼻衄，肺间有余热故也。热因血自上，不止用此。
牡蛎二两半　石膏一两六铢
右二味，治下筛，酒服方寸匕，日三四。亦可蜜丸如梧子大，用治大病瘥后小劳便鼻衄者。

咽痛方　治伤寒热病，喉中痛闭塞不通。
生乌扇一斤，切　猪脂一斤
右二味合煎，药成去滓，取如半鸡子大，薄绵裹之，内喉中，稍稍咽之，取瘥。
又方
升麻　芍药　羚羊角各三两　通草四两　射干二两　生芦根切，一升
右六味(口父)咀，以水七升，煮取二升半，分作三服。

煎方　治热病口中苦，下气除热，喉中鸣。
石膏半升　蜜一升
右二味，以水三升，先煮石膏，取二升，次内蜜复煎，取如饧，含如枣核。尽复合之，大良。
又方　治伤寒热病后，口干喜唾咽痛。
大枣二十枚　乌梅十枚
右二味和捣，蜜和含如杏核大，咽其汁甚验。
又方　治伤寒后下利脓血。
阿胶一两　黄蘗二两　黄连四两　栀子十四枚
右四味(口父)咀，以水六升，煮取二升，去滓，内阿胶更煎令消，分为三服。《甲乙方》无黄蘗，有黄芩。
又方　治赤白下脓，小儿得之，三日皆死，此有(上匿下虫)虫在下部。
麝香　矾石　巴豆　附子　真珠　雄黄各等分
右六味治合取桑条如箭簳，长三寸，以绵缠头二寸，唾濡绵展。药着绵上，内谷道中，半日复易之，日再，神效。

止汗方
杜仲　牡蛎各等分
右二味，治下筛，临夜卧，以水服五钱匕。
又方
牡蛎　雷丸　麻黄根各三两　米粉二升　干姜　甘草各一两
右六味，治下筛，随汗处粉之。

麦门冬汤　治劳复气欲绝，起死人。
麦门冬一两　甘草二两　京枣二十枚，擘　竹叶切，一升
右四味(口父)咀，以水七升，煮粳米一升令熟，去米，内诸药，煎取三升，分三服。不能服者，绵滴汤内口中用之，有效。

神效沃雪汤　治伤寒阴阳二证未辨，时行疫疠，恶气相传，服之如汤沃雪。此药功力，不可具述。
苍朮坚者泡刮去皮　干姜炮　甘草炙，各六两　厚朴去皮姜汁制　防风嫩者　白芍药去皮　葛根各四两
右(口父)咀，每服四钱，水二钟，煎至一钟，去滓，热服之，不拘时服。少顷，取生姜葱作羹或粥投之，避风坐卧，身体微润即愈。如疫气正相传染，清晨进一服为佳。常服每用二钱，水一盏，煎至八分服。

桔梗枳壳汤　治结胷心下痛欲死者。
桔梗炒　枳壳麸炒　甘草炙，各等分
右(口父)咀，每服五钱，水一盏半，生姜三片，煎至七分，去滓服。或不用生姜亦可。痰多加半夏、生姜，有热加黄芩。

茵陈蒿大黄汤　治伤寒发黄，面目悉黄，小便赤，宜服。
茵陈蒿　山栀仁　柴胡　黄蘗蜜炙，各半两　龙胆草五钱　黄芩去黑心升麻各一两　大黄炒，一两
右(口父)咀，每服五钱，水一盏半，煎一盏，去滓，早晚食后温服。

茅根汤　治伤寒发黄，遍身如金色者。
茅根洗剉　山栀子仁　茵陈蒿　地骨皮　甘草炙，各半两
右(口父)咀，每服五钱，用水一盏半，生姜三片，豆豉三七粒，同煎至一盏，去滓，早晚食远温服。

茵陈五苓散　治伤寒温湿热病，感冒后发为黄疸，小便黑赤，烦渴发热，不得安宁。此盖汗下太早，服药不对证，因感湿热病，以致遍身发黄。余尝用茵陈五苓散治之，甚效。
生料五苓散一两　茵陈半两　车前子一钱　木通　柴胡各一钱半
酒后得证，加干葛二钱，作(口父)咀，并前药和匀，分作二服，每服水一碗，灯草五十茎，同煎八分，去滓，食前服。滓再煎，连进数服，小便清利为愈。

雄黄丸　治伤寒狐惑，微烦默默欲卧，毒气上攻，咽干声嗄，下蚀湿慝，或便脓血。
雄黄研　当归炒，各七钱半　槟榔半两　芦荟　麝香各研，二钱半
右捣研为末，煮面糊为丸如梧桐子大，每服十五丸至二十丸，食前温粥饮下，日三服。

诃黎勒丸　治伤寒后脓血痢，下部疼痛。
诃黎勒炮去核　人参各一两　白茯苓去皮　当归焙　木香　白芷各七钱半　牡丹皮半两
右捣罗为末，炼蜜和捣三五百杵，丸如梧桐子大，每服三十丸，食前米饮下，日再服。

黄连丸　治伤寒热病后，热毒下痢脓血。
黄连炒，七钱半　乌梅肉炒，二两
右为细末，炼蜜入少蜡，和捣五六百杵，丸如梧桐子大，每服二十丸，加至三十丸，空心米饮下。

诃黎勒饮　治伤寒后气不和，自利无度。
诃黎勒去核　草豆蔻去皮，各四枚，并二生二煨
右(口父)咀，每服二钱匕，浆水一盏，煎至六分，去滓，空心温服。

燥肠丸　治伤寒汗下后，大小便自利，腹中痛者。
附子一枚，炮　干姜一两　龙骨　吴茱萸　诃黎勒去核　米壳各半两
右为细末，酒糊为丸如梧桐子大，每服三十丸，温水下，痢止勿服

杜仲酒　治伤寒后体虚，元脏挟风冷，腰膝疼痛，行履不得。
杜仲去粗皮，炙二两　独活半两　仙灵脾七钱半　牛膝　附子炮裂去皮脐，各一两
右细剉，用生绢袋盛，以酒五升浸，密封头，经七日后开，每日取三二合温服，日三服。未瘥，再浸服。

二沥汤　治伤寒失音不语。
竹沥　荆沥　梨汁各二合
右搅令匀，以绵滤过，分温四服，空心日晚各一服。

人参汤　治伤寒后，虚羸少力，呕哕气逆。
人参半两　白茯苓去皮，半两　麦门冬去心焙　黄芪各一两　半夏汤洗七次炒　陈皮去白　白朮各半两　甘草炙，二钱半
右(口父)咀，每服五钱匕，水一盏半，入生姜三片，枣三枚擘破，同煎至八分，去滓，食前温服。

牡蛎散　治伤寒后虚损，心多怔悸，夜梦泄精。
牡蛎烧为粉　桂心　白芍药　鹿茸酥炙　龙骨各一两　甘草炙，半两
右(口父)咀，每服五钱，水一大盏，生姜半分，枣三枚，煎至五分，去滓，食前温服。

羚羊角丸　治伤寒夜梦，泄精不禁，身体枯燥，瘦瘠骨立者。
羚羊角屑　犀角屑　石龙芮　韭子炒　龙骨　朱砂细研水飞　鹿茸酒浸炙　泽泻各一两半　桂心　木香各一两
右为细末，炼蜜和捣五七百杵，丸如梧桐子大，每服三十丸，食前用温酒送下。

葳蕤汤　风温之病脉阴阳俱浮，汗出体重，其息必喘，其形状不仁，嘿嘿但欲眠，下之者则小便难，发其汗者必讝语，加烧针者则耳聋难言，但吐下之则遗失便利，如此病者宜服。
葳蕤　白薇　麻黄　独活　杏仁　川芎　甘草　青木香各一两　石膏三两
右(口父)咀，以水八升，煮取三升，去滓，分三服取汗。若一寒一热，加(石卜)硝一分，及大黄三两下之。如无木香，可用麝香一分。《小品方》云：葳蕤汤治冬温，春月中风伤寒，则发头脑疼痛，咽喉干，舌强肉疼，心胷痞满，腰背强。

茯神散　治伤寒后虚羸，心气乏，力弱，惊悸多忘。
茯神　黄芪　菖蒲各一两　远志去心七钱半　人参　白芍药各半两
右(口父)咀，每服五钱，水一中盏，入枣三枚，煎至六分，去滓，不拘时温服。

龙齿丸　治伤寒后伏热在心，心虚惊悸。
龙齿　人参　茯神　生地黄各一两　远志　铁粉细研，各半两　黄连去须　马牙硝细研　防风各七钱半　麝香研，五分　麦门冬一两半，焙
右为细末，都研令匀，炼蜜和丸如梧桐子大，每服二十丸，竹叶金银汤下，不拘时服。

柴胡汤　治伤寒后夹劳，五心烦热，背膊疼痛，手足无力，不能饮食。
柴胡　赤茯苓　黄芪　鳖甲去裙襕酢浸炙，各一两　秦艽　地骨皮　黄芩　枳壳去穰麸炒　葛根各半两　甘草炙　人参各七钱半
右(口父)咀，每服四钱，水一盏半，煎至七分，不拘时温服。

鳖甲散　治伤寒后，虚羸盗汗不止，四肢无力，向晚憎寒。
鳖甲酢炙去裙襕　附子炮裂去皮脐　甘草炙　肉苁蓉酒浸去皮炙干　人参　黄芪　熟地黄　桃仁去皮尖并双仁麸炒　枳壳去穰麸炒　杜仲炙　五味子各七钱半　牡蛎煅，一两　柴胡　牛膝各七钱半　苍朮炒，一两
右(口父)咀，每服五钱，水一大盏，生姜半分，枣三枚，煎至五分，不拘时温服。
又方　治伤寒后虚羸，日夜汗出不止，心烦口干，咽喉不利。
黄雌鸡一只，去肠肚净，治如常法　麻黄根　牡蛎烧，各二两　肉苁蓉一两酒浸一宿，刮去皱皮
右先将鸡、麻黄根，以水七大盏，煮取汁三大盏，去鸡、麻黄根，后下肉苁蓉、牡蛎，煎取一盏半，去滓，分为三服，空心午前夜后临卧时服。

补肺散　治伤寒汗下后，喘欬不止，恐传肺痿。
人参一两　五味　(艹款)冬花各半两　蛤蚧一对　桑白皮二两
右为细末，每服五钱，沸汤一盏调服。

韭根散　治伤寒后，阴阳易，头重，百节解痛，翕翕气劣，着床不能起动，甚者手足拳，卵肿疼痛。
韭根　(上匿下虫)蒌根各二两　青竹茹　干姜炮，各半两
右细剉和匀，分作八服，每服用水一大盏，煎至五分，去滓，入鼠粪末一字，搅令匀，不拘时服。《圣济方》捣筛五钱匕，用水一盏半，煎至一盏，去滓食前温服。一名蘴本汤。

六君子汤　治伤寒汗下之后，将见平复，宜服此调理助脾进食辟邪气，大妙。
人参　白朮　黄芪　茯苓　山药　甘草各等分
右(口父)咀，每服四钱，水一盏半，生姜三片，枣一枚，同煎至七分，去滓温服。

养脾汤　治伤寒后脾胃虚弱，不思饮食。
茯苓　干姜炮，各一两　白朮二两　丁香　人参　甘草各半两
右如法事治一处捣罗为末，每服三钱，水一盏，煎至六分，温服，日进三服，不拘时候。

补脾汤　治伤寒汗后，伤冷物，胷膈不快，寻常血气不和。
人参　干姜　白朮　陈皮去白　青橘皮去白　甘草各等分
右为细末，每服三钱，水一盏，煎数沸，热服，入盐点亦得。

健脾散　治伤寒后脾胃虚弱，不欲饮食，纵食不能消化。
诃黎勒皮　白朮　麦糵炒微黄　人参各一两　神曲炒　甘草炙　枳壳麸炒　大腹皮各半两　干姜七钱半，炮
右(口父)咀，每服四钱，水一中盏，入生姜半分，煎至六分，去滓，不拘时，稍热服。

热病方　治热病五六日，壮热狂语欲走。
鸡子二枚，取清　芒硝细研　寒水石细研，各半两
右，先以新汲水一小盏，调芒硝等末，次下鸡子清，搅令匀，不拘时候，分为二服。

羚羊角散　治热病发汗后，热毒未尽，因有所惊，发热癫狂。
羚羊角屑　犀角屑　茯神　黄芩　甘草炙　防风各半两　龙齿　人参　铁粉各一两　地骨皮三分
右(口父)咀，每服五钱，水一大盏，煎五分，去滓，不拘时温服。

铁粉丸　治热病心神恍惚，悲喜不常，发狂欲走。
铁粉　牛黄并细研　远志去心　丹参　茯神　升麻各半两　金箔三七片，细研　麝香细研　白殭蚕炒　白附子炮，各二分　马牙硝细研，三分
右为细末，同研令匀，炼蜜和捣三五百杵，丸如梧桐子大，每服二三十丸，不拘时薄荷汤下。

生地黄煎　治热病心胷烦热，口干皮肉黄，宜服。
生地黄汁　生(艹舌)蒌汁　生麦门冬根汁各五合　蜜二合　酥一两　生藕汁三合
右一处相和，于锅中熬令稍稠，每服不拘时，抄半匙服。

刺蓟饮子　治热病头痛壮热，鼻衄及吐血，心中紧硬，遍身疼痛，四肢烦闷，宜服。
刺E　生地黄　生麦门冬去心，各一两　鸡苏　生姜　赤茯苓各半两　青竹茹一分
右(口父)咀，水三大盏，煎一盏半，去滓，不拘时，分温三服。

龙胆煎　治热病口疮发渴，疼痛不可忍，宜涂。
龙胆草　黄连　升麻　槐白皮　大青各一两　蔷薇根　竹叶各二两
右细剉，都以水五大盏，煎至一大盏，去滓，入蜜三合，慢火煎成膏，涂于疮上，有涎吐之。

青葙子丸　治热病毒攻于眼，内生瞖膜，宜服。
青葙子　防风　枳壳麸炒，各一两　枸杞子　生地黄　石决明　泽泻各一两半　茺蔚子　细辛　黄连各三分　麦门冬二两半，去心焙　车前子一两
右为细末，炼蜜和捣二三百杵，丸如梧桐子大，每服三十丸，以粥清饮下，不拘时服。

解毒犀角丸　治热病毒气外攻，皮肤斑出，狂乱躁热，宜服。
犀角屑　黄芩　麦门冬去心焙　马牙硝　大青各一两　栀子仁　牛黄细研　赤茯苓　天竺黄细研　甘草生用　川黄连各半两　麝香细研，一钱
右为细末，每服二钱，不拘时，竹叶煎汤调下。

白藓皮散　治热病毒气不散，遍身生热毒疮。
白藓皮　升麻　犀角屑　栀子仁　赤芍药　黄芩　大黄炒　甘草炙　杏仁汤浸去皮尖炒　元参各半两　麦门冬一两，去心焙
右(口父)咀，每服四钱，水一中盏，煎六分去滓，不拘时温服。

蓝叶散　治热病热毒盛，疱疮出头黑者，为难治。
蓝叶　元参　大香　瞿麦各一两　犀角屑　升麻各一两半　甘草炙半两
右(口父)咀，每服五钱，以水一大盏，煎五分，去滓，不拘时温服。

茵陈散　治热病黄疸，目黄如金，小便如血，心烦躁闷，口苦头痛，宜服。
茵陈　栀子各三分　木通　(艹舌)蒌根　柴胡　秦艽各一两　甘草炙，半两　麦门冬一两半
右(口父)咀，每服五钱，以水一大盏，入竹叶三七片，煎至五分，去滓，不拘时候温服。

承气丸　治热病若十余日不大便者，宜服。
大黄炒　芒硝各二两　枳实麸炒　火麻仁研　(木郁)李仁汤浸去皮研，各一两
右为细末，和匀炼蜜和捣三五百杵，丸如梧桐子大，每服五十丸，不拘时，以温水下，未利再服。

木通散　治热病小便不通，或淋沥疼痛。
木通　琥珀别研，各一两　赤芍药　枳实麸炒　茅根　甘草炙，各半两
右(口父)咀，每服四大钱，水一中盏，煎六分，去滓，不拘时温服。

石苇散　治热病小便不通。
石苇去毛　瞿麦各一两　木通　甘草炙　子芩各半两　葵子三合
右(口父)咀，每服四钱，水一中盏，煎六分，去滓，不拘时温服。

人参养胃汤 【 《入门》】 　治伤寒阴证，及外伤风寒，内伤生冷，憎寒壮热，头痛身疼。
陈皮　厚朴　半夏制，各一钱二分半　茯苓　藿香各一钱　人参　草果　甘草炙，各五分　苍朮一钱半
右剉，作一贴，入姜三片，枣二枚，乌梅一个，水煎服，令微汗，濈濈然自然解散。若有余热，以参苏饮款款调之。

藿香正气散 【 《医鉴》】 　治伤寒阴证，头痛身疼，如不分表里证，以此导引经络，不致变动。
藿香一钱半　紫苏叶一钱　白芷　大腹皮　白茯苓　厚朴　白朮　陈皮　半夏制　桔梗　甘草炙，各五分
右剉，作一贴，入姜三片，枣二枚，水煎服。

不换金正气散 【 《入门》】 　治伤寒阴证，头痛身疼，或寒热往来。
苍朮二钱　厚朴　陈皮　藿香叶　半夏泡　甘草各一钱
右剉，作一贴，入姜三片，枣二枚，水煎服。

正阳散 【 《本草》】 　治阴证伤寒。
麻黄一钱半　陈皮　大黄生　干姜　肉桂　芍药　附子炮　半夏制　甘草炙，各七分　吴茱萸五分
右剉，作一贴，入姜三片，枣二枚，水煎服，取汗。

麻黄杏仁饮 【 《入门》，下同】 　治伤寒，太阳经发热恶寒，头痛无汗，脉浮紧。
防风七分　麻黄　桔梗　前胡　黄芩　陈皮　半夏制，各一钱　杏仁　细辛各八分　甘草四分
右剉，作一贴，入生姜三片，水煎服。

香苏饮　治四时伤寒头痛身疼，发热恶寒，及伤风、伤湿、伤寒，时气瘟疫。
香附　苏叶各二钱　苍朮一钱半　陈皮一钱　甘草炙，五分
右剉，作一贴，入姜三片，葱白一茎，水煎服。

芎芷香苏饮 【 《得效》】 　治伤寒伤风表证，头项强，百节痛，阴阳未分皆宜。
香附子　紫苏叶各二钱　苍朮一钱　陈皮　川芎　白芷各一钱　甘草五分
右剉，作一贴，入姜三片，枣二枚，水煎服。

十神汤 【 《入门》】 　治两感风寒，头痛寒热无汗。
香附　紫苏叶　升麻　赤芍药　麻黄　陈皮　川芎　干姜　白芷　甘草各一钱
右剉，作一贴，入姜三片，葱白二茎，水煎服。

人参败毒散 【 《医鉴》】 　治伤寒时气，发热头痛，项强，肢体烦疼，及伤风欬嗽，鼻塞声重。
羌活　独活　柴胡　前胡　枳壳　桔梗　川芎　赤茯苓　人参　甘草各一钱
右剉，作一贴，入姜三片，薄荷少许，水煎服。本方加天麻、地骨皮等分，名人参羌活散；加荆芥穗、防风等分，名荆防败毒散。

香葛汤 【 《得效》】 　治伤寒不问阴阳两感，头痛寒热。
苍朮　紫苏叶　白芍药　香附　升麻　干葛　陈皮各一钱　川芎　白芷　甘草各五分
右剉，作一贴，入姜三片，葱白二茎，豉七粒，水煎服。

葱白散 【 《局方》】 　治四时伤寒伤风，头痛体热烦渴。
麻黄二钱　苍朮　白朮　川芎各一钱半　石膏　干葛　甘草各七分半
右剉，作一贴，入姜三片，葱白二茎，水煎服。

参苏饮 【 《易简》】 　治外感风寒，头痛发热，欬嗽，及内因七情痰盛，胷满潮热。
人参　紫苏叶　前胡　半夏制　干葛　赤茯苓各一钱　陈皮　桔梗　枳壳　甘草各七分半
右剉，作一贴，入姜三片，枣二枚，水煎服。

神朮散　治伤寒伤风，头痛体疼，恶寒无汗。
苍朮二钱　荆芥　藁本　干葛　甘草炙　麻黄各一钱
右剉，作一贴，入姜三片，葱白二茎，水煎服，验。

消风百解散 【 《入门》】 　治感伤风寒，头痛身疼，鼻塞声重。
荆芥　苍朮　白芷　陈皮　麻黄各一钱　甘草五分
右剉，作一贴，入姜三片，葱白二茎，水煎服。

双解散河间　治伤寒表里不解。
滑石三钱　石膏　黄芩　桔梗各七分　防风　川芎　当归　赤芍药　大黄　麻黄　薄荷　连翘　芒硝　荆芥　白朮　栀子各五分　甘草一钱
右剉，作一贴，入姜二片，葱白三茎豉半，合同煎服。此方乃益元散与防风通圣散合剂也。益元散通里，通圣散发表，两得其宜也。

三一承气汤 【 《得效》】 　治伤寒杂病入里之深，大小便不通者。
甘草三钱　大黄　厚朴　枳实　芒硝各一钱半
右剉作一贴，入姜三片，煎至半，去渣入芒硝，再一沸温服。

六一顺气汤 【 《入门》】 　治伤寒热邪传里，大便结实，口燥咽干，讝语发狂，潮热自汗，胷腹满痛等证，以代大小调胃三一承气、大柴胡、大陷胷等汤之神方也。
大黄二钱　枳实　厚朴　芒硝　柴胡　黄芩　芍药　甘草各一钱
右剉，作一贴，入姜三片，水煎至半，去滓，入铁锈水二匙，调服。

陶氏黄龙汤节庵　治热邪传里，胃中燥粪结实，心下硬痛，纯下清水。
大黄二钱　芒硝一钱半　枳实　厚朴各一钱　人参　当归　甘草各五分
右剉，作一贴，入姜三片，枣二枚，水煎温服。

正阳散 【 《得效》】 　治伤寒阴毒证。
附子炮，一两　干姜炮　甘草炙，各二钱半　皂角一挺　麝香一钱
右为末，每二钱，水一杯，煎至五分，去渣热服。一方用白汤调下。

破阴丹 【 《入门》，下同】 　治阴毒脉伏，及阳脱无脉，厥冷不省。
硫黄五两　硝石　太乙元精石各二两　干姜　附子　桂心各五钱
为末，用铁铫先铺元精，次铺硝石各一半，中间铺硫黄末，又铺硝石、元精余末，盖上，以小盏合着地上，候冷取出，入余药同为末，糊丸梧子大，艾汤下三十丸，汗出为度。

复阳丹　治阴毒面青，肢冷脉沉。
荜澄茄　木香　吴茱萸　全蝎　附子炮　硫黄各五钱　干姜一钱
右为末，酒糊和丸梧子大，姜汤下三十丸，复以热酒投之，取汗。

还阳散 【 《本事》，下同】 　治阴毒面青肢冷，心躁腹痛。
硫黄
为末，每二钱新汲水调下良久，或寒一起，热一起，再服汗出而差。

退阴散　治伤寒阴毒。
川乌　干姜等分
右为粗末，炒令转色，放冷，再为细末，每一钱，盐一捻，水少许，同煎温服。

三黄石膏汤 【 《医鉴》】 　治阳毒发斑，身黄眼赤，狂叫欲走，讝语，六脉洪大。
麻黄一钱　石膏三钱　黄芩　黄连　黄蘗　山栀仁各一钱半　香豉半合
右剉，作一贴，入姜二片，细茶一撮，水煎服。

三黄巨胜汤 【 《入门》，下同】 　治阳毒发狂极甚，姑以刧之。
即前三黄石膏汤，去麻责、豆豉，加芒硝、大黄。入姜一片，枣二枚，水煎，临熟加泥浆清水二匙服

霹雳散　治阴盛格阳证。
附子一枚，炮过，以冷灰焙半时许，取出，切半个
细剉入蜡茶一钱，水一盏，煎至六分，去渣，入熟蜜半匙，放冷服之。须臾躁止，得卧，汗出差。

回阳返本汤　治阴盛格阳证。
附子炮　干姜炮　人参　陈皮　麦门冬　五味子　甘草炙　蜡茶各一钱
右剉，作一贴，以清泥浆二盏同煎，去滓，入蜜五匙，调和放冷服之，取汗为效。面赤者，入葱白七茎黄连少许，同煎服。

阳毒升麻汤 【 《活人》，下同】 　治伤寒阳毒，面赤狂言，或见鬼，脉浮大数。
黄芩二钱　甘草十分　升麻　射干　人参　犀角各一钱半
右剉，作一贴，水煎服，出汗则解。

阳毒栀子汤　治阳毒。
石膏二钱　升麻　黄芩　杏仁　柴胡各一钱　栀子　赤芍药　知母　大青各七分　甘草五分
右剉，作一贴，入姜五片，豉百粒，同煎服。

葛根汤海藏　治阳毒。
葛根二钱　黄芩　大黄酢炒　栀子　(石卜)硝　甘草各一钱半
右剉，作一贴，水煎服。

芍药甘草汤 【 丹溪】 　治汗后恶寒。
桂枝二钱　甘草炙，一钱半　芍药　白朮　附子炮，各一钱
右剉作二贴，水煎服。

陶氏益元汤 【 《入门》】 　治伤寒戴阳证。
甘草炙二钱　附子炮　干姜炮　人参各一钱　五味子二十粒　麦门冬　黄连　知母各七分　熟艾三分
右剉，作一贴，入生姜五片，枣二枚，葱白三茎，水煎，临熟入童尿三匙，去滓放冷，服之。

陶氏升阳散火汤　治撮空证。此因肝热乘肺，元气虚弱，不能主持以致讝语神昏，叉手胃心，或撮空摸床
人参　当归　芍药　柴胡　黄芩　白朮　麦门冬　陈皮　茯神　甘草各一钱
右剉，作一贴，入姜三片，枣二枚，入熟金同煎服。

甘李根汤 【 《入门》】 　治动气误发汗，气上冲，正在心端。
李根皮五钱　桂枝一钱半　当归　芍药　茯苓　黄芩各一钱　半夏　甘草各五分
右剉，作一贴，入姜三片，水煎服。

三白饮 【 《医鉴》】 　治伤寒热病，热极狂走。
鸡子清一个　白蜜一大匙　芒硝三钱
右合作一处，凉水调下。

活龙散 【 《入门》】 　治阳毒发狂。
活地龙大者四五条，净洗研取汁
入姜汁薄荷汁及蜜各一匙，新汲水调和，徐徐灌尽，渐次凉快。若热炽则加片脑尤妙，名曰地龙水。

古今图书集成医部全录卷三百五十六

　伤寒门

　　方

大羌活汤 【 东垣】 　解利两感伤寒，或伤寒见风脉，伤风见寒脉，发热恶寒，无汗头痛项强等证。
羌活　防风　独活　防己　黄芩　黄连　苍朮　白朮各七分　细辛　甘草各五分　生地黄　知母　川芎各二钱
右剉，作一贴，水煎服。未解，再服三四贴。此方治阴阳已分，阳证多者宜服。

陶氏冲和汤 【 《入门》】 　治两感伤寒，阴阳未分者，以此探之。
羌活　苍朮　防风　川芎　生地黄　黄芩　柴胡　干葛　白芷　石膏各一钱　细辛　甘草各三分
右剉，作一贴，入姜三片，枣二枚，黑豆三七粒，同煎服。一名冲和灵宝饮。

葛根解肌汤 【 《回春》】 　治阳明经病，目疼鼻干，不得卧，宜解肌。
葛根　柴胡　黄芩　芍药　羌活　石膏　升麻　白芷　桔梗各一钱　甘草五分
右剉，作一贴，入姜三片，枣二枚，水煎服。一名柴葛解肌汤。

九味羌活汤节庵　不问四时，但有头痛骨节痛，发热恶寒无汗，脉浮紧，宜用此以代麻黄为稳当。有汗不得服麻黄，无汗不得服桂枝。若误服则其变不可胜言。故立此法，使不犯三阳禁忌，乃解表神方。
羌活　防风各一钱半　苍朮　川芎　白芷　黄芩　生地黄各二钱二分　细辛　甘草各五分
右剉，作一贴，入生姜三片，大枣二枚，葱白二茎，水煎服。一名羌活冲和汤。

四顺理中汤 【 《类聚》】 　治腹痛自利。
即理中汤倍甘草一倍是也。一名四顺汤。

四顺理中丸五十六
即理中汤倍甘草一倍为末，蜜和作丸弹子大也。一名四顺丸。

治中汤 【 《三因》】 　治太阴腹痛。
即理中汤加陈皮、青皮等分也。

三黄熟艾汤 【 《活人》，下同】 　治伤寒大热利不止。
黄芩　黄连　黄蘗　熟艾各一钱半
右剉，作一贴，水煎服。

薤白汤　治伤寒下利如烂肉汁赤，滞下，伏气腹痛。
豆豉半合，绵裹　薤白一握　栀子七枚
右剉，水二升半，先煎栀子十沸，下薤白煎至二升，入豉煎至一升二合，分二服。

附子散 【 《得效》】 　治伤寒阴毒。
附子炮，二钱半　桂心　当归　白朮各二钱　半夏制　干姜炮，各一钱
右剉，作一贴，入姜三片，水煎服。

白朮散 【 丹溪】 　治伤寒阴毒，四肢逆冷，心胷烦躁。
川乌炮　桔梗　白朮　附子炮　细辛各五钱　干姜炮，二钱半
右为末，每二钱水煎服。

回阳救急汤 【 《医鉴》】 　治伤寒阴证，及阴毒四肢厥冷，脉沉细，唇青面黑。
人参　白朮　白茯苓　陈皮　半夏　干姜炮　肉桂　附子炮　五味子　甘草炙，各一钱
右剉，作一贴，入姜七片，水煎服。

阳旦汤 【 《入门》，下同】 　治伤寒阳证，身大寒，反不欲近衣，此为内热外寒。
桂枝　芍药各三钱　黄芩二钱　甘草一钱
右剉，作一贴，入姜一片，枣二枚，水煎服。

阴旦汤　治伤寒阴证，身大热，反欲近衣，此为内寒外热。
桂枝二钱　黄芩　干姜各一钱半　芍药　甘草各一钱
右剉，作一贴，入枣二枚，水煎服。

五积散　治感伤风寒，头痛身疼，四肢逆冷，胷腹作痛，呕吐泄泻，或内伤生冷，外感风寒，并皆主之。
苍朮二钱　麻黄　陈皮各一钱　厚朴　桔梗　枳壳　当归　干姜　白芍药　白茯苓各八分　白芷　川芎　半夏　桂心各七分　甘草六分
右剉，作一贴，入姜三片，葱白三茎，水煎服。海藏除白芷、肉桂，余药慢火炒令色变，摊冷，入桂芷，名曰熟料五积散。不炒者，名曰生料五积散。

辛黄三白汤　治阴证伤寒在表经者。
人参　白朮炒　白芍药各二钱　白茯苓　当归各一钱　细辛　麻黄各五分
右剉，作一贴，入姜三片，枣二枚，水煎服。

黄连解毒汤 【 《活人》】 　治伤寒大热，烦躁不得眠，或瘥后饮酒复剧者，及一切热毒。
黄连　黄芩　黄蘗　栀子各一钱二分半
右剉，作一贴，水煎服。

柴苓汤 【 丹溪】 　治伤寒热病，发热泄泻。
柴胡一钱六分　泽泻一钱三分　白朮　猪苓　赤茯苓各七分半　半夏七分　黄芩　人参　甘草各六分　桂心三分
右剉，作一贴，入姜三片，水煎温服。

柴胡连翘汤 【 《医鉴》】 　治伤寒发热，讝语呻吟，睡卧不得。
柴胡　黄芩　枳壳　赤芍药　桔梗　(艹舌)蒌仁　栀子仁　连翘　黄连　黄蘗　甘草各八分
右剉，作一贴，入姜三片，水煎服。

知母麻黄汤 【 《入门》，下同】 　治坏伤寒，以伤寒瘥后经久，精神不守，言语错谬，或潮热颊赤寒热如疟，皆由汗下不尽，毒留心胞间所致也。
知母三钱　麻黄　赤芍药　黄芩　桂心　甘草炙，各一钱
右剉，作一贴，水煎服，微汗即愈。一本以桂枝代桂心。

参胡芍药汤　治伤寒十四日外，余热未除，或渴或烦，不能安卧，不思饮食，大便不快，小便黄赤此为外证。
生地黄一钱半　人参　柴胡　芍药　黄芩　知母　麦门冬各一钱　枳壳八分　甘草三分
右剉，作一贴，入姜三片，水煎服。

夺命汤 【 丹溪】 　治伤寒坏证，昏沉垂死，或阴阳二证不明，过经不解；及或因误服药，困重垂死，一切危急之证。
人参一两
右剉，作一服，水二升，于银石器内煎至一升，去滓，以新水沉冷，一服而尽，汗自鼻梁上出，涓涓如水，是药之效也。一名独参汤。

鳖甲散 【 《入门》，下同】 　治坏证诸药不效。
鳖甲二钱　犀角　前胡　黄芩　生地各一钱　枳壳八分　乌梅二个
右剉，作一贴，水煎服。

陶氏柴胡百合汤　治百合病及劳复等证。
鳖甲酢炙，二钱　柴胡　百合　知母　生地黄　陈皮　人参　黄芩　甘草各一钱
右剉，作一贴，入姜三片，枣二枚，水煎服。

麦门冬汤海藏　治劳复气欲绝，能起死回生。
麦门冬二钱　甘草炙，三钱　粳米一合
右，水二盏，先煎粳米令熟，去米入二药，及枣二枚，青竹叶十五片，煎至一盏，温服。加人参尤妙。

鼠屎豉汤 【 《活人》】 　治同上。
栀子七个　雄鼠屎七枚　枳壳一枚，炒
右，以水一盏半，入葱白二寸，香豉三十粒，同煎至一盏，分二服。勿令病人知。

栀豉枳黄汤 【 《入门》】 　治食复发热。
栀子仁　枳壳　柴胡各一钱　香豉五钱　大黄三钱
右剉，水煎服。胀腹加厚朴，伤肉加山楂，伤面饭加神曲。

七味葱白散 【 《活人》】 　治劳复食复。
葱白连根三茎　干葛　麦门冬　熟地各三钱　香豉半合　生姜切，一合
右剉，以甘烂水四升，煎至三分之一，去滓，分二服。

益气养神汤 【 《回春》】 　治劳复宜养气血。
人参　当归　白芍药酒炒　麦门冬　知母　栀子仁炒，各一钱　白茯神　前胡各七分　陈皮五分　升麻生　甘草各二分
右剉，作一贴，入枣二枚，水煎服。

豭鼠粪汤海藏　治男子阴易病。
韭白根一把　豭鼠粪十四个
右，以水二升，煮取半升，去滓温服，取微汗。未汗再服。豭鼠，雄鼠也，粪两头尖者是。

青竹茹汤 【 《入门》】 　治劳复及阴阳易病。
(艹舌)蒌根五钱　青竹茹二钱
右剉，作一贴，水煎服。一名(艹舌)竹汤。治法服法同。

竹皮汤 【 《纲目》】 　治阴阳易及劳复病。
青竹刮取皮，一升
水三升，煮取一升，分二服。一名竹茹汤。

干姜汤 【 《得效》】 　治阴阳易病，速当汗之，满四日不可疗
干姜三钱
右剉，水煎服。得汗出，手足伸即愈。

竹皮逍遥散 【 《入门》，下同】 　治劳复及易病。
青竹皮卵缩腹痛倍之　生地黄　人参　知母　黄连　滑石　韭白　柴胡　犀角　甘草各一钱
右剉，作一贴，入姜三片，枣二枚煎，临服入烧裩裆末一钱半调服，微汗之。未汗再服

人参逍遥散　治女劳复虚弱者。
人参　当归各二钱　柴胡一钱半　白朮　白芍药　白茯苓各一钱
右剉，作一贴，水煎服。

桂枝红花汤　治热入血室及血结胷。
桂枝　芍药　甘草各一钱半　红花一钱
右剉，作一贴，入姜四片，枣二枚，水煎服，汗出而解。

五味子汤 【 《活人》】 　治伤寒喘促，脉伏而厥。
五味三钱　人参　麦门冬　杏仁　陈皮各二钱
右剉，作一贴，入姜五片，枣二枚，水煎服。一名加味生脉散。

陶氏导赤各半汤 【 《入门》】 　治差后昏沉。
黄芩　黄连　栀子　知母　麦门冬　茯神　犀角　人参　滑石各一钱　甘草五分
右剉，作一贴，入姜一片，枣二枚，灯心一握，煎，入生芋汁三匙服。一名泻心导赤散。

黄连犀角汤 【 《回春》】 　治狐惑。
黄连　犀角　乌梅　木香　桃仁各一钱
右剉，作一贴，水煎服，空心。

桃仁汤 【 《得效》，下同】 　治同上。
桃仁　槐子碎　艾叶各二钱
右剉，作一贴，入姜三片，枣二枚，水煎，空心服。

雄黄锐散　治下部(上匿下虫)疮。
雄黄　青葙子　苦参　黄连各二钱　桃仁一钱
右为末，以生艾汁和如枣核大，绵裹纳下部。

酸枣仁汤 【 《活人》，下同】 　治伤寒后，虚烦不得眠。
枣仁炒，二钱　麦门冬　知母各一钱半　茯苓　川芎各一钱　干姜　甘草炙，各一分半
右剉，作一贴，水煎服。

乌梅汤　治伤寒后虚烦不得眠，心中懊憹。
柴胡二钱　栀子炒　黄芩　甘草炙，各一钱　乌梅肉二个
右剉，作一贴，入姜三片，豉五十粒，同煎服。

辰砂五苓散 【 丹溪】 　治伤寒发热，狂言讝语，及差后热不退虚烦等证。
泽泻　赤茯苓　猪苓　白朮各二钱半　肉桂　辰砂各五分
右细末，每二钱，沸汤煎服。

辰砂益元散 【 《入门》，下同】 　治伤寒热不退，狂言讝语。
滑石六两　甘草　辰砂各一两
右细末，每二钱，井水调下，日二三。

温经益元汤　治发汗过多，卫虚亡阳，以致头眩身栗，筋惕肉瞤。
熟地黄　人参　白朮　黄芪蜜炒　白芍药　当归　生地黄　白茯苓　陈皮　甘草各一钱　桂皮　附子炮，各五分
右剉，作一贴，入姜三片，枣二枚，糯米一撮，水煎服。

陶氏再造散　治阳虚不得汗，名曰亡阳证。
人参　黄芪　桂皮　附子炮　细辛　羌活　防风　川芎　甘草炙，各一钱
右剉，作一贴，入煨姜一片，枣二枚，煎至半，入炒芍药一钱，再煎一二沸温服。

附子理中汤 【 《三因》】 　治中寒口噤身强直。
附子炮　人参　白朮　干姜炮　甘草炙，各一钱
右剉，作一贴，水煎服。一方加吴茱萸、肉桂、当归、陈皮、厚朴各等分，煎服。亦名附子理中汤。

朮附汤 【 《得效》，下同】 　治伤寒。
白朮三钱　甘草炙，一钱半　附子炮，一钱
右剉，作一贴，入姜十片，煎，水调苏合丸三丸服之。

回阳汤　治中寒。
益智　青皮各二钱　川乌生　附子生，各一钱　干姜炮，五分
右剉，作一贴，入姜七片，枣二枚，水煎服。

防风冲和汤　治春夏秋感冒风寒，头痛身热，自汗恶寒，脉浮缓。
羌活　防风各一钱半　白朮　川芎　生地黄　白芷　黄芩各一钱　细辛　甘草各五分
右剉，作一剂，入姜三片，葱三茎，水煎服。一名加减冲和汤。

冲和散　治四时感冒风寒。
苍朮四钱　荆芥　甘草各一钱
右剉，作一贴，水煎服。

沃雪汤 【 《类聚》】 　解利四时伤寒，温和表里，通顺阴阳。
苍朮三钱　厚朴一钱半　川芎　当归　防风　白芍药　陈皮　葛根　甘草各七分
右剉，作一贴，水煎服。

升麻葛根汤 【 《局方》】 　治温病及时令感冒。
葛根二钱　白芍药　升麻　甘草各一钱
右剉，作一贴，姜三片，葱二茎，煎服。

加味益气汤 【 《回春》】 　治劳力感寒证。
人参　黄芪　防风　柴胡各一钱　白朮　陈皮　当归各七分　羌活一钱半　甘草五分　升麻　黄蘗酒炒，各二分
右剉，作一贴，入姜三片，水煎服。热甚加酒炒黄芩三分。

陶氏补中益气汤 【 《入门》】 　治内伤气血，外感风寒，头痛身热，恶寒自汗，沉困无力。
人参　生地黄　黄芪　当归　川芎　柴胡　陈皮　羌活　白朮　防风各七分　细辛　甘草各五分
右剉，作一贴，入姜三片，枣二枚葱白二茎，水煎服。如元气不足，加升麻三分。

十味和解散 【 丹溪】 　治外感内伤，头痛身热。
白朮四钱　桔梗二钱　当归　陈皮　枳壳　防风　白芍药　厚朴　人参　甘草各五分
右剉，作一贴，入姜三片，葱白三茎，水煎服。

加减白虎汤 【 《医鉴》】 　治沉寒痼冷，脐腹冷痛，大便自利，足胫寒而逆。
附子炮，二钱　干姜炮　肉桂　草豆蔻煨　半夏　人参　白朮　甘草炙，各一钱
右剉，作一贴，入姜五片，葱白五茎，水煎服。仍灸气海、三里穴。

灵砂 【 《局方》，下同】 　治诸虚痼冷，厥逆如神。
水银四两　硫黄一两
右，同入铁铫内，炒成砂子，有烟焰起，以酢洒之，研细入水，火鼎赤石脂封口，盐泥固济，炭三十斤煅，经宿取出细研，糯米糊和丸麻子大，每五七丸以至十五丸，空心以人参大枣汤下。忌食猪羊血浆豆粉冷滑之物。

金液丹　治久寒痼冷，及吐利日久，身冷脉微。
硫黄十两
右研细飞过，盛磁盒内，以赤石脂抿缝，外以盐泥固济，先掘地坑埋小罐子，盛水令满，安盒子在上，用泥固济，讫慢火养，七日七夜，候足，加顶火一斤煅，取出放冷，研为细末，每药末一两，用蒸饼一两汤浸，去水，捣和丸梧子大，每三十丸多至百丸，温米饮下，空心服。

至圣来复丹 【 《活人》】 　治痼冷心腹冷痛，脏腑虚滑，及霍乱吐泻，脉微欲绝。又治荣卫不交泰，心肾不升降，上实下虚，气塞痰厥，一切危急之证，但有胃气，无不获安。此药配合二气，均调阴阳，可冷可热，可缓可急，功效殊胜。
硫黄　硝石各一两
右为细末　入铫内，以微火慢炒，用柳木篦不住手搅，令阴阳气相入，再研极细，名曰二气砂。乃入水飞五灵脂、陈皮、青皮末各二两，次入太阴元精石末一两和匀，酢糊和丸豌豆大，空心米饮下三十丸或五十丸。此铁瓮城八角杜先生方也。一名正一丹。

加味理中汤 【 《回春》】 　治痼冷积寒。
附子炮　人参　白朮　干姜炒　肉桂　陈皮　白茯苓　甘草炙，各一钱
右剉，作一贴，入姜二片，枣二枚，水煎服。

代灸涂脐膏海藏　治痼冷脐腹痛。
附子　马蔺子　蛇床子　吴茱萸　肉桂　木香
右为细末，用白面一匙，姜汁调成膏，摊纸上圆三寸许，贴脐下关元、气海，自晚至晓，其力可代灸百壮。

冲寒散 【 《入门》】 　治痼冷腹痛泄泻，饮食减少。
香附子　陈皮　草果各一钱半　缩砂　白姜　肉豆蔻各七分　藿香　白茯苓　吴茱萸　木通各三分
右为末，每二钱，温酒或姜汤调下；或剉，作一贴，水煎服。

大补元煎 【 《景岳全书》，下同】 　凡元气太虚者，虽有寒邪亦不可攻，必单培根本，正复邪将自散；或真寒假热等证，皆宜用此。
人参少则一二钱，多则一二两　炙甘草一二钱　熟地少则二三钱，多则二三两　当归若泄泻便滑者去之　枸杞各二三钱　山茱萸一钱，畏酸吞酸者去之　杜仲　山药炒，各二钱
水二钟，煎七分，食远温服。

左归饮　凡命门真阴亏损，虽有寒邪，不可攻者，宜此。
熟地二三钱，或加至一二两　炙甘草一钱　山药　枸杞各二钱　山茱萸一二钱，畏酸者少用　茯苓一钱半
水二钟，煎七分，食远服。

右归饮　凡命门阳衰，或阴盛格阳感邪，不可攻者，宜此。
熟地用如前　山药　枸杞　杜仲姜制，各二钱　山茱萸一钱　肉桂去皮　甘草炙，各一二钱　制附子一二三钱
水二钟，煎七分，食远温服。

五福饮　凡五脏气血俱虚者，宜此为主。
人参　熟地俱随宜　当归三钱　炙甘草一钱　白朮炒，一钱半
水二钟，煎七分，食远温服。或加生姜三五片。

一阴煎　凡肾水真阴不足而虚火为邪者，宜此。
熟地三五钱　甘草一钱　生地　芍药　麦冬　丹参各二钱　牛膝一钱半
水二钟，煎七分，食远温服。

加减一阴煎　凡水亏火盛，烦热动血者，宜此。
生地　芍药　麦冬各二钱　熟地三五钱　炙甘草五七分　知母　地骨皮各一钱

二阴煎　凡心经有热，狂笑烦热失血者，宜此。
生地　麦冬各二三钱　枣仁二钱　元参　茯苓　木通各一钱半　黄连或用一二钱　生甘草一钱
水二钟，灯草二十根，竹叶亦可，煎七分，食远服。

三阴煎　凡三阴不足，及风疟多汗，而正气不复，寒热不止者，宜此。
当归二三钱　熟地三五钱　炙甘草一钱　芍药酒炒　枣仁各二钱　人参随宜
水二钟，煎七分，食远服。

大营煎　此大补元煎之次也，酌宜用之。
当归二三钱或五钱　熟地三五七钱　炙甘草　桂各一二钱　牛膝一钱半　枸杞　杜仲各二钱
水二钟，煎七分，食远温服。

小营煎　凡血少阴虚而无火者，宜此。
熟地二三钱　当归　芍药酒炒　山药炒　枸杞各二钱　炙甘草一钱
水二钟，煎七分，食远温服。

补阴益气煎　凡邪陷阴中，阴虚不能作汗，身热不退，或往来寒热者，宜此。
人参一二三钱　当归　山药酒炒，各二三钱　熟地三五钱或一二两　陈皮　炙甘草各一钱　升麻三五分，火浮于上者不必用　柴胡一二钱，无外邪者不必用
水二钟，加生姜三五七片，煎八分，食远温服。

金水六君煎　凡阴虚受寒，欬呕喘促，吞酸痞满等证，宜此。
当归　半夏　茯苓各二钱　陈皮一钱五分　熟地三五钱　炙甘草一钱
水二钟，生姜三五七片，煎七八分，食远温服。

大和中饮　凡邪结胃脘，气逆食滞者，宜此。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七八分，食远温服。

小和中饮　凡胷膈胀满，呕恶气滞者，宜此。
陈皮　茯苓　厚朴各一钱五分　甘草五分　山楂　扁豆炒，各二钱
水一钟半，加生姜三五片，煎服。

小分清饮　凡小水不利，湿滞肿胀泄泻者，宜此。
茯苓　泽泻　猪苓各二三钱　薏仁二钱　枳壳　厚朴各一钱
水一钟半，煎七八分，食前服。

百顺丸　凡三焦热秘，邪不解者，宜此。
川大黄锦纹者，一斤　牙皂角炒微黄，一两六钱
右为末，用汤浸蒸饼捣丸菉豆大，每用五分或一钱，或二三钱，酌宜用引送下。或用蜜为丸亦可。

一柴胡饮　凡六经初感，内外俱有热者，宜此。
柴胡二三钱　芍药二钱　甘草八分　黄芩　生地　陈皮各一钱半
水一钟半，煎七八分，温服。

二柴胡饮　凡邪感三阳及三阳并病，寒胜者，宜此主之。三阴初感者，亦可用
陈皮　厚朴各一钱半　半夏二钱　甘草八分　细辛一钱　柴胡一钱半或二三钱
水一钟半，生姜三五七片，煎七八分，温服。

三柴胡饮　凡肝脾阴虚血少，而偶感风寒者，宜此。
柴胡二三钱　芍药一钱半　当归二钱，溏泄易以熟地　炙甘草　陈皮各一钱
水一钟半，生姜三五片，煎七八分温服。

四柴胡饮　凡脾肺气血，或劳倦感寒发热者，宜此。
人参酌用　炙甘草一钱　当归二三钱，泄泻者勿用　柴胡随宜
水二钟，生姜三五七片，煎七八分，温服。

五柴胡饮　凡脾肾血气不足，而感外邪发热者，宜此。
柴胡一二三钱　熟地三五钱　芍药钱半，炒　当归　白朮各二三钱　炙甘草一钱　陈皮酌用
水一钟半，煎七分，食远热服。

正柴胡饮　凡血气本无亏损而感冒寒邪者，宜此。
柴胡一二三钱　芍药二钱　陈皮一钱半　防风　甘草各一钱　生姜三五片
水一钟半，煎七八分，热服。

麻桂饮　凡伤寒初感，邪盛气实者，勿论诸经四季，先宜此。
官桂一二钱　当归三四钱　炙甘草一钱　麻黄二三钱　陈皮随宜
水一钟半，加生姜五七片，或十片，煎八分，去浮沫，不拘时服。

大温中饮　凡中气虚寒，感邪发热，无汗表不能解者，速用此
熟地三五七钱　冬白朮三五钱　炙甘草一钱　当归三五钱，泄泻者代以山药　人参二三钱，甚则一两　干姜炒熟，一二钱，或用煨生姜三五七片亦可　肉桂一二钱　柴胡二三四钱　麻黄一二三钱
水二钟，煎七分，去浮沫，温服或略盖，取微汗。

柴陈煎　凡感冒风寒发热，而兼欬嗽呕恶者，宜此。
柴胡二三钱　陈皮一钱半　甘草一钱　半夏　茯苓各二钱
水一钟半，生姜三五七片，煎七分，食远温服。

柴芩煎　凡表邪未解，内外俱热，泄泻不止者，宜此。
柴胡二三钱　枳壳一钱五分　黄芩　栀子　泽泻　木通各二钱
水二钟，煎八分，温服。

柴胡白虎煎　凡温病热极，表里不解者，宜此。
柴胡　黄芩　麦冬各二钱　细甘草七分　石膏三钱
水一钟半，加竹叶二十片，煎服。

归葛饮　凡阳明温暑，大热大渴，津枯不能作汗者，宜此。
当归三五钱　干葛二三钱
水二钟，煎一钟，以冷水浸凉，徐徐服之，得汗即解。

抽薪饮　凡邪热畜之甚者，宜此。
黄芩　石斛　木通　栀子炒　黄蘗各一二钱　枳壳　泽泻各一钱半　细甘草三分
水一钟半，煎七分，食远温服。内热甚者，冷服更佳。

徙薪饮　凡热邪内畜，将甚未甚者，宜此。
陈皮八分　黄芩二钱　麦冬　芍药　黄蘗　茯苓　牡丹皮各一钱半
水一钟半　煎七分，食远温服。

大分清饮　凡积热闭结，小水不通，热泻等证，宜此。
茯苓　泽泻　木通各二钱　猪苓或倍之　枳壳　栀子或倍之　车前子各一钱
水一钟半，煎八分，食远温服。

玉女煎　凡阴虚水亏，阳明火盛，烦渴内热者，宜此。
生石膏三五钱　熟地三五钱或一两　知母　牛膝各一钱半　麦冬二钱
水一钟半，煎七分，温服或冷服。

玉泉散　一名一六甘露散。治阳明实热烦躁斑黄等证。
石膏六两，生用　粉甘草一两
右为极细末，每服一二三钱，新汲水或热汤，或人参汤调下。

四味回阳饮　凡阳脱气虚者宜此。
人参一二两　制附子　炮干姜各二三钱　炙甘草一二钱
水二钟，武火煎七八分，温服，徐徐饮之。

六味回阳饮　凡阴阳大虚元气将脱者，非此不可。
人参一二两或数钱　当归三钱，如泄泻者代以冬朮　熟地五钱或一两　炙甘草一钱　制附子　炮干姜各二三钱
水二钟，武火煎七八分，温服。

理阴煎　凡真阴不足，或因劳倦感寒，阴虚假热，寒邪不解者，速宜用此。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。

养中煎　凡中气虚寒为呕为泻者，宜此。
人参一二三钱　白扁豆炒，二三钱　山药　茯苓各二钱　炙甘草一钱　干姜炒黄，一二钱
水二钟，煎七分，食远温服。

温胃饮　凡中寒呕吐吞酸者宜此。
人参一二三钱或一两　白朮炒，一二钱或一两　扁豆二钱，炒　陈皮或不用　炙甘草各一钱　干姜炒焦，一二三钱　当归一二钱，滑泄者勿用
水三钟，煎七分，食远温服。

五君子煎　凡脾胃气分虚弱，而微寒当温者，宜此。
人参二三钱　炙甘草一钱　干姜炒黄，一二钱　白芷　茯苓各二钱
水一钟半，煎服。

胃关煎　凡脾肾虚寒，泻利不止者，宜此。
熟地三五钱或一两　山药炒　扁豆炒，各二钱　焦干姜　白朮炒，各二三钱　吴茱萸制，五七分　炙甘草一二钱
水二钟，煎七分，食远温服。

暖肝煎　凡肝肾阴寒，小腹疼痛者，宜此。
当归二三钱　枸杞三钱　沉香一钱，木香亦可　肉桂一二钱　茯苓　小茴香　乌药各二钱
水一钟半，加生姜三五片，煎七分，食远温服。

罨结胷法　凡病伤寒结胷，其有中气虚弱，不堪攻击内消者，须以此法外罨之，则滞行邪散，其效如神。
葱白头　生姜　生萝卜此味倍之，如无以子代之
右用葱姜各数两，萝卜倍之，共捣一处，炒热用手巾或白布，包作大饼，罨胷前胀痛处。此药须分二包冷则轮换罨之。无不实时开通，汗出而愈。但不宜太热，恐炮烙难受也。

古今图书集成医部全录卷三百五十七

　伤寒门

　　单方

伤寒有数种，庸人卒不能分别者，今取一药兼疗之。凡初觉头痛身热脉洪，一二日便以葱白一虎口，豉一升，绵裹，水三升，煮一升，顿服取汗。更作，加葛根三两。再不汗，加麻黄三两。 【 《肘后方》，下同】 
又法：用葱汤煮米粥，入盐豉，食之取汗。
又法：用豉一升，小男溺三升，煎一升，分服取汗。

伤寒不止，不解已三四日，胷中闷恶者：用豉一升，盐一合，水四升，煮一升半，分服取吐，此秘法也。 【 《梅师方》】 

伤寒后，毒气攻手足，及身体虚肿：用豉五合微炒，以酒一升半，同煎五七沸，任性饮之。 【 《简要济众》】 

伤寒暴痢：豉一升，薤白一握，水三升，煮薤熟，纳豉更煮，色黑去豉，分为二服。 【 《药性论》】 

伤寒劳复：鼠屎二十枚，豉五合，水二升，煮一升，顿服。 【 《外台》】 

伤寒黄病：发髲烧研，水服一寸匕，日三。 【 《类要》，下同】 

天行劳复：合头垢枣核大一枚，良。
伤寒初愈，预防劳复：头垢烧研，水丸梧子大，饮服一丸。 【 《外台》】 

阴阳易病，卵肿或缩入腹，绞痛欲死：取妇人阴毛烧灰饮服，仍以洗阴水饮之。 【 《总录》】 

伤寒时气温疫，头痛壮热脉盛：以干艾叶三升，水一斗，煮一升，顿服取汗。 【 《肘后方》】 

妊娠伤寒，壮热赤斑，变为黑斑，溺血：用艾叶如鸡子大，酒三升，煮二升半，分为二服。 【 《类要》】 

伤寒发狂，惊怖恍惚：用番红花二分，水一盏，浸一夕服之。天方国人所传。 【 《集要》】 

劳复食复欲死：并以芦根煮浓汁饮。 【 《肘后方》】 

伤寒时气温病，初得头痛壮热脉盛者：用生蘘荷根叶，合捣绞汁，服三四升。

伤寒黄疸表热者：名麻黄醇酒汤。麻黄一把去节绵裹，美酒五升，煮取半升，顿服取小汗。春月用水煎。

偶感风寒：芝麻炒焦，乘热擂酒饮之，暖卧取微汗出，良。

伤寒发黄：生乌麻油一盏，水半盏，鸡子白一枚，和搅服尽。 【 《外台》】 

男子阴易：黍米二两，煮薄粥和酒饮，发汗即愈。 【 《总录》】 
又法：用丹黍米三两，煮薄粥和饮，令发汗即愈。 【 《类要》】 

伤寒初起：取热汤饮之，候吐则止。 【 《本草》】 
初感风寒头痛憎寒者：用水七碗，烧锅令赤，投水于内，取起再烧，再投，如此七次，名沸汤。乘热饮一碗，衣被覆头取汗，神效。 【 《蕴要》】 

伤寒头痛壮热，胷中烦痛，四五日不解：乌梅十四枚，盐五合，水一升，煎半升，温服取吐，吐后避风，良。 【 《梅师方》】 

伤寒(上匿下虫)疮生下部者：乌梅肉三两，炒为末，炼蜜丸梧子大，以石榴根皮煎汤，食前下三十丸。 【 《圣惠》】 

伤寒热病后，口干咽痛喜唾：大枣二十枚，乌梅十枚，捣入蜜丸，含一杏仁大，咽汁甚效。 【 《千金》】 

伤寒温疫，已发未发：用梨木皮、大甘草各一两，黄秫谷一合为末，锅底煤一钱，每服三钱，白汤下，日二服取愈。 【 《简易方》】 

阴毒腹痛：油松木七块，炒焦，冲酒二钟，热服。 【 《集方》】 

伤寒舌出过寸者：梅花片脑半分为末渗之，随手即愈。 【 《夷坚方》】 

伤寒讝语：蚯蚓屎凉水调服。 【 《简便方》】 

劳复食复欲死者：水调胡粉少许服。 【 《肘后方》】 

伤寒阳毒，狂言妄语乱走，毒气在脏也：铁粉二两，龙胆草一两为末，磨刀水调服一钱。小儿五分。 【 《心鉴》】 

头痛鼻塞：铁粉二两，龙脑半分，研匀，每新汲水，服一钱。 【 《圣惠》】 

伤寒发汗，时气温疫，头痛壮热，脉盛，始得一二日者，取真丹一两，水一斗，煮一升，顿服，覆被取汗。忌生血物。《肘后》用真丹末酒调，遍身涂，向火坐，得汗愈。 【 《外台》】 

伤寒欬逆，服药无效：雄黄二钱，酒一盏，煎七分，乘热嗅其气即止。 【 《活人》】 

伤寒狐惑，虫蚀下部，痛痒不止：雄黄半两，烧于瓶中，熏其下部。 【 《圣惠》】 

伤寒发狂，踰垣上屋：寒水石二钱，黄连一钱为末，煎甘草汤冷服。名鹊石散。 【 《本事方》】 

风热心躁，口干狂言，浑身壮热：寒水石半斤，烧半日，净地坑内盆合，四面湿土壅起，经宿取出，入甘草末、天竺黄各二两，龙脑二分，糯米糕丸弹子大，蜜水磨下。 【 《集验方》】 

男女阴毒：寒水石不拘多少为末，用两馏饭捣丸栗子大，日干，每用一丸，炭火煅红烧研，以滚酒调服饮，葱酢汤投之，得汗愈。 【 《必用方》】 

伤寒衄血：滑石末，饭丸梧子大，每服十丸，微嚼破，新水咽下立止。汤晦叔云：鼻衄乃当汗不汗所致，其血紫黑时，不以多少，不可止之。且服温和药调其营卫，待血鲜时，急服此药止之也。 【 《本事方》】 

伤寒无汗：代赭石、干姜等分为末，热酢调涂两手心，合掌握定，夹于大腿内侧，温覆汗出，乃愈。 【 《蕴要》】 

百合病发己，汗下复发者：百合七个擘破，泉水浸一宿，代赭一两，滑石三两，泉水二钟，煎一钟，入百合汁再煎一钟，温服。 【 《蕴要》】 

伤寒尿濇，小腹胀满：石燕为末，葱白汤调半钱，胀通为度。 【 《圣惠》】 

伤寒发狂：元明粉二钱，朱砂一钱末之，冷水服。 【 《蕴要》】 

阴证伤寒，极冷厥逆，烦躁腹痛，无脉危甚者：舶上硫黄为末，艾汤服三钱，就得睡汗出而愈。 【 《本事方》】 

阴阳二毒：黑龙丹。用舶上硫黄一两，柳木槌研二三日，巴豆一两，和壳记个数，用三升铛子一口，将硫黄铺底，安豆于上，以酽米酢半斤浇之，盏子紧合定，酢纸固缝，频以酢润之，文武火熬，候作声定可一半为度，急将铛子离火，即便入臼中捣细，再以酢两茶匙洗铛中药入臼，旋下蒸饼，捣丸鸡头子大。若是阴毒，用椒四十九粒，葱白二茎，水一盏，煎六分，熟吞下一丸；阳毒用豆豉四十九粒，葱白一茎，水一盏，煎同前吞下。不得嚼破。经五六日方可服之。若未传入或未及日数，不可服。有孕妇人吐泻，亦不可服。 【 《博济方》】 

伤寒心悸脉结代者：甘草二两，水三升，煮一半，服七合，日一服。 【 《类要》】 

阴毒：鸡血冲热酒饮。 【 《风俗通》】 

伤寒时疫，不问阴阳老幼姙妇，误服药饵，困重垂死，脉沉伏不省人事，七日以后，皆可服之，百不失一。此名夺命散。又名复脉汤。人参一两，水二钟，紧火煎一钟，以井水浸冷服之，少顷，鼻梁有汗出，脉复立瘥。 【 《百一》】 

伤寒厥逆，身有微热，烦躁，六脉沉细微弱，此阴极发躁也。无忧散：用人参半两，水一钟，煎七分，调牛胆南星末二钱，热服立苏。 【 《三因方》】 

夹阴伤寒：先因欲事，复感寒邪，阳衰阴盛，六脉沉伏，小腹绞痛，四肢逆冷，呕吐清水，不假此药，无以回阳。人参、干姜炮各一两，生附子一枚，破作八片，水四升半，煎一升顿服，汗出身温即愈。 【 《蕴要》】 

伤寒腹胀，阴阳不和也：枯梗、半夏、陈皮各三钱，姜五片，水二钟，煎一钟服。名桔梗半夏汤。 【 《活人》】 

伤寒劳复身热，大小便赤如血色：用胡黄连一两，山栀子二两去壳，入蜜半两拌和，炒令微焦为末，用猪胆汁和丸梧子大，每服十丸。用生姜二片，乌梅一个，童子小便三合，浸半日，去滓，食后，暖小便令温吞之，卧时再服，甚效。 【 《本草》】 

伤寒天行病，四五日结胷满痛壮热：苦参一两，以酢三升，煮取一升三合饮之，取吐即愈。天行毒病，非苦参酢药不解，及温覆取汗，良。 【 《秘要》】 

伤寒发狂：草龙胆为末，入鸡子清，白蜜化凉水服二钱。 【 《蕴要》】 

风寒头痛发热初觉者：马蹄香为末，每服一钱，热酒调下，少顷，饮热茶一碗催之，出汗即愈。名香汗散。 【 《摘要》】 

时行一切伤寒，不问阴阳轻重，老少男女孕妇，皆可服之，名圣僧散。用白芷一两，生甘草半两，姜三片，葱白三寸，枣一枚，豉五十粒，水二碗，煎服取汗。不汗再服。病至十余日，未得汗者，皆可服之。此药可卜人之好恶也。如煎得黑色，或误打翻即难愈。如煎得黄色，无不愈者。煎时要至诚。忌妇人鸡犬见。 【 《家宝方》】 

风寒流涕：香白芷一两，荆介穗一钱为末，腊茶点服二钱。 【 《百一》】 

阳毒下血，热气入胃，痛不可忍：郁金五大个，牛黄皂荚子大一粒为散，每服用酢浆水一盏，同煎三沸，温服。 【 《秘宝方》】 

伤寒下痢：蕙草汤。用蕙草、当归各二两，黄连四两，水六升，煮四升，日三服。 【 《范汪方》】 

伤寒狐惑脱肛者：蕙草、黄连各四两，(口父)咀，以白酸浆一斗，渍一宿，煮取二升，分三服。 【 《小品方》】 

四时伤寒不正之气：用水香薷为末，热酒调服一二钱，取汗。 【 《易简方》】 

感寒上气：苏叶三两，橘皮四两，酒四升，煮一升半，分再服。 【 《肘后方》，下同】 

伤寒气喘不止：用赤苏一把，水三升，煮一升，稍稍饮之。

劳复食复欲死者：苏叶煮汁二升饮之。亦可入生姜、豆豉同煮饮。

伤寒劳复：葵子二升，粱米一升，煮粥食，取汗立安。 【 《圣惠方》，下同】 

伤寒初愈交合，阴阳易病，拘急手足蜷，小腹急热，头不能举，名阴阳易，当汗之，满四日难治。蓝一把，雄鼠屎三七枚，水煎服取汗。

伤寒赤斑：青黛二钱，水研服。 【 《活人书》】 

劳复因交后卵肿，或缩入腹痛：蓼子一把，水按汁饮一升。 【 《肘后方》】 

伤寒咽痛，毒攻作肿：以(艹闾)茹爪甲大纳口嚼汁咽之，当微觉为佳。 【 《备急方》】 

阴毒心腹痛，厥逆恶候：川乌头去皮脐，冷水浸七日，切晒纸裹收之。遇有患者取为末一钱，入盐八分，水一盏，煎八分眼，压下阴毒如猪血相似，再进一服。名玉女散。 【 《本事方》】 

阴毒伤寒，面青，四肢厥逆，腹痛身冷，一切冷气：大附子二枚，炮裂去皮脐为末，每服三钱，姜汁半盏调服，良久脐下如火暖为度。名回阳散。 【 《济生方》】 

阴毒伤寒，烦躁迷闷，急者：用半两附子一个，生，破作四片，生姜一大块作三片，糯米一撮，以水一升煎六合，温服暖卧，或汗出或不出，候心定则以水解散之类。解之不得与冷水。如渴更煎滓服，屡用多效。 【 《续传信方》】 

风寒客于头中，清涕项筋急硬，胷中寒痰，呕吐清水：用大附子或大川乌头二枚，去皮蒸过，川芎藭、生姜各一两，焙研，以茶汤调服一钱；或剉片，每用五钱，水煎服。隔三四日一服。或加防风一两。 【 《十便良方》】 

阴毒伤寒：生草鸟头为末，以葱头蘸纳谷道中。名提盆散。 【 海藏】 

急伤寒病：半夏四钱，生姜七片，酒一盏，煎服。 【 《百病方》】 

伤寒干啘：半夏熟洗研末，生姜汤服一钱匕。 【 《梅师方》】 

伤寒咽闭肿痛：用生射干、猪脂各四两，合煎令焦，去滓，每噙枣许取瘥。 【 《伤寒论》】 

结胷心腹硬痛：用牵牛头末一钱，白糖化汤调下。 【 《郑氏家传》】 

伤寒烦渴欲饮：(艹舌)蒌根三两，水五升，煮一升，分二服。先以淡竹沥一斗，水二升，煮好银二两半，冷饮汁，然后服此。 【 《外台》】 

百合病渴：(艹舌)蒌根、牡蛎熬等分为散，饮服方寸匕。 【 《永类钤方》】 

伤寒头痛二三日发热者：葛根五两，香豉一升，以童子小便八升，煎取二升，分三服，食葱粥取汗。 【 《梅师方》】 

伤寒喘急：防己、人参等分为末，桑白皮汤服二钱，不拘老小。

伤寒变(上匿下虫)，四肢烦疼，不食多睡：羊桃十斤，捣熟，浸热汤三斗，日正午时，入坐一炊久，不过三次愈。 【 《千金方》】 

伤寒毒攻手足肿痛：羊桃煮汁，入少盐渍之。 【 《肘后方》】 

夹惊伤寒：紫背浮萍一钱，犀角屑半钱，钩藤钩三七个为末，每服半钱，蜜水调下，连进三服，出汗为度。 【 《总录》】 

伤寒头痛如破者：连须葱白半斤，生姜二两，水煮温服。 【 《活人书》】 

伤寒劳复因交接者，腹痛卵肿：用葱白捣烂，苦酒一盏，和服之。 【 《千金》】 

姙娠伤寒，赤斑变为黑斑，尿血者：以葱白一把，水三升，煮熟服汁，食葱令尽取汗。 【 《类要》】 

感寒无汗：水调芥子末填脐内，以热物隔衣熨之，取汗出妙。 【 《简便方》】 

阴证伤寒，腹痛厥逆：芥菜子研末，少调贴脐上。 【 《生生编》】 

伤寒后妇人得病虽瘥，未满百日，不可与男合，为病拘急，手足拳，腹痛欲死，丈夫名阴易，妇人名阳易，速宜汗之即愈。满四日不可治也。用干姜四两为末，每用半两，白汤调服，覆衣被出汗后，手足伸即愈。 【 《类要方》】 

伤寒脱阳，小便不通：用茴香末，以生姜自然汁调傅腹上；外用茴香末入益元散服之。 【 《摘元方》】 

百合腹满作痛者：用百合炒为末，每饮服方寸匕，日二。

阴毒伤寒：百合煮浓汗，服一斤良。 【 《食忌方》】 

伤寒痞满，阴病下早成痞，按之虚软而不痛：槟榔、枳实等分为末，每服二钱，黄连煎汤下。 【 《宣明方》】 

房劳阴毒：胡椒七粒，葱心二寸半，麝香一分捣烂，以黄蜡溶和，做成条子，插入阴内，少顷，汗出即愈。 【 《集效方》】 

发散寒邪：胡椒、丁香各七粒碾碎，以葱白捣膏，和涂两手心，合掌握定，夹于大腿内侧，温覆取汗则愈。 【 《总要》】 

伤寒欬逆，日夜不止，寒气攻胃也：胡椒三十粒，打碎，麝香半钱，酒一钟，煎半钟，热服。 【 《圣惠》】 

冬月感寒：吴茱萸五钱煎汤服之，取汗。 【 《千金》】 

阴毒伤寒四肢逆冷，用吴茱萸一升，酒拌湿，绢袋二个包蒸极热，更互熨足心，候气透，痛亦即止，累有效。 【 《圣惠》】 

伤寒欬逆呃噫，日夜不定者：用荜澄茄、高良姜各等分为末，每服二钱，水六分，煎十沸，入酢少许服之。 【 《图经》】 

伤寒口干：生藕汁、生地黄汁、童子小便各半盏煎，温服之。 【 《伤寒论》】 

孕妇伤寒，太热烦渴，恐伤胎气：用嫩卷荷叶焙半两，蚌粉二钱半为末，每服三钱。
又方：新汲水入蜜调服，并涂腹上。名罩胎散。 【 郑氏方】 

伤寒遗毒，手足肿痛欲断：黄蘗五斤，水三斤，煮渍之。 【 《肘后方》，下同】 

伤寒六七日，热极狂言，见鬼欲走：取桐皮削去黑劈断，四寸一束，以酒五合，水一升，煮半升，以滓顿服。当吐下青黄汁数升，即瘥。

伤寒初得，不问阴阳：以皂角一梃，肥者烧赤为末，以水五合和，顿服之，阴病极效。 【 《千金方》】 

阴毒伤寒心结，按之极痛，大小便闭，但出气稍暖者：急取巴豆十粒，研入面一钱，捻作饼安脐内，以小艾炷灸五壮，气达即通。此太师陈北山方也。 【 《直指方》】 

伤寒舌出：巴豆一粒，去油取霜，以纸捻卷内入鼻中，舌即收上。 【 《普济方》】 

伤寒后卒胷膈闭痛：枳实麸炒为末，米饮服二钱，日二。 【 《济生方》】 

伤寒呃噫：枳壳半两，木香一钱为末，每白汤服一钱，未知再服。 【 《本事方》】 

阴毒腹痛：鸡粪、乌豆、地肤子各一把，乱发一团，同炒烟起，倾入好酒一碗浸之，去滓，热服，即止。【 《生生编》】 

伤寒发狂，烦躁热极：吞生鸡子一枚，效。 【 《食鉴》】 

伤寒烦渴，心神躁热：用秦艽一两，牛乳一大盏，煎六分，分作二服。 【 《圣惠》】 

伤寒之后，余热入经络，体瘦肌热，推陈致新，解利伤寒，时气伏暑，仓卒并治，不论长幼：柴胡四两，甘草一两，每用三钱，水一琖，煎服。 【 《本事方》】 

热毒攻手足，赤肿焮热，疼痛欲脱：煮马屎与羊屎汁渍之，日三度。 【 《千金》，下同】 
又方：浓煮虎杖根，适寒温以渍手足，令至踝上一尺止。
又方：稻穰灰汁渍之。
又方：取好酒煮苦参以渍之。
又方：猪膏和羊屎涂之亦佳。
又方：取常思草 【 一名苍耳】 绞取汁以渍之。

伤寒后汗不止：地黄三斤切，以水一斗煮取三升，分作三服。
又方：白朮叶作饮饮之。
又方：白朮方寸匕以饮服之。

伤寒卒得汗不止：以温酒服牛羊脂愈；或服牛羊屎亦止。

伤寒盗汗及汗无时：以韭根四十九枚，水二升煮一升，顿服之，以止为度。
又方：豉一升，以酒二升，渍三日，服。不瘥更合服，不过三剂即止。
又方：死人席缘烧灰煮汁洗身，瘥。

大病后不足虚劳：取七岁已下五岁已上黄牛新生子者乳一升，以水四升煎取一升，如人体温，稍稍饮之，不得过多。十日服不绝为佳。

病后或因洗手足，或梳头，或食劳等复：取洗手足汁饮一合，取头中垢如枣核大，吞一枚。

病新瘥，遇美饮食，食过多食复者：取所食余烧灰为末，饮调服二钱匕，日三服。

重病新瘥，早起劳复，及饮食多，致发欲死：烧鳖甲末，饮服方寸匕。

伤寒后食劳复：杏仁五十枚，以酢二升，煎取一升服之，取汗。欲令病人不复：烧头垢如梧桐子大，吞服之。

交接劳复，阴卵肿缩，腹中绞痛欲死：取所交妇人衣服以覆男子，立愈。

令病人不复：取女人手足爪二十枚，女人中衣带一尺烧，以酒若米饮汁服之。

百合病变，腹中满痛：取百合根随多少，熬令黄色，捣筛为散，饮服方寸匕，日三，满消痛止。

伤寒欬逆急救方：香附子、橘核各半两，细剉，用酒半盏，先将药在石银器内炒，渐渐滴酒，炒药焦黄色，研细末，每二钱水一小盏煎至八分，细细旋呷服。 【 《活人》，下同】 
又方：单用香附子末。
又方：大蒜头二个煨动爆，研入白姜末，得丸为度，研和如梧桐子大，捣薤菜自然汁吞下二十丸，病退再服一十五丸。

男女阴毒伤寒外接法：名回生神膏。牡蛎煅粉、干姜炮各一钱为细末，男病用女唾调，手内擦热，紧掩二卵上，得汗出愈。女病用男唾调，手内擦热，紧掩二乳上，得汗出愈。卵与乳男女之根蒂，坎离之分也。阴证大小便不便，及诸杂证阴候大小便不通者，并宜此外治法。数日不通为急，非急者勿用。

水渍法：治阳毒大热发狂，不能制伏。用青布五六尺，迭折，新水浸之，搭病人胷上，须臾蒸热，又浸水中，又搭，日数十易为佳。 【 《得效》】 
又法：菉豆煮汤一锅，稍温，用青布数重，蘸汤搭于胷膈，冷则再蘸汤搭之，日数十易，被盖覆得汗而愈。盖菉豆青布性凉，能退热故也。 【 丹溪】 

伤寒发汗吐下后，体虚，元脏积冷，气刺腰痛，转动艰难：原蚕蛾半斤，糯米半升，同炒令米色焦，然后擂罗为末，每用半两，以米酢调如稀糊，入铫子内煎，搅令稠，乘热摊于蜡纸上，贴痛处，以帛缠缚，冷即易之。 【 《良方》】 

熨脐法：阴毒危急，体冷无脉，气息欲绝，或不省人事。大葱白一把，切去叶，捣饼二三寸许，连作四五饼，先将麝香、硫黄各一字，填脐内，放葱饼于脐上，以熨斗火熨之；如饼烂，再换新饼又熨之，以葱气入腹为效。手足温有汗即瘥。便服四逆汤以温其内。如熨后手足指尚冷，甲下肉黑者死。 【 《活人》】 

伤寒阳证结胷，死无可药者：蚯蚓十五条，活者擂烂，蜜半盏、冷水半碗灌服。若无蜜，砂糖亦妙。 【 《良方》】 
又法：酽酢拌麸皮炒熨，纳布袋中，蒸热熨之，尤速效。 【 海藏】 

中寒身冷，脉微面青黑：葱白连根切、小麦麸各三升，盐二升，以水和匀，分二包，炮令极热，绢包之，互熨脐上。冷则用水拌湿，更炒熨之。 【 《医鉴》】 

阴阳易：以人手足指爪甲二十片，烧灰为末，米饮调下效。 【 《入门》，下同】 

赤衣散：治阴阳易最效。取室女月经布近阴处，烧存性为末，米饮调下。

火刧法：治发狂。炭火一盆，置病人之前，将酢一碗，急沃火内，使烟气冲入鼻内，须臾自定；又将凉水噀面亦可。

大病差后，多虚汗：龙骨、牡蛎、麻黄根等分为末以粉身。 【 《良方》】 

麻黄疗伤寒，解肌发汗为第一。去节取五钱水煎服之。 【 《本草》，下同】 

伤寒热病，汗后脉洪大，头痛口燥大渴：取石膏碎一两，水煎服之。

伤寒阴毒：煮百合浓汁服一升良。

柴胡疗伤寒第一，解肌除烦热。剉作一两，水煎服之。

伤寒劳复：竹沥水煎，数数饮之，取汗。

伤寒热病劳复：栀子十枚碎，水煎服，微汗。

伤寒昏迷不省人事：皂荚末以纸捻烧烟，入鼻有嚏可治，无则不治，肺气上绝也。可治者，随用皂荚、半夏、生白矾共一钱半为末，姜汁调服，探吐痰去即苏。 【 《回春》】 

伤寒热盛：取生梨食之。

伤寒热病烦渴：菉豆煮作粥，常服之。

伤寒头痛：取荆芥穗一两，浓煎服之。 【 《本草》，下同】 

风寒：用忍冬藤浓煎汤，温服取汗。

伤寒阴阳毒：取薄荷叶煮汁温服取汗，良。

伤寒发热发狂：温水渍干人屎，取汁饮之。

　　针灸

《素问》曰：肝热病者，小便先黄，腹痛，多卧身热，热争则狂言及惊，胁满痛，手足躁不得安卧。庚辛甚，甲乙大汗。气逆则庚辛死。刺足厥阴少阳。
心热病者，先不乐，数日乃热，热争则卒心痛烦闷，善呕头痛，面赤无汗。壬癸甚，丙丁大汗。气逆则壬癸死。刺手少阴太阳。
脾热病者，先头重颊痛，烦心，颜青欲呕，身热，热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。刺足太阴阳明。
肺热病者，先淅然厥，起毫毛，恶风寒，舌上黄，身热，热争则喘欬，痛走胷膺背，不得太息，头痛不堪，汗出而寒。丙丁甚，庚辛大汗。气逆则丙丁死。刺手太阴阳明，出血如大豆，立已。
肾热病者，先腰痛(骨行)酸，苦渴数饮，身热，热争则项痛而强，(骨行)寒且酸，足下热，不欲言，其逆则项病员员澹澹然。戊己甚，壬癸大汗。气逆则戊己死。刺足少阴太阳。诸汗者，至其所胜日汗出也。
肝热病者，左颊先赤，心热病者，颜先赤，脾热病者，鼻先赤，肺热病者，右颊先赤，肾热病者，颐先赤。病虽未发，见赤色者刺之，名曰治未病。
热病从部所起者，至期而已；其刺之反者，三周而已。重逆则死。诸当汗者，至其所胜日汗大出也。
诸治热病，以饮之寒水，乃刺之，必寒衣之，居止寒处，身寒而止也。
热病先胷胁痛，手足躁，刺足少阳，补足太阴。病甚者为五十九刺。
热病始手臂痛者，刺手阳明太阴而汗出止。
热病始于头首者，刺项太阳而汗出止。
热病始于足胫者，刺足阳明而汗出止。
热病身先重，骨痛耳聋好瞑，刺足少阴，病甚为五十九刺。
热病先眩冒而热，胷胁满，刺足少阴少阳。
太阳之脉，色荣颧骨，热病也。荣未交，曰今且得汗，待时而已，与厥阴脉争见者死，期不过三日。其热内连肾，少阳之脉色也。少阳之脉，色荣颊前，热病也。荣未交，曰今且得汗，待时而已，与少阴脉争见者死，期不过三日。
热病气穴：三椎下间主胷中热，四椎下问主膈中热，五椎下间主肝热，六椎下间主脾热，七椎下间主肾热。荣在骶也。项上三椎陷者中也。颊下逆颧为大瘕，下牙车为腹满，颧后为胁痛。颊上者，膈上也。
黄帝问曰：余闻风者百病之始也，以针治之奈何？岐伯对曰：风从外入，令人振寒汗出，头痛，身重恶寒，治在风府。调其阴阳，不足则补，有余则泻。
大风颈项痛刺风府。风府在上椎。
帝曰：夫子言治热病五十九俞，余论其意，未能领别其处，愿闻其处，因闻其意。岐伯曰：头上五行行五者，以越诸阳之热逆也。大杼、鹰俞、缺盆、背俞，此八者，以泻胷中之热也。气街、三里、巨虚上下廉，此八者以泻胃中之热也。云门、髃骨、委中、髓空，此八者以泻四肢之热也。五脏俞旁五，此十者以泻五脏之热也。凡此五十九穴者，皆热之左右也。帝曰：人伤于寒而传为热，何也？岐伯曰：夫寒盛则生热也。
《灵枢经》曰：大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候，取巨虚上廉。
刺寒厥者，二阴一阳。所谓二阴者，二刺阴也；一阳者，一刺阳也。
肺气盛有余则肩背痛，风寒汗出中风，小便数而欠，振寒洒洒鼓颔，不得汗出，腹胀烦悗，取手太阴。
风逆暴，四肢肿，身漯漯唏然时寒，饥则烦，饱则善变，取手太阴表里、足少阴阳明之经，肉清取荣，骨清取井、经也。
热病三日，而气口静人迎躁者，取之诸阳五十九刺，以泻其热而出其汗，实其阴以补其不足者。身热甚阴阳皆静者，勿刺也。其可刺者急取之，不汗出则泄。所谓勿刺者，有死征也。
热病七日八月，脉口动，喘而短者，急刺之，汗且自出，浅刺手大指间。
热病七日八日，脉微小病者，溲血，口中干，一日半而死；脉代者一日死。
热病已得汗出，而脉尚躁，喘且复热，勿刺肤。喘甚者死。
热病七日八日，脉不躁，躁不散数，后三日中有汗；三日不汗，四日死。未曾汗者，勿腠刺之。
热病先肤痛窒鼻充面，取之皮，以第一针，五十九。苛轸鼻，索皮于肺，不得索之火。火者心也。
热病先身濇倚而热，烦悗，干唇口嗌，取之皮 【 皮：原作「脉」，据《灵枢》热病改。】 ，以第一针，五十九。肤胀口干，寒汗出，索脉于心，不得索之水。水者肾也。
热病嗌干多饮，善惊，卧不能起，取之肤肉，以第六针，五十九。目眦青，索肉于脾，不得索之木。木者肝也。
热病面青脑痛，手足躁，取之筋间，以第四针于四逆。筋躄目浸，索筋于肝，不得索之金。金者肺也。
热病数惊，瘈瘲而狂，取之脉，以第四针，急泻有余者。癫疾毛发去，索血于心，不得索之水。水者肾也。
热病身重，骨痛，耳聋而好瞑，取之骨，以第四针，五十九刺。骨病不食，啮齿耳青，索骨于肾，不得索之土。土者脾也。
热病体重，肠中热，取之以第四针，于其腧及下诸指间，索气于胃络，得气也。
热病挟脐急痛，胷胁满，取之涌泉与阴陵泉，取以第四针，针嗌里。
热病而汗且出，及脉顺可汗者，取之鱼际、太渊、大都、太白。泻之则热去，补之则汗出。汗出太甚，取内踝上横脉以止之。
热病不可刺者有九：一曰，汗不出，大颧发赤，哕者死；二曰，泄而腹满甚者死；三曰，目不明热不已者死；四曰，老人婴儿，热而腹满者死；五曰，汗不出，呕下血者死；六曰，舌本烂，热不已者死；七曰，欬而衄，汗不出，出不至足者死；八曰，髓热者死；九曰，热而痉者死，腰折瘈瘲齿噤齘也。凡此九者，不可刺也。
风痉身反折，先取足太阳及腘中及血络出血；中有寒，取三里。
邪气之中人也，洒淅动形。正邪之中人也微，先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。
凡刺热，邪越而苍，出游不归乃无病。为开辟门户，使邪得出，病乃已。
凡刺寒，邪日以除，徐往徐来致其神，门户已闲气不分，虚实得调其气存也。
《甲乙经》曰：头脑中寒，鼻衄目泣出，神庭主之。
头痛身热，鼻窒喘息不利，烦满汗不出，曲差主之。
头痛目眩，颈项强急，胷胁相引，不得倾侧，本神主之。
热病汗不出，上星主之；先取譩嘻，后取天牖、风池。
热病汗不出而苦呕烦心，承光主之。
头项恶风，汗不出，凄厥恶寒，呕吐，目系急痛引頞，头重项痛，玉枕主之。
头痛身热，引两颔急，脑空主之。
热病汗不出，天柱及风池、商阳、关冲、掖门主之。
伤寒热盛烦呕，大椎主之。
身热头痛，进退往来，神道主之。
头痛如破，身热如火，汗不出，瘈瘲寒热，汗不出，恶寒里急，腰腹相引痛，命门主之。
颈项痛不可以俯仰，头痛振寒，瘈瘲气实，则胁满侠脊有并气，热汗不出，腰背痛，大杼主之。
风眩头痛鼻不利，时嚏，清涕自出，风门主之。
凄凄振寒，数欠伸，膈腧主之。
热病汗不出，上胶及孔最主之。
背痛恶寒，脊强俯仰难，食不下，呕吐多涎，膈腧主之。
热病头痛身重，悬颅主之。
热病头痛，引目外眦而急，烦满汗不出，引颔齿，面赤皮痛，悬厘主之。
热病偏头痛，引目外眦，悬厘主之。
热病胷中澹澹，腹满暴痛恍惚不知人，手清少腹满，瘈瘲，心痛，气满不得息，巨阙主之。
身寒热，阴都主之。
热病像疟，振栗鼓颔，腹胀睥睨，喉中鸣，少商主之。
寒厥及热，烦心少气不足以息，阴湿痒，腹痛，不可以食饮，肘挛肢满，喉中焦干渴，鱼际主之。
热病振栗，鼓颔腹满，阴痿，欬引尻溺出，虚也。膈中虚，食饮呕，身热汗不出，数唾血下，肩背寒热，脱色，目泣出，皆虚也。刺鱼际补之。
温病身热五日已上，汗不出，刺太渊，留针一时取之。若未满五日，禁不可刺也。
热病先手臂瘈瘲，唇口聚，鼻张，目下汗出如转珠，两乳下二寸坚，胁满悸，列缺主之。
两胁下痛，呕泄上下出，胷满短气，不得汗，补手太阴以出之。
热病烦心，心闷而汗不出，掌中热，心痛身热，如火浸淫，烦满舌本痛，中冲主之。
热病发热，烦满而欲呕哕，三日以往不得汗，怵惕，胷胁痛，不可反侧，欬满溺赤，大便血衄不止，呕吐，血气逆噫不止，嗌中痛，食不下，善渴，舌中烂，掌中热，饮呕，劳宫主之。
热病烦心而汗不止，肘挛腋肿，善笑不休，心中痛，目赤黄，小便如血欲呕，胷中热，苦不乐，太息，喉痹嗌干喘逆，身热如火，头痛如破，短气胷痛，太陵主之。
热病烦心善呕，胷中澹澹善动而热，间使主之。
面赤皮热，热病汗不出，中风热，目赤黄，肘挛腋肿，实则心暴痛，虚则烦心，心惕惕不能动，失智，内关主之。
心澹澹然，善惊，身热烦心，口干手清，逆气呕血，时瘈善摇头，颜青，汗出不过肩，伤寒温病，曲泽主之。
鼻鼽衄，热病汗不出，(月遗)目，目痛瞑，头痛，龋齿痛，泣出，厥逆头痛，胷满不得息，阳溪主之。
热病肠澼，臑肘臂痛，虚则气鬲满，肩不举，温留主之。
伤寒余热不尽，曲池主之。
头痛振寒，清冷渊主之。
头痛项背急，消泺主之。
热病汗不出，胷痛不可息，颔肿，寒热，耳鸣聋无所闻，阳谷主之。
泄风汗出，腰项急，不可以左右顾及俛仰，肩弛时废，目痛，痂疥生疣，瘈瘲，头眩目痛，阳谷主之。
气喘热病，衄不止，烦心善悲，腹胀，逆息热气，足胫中寒，不得卧，气满胷中热，暴泄仰息，足下寒，中闷，呕吐不欲食饮，隐白主之。
热病汗不出且厥，手足清，暴泄心痛，腹胀，心尤痛甚，此胃心痛也，大都主之，并取隐白。腹满善呕烦闷，此皆主之。
热病先头重额痛，烦闷身热，热争则腰痛不可以俛仰，胷满两颔痛甚，善泄，饥不欲食，善噫，热中足清，腹胀食不化，善呕，泄有脓血，若呕无所出，先取三里，后取太白、章门主之。
热病满闷不得卧，太白主之。
热病烦心，足寒清多汗，先取然谷，复取太溪、大指间动脉，皆先补之。
热病汗不出，默默嗜卧，溺黄，少腹热，嗌中痛，腹胀，内肿(氵羡)，心痛如锥针，刺太溪主之。手足寒至节，喘息者死。
热病刺然谷，足先寒，寒上至膝，乃出针。
善啮颊齿唇，热病汗不出，口中热痛，冲阳主之。胃脘痛，时寒热，皆主之。
热病汗不出，善噫腹胀满，胃热讝语，解溪主之。
厥头痛，面浮烦心，狂见鬼，善笑不休，发于外有所大喜，喉痹不能言，丰隆主之。
阳厥凄凄而寒，少腹坚，头痛，胫股腹痛，消中，小便不利，善呕，三里主之。
胁痛欬逆，不得息，窍阴主之。及爪甲与肉交者，左取右，右取左，立已；不已复取。
手足清，烦热，汗不出，手肢转筋，头痛如锥刺之状，热不可以动，动益烦心，喉痹舌卷干，臂内廉痛，不可及头，耳聋鸣，窍阴皆主之。
膝外廉痛，热病汗不出，目外眦赤痛，头眩两颔痛，寒逆泣出，耳鸣聋，多汗目痒，胷中痛不可反侧，痛无常处，侠溪主之。
厥，四逆喘气满，风身汗出而清，髋髀中痛，不可得行，足外皮痛，临泣主之。
身懈寒，少气，热甚，恶人，心惕惕然，取飞扬及绝骨跗下临泣，立已。淫泺胫酸，热病汗不出，皆主之。
下部寒，热病汗不出，体重逆气头眩，飞扬主之。
热病侠脊痛，委中主之。
身热狂走，讝语见鬼，瘈瘲，身柱主之。
妄言怒，恶火善骂詈，巨阙主之。
热病汗不出，鼽衄，眩，时仆，面浮肿，足胫寒不得卧，振寒，恶人与木音，喉痹，龋齿恶风，鼻不利，多善惊，厉兑主之。
四厥手足闷者，使人久持之。厥热胫痛，腹胀皮痛善伸数欠，恶人与木音，振寒，嗌中引外痛，热病汗不出，下齿痛，恶寒，目急喘满，寒栗，龂口噤僻，不嗜食，内庭主之。
狂歌妄言，怒恶人与火，骂詈，三里主之。
《千金方》曰：灸伤寒法，初得病，或先头痛身寒热，或濇濇欲守火，或腰背强直面目如饮酒状，此伤寒初得一二日，但烈火灸心下三处：第一处去心下一寸名巨阙，第二处去心下二寸名上脘，第三处去心下三寸名胃脘，各灸五十壮。然或人形大小不同，恐寸数有异，可绳度，随其长短寸数，最佳。取绳从心头骨名鸠尾头，度取脐孔，中屈绳取半，当绳头名胃脘；又中屈半，绳更分为二分，从胃脘向上度一分，即是上脘；又上度取一分，即是巨阙。大人可灸五十壮，小儿可三壮。亦随其年灸之，大小以意酌量也。若病者三四日以上，宜先灸胷上二十壮。以绳度鼻正上尽发际，中屈绳，断去半，便从发际入发中，灸绳头，名曰天牕。又灸两颞颥，又灸两风池，又灸肝腧百壮，余处各二十壮；又灸太冲三十壮，神验。
鱼际、阳谷，主热病，振栗鼓颔，腹满阴痿，色不变。
经渠、阳池、合谷、支沟、前谷、内庭、后溪、腕骨、阳谷、厉兑、冲阳、解溪，主热病汗不出。
孔最，主臂厥热病汗不出，皆灸刺之，此穴可以出汗。
列缺、曲池，主热病烦心，心闷，先手臂身热，瘈瘲，唇口聚，鼻张，目下汗出如珠。
中冲、劳宫、大陵、间使、关冲、少冲、阳溪、天髎，主热病烦心，心闷而汗不出，掌中热，心痛，身热如火，浸淫烦满，舌本痛。
劳宫，主热病三日已往不得汗，怵惕。
三间，主气热身热，喘。
曲泽，主伤寒温病，身热烦心口干。
曲池，主伤寒余热不尽。
掖门、中渚、通里，主热病先不乐，头痛面热无汗。
温留，主伤寒寒热，头痛哕衄，肩不举。
上脘、曲差、上星、陶道、天柱、上髎、悬厘、风池、命门、膀胱俞，主烦满汗不出。
飞扬，主下部寒热汗不出，体重。
悬颅，主热病头痛身热。
少泽，主振寒小指不用，头痛。
玉枕、大杼、肝俞、心俞、膈俞、陶道，主汗不出，凄厥，恶寒。
大椎，主伤寒热盛烦呕。
悬厘、鸠尾，主热病偏头痛，引目外眦。
膈俞、中府，主寒热皮肉骨痛，少气不得卧，支满。
神道、关元，主身热头痛，进退往来。
曲泉，主身热头痛，汗不出。
鱼际，主头痛，不甚汗出。
肾俞，主头身热赤，振栗，腰中四肢淫泺，欲呕。
尺泽，主气隔，喜呕，鼓颔不得汗，烦心身痛。
委中，主热病侠脊痛。
大都，主热病汗出，且厥足清。
大白，主热病先头重颜痛，烦闷心身热，热争则腰痛不可以俯仰，又热病满闷不得卧，身重骨痛不相知。
支正、少海，主热病先腰胫酸，喜渴数饮食，身热项痛而强，振寒寒热。
后溪，主身热恶寒。
光明，主腹足清，寒热汗不出。
复留，主寒热无所安，汗出不止，风逆，四肢肿。
凡热病烦心，足寒清多汗，先取然谷，后取太溪大指间动脉，皆先补之。
热病先腰胫酸，喜渴数饮，身清，清则项痛而寒且酸，足热不欲言，头痛颠颠然，先取涌泉及太阳井荣；热中少气厥寒灸之，热去，灸涌泉三壮。烦心不嗜食，灸涌泉。热去，四逆，喘气，偏风，身汗，面清，皆取侠溪。
凡热病刺陷谷，足先寒，寒上至膝，乃出针。身痹洒淅振寒，季胁支满痛。
《活人书》曰：仲景云，太阳病初服桂枝汤，反烦不解者，先刺风池、风府，却与桂枝汤愈。谓服桂枝汤后，其证尚自汗发热恶寒，脉尚寸浮尺弱而反烦，为邪痹在阳维经，故可先针风池、风府。此二穴阳维之为，非太阳经也。太阳经穴在侠项后发际大筋外廉陷中，名曰天柱。不针此者，桂枝已主太阳病故也。
期门穴，在乳直下筋骨近腹处是也。凡妇人病，法当针期门。不用行子午法，恐缠脏膜引气上。但下针令病人吸五吸，停针良久，徐徐出针，此是平泻法也。凡针期门，必泻勿补。肥人可二寸，瘦人寸半深。

脐下一寸五分名气海，二寸名丹田，三寸名关元。关元穴是小肠募，足少阴任脉之会，针入八分，留三呼，泻五吸；灸亦良，然不及针。气海穴，或作脐下一寸。
《本事方》曰：伤寒阴毒危极，药饵无功，速灸脐中三百壮，又灸气海、关元各二三百壮，以手足温暖为效。
《活法机要》曰：伤寒大热不止，取曲池泻，绝骨补，陷谷出血，八关大刺血指间出。
云岐子曰：伤寒头痛，太阳证，刺完骨、京骨；阳明证，刺合谷、冲阳；少阳证，刺阳池、丘墟、风府、风池。
伤寒热退后再发热，取风门、合谷、行间、绝骨。
《得效方》曰：伤寒初得一二日，头痛寒热，宜灸巨阙、上脘、中脘各五十壮。
《医学纲目》曰：伤寒头痛，刺合谷、攒竹。
伤寒汗不出，刺合谷针五分，遍身汗出即出针。此穴发汗大妙。复溜泻，又商丘、腕骨、阳谷、侠溪、厉兑、劳宫、风池、鱼际、经渠、内庭，又十二经荣穴皆可刺。
伤寒汗多不止，取内庭、合谷、复溜俱泻。
伤寒结胷，先使人心蔽骨下正痛处，左畔揉之，以毫针刺左畔支沟穴，次刺左间使穴，名曰双关；次刺左行间穴，左边结胷立效。右亦依上法刺之，慢慢呼吸停针，立愈。
伤寒胷痛，取期门、大陵。
伤寒胁痛，取支沟、阳陵泉。
伤寒手足厥冷，取大都针一分。
遍身发热如火，狂言妄语，气虚者补手三里，气实者泻足三里。
伤寒胷热不已，大杼五分泻之。又风门五分，留七呼；中府，乳上三肋间动脉应手，刺入三分；缺盆三分。
伤寒胃热不已，中脘泻之；又上廉三分，下廉八分，三里、气冲。
伤寒四肢热不已，云门三分，灸五壮；肩颙、委中，腰俞在二十一椎节下间宛宛中，以挺伏地舒身，两手相重支额，纵四体，然后取其穴，针入五分，留七呼，灸七十壮。
伤寒大热不退，曲池泻，绝骨补。
伤寒热退后再发热，风门、合谷、行间、绝骨。
如脉浮而头痛，过在手足太阳，刺完骨、京骨。如脉浮而长，过在手足阳明，刺合谷、冲阳。如脉浮而弦，过在手足少阳，刺阳池、丘墟、风府、风池。此刺头痛之法也。
伤寒发热，不识尊卑，曲池、绝骨、百劳、涌泉。
伤寒邪在三阴内不得交通，故为腹痛。手足之经皆会于腹，如脉弦而腹痛，过在足厥阴肝、手太阴肺，刺太冲、太渊、太陵；如脉沉而腹痛，过在足太阴脾、少阴肾、手厥阴心包，刺太溪、太陵；如脉沉细而痛，过在足太阴脾、手少阴心，刺太白、神门、三阴交。此刺腹痛之法也。
伤寒六脉俱无，复溜补之，大回六脉。合谷、中极、支沟一寸半，此穴和脉绝。复溜，顺骨而下。巨阙，三寸三分。气冲，灸七壮。
伤寒在表，发热恶寒，头项痛，腰脊强，无汗，尺寸脉俱浮，合谷五分，候遍身汗出即出针。此穴发汗大妙。复溜泻大烦热不止，昼夜无度，用八关大刺。热无度不可止，宜陷谷出血。
《万病回春》曰：伤寒阴证已极，玉茎缩入，速令人捉定，急将艾丸菉豆大，放在阴茎口上，灸三壮，其茎即出。阴证腹痛，灸足小指外侧上纹尖，灸三壮。男左女右。

　　导引

《保生秘要》曰：伤风导引法，平身坐定，双手擦掌，抚肾囊，两肘靠膝，以身势向前，先躬而后仰，如此用力，起五九之数，约汗透身轻爽而自愈。慎风邪。
运功：定艮背起念，运上风门穴，多着工夫，盖风由此入也。渐运入内，又散出外，上泥丸，降心头推开，或吐而愈，不吐亦愈。
伤风发汗导引法：心头推开至脐，大效。
运功：握固两手指如拳，脚指亦要拳握固，闭目调息而卧，自然汗出周身，风邪从汗散矣。
冒风鼻塞导引法：先清肺经，以两手指擦鼻两旁，令其内外俱热，如虚火升两眼，看两脚底，验。
伤寒伤风，先饮热茶或热汤，项要直，舌卷托之上腭，两手作拳状，两足指亦缩紧，自然汗发而愈。
附艮背法：初学之士，静坐片时，将万念扫除，凝神定志于水火之中，背之腔子里，平心元虚处，初从口念太乙救苦，而渐归于心，归于背，存无守有，念兹在兹，有复冥于无，神自虚而灵矣。

古今图书集成医部全录卷三百五十八

　伤寒门

　　医案

《儒门事亲》曰：戴人之仆，尝与邻人同病伤寒，俱至六七日，下之不通。邻人已死。仆发热极，投于井中，捞出，以新汲水贮盆，使坐其中。适戴人游他方，家人偶记戴人治法曰：伤寒三下不通，不可再攻，便当涌之。试服瓜蒂散，良久吐胶涎三碗许，与宿食相杂在地，状如一帚，顿快。乃知世医杀人多矣。戴人之女僮，亦尝吐。一吏伤寒，吐讫，使服太白散、甘露散以调之。

戴人之棠溪也，雪中冒寒入浴，重感风寒，遂病不起，但使煎通圣散单服之，一二日不食，惟渴饮水，亦不多饮，时时使人搥其股，按其腹。凡三四日不食，日饮水一二十度。至六日有讝语妄见，以调胃承气汤下之，汗出而愈。戴人常谓人曰：伤寒勿妄用药，惟饮水最为妙药。但不可使之伤，常令揉散乃大佳耳。至六七日见有下证，方可下之，岂有变异哉！奈何医者，禁人饮水，至有渴死者。病人若不渴，强与水饮，亦不肯饮耳。戴人初病时，鼻塞声重，头痛，小便如灰淋汁，及服调胃承气一两半，觉欲呕状，探而吐之，汗出漐漐然，须臾下五六行，大汗一日乃瘳。当日饮冰水时，水下则痰出，约一二碗。痰即是病也，痰去则病去也。戴人时年六十一。

焦百善偶感风寒，壮热头痛，其巷人点蜜茶一碗使啜；焦因热服之讫，偶感戴人语曰：凡苦味皆能涌。今头痛是病在上，试以箸探之，吐毕，其痛立解。

常仲明常于炎暑时，风快处披露肌肤以求爽，为风所贼，三日鼻窒，虽坐于暖处，少通，终不大解，戴人使服通圣散，入生姜、葱根、豆豉同煎三两服，大发汗，鼻立通矣。

阳夏贺义夫病伤寒，当三日以里，医者下之而成结胷，求戴人治之。戴人曰：本风温证也，不可下，又下之太早，故发黄结胷。此已有瘀血在胷中，欲再下之，恐已虚，惟一涌可愈，但出血勿惊。以茶调瓜蒂散吐之，吐血数升而衄且噎逆，乃以巾卷小针，而使枕其刃，不数日平复。

《本事方》曰：一乡人伤寒身热，大便不通，烦渴郁冒，医者用巴豆下之，顷得溏利，宛然如旧。余曰：此阳明结热在里，非大柴胡、承气不可。巴豆止去积，不能荡涤邪热蕴毒。亟进大柴胡等三服得汗而解。常谓仲景一百一十三方，为丸者有五，理中、陷胷、抵当、乌梅、麻仁。是以理中、陷胷、抵当皆大如弹子，煮化而服，与汤散无异。至于麻仁治脾约，乌梅治湿(上匿下虫)，皆用小丸以达下部。其他逐邪毒，破坚癖，导瘀血，润燥粪之类，皆凭汤剂，未闻用巴豆小丸药以下邪气也。既下而病不除，不免重以大黄、芒硝下之，安能无损也哉？

一丘生者病伤寒，发热头疼，烦渴，脉虽浮数无力，尺以下迟而弱。余曰：此虽麻黄证而尺迟弱。仲景云：尺中迟者，荣气不足，血气微少，未可发汗。余于建中汤加当归、黄芪令饮，翼日脉尚尔。其家煎迫，日夜督发汗药，几不逊矣。余忍之，只用建中调荣而已。至五日，尺部方应，遂投麻黄汤，啜二服发狂，须臾稍定，略睡，已出汗矣。信知此事诚难。仲景虽云不避晨夜，即宜便治，医者亦须顾其表里虚实，待其时日。若不循次第，暂时得安，损亏五脏以促寿限，何足贵哉！

范云伤寒，恐不得预武帝九锡之庆，召徐文伯诊视，以实恳之曰：可便得愈乎？文伯曰：便瘥甚易，只恐二年后不复起耳。云曰：朝闻道，夕死犹可，况二年乎？文伯以火烧地，布桃叶设席，置云于其上，顷刻汗解，扑以温粉，翼日果愈。云甚喜。文伯曰：不足喜也。后二年果卒。夫取汗先期，尚促寿限，况不顾表里，不待时日，便欲速效乎？每见病家不奈，病未三日，昼夜促汗，医者随情顺意，鲜不败事，余故书此为戒。

一亲戚病伤寒，身热头痛无汗，大便不通已四五日，余讯问之，医者治大黄、(石卜)硝等欲下之。余曰：子姑少待，余为视之。脉浮缓，居密室中，自称甚恶风。余曰：表证如此，大便不通数日，腹且不胀，别无所苦，何遽便下之？仲景法，须表证罢方可下，不尔则邪乘虚而入，不为结胷，必为热利也。余作桂枝麻黄各半汤，继以小柴胡，漐漐汗出，大便亦通而解。

一士人家，病二人皆旬日矣。一则身热无汗，大便不通，小便如濇，神昏而睡，诊其脉长大而实，余用承气下之而愈。一则阳明自汗，大便不通，小便利，津液少，口干燥，其脉亦大而虚，作蜜煎，三易之，下燥粪，得溏利而解。其家曰：皆阳明不通，何以治之异？余曰：二证虽相似，然自汗小便利者，不可荡涤五脏，为无津液也。然则伤寒大证相似，两证稍有不同，宜仔细斟酌。正如格局看命，虽年月日时皆同，而贵贱穷通不相侔者，于一时之中有浅深，故知不可不谨。

有人患伤寒，目痛鼻干，不得卧，大便不通，尺寸脉俱大，已数日。一夕汗出，余谓速以大柴胡汤下之。医骇曰：阳明自汗，津液已涸，法当用蜜煎，何苦须用下药？余谓曰：子虽知蜜煎为稳，当还用大柴胡汤，此仲景不传之妙，公安能知之？余力争，竟投大柴胡汤二贴愈。仲景论：阳明之病多汗者，急下之。人多谓已是自汗，若又下之，岂不表里俱虚？又如论少阴云：少阴病一二日，口干燥者，急下之。人多谓病发于阴，得之日浅，但见干燥，若更下之，岂不阴气愈甚？举此二端，则其可疑者不可胜数。此仲景之书，世人罕能读也。余谓仲景称急下之者，亦犹急当救表、急当救里之说。凡称急者有三变，谓才觉汗，未至津液干燥，便速下之则为精捷，免致用蜜煎也。若胷中识得了了，自无可疑。若未能了，误用之，反不若蜜煎之为稳也。

有一人得太阳证，因发汗，汗不止，恶风，小便濇，足挛而不伸，余诊其脉浮而大。浮为风，大为虚。余曰：在仲景方中有两证大同小异，一则小便难，一则小便数，用药稍差，即有千里之失。仲景第七证云：太阳病发汗，遂漏不止，其人恶风，小便难，四肢微急，难以屈伸者，桂枝加附子汤。第十六证云：伤寒脉浮，自汗出，小便数心烦微恶寒，脚挛急，反以桂枝汤攻表者误也。得之便数，咽中干，烦躁吐逆。一则漏风小便难，一则自汗小便数。或恶风或恶寒，病各不同也。余用第七证桂枝加附子汤，三啜而汗止；佐以甘草芍药汤，足便得伸。

有人病伤寒下利，身热，神昏多困，讝语不得眠，或者见下利，便以讝语为阴虚证。余曰：此亦小承气证。众骇曰：下利而服小承气，仲景之法乎？余曰：此仲景之法也。仲景云：下利而讝语者，有燥粪也，属小承气汤而得解。余常读《素问》云：微者逆之，甚者从之。逆者正治，从者反治。从多从少，视其事也。帝曰：何谓反治？岐伯曰：塞因塞用，通因通用。王冰注云：大热内结，注泻不止，热宜寒疗，结伏须除，以寒下之结散利止，则通因通用也。正合于此，又何疑焉？

有人病伤寒，大便不利，日晡发潮热，手循衣缝，两手撮空，直视喘急，更数医矣，见之皆走。此诚恶候，得之者十中九死。仲景虽有证而无法，但云脉弦者生，濇者死。已经吐下，难以下药，谩且救之。若大便得通而脉弦者，庶可治也。与小承气汤，一服而大便利，诸疾渐退，脉且微弦，半月愈。或问曰：下之而脉弦者生，此何意也？余曰：《金匮玉函》云：循衣妄撮，怵惕不安，微喘直视，脉弦者生，濇者死。微者但发热讝语者，承气汤主之。予尝观钱仲阳《小儿直诀》云：手寻衣领及捻物者，肝热也。此证在《玉函》列于阳明部。盖阳明者胃也，肝有热邪，淫于胃经，故以承气泻之。且得弦脉，则肝平而胃不受克，此所谓有生之理。读仲景论而能博通诸医书，以发明其隐奥者，吾未之见也。

有人初病呕吐，俄为医者下之，已七八日而内外发热。余诊之曰：当用白虎加人参汤。或曰：既吐复下，且重虚矣，白虎可用乎？余曰：仲景云，若吐下后，七八日不解，热结在里，表里俱热，热者白虎加人参汤，正相当也。盖始吐者，热在胃脘，而脉至今虚大，三投汤而愈。仲景既云伤寒若吐下后七八日不解，表里俱热者，白虎加人参汤主之。又云：伤寒脉浮，发热无汗，其表不解，不可与白虎。又云：脉浮滑，此以表有热里有寒，白虎加人参汤主之。

有人病伤寒，心烦喜呕，往来寒热，医以小柴胡与之不除。余曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤。三服而病除。盖大黄荡涤蕴热，伤寒中要药。王叔和云：若不用大黄，恐不名柴胡汤。须洒洗生用有力。

一人病身体痛，面黄喘满，头痛自能饮食，大小便如常。余诊之，脉大而虚，鼻塞而烦。余曰：非湿热宿谷相搏，此乃头中寒湿，非瓜蒂散不可行也。仲景云：湿家病身疼痛发热，面黄而喘，头痛鼻塞而烦，其脉大，自能饮食，腹中和无病，病在头中，寒湿攻鼻，故塞，纳药鼻中则愈。仲景无药方，此方见《外台》删繁证云，治天行热病，盖通贯脏腑寒湿，沉于骨髓之间，或为黄疸，宜瓜蒂散，即此方也。

一舟梢病伤寒发黄，鼻酸痛，身与目如金色，小便赤而数，大便如常，或者欲用茵陈五苓，予曰：非其治也。小便利，大便如常，则知病不在脏。今眼睛鼻頞痛，是病在清道中。清道者，华盖肺之经也。若下大黄，则必腹胀为逆。亦用瓜蒂散，先含水，次搐之鼻中，黄水尽乃愈。

有人患伤寒五六日，头汗自出，自颈以下无汗，手足冷，心下痞闷，大便秘结。或者见四肢冷，又汗出满闷，以为阴证。予诊其脉，沉而紧。予曰：此证诚可疑，然大便结，非虚结也，安得为阴？脉虽沉而紧，为少阴证，多是自利，未有秘结者。此证半在里半在表，投以小柴胡汤得愈。仲景称伤寒五六日、头汗出云云，至得屎而解，正此之谓也。有人难曰：脉阴阳俱紧，反汗出者，亡阳也。此属少阴不得有汗，何也？今头汗出者，故知非少阴。何以头汗出，便知非少阴证？余曰：此一段正是仲景议论处。谓四肢冷，脉沉紧腹满，全似少阴；然大便硬，头汗出，不得为少阴。盖头者三阳同聚，若三阴剂颈而还，有头汗出，自是阳虚，故曰汗出为阳微，是阴不得有汗也。若少阴头有汗，则死矣。故仲景平脉法云：心者火也，名少阴。则无头汗者可治，有汗者死。心为手少阴，肾为足少阴，相与上下，惟以意逆志者，斯可得之。

有人病伤寒，脉浮而长，喘而胷满，身热头痛腰脊强，鼻干不得卧。余曰：太阳阳明合病。仲景云：中有三证，下利葛根汤，不下利呕逆者加半夏，喘而胷满者麻黄汤也。治以麻黄汤得解。

有武臣为寇执，置舟中艎板下，数日得脱，乘饥恣食，良久解衣扪虱，次日遂伤寒，自汗而膈不利。一医作伤寒而下之，一医作解衣中邪而汗之。杂治数日，渐觉昏困，上喘息高。余诊之曰：太阳下之表未解，微喘者，桂枝加厚朴杏仁汤，此仲景之法也。指令医者急治药。一啜喘定，再啜漐漐汗出，至晚身凉，脉已和矣。医曰：某平生不曾用仲景方，不知其神捷如此。

有病伤寒八九日，身热无汗，讝语，时因下后大便不通三日矣。非躁非烦，非寒非痛，终夜不得卧，但心中无晓会处，或时发一声如叹息之状，医者未知是何证。余诊之曰：此懊憹怫郁二证俱作也。胃中有燥屎者，服承气汤，下燥屎二十枚，得利而解。仲景云：阳明病下之，心中懊憹，微烦，胃中有燥屎者可攻。又云：小便不利，大便乍难乍易，时有微热，怫郁不卧者，有燥屎也，承气汤主之。《素问》云：胃不和则卧不安。此夜所以不得眠也。仲景云：胃中燥大便坚者必讝语，此所以有时发讝语也。非烦非躁，非寒非痛，所以心中懊憹也。声如叹息而发一声，所谓外气怫郁也。燥屎得除，大便通利，胃中安和，故其病悉去也。

有人患伤寒得汗数日，忽身热自汗，脉弦数，心不得宁，真劳复也。余诊之曰：劳心之所致，神之所舍，未复其初，而又劳伤其神，荣卫失度，当补其子，益其脾，解其劳，庶几得愈。授以补脾汤，佐以小柴胡汤解之。或者难曰：虚则补其母，今补其子何也？余曰：子不知虚劳之异乎？《难经》曰：虚则补其母，实则泻其子。此虚当补母，人所共知也。《千金》曰：心劳甚者，补脾气以益之，脾王则感之于心矣。此劳则当补子，人所未闻也。盖母生我者也，子继我而助我者也，方治其虚则补其生我者，与《锦囊》所谓本骸得气遗体受荫同义。方治其劳则补其助我者，与苟子言未有子富而父贫同义。此治虚与劳所以异也。

《东垣十书》曰：冯内翰侄栎年十六，病伤寒，目赤而烦渴，脉七八至，医欲以承气汤下之，已煮熟矣。偶东垣从外来，冯告之故。东垣切脉，大骇曰：几杀此儿！彼以脉数为热，今脉七至，是极热也。殊不知至真要大论云：病有脉从而病反者何？岐伯对曰：脉至而从，按之不鼓，诸阳脉皆然。此阴盛格阳于外，非热也。取姜附来，吾以热因寒用之法治之。治药未就，而病者爪甲已青。顿服八两，汗渐出而愈。

西台掾葛君瑞二月中，病伤寒发热，以白虎汤主之。面黑如墨，本证遂不复见，脉沉细，小便不禁。东垣初不知也，及诊之曰：此立夏以前，误服白虎。白虎大寒，非行经之药，止能寒脏腑，不善用之则伤气。本病曲隐于经络之间，或投以大热之药，求以去阴邪，他证必起，非所以救白虎也。可用温药升阳行经。有难者曰：白虎大寒，非大热何以救？东垣曰：病隐经络间，阳道不行而本证见矣。又何难哉！果如其言而愈。

《丹溪心法》曰：一男子素嗜酒，因暴风寒衣薄，遂觉倦怠，不思饮食，半日，至睡后大发，遍身疼痛如被杖，微恶寒，天明诊之，六脉浮大，按之豁然，左手为甚。余作极虚受风寒治之，人参为君，黄芪、白朮、归身为臣，苍朮、甘草、木通、干葛为佐，使大剂与之。至五贴后，通身汗如雨，凡三易被，得睡，觉来诸证悉除。

卢兄年四十九岁，自来大便下血，脉来沉迟濇，面黄神倦者二年矣。九月间因劳倦发热，自服参苏饮二贴，热退。早起小劳，遇寒，两手背与面紫黑，昏仆少时却醒，身大热，妄语，口干身痛，至不可眠，脉之，三部不调，微带数，重取虚豁，左手大于右手。以人参二钱半，带节麻黄、黄芪各一钱，白朮二钱，当归五分，与三五贴得睡，醒来大汗如雨即安。两日后再发，胁痛欬嗽，若睡时嗽不作而妄语，且微恶寒，诊其脉，似前而左略带紧。余曰：此体虚再感寒也，再以前药加半夏、茯苓，至十余贴，再得大汗而安。后身倦不可久坐，不思饮食，用补中益气去凉药，加神曲、半夏、砂仁，五七十贴而安。

杭州叶君章，腊月因斋素中饥而冒寒作劳，遂患发热头痛。医与小柴胡汤，遂自汗，神昏耳聋，目不见物。余诊其脉，大如指，似有力，热不退，与人参、黄芪、白朮、熟附、炙甘草作大剂与之，一日而汗少，二日而热减半，耳微有闻，目能视物。初用药至四贴，前药中加苍朮，与两服，再得汗而热除；本日遂去苍朮、附子，又与前药作小剂，服三日而安。

吕仲修年六十六岁，正月间因忍饥冒寒作劳，头痛恶寒发热，骨节皆疼，无汗，至次日妄语，热愈甚，而妄语时作时止，热亦不为十分。自服参苏饮两贴，汗不出；又再进一服，以衣覆取汗，大出而热不退。至第四日，余诊其脉，两手皆洪数而右为甚，此因饥而冒寒，加之作劳，阳明经虽受寒气，不可攻击，当急以大剂补之，以回其虚，俟胃气充实，自能出汗而解。遂以参、芪、白朮、归身、陈皮、炙甘草，每贴加熟附子一片，一昼夜服五贴；至第三日口稍干，言语有次，诸证虽解而热未退，遂去附子加白芍。又两日思食，却作肉羹间与之；又三日精神全。二日许，自汗出而热退，诊其脉不数，洪脉却尚有些，洪脉作大脉论，年高而误汗，此后必有虚证见，又与前药。至次日言我欲大便，自病来不曾更衣，今谷道逼痛坐努责状如不堪，医者必欲投大黄、巴豆等剂。余谓大便非实秘，为是气因误汗而虚，不得充腹，无力可努，仍与前补药，以肉粥及苁蓉与之。一日半煎浓，葱椒汤浸下体，方下大便软块者五六枚。诊其脉，仍旧大未敛，此因气血未得回复，又与前药两贴。经两日小便不通，少腹下妨闷，颇为所苦，但仰卧则点滴而出。余曰：补药服之未尽。于前药内倍加参、芪大剂，服两日，小便方利而安。

陶明节年十九岁，不惮劳勚，不息农作。忽一日，因劳倦，大发热而渴，恣饮冷泉水数碗，次日热退，目不识人，言语谬误，自言肚痛，不能转侧，饮食不进，身战掉不自持。又二日，求余诊之，两手脉濇而大，而右为甚，遂于气海灸三十壮，用白朮、黄芪各二钱，熟附一片，陈皮五分，与十贴不效，又增发热微渴，余证仍在，却可进二匙稀粥。余曰：此气欲利而血未应也。于前药内，去附子加当归以和血，因有热加人参一钱半，服三十贴而安。

一人五月内患讝语，大发热，肢体不能举，喜冷饮，诊其脉，洪大而数，用黄芪、茯苓浓煎如膏，却用冷水调与之。三四服后，病者昏睡如死状，但颜色不改，气息如常，至次早方醒，诸证悉退而安。
 【 卢兄汗后再发热妄言，吕仲修汗后热不退亦妄言，陶明节热退后不识人，言语谬妄，皆用参、芪、归、朮等补剂而愈。信哉！讝语属虚者十居八九。】 

《卫生宝鉴》曰：省掾曹德裕男妇，二月初病伤寒，八九日请余治之，脉沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤可服否？余曰：白虎虽云治口燥舌干，若只此一句，亦未然。今此证不可服白虎汤者有三：伤寒证立夏以前，立秋以后，不可妄用，一也；太阳证无汗而渴者不可用，二也；况病人阴证悉具，其时春气尚寒，三也。仲景云：下利清谷，急当救里。宜四逆汤五两，人参一两，生姜十余片，连须葱白九茎，水五大盏，煎至三盏，去滓，分三服。一日服之，至夜则手足温，翌日大汗而解；继之以理中汤，数服而愈。

真定府赵吉夫年三十三，至元五月间，因劳役饮食失节，伤损脾胃，时发烦躁而渴，又食冷物过度，遂病身体困倦，头痛，四肢逆冷，呕吐而心下痞。医人不察，见其四肢逆冷，呕吐而心下痞，乃用桂枝末三钱匕，热酒调下，仍以绵衣覆之，作阴毒伤寒治之。须臾，汗大出，汗后，即加口干舌燥，眼白时红，项强硬，肢体不柔和，小便淋赤，大便秘濇，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日。家人辈悉谓危殆，不望生全。余诊其脉七八至，知其热证明矣。遂用大承气汤苦辛大寒之剂一两作一服，服之利下三行，折其盛势。翌日，以黄连解毒汤大苦寒之剂二两，徐徐服之以去其热。三日后，病十分中减五六，更与白虎加人参汤，约半斤服之，泻热补气，前证皆退。戒以慎起居，节饮食，月余渐得平复。

友人刘巨源年六十五岁，至正夏月，因劳役饮食失节，又伤冷饮，得疾，医者往往以为四时证治之，不愈。逮十日，请余治之。曰：右手三部脉，沉细而微，太阴证也。左手三部脉，微浮而弦，阳虚在表也。大抵阴多而阳少。今所苦身体沉重，四肢逆冷，自利清谷，引衣自复，气难布息，懒言语，此脾受寒湿，中气不足故也。仲景言下利清谷，急当救里，宜四逆汤温之。《内经》有用热远热之戒。口干，但嗽水不欲咽，早晨身凉而肌生粟，午后烦躁不欲去衣，昏昏睡而面赤，隐隐红斑见于皮肤，此表实里虚故也。内虚则外证随时而变。详内外之证，乃饮食劳倦，寒伤于脾胃，非四时之证明矣。治病必察其本。今适当大暑之时，而得内寒之病，以标本论之，时为标也，病为本也。用寒药则顺时而违本，用热药则从本而逆时。此乃寒热俱伤，必当从乎中治。中治者，温之是也。遂以钱氏白朮散加升麻，就本方加葛根、甘草以解其斑，少加白朮、茯苓以除湿而利小便，人参、藿香、木香和脾胃进饮食。(口父)咀一两，煎服，再服斑退而利止，身温而神清。次服异功散、治中汤辛温之剂一二服，五日得平，止药。

静江府提刑李君长子，年十九岁，四月病伤寒九日，医作阴证治之，与附子理中丸数服，其证增剧。别易一医，又作阳证，议论参差，不敢服药。李君邀余往，视坐间有数人。余不欲直言其证，但细为分解，令自忖度之。凡阳证者，身大热而手足不厥，卧则坦然，起则有力，不恶寒，反恶热，不呕不泻，渴而饮水，烦躁不得眠，能食而多语，其脉浮大而数者，阳证也。凡阴证者，身不热而手足厥冷，恶寒蜷卧，恶闻人声，或自引衣盖覆，不烦渴，不饮食，小便自利，大便反快，其脉沉细而微迟者，阴证也。今诊其脉数得六七至，其母云夜来叫呼不绝，全不睡，又喜饮冰水，余闻其言，知阳证悉具，且三日不见大便，宜急下之。余遂以酒煨大黄六钱，甘草炙二钱，芒硝五钱，煎服。至夕下数行燥粪二十余块，是夜汗大出，明日又往视之，身凉脉静矣。

《医学纲目》曰：一僧伤寒发汗不彻，有留热，身面皆黄，多热，期年不愈。医作食黄治之，治不对，病不去。问之，食不减。寻与茵陈汤，服五日病减三分之一，十日减三分之二，二十日病悉去。方用茵陈、栀子各三分，秦艽、升麻各四钱末之，每用三钱，水四合，煎及二合，去滓，食后温服，以知为度。

窦大郎患伤寒，经十余日，口燥舌干而渴，心中疼，自利清水，众医皆相守，但调理耳，汗下皆所不敢。窦氏亲故相谓曰：伤寒邪气，害人性命甚速，安可以不决之疾，投不明之医乎？召孙至，曰：即日不可下。明日正当下，投小承气汤，遂大便通得睡，明日平复。众皆曰：此证缘何下之而愈？孙曰：不深于书，徒知有书耳，不知书之奥也。口燥舌干而渴，岂非少阴证乎？少阴证固不可下，岂不知少阴一证，自利清水，心下痛者，下之而愈。仲景之书，明有是说也。众皆钦服。

太乙宫道士周德真患伤寒，发汗出多，惊悸目眩，身战掉欲倒地。众医有欲发汗者，有作风治者，有用冷药解者，病皆不除。召孙至，曰：太阳经病，得汗早欲解。不解者，因太阳经欲解，复作汗，肾气不足汗不来，所以心悸目眩身转。遂作真武汤服之，三服微汗自出，遂解。盖真武汤，附子、白朮和其肾气，肾气得行，故汗得来也。若但责太阳者，惟能干涸血液尔。仲景云：尺脉不足，乃荣气不足，不可汗。以此知肾气怯则难得汗也明矣。许学士云：乡里有一姓高者，子年三十，初得病，身微汗，脉弱恶风，医以麻黄药与之，汗遂不止，发热，心多惊悸，夜不得眠，讝语不识人，筋惕肉瞤，振振动摇。医又进镇心药。予曰：强汗之过也。仲景云：脉微汗出，恶风，不可服青龙汤，服之则筋惕肉瞤，此为逆也。惟真武汤可救。进此三服，佐以清心竹叶汤，数日遂愈。

侯国华病伤寒四五日，身微斑，渴欲饮，诊之沉弦欲绝，厥阴脉也。服温药数日不已，又以姜附等药，觉阳微回脉生，因渴，私饮水一杯，脉复退，又见头不举，目不开。问之，则犯阳易，若只与烧裩散，则寒而不济矣。遂更用吴茱萸汤一大服，调烧裩散，连进二服，出大汗，两昼夜而愈。

李良佐子病太阳证，尺寸脉俱浮数，按之无力。余见其内阴虚，与神朮加干姜汤，愈。后再病，余视之，见神不舒，垂头不欲语，疑其有房过。问之：犯房过乎？必头重目眩。曰：唯。与大建中三四服，外阳内收，脉反沉小，始见阴候。又与已寒加芍药茴香等丸五六服，三日内，约服丸六七百丸，脉复生。又用大建中接之，大汗作而解。

《医宗必读》曰：社友韩茂远伤寒，九日以来口不能言，目不能视，体不能动，四肢俱冷。众皆曰阴证。比余诊之，六脉皆无，以手按腹，两手护之，眉皱作楚，按其趺阳，大而有力，乃知腹有燥屎也，欲与大承气汤。病家惶惧不敢进。余曰：吾郡能辨是证者，惟施笠泽耳。延至诊之，与余言若合符节。遂下之，得燥屎六七枚，口能言，体能动矣。彼按手不及足者，何以救此垂绝之证耶？

休宁吴文哉伤寒烦躁，面赤，昏乱闷绝，时索冷水，其弟日休乞余决死期。手扬足掷，难以候脉，五六人制之，方得就诊，洪大无伦，按之如丝。余曰：浮大沉小，阴证似阳也。与附子理中汤，当有生理。日休骇曰：医者十辈至，不日柴胡承气，则曰竹叶石膏，今反用热剂，乌乎敢？余曰：温剂犹生，凉剂立毙矣。日休卜之吉，遂用理中汤加人参四钱，附子二钱，煎成，入井冰冷与饮。甫及一时，狂躁定矣。再剂而神爽，服参至五斤而安。文哉遗以书曰：弟为俗子所误，既登鬼录矣，而兄翁拯全之，大奇亦大幸也。方弟躁热之时，医以三黄汤入牛黄服之，转加闷绝，举室哀号，惟是治终具，候目瞑而已。不意兄翁毅然以为可活，参附一投，阴霾见睍。荆妻稚子，含泪欢呼。一日即苏，经年乃复。呜呼！父母生之，兄翁再生之，昊天罔极，莫可云喻！敢志巅末，乞附案帙。俾天下万世，知药不可以浪投，命不可以轻弃，何莫非大仁人回春之泽哉？

同社王月怀伤寒，至五日下利不止，懊憹目胀，诸药不效。有以山药、茯苓与之，虑其泻脱也。余诊之，六脉沉数，按其脐则痛，此协热自利，中有结粪，小承气倍大黄服之。果得结粪数枚，利遂止，懊憹遂安。

娄水张尔和伤寒，第二日头痛发热，正在太阳。余曰：方今正月天令犹寒，必服麻黄两日愈矣。若服冲和汤，不惟不得汗，即使得汗，必致传经。遂以麻黄汤热饮之，更以滚水入浴桶，置床下熏之，得汗如雨，密覆半日易被，神已爽矣。至晚索粥，家人不与。余曰：邪已解矣，必不传里，食粥何妨？至明日果愈。不以麻黄汗之，传变深重，非半月不安也。

光禄卿吴元水头痛腹胀，身重不能转侧，口内不和，语言讝妄，有云表里俱有邪，宜以大柴胡下之。余曰：此三阳合病也，误下之，决不可救。乃以白虎汤连进两服，诸证渐减。更加天花粉、麦门冬二剂而安。

县学师杨龙友如夫人发热头疼，六日后忽见红疹，众皆以为发斑，用升麻犀角等汤，凡五日不效。余视之曰：此疹也，非斑也。斑为阳明火毒，疹为太阴风热。一表一里，如天与渊。乃用防风二钱，黄芩一钱，甘草五分，薄荷、桔梗、蝉壳各一钱，四剂霍然矣。

儒者吴君明伤寒六日，讝语狂笑，头痛有汗，大便不通，小便自利。众议承气汤下之。余诊其脉浮而大，因思仲景云：伤寒不大便六七日，头疼有热小便清，知不在里，仍在表也。方今仲冬，宜与桂枝汤。众皆咋舌掩口，谤之甚力。以讝狂为阳盛，桂枝入口必毙矣。余曰：汗多神昏，故发讝妄。虽不大便，腹无所苦，和其营卫，必自愈耳。遂违众用之。及夜而笑语皆止，明日大便自通。故夫病变多端，不可胶执，向使狐疑而用下药，其可活乎？

内戚顾淡之劳神之后，烦躁大热，头痛，时作时止。医者禁其饮食，与之解表。见四日热不退，欲与攻里。余诊之曰：脉不浮紧，安得表耶？又不沉实，安得里耶？惟心部大而濇，此劳心而虚烦，乃类伤寒，非真伤寒也。若禁饮食，即饿绝矣。便以粥与之，兼服归脾汤，五日而安。

《寓意草》曰：黄长人犯房劳病伤寒，守不服药之戒，身热已退十余日外。忽然昏沉，浑身战栗，手足如冰，举家忙乱，亟请余至。一医已合就姜附之药矣。余适见而骇之。姑俟诊毕，再三辟其差谬。主家自疑阴证，言之不入，又不可以理服，只得与医者约曰：此一病药入口中，出生入死，关系重大，吾与丈各立担承，倘至用药差误，责有所归。医者云：吾治伤寒三十余年，不知甚么担承。余笑曰：有吾明眼在此，不忍见人活活就毙，吾亦不得已也。如不担承，待吾用药。主家方才心安，亟请用药。余以调胃承气汤，约重五钱，煎成热服半盏；少顷，又热服半盏。其医见厥渐退，人渐苏，知药不误辞去。仍与前药，服至剂终，人事大清。忽然浑身壮热，再与大柴胡一剂，热退身安。门人问曰：病者云系阴证见厥，先生确认为阳证而用下药果应，其理安在？答曰：其理颇微。吾从悟人，可得言也。凡伤寒病初起发热，煎熬津液，鼻干口渴，便秘，渐至发厥者，不问知其为热也。若阳证忽变阴厥者，万中无一，从古至今无一也。盖阴厥得之阴证，一起便直中阴经，唇青面白，遍体冷汗，便利不渴，身蜷多睡，醒则人事了了；与伤寒传经之热邪，转入转深，人事昏惑者，万万不同。诸书类载阴阳二厥为一门，即明者犹为所混，况昧者乎？如此病先犯房室，后成伤寒，世医无不为阴证之名所惑，往往投以四逆等汤，促其暴亡。而诿之阴极莫救，致寃鬼夜号，尚不知悟，总由传派不清耳。盖犯房劳而病，感者其势不过比常较重，如发热则热之极，恶寒则寒之极，头痛则痛之极。所以然者，以阴虚阳往乘之，非阴盛无阳之比。况病者始能勿药，阴邪必轻，旬日渐发，尤非暴证，安得以阴厥之例为治耶？且仲景明言：始发热六日，厥反九日，后复发热三日，与厥相应，则病旦暮愈。又云：厥五日，热亦五日，设六日当复厥，不厥者自愈。明明以热之日数，定厥之痊期也。又云：厥多热少则病进，热多厥少则病退。厥愈而热过久者，必便脓血发痈。厥应下而反汗之，必口伤烂赤。先厥后热，利必自止。见厥复利，利止反汗出咽痛者，其喉为痹。厥而能食，恐为除中，厥止思食，邪退欲愈。凡此之类，无非热深发厥之旨，原未论及于阴厥也。至于阳分之病而妄汗妄吐妄下，以致势极。如汗多亡阳，吐利烦躁，四肢逆冷者，皆因用药差误所致，非以四逆、真武等汤挽之，则阳不能回，亦原不为阴证立方也。盖伤寒才一发热发渴，定然阴分先亏，以其误治阳分，比阴分更亏，不得已从权用辛热，先救其阳。与纯阴无阳，阴盛隔阳之证，相去天渊。后人不窥制方之意，见有成法，转相效尤。不知治阴证以救阳为主，治伤寒以救阴为主。伤寒纵有阳虚当治，必看其人血肉秃盛，阴分可受阳药者，方可回阳。若面黧舌黑，身如枯柴一团，邪火内燔者，则阴已先尽，何阳可回耶？故见厥除热，存津液元气于什一，已失之晚，况敢助阳韧阴乎？《证治方》云：若证未辨阴阳，且与四顺丸试之。《直指方》云：未辨疑似，且与理中丸试之。亦可见从前未透此关，纵有深心，无可奈何耳。因与子辈详辨，并以告后之业医者。

金鉴春月病温，误治二旬，酿成极重死证。壮热不退，讝语无伦，皮肤枯濇，胷膛板结，舌卷唇焦，身蜷足冷，二便略通，半渴不渴，面上一团黑滞。从前诸医所用之药，大率不过汗下和温之法，绝无一效，求救于余。余曰：此证与两感伤寒无异。但两感证日传二经，三日传经已尽即死，不死者又三日再传一周，定死矣。此春温证不传经，故虽邪气留连不退，亦必多延几日，待元气竭绝乃死。观其阴证阳证，两下混在一区，治阳则碍阴，治阴则碍阳，于两感证之病情符合。仲景原谓死证，不立治法。然曰：发表攻里，本自不同。又谓：活法在人，神而明之。未尝教人执定勿药也。吾有一法，即以仲景表里二方为治，虽未经试验，吾天机勃勃自动，若有生变化行鬼神之意，必可效也。于是以麻黄附子细辛汤，两解其在表阴阳之邪，果然皮间透汗而热全清。再以附子泻心汤，两解其在里阴阳之邪，果然胷前柔活，人事明了，诸证俱退。次日即思粥，以后竟不需药。只此二剂，而起一生于九死，快哉！

徐国祯伤寒六七日，身热目赤，索水到前，复置不饮，异常大躁，将门牖洞启，身卧地上，展转不快，更求人井。一医汹汹，急以承气与服。余诊其脉，洪大无伦，重按无力，谓曰：此用人参、附子、干姜之证，奈何认为下证耶？医曰：身热目赤，有余之邪，躁急若此，再以人参、附子、干姜服之，踰垣上屋矣。余曰：阳欲暴脱，外显假热，内有真寒，以姜附投之，尚恐不胜回阳之任，况敢以纯阴之药重刧其阳乎？观其得水不欲咽，情已大露，岂水尚不欲咽而反可咽大黄芒硝乎？天气燠蒸，必有大雨。此证顷刻一身大汗，不可救矣。且既认大热为阳证，则下之必成结胷，更可虑也。惟用姜附，所谓补中有发，并可以散邪退热，一举两得，至稳至当之法也。吾在此久坐，如有差误，吾任其咎。于是以附子、干姜各五钱，人参三钱，甘草二钱，煎成冷服，服后寒战戞齿有声，以重绵和头覆之，缩手不肯与诊，阳微之状始着。再与前药一剂，微汗热退而安。

钱仲昭患时气外感，三五日发热头疼，服表汗药，疼止热不清，口干唇裂。因而下之，遍身红斑，神昏讝语，食饮不入，大便复秘，小便热赤，脉见紧小而急。谓曰：此证全因误治阳明胃经，表里不清，邪热在内，如火燎原，津液尽干，以故神昏讝妄，若斑转紫黑，即刻死矣。目今本是难救，但其面色不枯，声音尚朗，乃平日保养肾水有余。如旱苗之侧，有下泉未竭。故神虽昏乱，而小水仍通，乃阴气未绝之征，尚可治之。不用表里，单单只一和法，取七方中小方，而气味甘寒者用之。惟如神白虎汤一方，足以疗此。盖中州元气已离，大剂急剂复剂俱不敢用，而虚热内炽，必甘寒气味方可和之耳。但方虽宜小，而服药则宜频，如饥人本欲得食，不得不渐渐与之，必一昼夜频进五七剂，为浸灌之法，庶几邪热以渐而解，元气以渐而生也。若小其剂，复旷其日，纵用药得当，亦无及矣。如法治之，更一昼夜而热退神清，脉和食进，其斑自化。

张令施乃弟伤寒坏证，两腰偻废，卧床彻夜痛叫，百治不效，求诊于余。其脉亦平顺无患，其痛则比前大减。余曰：病非死证，但恐成废人矣。此证之可以转移处，全在痛如刀刺，尚有邪正互争之象。若全然不痛，则邪正混为一家，相安于无事矣。今痛大减，实有可虑，宜速治之。病者曰：此身既废，命安从活？不如速死。余蹙额欲为救全，而无治法。谛思良久，谓：热邪深入两腰，血脉久闭，不能复出，止有攻散一法，而邪入既久，正气全虚，攻之必不应。乃以桃仁承气汤，多加肉桂、附子二大剂与服，服后即能强起。再仿前意为丸，服至旬余全安。此非昔人之已试，乃一时之权宜也，然有自来矣。仲景于结胷证有附子泻心汤一法，原是附子与大黄同用，但在上之证气多，故以此法泻心。然则在下之证血多，独不可仿其意而合桃仁、肉桂以散腰间之血结乎？后江古生乃弟伤寒，两腰偻废痛楚，不劳思索，径用此法二剂而愈。

黄曙修与乃翁起潜春月同时病温，乃翁年老而势轻，曙修年富而势重。势重者，以冬不藏精，体虚不任病耳。余见其头重着枕，身重着席，不能转侧，气止一丝，不能言语，畏闻声响，于表汗药中，用人参七分。伊表侄施济卿恐其家妇女得知，不与进药，暗赠人参入药，服后汗出势减。次日再于和解药中，赠人参一钱与服，服后即大便一次。曙修颇觉轻爽，然疑药下之早也，遣人致问。余告以此证表已解矣，里已和矣，今后缓调，即日向安，不必再虑。往诊见老翁病尚未愈，头面甚红，谓曰：望八老翁，下元虚惫，阳浮于上，与在表之邪相合，所谓戴阳之证也。阳已戴于头面，不知者，更行表散，则孤阳飞越，而危殆立至矣。此证从古至今，只有陶节庵立法甚妙，以人参、附子等药，收拾阳气归于下元，而加葱白透表以散外邪，如法用之即愈，万不宜迟。渠家父子俱病，无人敢主，且骇为偏僻之说，旋即更医，投以表药，顷刻阳气升腾，肌肤粟起，又顷刻寒颤咬牙，浑身冻裂而逝。翁虽海滨一氓，留心管晏富国之术，而賷志以没也，良足悼矣。其医于曙修调理，仍行克伐，致元气日削，谢绝医药，静养六十余日，方起于床。愈后，凡遇戚友家，见余用药，率多诋訾，设知当日解表和中，俱用人参，肯舍命从我乎？是其所以得全者，藉于济卿之权巧矣。

陆平叔文学平素体虚气怯，面色痿黄，药宜温补，不宜寒凉，固其常也。秋月偶患三疟，孟冬复受外寒，虽逗寒热一班，而未至大寒大热。医者以为疟后虚邪，不知其为新受实邪也。投以参朮补剂，转致奄奄一息，迁延两旬。间有从外感起见者，用人参白虎汤，略无寸效，昏昏嘿嘿，漫无主持。昆弟子姓，仓皇治木。召昌诊视，以决行期之早暮，非求治疗也。昌见其脉未大坏，腹未大满，小水尚利，但筋脉牵掣不停，因谓：此病九分可治，只恐手足痿废。仲景有云：经脉动惕者，久而成痿。今病已廿三日之久，血枯筋燥，从可识矣。吾今用法治则兼治，当于仲景法外另施手眼。以仲景虽有大柴胡汤以解表里之法，而无治痿之法。变用防风通圣散成方，减白朮，以方中防风、荆芥、薄荷、麻黄、桔梗为表药，大黄、芒硝、黄芩、连翘、栀子、石膏、滑石为里药。原于大柴胡之制相仿，但内有当归、川芎、芍药，正可领诸药深入血分，而通经脉。减白朮者，以前既贻误，不可再误耳。当晚连服二剂，第一剂殊觉相安，第二剂大便始通，少顷睡去，体间津津有汗。次早再诊，筋脉不为牵掣，但阳明胃脉，洪大反加，随用大剂白虎汤，石膏、知母每各两许；次加柴胡、花粉、芩、蘗、连翘、栀子一派苦寒，连进十余剂，神识始得渐清，粥饮始得渐加。经半月，始起坐于床，经一月，始散步于地，人见其康复之难，咸忧其虚，抑且略一过啖，即尔腹痛便泄，俨似虚证。昌全不反顾，但于行滞药中，加用柴胡、桂枝升散，余邪不使下溜而变痢以取惫，然后改用葳蕤、二冬略和胃气，间用人参不过五分。前后用法，一一不违矩矱，乃克起九死于一生也。

《景岳全书》曰：余在燕都，当治一王生患阴虚伤寒，年出三旬，而舌黑之甚，其芒刺干裂焦黑如炭，身热便结，大渴喜冷，而脉则无力，神则昏沉。羣医谓阳证阴脉，必死无疑。余察其形气未脱，遂以甘温壮水等药大剂进之以救其本，仍间用凉水以滋其标。盖水为天一之精，凉能解热，甘可助阴，非若苦寒伤气者之比。故于津液干燥，阴虚便结，而热渴火盛之证，亦所不忌。由是水药并进，前后凡用人参、熟地辈各一二斤，附子、肉桂各数两，冷水亦一二斗。然后诸证渐退，饮食渐进，神气俱复矣。但察其舌黑，则分毫不减。余甚疑之，莫得其解。再后数日，忽舌上脱一黑壳，而内则新肉灿然，始知其肤腠焦枯，死而复活。使非大为滋补，安望再生？若此一证，待举其甚者纪之。此外凡舌黑用补，而得以保全者，盖不可枚举矣。所以凡诊伤寒者，当以舌色辨表里，以舌色辨寒热，皆不可不知也？若以舌色辨虚实，则不能无误。盖实固能黑，以火盛而焦也；虚亦能黑，以水亏而枯也。若以舌黄舌黑，悉认为实热，则阴虚之证，万无一生矣。

宏治辛酉金台姜梦辉患伤寒，亦得此舌，手足厥冷，呃逆不止，众医犹作火治，几致危殆。院判吴仁斋用附子理中汤而愈。夫医之为道，有是病必用是药。附子疗寒，其效可数。奈何世皆以为必不可用之药，宁视人之死而不救，不亦哀哉！凡用药得宜，效应不异，不可便谓为百无一治而弃之也。

余尝治一衰翁，年踰七旬，陡患伤寒，初起即用温补调理，至十日之外，正气将复，忽尔作战，自旦至辰，不能得汗，寒栗危甚，告急于余。余用六味回阳饮，入人参一两，姜、附各三钱，使之煎服，下咽，少顷即大汗如浴，时将及午而浸汗不收，身冷如脱，鼻息几无，复以告余。余令以前药复煎与之。告者曰：先服此药，已大汗不堪，今又服此，尚堪再汗乎？余笑谓曰：此中有神，非尔所知也。急令再进，遂汗收神复，不旬日而起矣。呜呼！发汗用此而收汗复用此，无怪乎人之疑之也。而不知汗出与汗之收者，皆元气为之枢机耳。故余纪此，欲人知阖辟之权，不在乎能放能收，而在乎所以主之者。

 
 

 

 







