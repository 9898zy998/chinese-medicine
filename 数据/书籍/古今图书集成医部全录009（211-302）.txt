古今图书集成医部全录卷二百十一

　皮门

　　黄帝素问

　　　金匮真言论

西方白色，人通于肺，开窍于鼻，藏精于肺，故病在肩，其味辛，其类金，其畜马，其谷稻，其应四时，上为太白星，是以知病之在皮毛也。其音商，其数九，其臭腥。
【 注　肺主皮毛，故病在皮毛。】 

　　　六节脏象论

肺者，气之本，魄之处也。其华在毛，其充在皮，为阳中之太阴，通于秋气。
 【 注　肺主气而藏魄，故为气之本，魄之处也。肺主皮毛，故华在毛，充在皮也。脏真居高而属阴，故为阳中之太阴，而通于秋气秋主肺也。】 

　　　五脏生成篇

肺之合皮也，其荣毛也，其主心也。多食苦则皮槁而毛拔。
【 注　肺主气，气主表，故合于皮。《伤寒论》曰：寸口脉缓而迟，缓则阳气长。其声商，毛发长，毛附于皮，气长则毛荣。多食苦是火味太过而伤肺，则皮槁而毛落矣。】 

　　　诊要经终论

太阴终者，腹胀闭不得息，善噫善呕，呕则逆，逆则面赤，不逆则上下不通，不通则面黑，皮毛焦而终矣。
 【 注　足太阴脉，入腹属脾，故为腹胀。手太阴脉，上膈属肺，而主呼吸，故为不得息。胀满则升降难，不得息则气道滞，故为噫为呕。呕则气逆于上，故为面赤。不逆则痞塞于中，故为上下不通。脾气败则无以制水，故黑色见于面。肺气败则治节不行，故皮毛焦。】 

　　　经脉别论

脉气流经，经气归于肺，肺朝百脉，输精于皮毛。
 【 注　脉气者，水谷之精气，而行于经脉中也。言入胃之谷气，先淫气于脉，百脉之经气，总归于大经，经气归于肺，是以百脉之气皆朝会于肺也。肺合皮毛，故复输精于皮毛。】 

　　　痹论

黄帝问曰：痹之安生？岐伯对曰：风寒湿三气杂至，合而为痹也。以秋遇此者为皮痹。故骨痹不已，复感于邪，内舍于肾，筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时重感于风寒湿之气也。
 【 注　痹者闭也，邪闭而为痛也。言风寒湿三气错杂而至，相合而为痹。盖皮肉筋骨内合于五脏，五脏之气外合于四时，始病在外之有形，复伤在内之五气，外内形气相合而邪舍于内矣。】 
帝曰：痹其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。
 【 注　夫风寒湿气中其俞，其脏气实则邪不动脏。若神气消亡，则痹聚在脏而死。其留连筋骨间而不内舍于其合者，疼久。其留皮肤间者，随气而易散。若中其俞，则内通五脏，兼之阴气不藏，则邪直入于脏，而为不治之死证矣。】 
帝曰：善。痹或痛，或不痛，或不仁，或寒或热，或燥或湿，其故何也？岐伯曰：痛者，寒气多也；有寒，故痛也。其不痛不仁者，病久入深，荣卫之行濇，经络时疏，故不通。皮肤不营，故为不仁。 【 通当作痛】 
 【 注　不仁，不知痛痒也。寒气胜者为痛痹，故痛者寒气多也。病久入深者，久而不去，将内舍于其合也。邪病久，则荣卫之道伤而行濇，邪入深，则不痹闭于形身而经络时疏，故不痛也。荣卫行濇则不能营养于皮肤，故为不仁。】 
帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者则不痛也。
 【 注　骨有骨气，脉有脉气，筋有筋气，肌有肌气，皮有皮气，皆五脏之气而外合于形身。如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。】 

　　　皮部论

黄帝问曰：余闻皮有分部，脉有经纪，筋有结络，骨有度量，其所生[生　原作「主」，据《素问》皮部论改。]病各异。别其分部，左右上下，阴阳所在，病之终始，愿闻其道。岐伯对曰：欲知皮部，以经脉为纪者，诸经皆然。阳明之阳，名曰害蜚，上下同法。视其部中有浮络者，皆阳明之络也。其色多青则痛，多黑则痹，黄赤则热，多白则寒，五色皆见则寒热也。络盛则入客于经。阳主外，阴主内。少阳之阳，名曰枢持，上下同法。视其部中有浮络者，皆少阳之络也。络盛则入客于经，故在阳者主内，在阴者主出，以渗于内，诸经皆然。太阳之阳，名曰关枢，上下同法。视其部中有浮络者，皆太阳之络也。络盛则入客于经。少阴之阴，名曰枢儒，上下同法。视其部中有浮络者，皆少阴之络也。络盛则入客于经。其入经也，从阳部注于经；其出者，从阴内注于骨。心主之阴，名曰害肩，上下同法。视其部中有浮络者，皆心主之络也。络盛则入客于经。太阴之阴，名曰关蛰，上下同法。视其部中有浮络者，皆太阴之络也。络盛则入客于经。凡十二经络脉者，皮之部也。是故百病之始生也，必先于皮毛，邪中之则腠理开，开则入客于络脉，留而不去，传入于经，留而不去，传入于腑，廪于肠胃。邪之始入于皮也，泝然起毫毛，开腠理；其入于络也，则络脉盛色变；其入客于经也，则感虚乃陷下；其留于筋骨之间，寒多则筋挛骨痛，热多则筋弛骨消，肉铄(月囷)破，毛直而败。帝曰：夫子言皮之十二部，其生病皆何如？岐伯曰：皮者脉之部也，邪客于皮则腠理开，开则邪入客于络脉，络脉满则注于经脉，经脉满则入舍于腑脏也。故皮者有分部，不与而生大病也。帝曰：善。
【 注　此章论十二经之络脉，分络于皮肤之间。病之始生，必先于皮毛，入客于络脉，随皮部所循之脉，而传入于经，入舍于所主之脏腑。如不入于络，则留于筋骨之间，而为筋挛骨痛也。】 

　　　四时刺逆从论

少阴有余，病皮痹瘾疹；不足，病肺痹。滑则病肺风疝，濇则病积溲血。
 【 注　肺主皮毛，毛脉合精于皮肤之间，是以少阴之为皮痹肺痹也。疝则病在气也，溲血则病在血也。秋气在皮肤，秋者天气始收，腠理闭塞，皮肤引急。】 

　　　五常政大论

太阳司天，寒气下临，心气上从，而火且明，土乃润，水丰衍，寒客至，沉阴化湿，气变物，水饮内稸，中满不食，皮(疒帬)肉苛，筋脉不利，甚则胕肿，身后痈。
【 注　太阳司天，则太阴湿土在泉，故土乃润。稸，积蓄：(疒帬)，痹也。水饮中满，皮痹肉苛，皆水湿之为病也。身后痈者，痈发于背也。】 

　　　至真要大论

岁少阴在泉，热淫所胜，则焰浮川泽，阴处反明，民病腹中常鸣，气上冲胷，喘，不能久立，寒热，皮肤痛，目瞑齿痛，(出页)肿，恶寒发热如疟，少腹中痛，腹大，蛰虫不藏。
 【 注　少阴在泉，卯酉岁也。少阴君火生于水中，故焰浮川泽。少阴标阴而本火，故阴处反明。腹中常鸣者，火气奔动也。气上冲胷者，火气炎上也。喘不能久立，寒热皮肤痛者，火淫肺金也。目瞑者，热甚阴虚，畏阳光也。齿痛(出页)肿，热乘阳明也。发热如疟者，少阴标本之气病也。热在下焦则少腹中痛，热在中焦则腹大也。】 
少阴司天，热淫所胜，怫热至，火行其政，民病胷中烦热，嗌干，右胠满，皮肤痛，寒热欬喘。
 【 注　少阴司天，子午岁也。盖少阴之火发于阴中，故为怫热。少阴太阳，阴中有阳，阳中有阴，阴阳相从，标本互换，是以火热甚而大雨至，水寒极而运火炎。民病胷中烦热嗌干，右胠满，皮肤痛，肺受火热而津液不生也。】 
少阳司天，火淫所胜，则温气流行，金政不平，民病头痛，发热恶寒而疟，热上皮肤痛，色变黄赤，传而为水，身面胕肿，腹满，仰息，泄注赤白，疮疡欬唾血，烦心，胷中热，甚则鼽衄，病本于肺。天府绝，死不治。
 【 注　少阳司天，寅申岁也。火淫所胜，故金政不平，少阳之火，在天为暑，故民病头痛，寒热，疟，热上皮肤，色变黄赤，火上淫于肺也。肺者太阴，皆积水也。传为水者，逼其金水外溢，故为肿满之水病也，仰息，肺气逆而不得偃息也。泄注赤白，疮疡，唾血烦心，火热盛也。鼽衄甚而及于肺，此火淫胜金；故病本于肺。天府，肺脉，在腋下三寸动脉应手；肺气已绝，故死不治。】 
太阳之胜，凝凓且至，非时水冰，羽乃后化，痔疟发，寒厥入胃则内生心痛，阴中乃疡，隐曲不利，互引阴股，筋肉拘苛，血脉凝泣，络满色变，或为血泄，皮肤否肿，腹满食减。
【 注　太阳寒水气胜，故凝凓且至。非时水冰者，胜气在于岁半以前，是以羽虫后化也。《灵枢经》曰：足太阳是主筋所生病者为痔疟者，太阳寒热之邪也。厥逆而入于胃者，水侮土也。胃络上通于心，故心痛也。阴中乃疡，是以隐曲不利而互引阴股，足太阳主筋，故筋肉拘苛也。血脉凝泣，络满色变，或为血泄，邪入于经也。皮肤否肿者，太阳之气主表也。腹满食减者，水气乘脾也。】 
少阴之复，懊热内作，烦躁鼽嚏，少腹绞痛，火见燔焫，嗌燥，分注时止。气动于左，上行于右，欬，皮肤痛，暴瘖，心痛，郁冒不知人，乃洒淅恶寒，振栗谵妄，寒已而热，渴而欲饮，少气骨痿，隔肠不便，外为浮肿哕噫。
 【 注　鼽嚏，燠热上乘于肺也。少腹绞痛，少阴之阴气发于下也。火见燔焫，君火之气发于上也。嗌燥，火烁金也。夫阴寒在腹则注泄，得火气则注止，少阴标本并发，故时注时止也。气动于左者，君火之气发于左肾之水中，上行于右者，肺肾上下相交，肾为本而肺为末也。火淫肺金，则欬而皮肤痛，金主声，故暴瘖也。心痛者，火气自伤也。郁冒不知人者，寒热之气乱于上也。洒淅振栗者，阴阳相搏也。寒已而热者，少阴之阴寒，从火化而为热也。是以渴而欲饮，少气骨痿，盖火盛则少气，热盛则骨痿也。哕者，小肠之气不通，逆气上走心而为噫也。】 

　　　疏五过论

始富后贫，虽不伤邪，皮焦筋屈，痿躄为挛。
 【 注　始富后贫则伤其志意。志意者，所以御精神，收魂魄，适寒温，和喜怒者也。是故荣卫调，志意和，则筋骨健强，腠理致密。故伤其志意则精神不能内守，外为皮焦筋骨挛躄之病。】 

　　灵枢经

　　　寿夭刚柔篇

形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。
【 注　形谓皮肉筋骨。人之形气，天命所生。皮肤缓者，天道之元亨也。是以缓则寿而急则夭。】 

　　　本神篇

肺，喜乐无极则伤魄，魄伤则狂，狂者意不存，人皮革焦，毛瘁色夭，死于夏。
 【 注　喜乐，心之情也。如肺因喜乐无极则伤肺脏之魄，魄伤则狂，狂者意不存。意者心之发，盖喜乐无极，则神亦惮散而不存矣。肺主皮毛，故人皮革焦。】 

　　　决气篇

上焦开发，宣五谷味，熏肤充身泽毛，若雾露之溉，是谓气。谷入气满，淖泽注于骨，骨属屈伸泄泽，补益脑髓，皮肤润泽，是谓液。
 【 注　上焦气宣发五谷之精微，充肤热肉，润泽皮毛，若雾露之溉，是谓气。谷入气满，淖泽注于骨，使骨属屈伸泄泽，从髓空而补益脑髓，皮肤润泽，是谓液。】 

　　　胀论

三焦胀者，气满于皮肤中，轻轻然而不坚。

　　　五变篇

黄帝曰：人之善病消瘅者，何以候之？少俞答曰：五脏皆柔弱者，善病消瘅。此人皮肤薄而目坚固以深者，长冲直扬，其心刚，刚则多怒，怒则气上逆，胷中蓄积，血气逆留，臗皮充肌，血脉不行，转而为热，热则消肌肤，故为消瘅。
【 注　五脏，主藏精者也。五脏皆柔弱，则津液竭而善病消瘅。夫形体者，五脏之外合也，薄皮肤而肌肉弱，则五脏皆柔弱矣。夫柔弱者必有刚强，谓形质弱而性气刚也。故此人薄皮肤而目坚固以深者，其气有长冲直扬之势，其心刚，刚则多怒，怒则气上逆而血积于胷中，气逆留则充塞于肌肉，血蓄积则脉道不行，血气留积，转而为热，热则消肌肤，故为消瘅。此言其人暴刚而肌肉弱者也。】 

　　　本脏篇

卫气者，所以温分肉，充皮肤，肥腠理，司开阖者也。卫气和则分肉解利，皮肤调柔，腠理致密矣。
肺应皮。皮厚者大肠厚，皮薄者大肠薄，皮缓腹裹大者大肠大而长，皮急者大肠急而短，皮滑者大肠直，皮肉不相离者大肠结。
心应脉。皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。
肾应骨。密理厚皮者三焦膀胱厚，粗理薄皮者三焦膀胱薄，疏腠理者三焦膀胱缓，皮急而无毫毛者三焦膀胱急，毫毛美而粗者三焦膀胱直，稀毫毛者三焦膀胱结也。

　　　论勇篇

黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚固，不伤于四时之风；其皮薄而肉不坚，色不一者，长夏至而有虚风者病矣。其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然乃病。黄帝曰：善。
 【 注　皮肤肌腠，乃五脏元真之所通会，是以薄皮弱肉，则脏真之气虚，脏气虚则不能胜四时之虚风矣。虚风者，虚乡不正之邪风也。黑者水之色，论肾气之厚薄也。不伤于四时之风者，谓土旺于四季也。不病长夏之风者，谓土主于长夏也。设有皮厚肉坚而伤于四时之风者，必重感于寒也。夫在地为水，在天为寒，肾为水脏，上应天之寒气，是以色黑而皮厚肉坚之为病者，必重感于寒。外内皆然乃病，谓外受天之寒邪，内又伤肾脏之水气。】 

　　　论痛篇

人之骨强筋弱肉缓皮肤厚者，耐痛，其于针石之痛，火焫亦然。加以黑色而美骨者，耐火焫。坚由薄皮者，不耐针石之痛，于火焫亦然。
 【 注　少阴秉先天之精气，阳明化水谷之精微。故筋骨之强弱，肌肉之坚脆，皮肤之厚薄，腠理之疏密，皆秉气于少阴阳明者也。黑色而美骨者，少阴之血气盛也。肉缓皮肤厚者，阳明之血气盛也。莫子晋曰：肾为水脏，故少阴之气盛者，能耐火焫。阳明秉秋金之气，故气弱则不能耐针石火焫矣。】 

　　　卫气失常篇

黄帝曰：人有肥瘦大小如何？伯高曰：膏者多气而皮纵缓，故能纵腹垂腴；肉者身体容大；脂者其身收小。
 【 注　卫气盛则腠理肥，是以膏者多气而皮纵缓，故能纵腹垂腴。腴者，脐下之少腹也。肉者，身体容大，此卫气盛而满于分肉也。脂者其身收小，此卫，气深沉，不能充于分肉，以致脂膜相连，而肌肉紧密，故其身收小也。】 

　　　论疾诊尺篇

尺肤滑，其淖泽者风也。尺肉弱者，解(亻亦)安卧。脱肉者，寒热不治。尺肤滑而泽脂者，风也。尺肤濇者，风痹也。尺肤粗如枯鱼之鳞者，水泆饮也。尺肤热甚，脉盛燥者，病温也；其脉盛而滑者，病且出也。尺肤寒，其脉小者，泄少气。尺肤炬然先热后寒者，寒热也。尺肤先寒，久大之而热者，亦寒热也。
 【 注　此诊尺而知外内之病也。夫津液淖泽于皮肤，故尺肤滑，其淖泽者，知风在于皮肤，而鼓动其津液也。脂者，肌肉文理间之脂膜，尺肤滑而泽脂者，风在于肌肉间也。夫在外者，皮肤为阳，筋骨为阴。病在阳者名曰风，病在阴者名曰痹。如尺肤濇者，此风痹于筋骨间也。此以尺肤之淖泽滑濇，而知风邪之浅深也。肌肉者，五脏元真之所通会，脾土之所主也。故尺肉弱者，主脾土虚而解(亻亦)安卧。解(亻亦)者，懈惰也。脱肉者，形损也。寒热者，阴阳血气虚也。阳虚则恶寒，阴虚则发热。阴阳形气，皆以虚脱，故为不治。如枯鱼之鳞者，皮肤起寒粟也。寒者水之气，此水邪泆饮于内，故寒色见于外也。温病者，寒毒藏于肌肤，至春发为温病，故尺肤热甚而脉盛燥者，知其为病温也。其脉盛而滑者，知病且出于外也。尺肤寒，其脉小者少气，盖气者所以温肤热肉，从阴而生，自内而外，故知其泄于内而虚于外也。尺肤之先热后寒，先寒后热，而皆为寒热者，尺肤主三阴三阳之气也。】 

　　　刺节真邪篇

黄帝曰：官针奈何？岐伯曰：阴阳者，寒暑也。热则滋雨而在上，根荄少汁，人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚濇。治厥者，必先熨，调和其经，掌与腋、肘与脚、项与脊以调之，火气已通，血脉乃行。然后视其病，脉淖泽者刺而平之，坚紧者破而散之，气下乃止，此所谓以解结者也。
 【 注　人之阴阳出入，应天地之寒暑往来，热则滋雨在上，而万物之根荄少汁，盖言精水亦随气而上出也。热则人气在外，腠理开而汗大泄，津气外泄，故在内之血气减少，此言人之血气，本于下焦之精气也。地冻水冰，则天气收藏，而人气在中，皮肤致密而汗不出，精气内藏，故血气自强也。治厥者，必先熨，通其气也；调和其经，通其经也。谓所受于天之精气，行于经脉之外内者也。调之掌与腋，肘与脚，项与脊，谓血气之行于上下四旁，无处不到也。淖泽者，行之太过，当刺而平之，坚紧者，濇滞不通，当破而散之，此所谓以针而解结者。】 
虚邪之中人也，洒淅动形，起毫毛而发腠理。其入深，内搏于骨则为骨痹；搏于筋则为筋挛；搏于脉中则为血闭不通，则为痈；搏于肉，与卫气相搏，阳胜者则为热，阴胜者则为寒。寒则真气去，去则虚，虚则寒搏于皮肤之间，其气外发，腠理开，毫毛摇，气往来，行则为痒，留而不去则痹，卫气不行则为不仁。
 【 注　此言虚邪之伤形也。洒淅动形，故搏于皮脉肉筋骨而为痹为挛，为痈为痒，阴胜则为寒，寒则真气去，有伤卫气则为不仁，此皆邪气之所生也。】 

　　　九宫八风篇

风从西方来，名曰刚风。其伤人也，内舍于肺，外在于皮肤，其气主为燥。

　　扁鹊难经

　　　皮聚

一损损于皮毛，皮聚而毛落；二损损于血脉，血脉虚少不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至于收病也。从上下者，骨痿不能起于床者死；从下上者，皮聚而毛落者死。

　　　皮肤痛

寒热之病，候之如何也？然。皮寒热者，皮不可近席，毛发焦，鼻槁不得汗。肌寒热者，皮肤痛，唇舌槁，无汗。
 【 注　《灵枢》二十一篇曰：皮寒热者，不可附席，毛发焦，鼻槁腊，不得汗，取三阳之络以补手太阴。肌寒热者，肌痛，毛发焦而唇槁腊，不得汗，取三阳于下，以去其血者，补足太阴以出其汗。】 

　　金匮要略 【 汉?张机】 

　　　不仁

酒疸下之，久久为黑疸，目青面黑，心中如噉蒜韲状，大便正黑。皮肤爪之不仁，其脉浮弱，虽黑微黄，故知之。

　　　甲错

五劳虚极，羸瘦，腹满不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄(上庶下虫)虫丸主之。
肠痈之为病，其身甲错，腹皮急，按之濡如肿状，腹无积聚，身无热，脉数，此为肠内有痈脓，薏苡附子败酱散主之。

　　脉诀 【 晋?王叔和】 

　　　燥涩   

三部俱迟肾脏寒，皮肤燥涩发毛干。
沉细仍兼滑，因知是骨蒸。皮毛皆总濇，寒热两相承。
口鼻气出不复回，唇反无文黑似煤。皮毛焦干爪枯折，程途三日定知灾。

　　　痛酸

三部俱浮肺脏风，鼻中多水唾稠浓。壮热恶寒皮肉痛，嗓干双目泪酸疼。
关前弱脉阳道虚，关中有此气多疏。若在尺中阴气绝，酸疼引变上皮肤。

　　千金方 【 唐?孙思邈】 

　　　虚实

夫五脏六腑者，内应骨髓，外合皮毛肤肉。若病从外生，则皮毛肤肉关格强急；若病从内发，则骨髓酸疼。然阴阳表里，外皮内髓，其病源不可不详之也。皮虚者寒，皮实者热。凡皮虚实之应，主于肺大肠，其病发于皮毛。热则应脏，寒则应腑。

　　活人书 【 宋?朱肱】 

　　　寒在皮肤热在骨髓热在皮肤寒在骨髓论

病人身大热，反欲得衣，热在皮肤，寒在骨髓也。仲景无治法。宜先与阴旦汤，寒已；次以小柴胡加桂以温其表。病人身大寒，反不欲近衣，寒在皮肤，热在骨髓也。仲景亦无治法。当先与白虎加人参汤，热除；次以桂枝麻黄各半汤，以解其外。大抵病有标本，治有先后。表热里寒者，脉须沉而迟，手或微厥，下利清谷也，所以阴证亦有发热，四逆汤、通脉四逆汤主之。表寒里热者，脉必滑而厥，口燥舌干也，所以少阴恶寒而蜷，时时自烦，不欲厚衣，用大柴胡汤下之。此皆仲景之余议也。

　　河间六书 【 金?刘完素】 

　　　瘙痒

痒得爬而解者，爬为火化，微则亦能痒，甚则痒去者，谓令皮肤辛辣而属金化，辛能散火，故金化见则火力分解矣。人近火微热而痒，热甚则痛，附近则灼而为疮，皆火之用也。痒者美疾，故火旺于夏而万物蕃美也。或云痛为实，痒为虚，非谓虚为寒也，正谓热之微甚也。

　　　皴揭枯燥

皴揭，皮肤启裂也。干为天而为燥金，坤为地而为湿土。天地相反，燥湿异用。故燥金主于紧敛，所以秋脉紧细而微；湿土主于纵缓，所以六月其脉缓大而长也。如地湿则纵缓滑泽，干则紧敛燥濇，皴揭之理，明可见焉。俗云皴揭为风者，由风能胜湿而为燥也。经言厥阴所至为风府，为壆启，由风胜湿而为燥也。所谓寒月甚而暑月衰者，由寒能收敛，腠理闭密，无汗而燥，故病甚也。热则皮肤纵缓，腠理疏通而汗润，故病衰也。或以水湿皮肤而反喜皴揭者，水湿自招风寒故也。
诸濇枯涸，干劲皴揭，皆属于燥。濇枯者，水液气衰少，血不荣于皮肉，气不通利，故皮肤皴揭而濇也；及甚，则麻痹不仁。涸干者，水少火多，《系辞》云，燥万物者，莫熯乎火。故火极热甚，水液干而不润于身，皮肤乃启裂，手足有如斧伤而深三二分者，冬月甚而夏月衰。故法曰，寒能收敛，收敛则燥濇皴揭；热能纵缓，纵缓则滋荣润泽，皆属燥金之化也。王注曰，物之生滑利，物之死枯濇。其为治也，宜开通道路，养阴退阳，凉药调之，荣血通流，麻木不仁，濇涸干劲皴揭，皆得其所，慎无服乌附之药。经所谓金木水火土运行之数，寒暑躁湿火风临御之化，则天道可见，民病可知。凡受诸病者，皆归于五行六气，胜复盛衰之道矣。王注曰，人生有形不能无患，既有其患，亦常有逃生化、出阴阳者也。故曰，谨守病机，各司其属，有者求之，无者求之，盛者责之，虚者责之，必先五胜，疏其血气，令得条达而致和平，此之谓也。
燥干者，金肺之本，肺藏气，以血液内损气虚，或风则皴揭。风能胜湿，热能耗液，皆能成燥。故经云，风热火兼为阳，寒湿燥同为阴。又燥湿亦异也。然燥金虽属秋阴，而其性异于寒湿。燥阴盛于风热，火也。故风热甚而寒湿同于燥也。然中寒吐泻亡液而成燥者，亦以此矣。故经云，诸濇枯涸干劲皴揭，皆属于燥也。

　　东垣十书 【 元?李杲】 

　　　皮总论

心主荣，肺主卫。荣者，血也。脉者，血之府，神之所居也。卫者，元气七神之别名，卫护周身，在于皮毛之间也。肺绝则皮毛先绝，神无所依，故内伤饮食，则亦恶风寒，是荣卫失守，皮肤间无阳以滋养，不能任风寒也。皮毛之绝，则心肺之本亦绝矣。盖胃气不升，元气不生，无以滋养心肺，乃不足之证也。

　　　干燥

大肠者，庚也，燥气也，主津。小肠者，丙也，热气也，主液。此皆属胃，胃虚则无所受气而亦虚，津液不濡，睡觉口燥咽干，而皮毛不泽也。

　　　燥痒

皮肤燥痒，经曰：诸痒为虚，血不荣肌腠所与滋也。当与滋补药以养阴血，血和肌润，痒自不作。

　　丹溪心法 【 元?朱震亨】 

　　　病应各经

体无膏泽，足少阳胆经见证也。
气满，皮肤壳壳然坚而不痛，手阳明大肠经见证也。
皮肤暴痒，足厥阴肝经见证也。
皮肤痛及麻木，手太阴肺经见证也。

　　医学正传 【 明?虞抟】 

　　　皴揭

丹溪曰：皮肤皴揭，坼裂血出，大痛，或肌肤燥痒者，火铄肺金，燥之甚也。宜以四物汤去川芎，加麦门冬、人参、天花粉、黄蘗、五味子之类治之。

　　证治要诀 【 明?戴思恭】 

　　　瘙痒

暑月身痒如针刺，间有赤肿处，亦名暑风，末子六和(原阙，详考证)毛者也。气不荣则皮毛焦，皮毛焦则津液去。皮绝者，津液既去则爪枯毛折。毛折者，毛先死。

　　　痛属心火

皮肤痛，属心实。经云：夏脉者心也，夏脉太过则病身热肤痛为浸淫。
运气皮肤痛，皆属火邪伤肺。经云：少阴在泉，热淫所胜，病寒热皮肤痛。又云，少阴司天，火淫所胜，热上皮肤痛。又云，少阴之复，欬，皮肤痛，治以诸寒是也。

　　　痒属血虚

经云：诸痒为虚。血不荣肌腠，所以痒也。当以滋补药以养阴血，血和肌润，痒自不作矣。

　　　索泽属燥

皮肤索泽，即仲景所谓皮肤甲错，盖皮肤濇而不滑泽者是也。
运气皮肤索泽，属燥伤胆气。经云，阳明在泉，燥淫所胜，病体无膏泽，治以苦寒是也。

　　古今医鉴 【 明?龚信】 

　　　皴揭

经云：诸濇枯涸，干劲皴揭，皆属于燥。故燥气在里，耗其津液，则大便秘结，烦渴生焉，血脉枯而气亦滞也。或过食辛辣厚味之物，而助火邪，伏于血中，耗散真阴，津液亏少，燥结有时；或风燥于表，钟于皮肤，皮毛燥濇干痒，爪枯劲强紧急，口噤善伸数欠，或时恶寒，筋惕而搐，涎溢胷膈，燥烁瘈瘲，昏冒僵仆，皆由阴血衰少，不能制火，火炽克金，金受邪则不能平木，以致肝气独盛，风邪内生而成此疾矣。治之之法，以辛润之，以苦泄之。因虚者，滋阴养血；因火者，泻火软坚；因风者，消风散结。此三者乃治燥证之大法也。

　　　皮痹

痹病在皮者多寒，遇寒则急，遇热则纵，应乎肺。其证皮肤无所知觉，气奔喘满。

　　医学准绳六要 【 明?张三锡】 

　　　肺应皮

五脏一或有虚，必见证于外。故肺主气，外司皮毛，肺虚则色白而多汗，行动多喘。因其流而补其源，可谓上工矣。肺虚则皮毛焦，津液枯，力乏，腹胀喘息，宜紫菀汤加人参、黄芪、白石英。

　　　皴揭

大都因血气有火，变为燥病。《易》曰，燥万物者莫熯乎火是也。在外则皮毛枯焦，在上则咽干口燥，在中则烦渴不已，治宜生津养血，凉血滋阴润燥。切忌燥剂，如半夏、苍朮之类。

　　古今医统 【 明?徐春甫】 

　　　痒燥

皮肤郁热生风作痒者，宜清热疏风凉血，子和法，妙。经曰：诸痒为虚。肺主气，司布皮毛，肺气不通而痒者，宜防风、参、芪、白朮之类补之。卫阳腠实，闭固热郁，卫气不和为之实，宜调气和血散郁之剂。
刘河间分大便秘结或消渴之类，为燥病之里证；身热皮肤燥濇，干疥爪枯之类，为燥病之表证。而于阳结阴结，气血少疾郁风热，可得而悉。

　　证治准绳 【 明?王肯堂】 

　　　不仁

皮肤间有麻木，此肺气不行也，芍药补气汤。
风湿客于肾经，血脉凝滞，腰背肿疼，不能转侧，皮肤不仁，遍身麻木，颈项头目虚肿，耳内常鸣，下注脚膝，重痛少力，行履艰难，项背拘急，不得舒畅，宜活血应痛丸。

　　石室秘箓 【 清?陈士铎】 

　　　皮内虫声

如人有皮肤手足之间，如蚯蚓唱歌者，此乃水湿生虫也。方用蚯蚓粪傅于患处，鸣即止。以水调涂之，厚一寸可也。鸣止，再用煎汤。方用白朮、防风各五钱，薏仁、芡实各一两，生甘草三钱，黄芩二钱，附子三分，水煎服即愈。此治湿则虫无以养，况又有生甘草以解毒化虫，防风去风而逐瘀，附子斩关而捣邪，所以奏功如神也。

　　　开裂

喉中似有物行动，吐痰则痛更甚，身上皮肤开裂，有水流出，目红肿而又不痛，足如斗肿而又可行，真绝世不见之证，此乃人食生菜，有蜈蚣在叶上，不知而食之，乃生蜈蚣于胃口之上，入胃则胃痛，上喉则喉痛，饥则痛更甚也。方用鸡一只，煮熟，五香调治，芬馥之气逼人，乘人睡熟，将鸡列在病人口边，则蜈蚣自然外走。倘有蜈蚣走出，立时拿住，不许其仍进口中。或一条或数条不等，出尽自愈。大约喉间无物走动，则无蜈蚣矣。然后以生甘草三钱，薏仁、当归、黄芪各一两，茯苓三两，白芍五钱，防风五分，荆芥、陈皮各一钱，水煎服十剂，则皮肤之裂自愈，而双足如斗亦消矣。盖蜈蚣在上焦，非药能杀，因药下喉，即至胃中，而蜈蚣却在胃口之上，故不能杀之也，所以引其外出，然后以药调治其气血自愈。皮肤开裂者，乃蜈蚣毒气，盘踞肺边，肺主皮毛，故皮肤开裂。两足如斗，足乃肾之部位，肺居上为肾之母，母病则子亦病，然肾水终是不乏，而毒气留于肾部，故足之皮大而浮，非骨之病也，所以能走耳。眼属肝，肝受肺气之毒，熏蒸而红肿矣。

　　方

蒴藿蒸法 【 《千金方》，下同】 　治皮虚，主大肠病寒气关格。
细糠一斗　蒴藿根叶切，三升　菖蒲叶切　桃叶皮枝剉，各二升　秫米五升
右五味，以水一石五斗煮，取米熟为度，大盆器贮之，于盆上作小竹床子罩盆，人身坐床中，四面周回，将席荐障风，身上以衣被盖覆。若气息时，开孔对中泄气，取通身接汗，可得两食久许。如此三日，蒸还温药，足汗用之。若盆里不过热，盆下安炭火。非但治寒，但是皮肤一切劳冷，悉皆治之。

栀子煎　治皮实，主肺病热气。
生元参五两　栀子仁　枳实　大青　杏仁　柴胡　芒硝各二两　石膏八两　生地黄　淡竹叶切，各一升
右十味，以水九升，煮取三升，去滓，下芒硝，分为三服。

阴旦汤 【 仲景，下同】 　治身大热，反欲近衣，乃热在皮肤，寒在骨髓。
芍药　甘草炙，各二两　干姜炮　黄芩各三两　桂四两
右剉如麻豆大，每服五钱，枣二枚，水一盏半，煎至八分，去滓温服，日三夜二。

小柴胡加桂汤　治前证，服阴旦汤后寒已者。
柴胡八两　人参　甘草炙　半夏汤浸七次，切　黄芩　桂去皮，各三两
右剉如麻豆大，每服抄五钱，水一盏半，生姜七片，枣二枚，煎至八分，去滓，取六分，清汁温服，日三夜二。若渴者，去半夏加入参、(艹舌)蒌根，同煎服之。

白虎加人参汤　治身大寒，反不欲近衣，乃寒在皮肤，热在骨髓也。
人参二分　知母一两五钱　粳米一合半　甘草炙，二两，或作半两　石膏四两，碎，绵裹
右剉如麻豆大，每服五钱，水一盏半，煎至八分，取米熟为度，去滓温服。

桂枝麻黄各半汤　治前证，服白虎加人参汤后热除者，又病不得小汗，遍身皮痒，此属太阳，故并治之。
桂枝　甘草炙　芍药各八钱　麻黄半两，汤泡焙秤　杏仁十二个，汤浸去皮尖两仁者
右剉如麻豆大，每服抄五钱，生姜四片，枣子一枚，水一盏半，煎至八分，去滓温服。

四逆汤　治前证热在皮肤，寒在骨髓，脉沉而迟，手或微厥，下利清谷。
甘草炙，二两　附子一个，生用　干姜炮，一两半
右剉如麻豆大，每服四钱，水一盏半，煎至七分，去滓温服。强人加附子半个，干姜加一两半。

通脉四逆汤　治证同四逆汤。
附子大者一枚，去皮破八片，生用　甘草炙，二两　干姜炮，三两　面赤者，加连须葱九茎；腹中痛者，去葱加芍药二两；呕者，加生姜二两，咽痛，去芍药，加桔梗一两；利止脉不出者，去桔梗，加人参二两。

大柴胡汤　治少阴恶寒而蜷，时时自烦，不欲厚衣。
柴胡四两　黄芩　芍药各一两五钱　半夏一两一分，洗　枳实二枚，去瓤炒
右剉如麻豆大，每服抄五钱，生姜四片，枣子一枚，水一盏半，煮至八分，去滓温服，以利为度，未利再服。本方无大黄，欲下者，加大黄一两。

澡洗药 【 《卫生宝鉴》，下同】 　治一切诸风，及遍身瘙痒，光泽皮肤可常用。
干荷叶三十二两　威灵仙十五两　零陵香　藁本　茅香　藿香各十六两　甘松八两　白芷八两
右八味为粗末，每用二两，生绢袋盛，水二桶，约四斗，煎四五沸，放热于无风处，淋渫洗了，避风少时。如水冷更添热汤，斟酌得所使用。勿令添水不添药末。

润肌膏　治手足皴濇，皮肤裂开疼痛，不能迎风入手，屡用屡效，故录于此。
珠子青四两　白黄蜡八钱　乳香二钱
右，于铁铛内，先下沥青，随手下黄蜡、乳香；次入麻油一二匙。俟沥青溶开，微微熬动，放大净水盆于其旁，用铁箸以搅药，滴一二点于水中试之。如硬入少油，看硬软合宜，新绵滤于水中，揉扯以白为度，磁器内盛，或油纸裹。每用先火上炙裂口子热捻，合药亦火上炙软，涂裂口上，用纸少许贴之，自然合矣。

琼脂膏 【 《臞仙方》，下同】 　治血虚皮肤枯燥，及消渴等证。
生地黄二十斤，洗净，捣取真汁，去滓　酥油一斤　鹿角胶一斤　白沙蜜二斤，煎一二沸，掠去沫　生姜二两，捣取真汁
右先以文武火熬地黄汁数沸，绢滤取净汁，又煎二十沸，下鹿角胶，次下酥油蜜，同煎良久，候稠如饧，以磁器收贮，每服一二匙，空心温酒调下之。

琼玉膏　治前证。
人参十二两　白茯苓去皮，净者二十五两　白砂蜜五斤，煎滚去沫　琥珀　沉香各五钱　生地黄十斤，洗净，石器内杵烂，取自然汁，忌铁器
右以人参、茯苓、沉香、琥珀俱为细末，先将地黄汁与蜜搅匀，用密绢滤去细滓，入药末搅匀，入好磁瓶或银瓶内，用绵纸十数层，外加箭箬包，封扎瓶口，入砂锅内或铜锅内，以长流水浸没瓶颈，用桑柴文武火煮三昼夜，取出，换蜡纸数重包扎瓶口，浸井中，半日出火毒提起，仍入前锅内者半日，以出水气，然后收藏。每日清晨及午前后，取一二匙，用温酒一盏，调服。不饮酒人，白汤亦可。此法须用不闻鸡犬声处煅炼之，及不许孝服妇人见之。

天门冬膏　治血虚肺燥，皮肤坼裂，及肺痿欬脓血证。
天门冬新掘者，不拘多少
右净洗，去皮心捣绞取汁，澄清，滤去滓，用砂锅慢火熬成膏。每用一二匙，空心温酒调服。

辛润缓肌汤 【 东垣】 　治皮肤燥濇，及肌燥诸渴等证。
生地黄　细辛各一分　熟地黄　石膏各四分　黄蘗酒洗　黄连　生甘草　知母各半钱　柴胡去芦　归身　荆芥穗各二钱　桃仁泥　防风各一钱　升麻一钱半　杏仁六个，另研　红花少许　川椒一粒
右细切，作一服，水二盏，煎至一盏，稍热服，食远。

生血润肤饮 【 《医学正传》，下同】 　治血虚皮肤燥濇。
升麻二分　生地黄　熟地黄　黄芪　当归　麦门冬去心，各一钱　天门冬去心，一钱五分　黄芩去朽，酒洗　(艹舌)蒌仁　桃仁泥各五分　五味子九粒　酒红花一分
右细切，作一服，水二盏，煎至一盏，温服。如大便结燥，加麻仁、(木郁)李仁各一钱。

黄芪酒　治风寒湿痹，皮肤顽麻燥痒，筋脉挛急，语言蹇濇，手足不遂等证。
黄芪　防风　桂枝　天麻　萆薢　白芍药　石斛　虎胫骨酥炙　当归　云母粉　白朮　茵芋叶　木香　仙灵脾　甘草　续断各一两
右细切，以生绢袋盛，用无灰好酒一斗，以瓷罐浸之，包封罐口，勿令泄气，春五、夏三、秋七、冬十日。每服一盏，温饮之，不拘时候。

消风散　治风热皮肤搔痒。
荆芥穗　甘草炙　陈皮去白　厚朴　人参　白殭蚕炒　蝉蜕去土炒　茯苓　防风　川芎　藿香　羌活各等分
右为细末，每服二钱，煎荆芥汤，或茶清调下。

六和汤　治暑风皮痒如针刺兼吐泻者。
白朮土炒　半夏制　砂仁　杏仁　人参　甘草各五分　赤茯苓　白扁豆姜汁拌炒　藿香　木瓜各一钱　厚朴姜汁炒　香薷各二钱
右细切，加生姜三片，大枣一枚，水二盏，煎至一盏，温服。

藿香正气散　治前证。
大腹皮　白芷　紫苏　白茯苓　藿香各三钱　厚朴　陈皮去白　白朮　桔梗　半夏各二两　炙甘草一两
右(口父)咀，每服三钱，姜三片，枣一枚，煎热服。

四物汤　治血虚皮肤燥痒及一切血证。
生地　当归酒洗，各三钱　芍药二钱　芎藭钱半
右为粗末，水煎服。

大黄(上庶下虫)虫丸 【 仲景，下同】 　治五劳虚极诸伤，内有干血，肌肤甲错，两目黯黑。
大黄十分，酒拌蒸　黄芩二两　干地黄十两　生甘草三两　芍药四两　干漆一两　桃仁　杏仁研　蝱虫　蛴螬各一升　水蛭百枚　(上庶下虫)虫半升
右十二味，为末，蜜丸小豆大，酒饮服五丸，日三。

薏苡附子败酱散　治肠痈，肌肤甲错。
薏苡仁十分　附子三分　败酱五分
右三味，杵为末，取方寸匕，以水二升，煎减半顿服，小便当下。

皴裂方 【 东垣】 　治手足皮肤皴裂，春夏不愈者。
生姜汁　红糟　白盐　猪膏腊月者佳
右研烂炒热，擦入皴内，一时虽痛，少顷便皮软皴合，再用即安。

蝉蜕散 【 《得效方》】 　治酒后遍身皮痒，搔至血出。
蝉蜕　薄荷叶各等分
右为末，每二钱，酒水调服。

桑皮饮　治皮肤痛，不可以手按。
桑皮二钱　干葛　柴胡　黄芩　元参各一钱　生甘草　木通各四分　地骨皮　天门冬　麦门冬各一钱半
右水二盏，姜三片，葱一根，煎八分，食远服，取微汗。

泽肤膏　治皮肤枯燥如鱼鳞。
牛骨髓　真酥油各等分
右二味，合研一处，以净磁器贮之，每日空心用三匙热酒调服，蜜汤亦可。久服滋阴养血，止嗽荣筋。

紫菀汤　治气虚皮毛焦枯，四肢无力，喘息短气。
紫菀茸洗　干姜炮　黄芪　人参　五味子　钟乳石粉　杏仁麸炒去皮尖　甘草炙，各等分
右为末，每服四钱，水一盏，姜五片，枣一枚，煎服无时。

芍药补气汤 【 东垣】 　治皮肤间麻木。
黄芪　陈皮　甘草炙，各一两　白芍药一两半　泽泻半两
右每服一两，用水二大盏，煎至一盏，去滓温服。

活血应痛丸 【 《宝鉴》】 　治风湿客于肾经，血脉凝滞，腰背肿疼，不能转侧，遍身皮肤不仁，麻木上项，头目虚肿，耳内常鸣，下注脚膝，重痛少力，行履艰难，项背拘急，不得舒畅。
狗脊去毛，六两　茅山苍朮米泔浸一宿，十两　香附炒，十一两　陈皮九两　没药一两二钱　草乌炮，二两半　威灵仙三两
右为细末，酒煮面糊为丸如桐子大，每服十五丸，温酒或热汤送下。不拘时候常服。和血脉，壮筋骨，使气脉宣通。忌桃李雀鸽诸血物。

　　单方

皮肤皴裂：川椒三四合，水煮去滓。浸患处，半食顷，出令燥再浸，再涂以猪羊髓脑甚妙。 【 《梅师方》】 

皮肤搔痒：无如盐浓煎汤浴身，最妙。 【 《医学纲目》】 

海水浴皮痒，尤妙。 【 俗方】 

皮肤麻痹搔痒：用莽草煎汤洗浴，效。 【 《古今医统》】 

皮肤风热，遍身生瘾疹，瘙痒：牛蒡子、浮萍等分为末，以薄荷汤调下二钱，日二服 【 《本草》，下同】 

风气搔痒不止：蜂房炙过、蝉蜕等分为末，酒调一钱服，日二三次。

治皮肤风痒：蒺藜煮汤服之，兼浴之。

遍身皮肤风痒，欲生疮疥，茵陈煮浓汁洗之。

妇人风搔瘾疹，身痒不止：取苍耳花叶子等分为末，豆淋酒调下二钱。

肺风毒，皮肤搔痒：取桦皮煮汤服之。

皮风搔痒，及白癜疠疡风：以鳗鲡鱼烧炙常食之。又火炙取油涂之。

暴风搔痒，及身生白癜、疠疡、风斑点，取白花蛇肉为末，酒服一二钱。乌蛇尤妙。

皮风瘙痒，及白癜疠疡风：用鹁鸽炙食之。

皮肤中毒名症疰：用酢和燕窠土敷之。 【 《千金方》】 

皮中如有虫行，此风热也，盐一斗，水一石，煎汤浴之三四次。亦疗一切风气。 【 《外台秘要》】 

遍身皮肤风痒：凌霄花为末，酒服一钱。 【 《医学正传》】 

皮里作痛，不问何处：用何首鸟末、姜汁调成膏涂之，以帛裹住，火炙鞋底熨之。 【 《经验方》】 

冬瓜仁去皮肤风及黑(黑干)，润肌肤，可作面脂。 【 《大明》】 

皮肤皴裂：取牛鼻绳末和五倍子末填入，薄纸贴之。 【 《救急方》】 

皮肤风痒：用蝉蜕、薄荷叶等分为末，酒服一钱，日三。 【 《集验方》】 

狼膏：润燥泽皴，涂诸恶疮。 【 时珍】 

皮肤皴裂：桐油一盌，发一握，熬化瓶收，每以温水洗，令软敷之，即安。 【 《救急方》】 

毒气游移在皮肤中及痰癖等，用白杨木皮，酒渍服。

　　针灸

《灵枢经》曰：病有在毫毛腠理者，故刺毫毛无伤皮，皮伤则内动肺，肺动则秋病温疟，泝泝然寒栗。
黄帝曰：刺六腑有道乎？岐伯曰：刺此者必中气穴，无中肉节，中气穴则针游于巷，中肉节即皮肤痛，补泻反则病益笃。中筋则筋缓，邪气不出，与其真相搏乱而不去，反还内着，用针不审，以顺为逆也。
寒气客于皮肤，阴气盛，阳气虚，故为振寒寒栗，补诸阳。
病在皮肤无常处者，取以镵针于病所，肤白勿取。
直针刺者，引皮乃刺之，以治寒气之浅者也。
所谓三刺则谷气出者，先浅刺绝皮以出阳邪，再刺则阴邪出者少，益深绝皮，致肌肉未入分肉间也。已入分肉之间，则谷气出。
半刺者，浅内而疾发针，无针伤肉，如拔毛状，以取皮气，此肺之应也。
热病先肤痛，窒鼻充面，取之皮，以第一针五十九。苛轸鼻，索皮于肺，不得索之火，火者心也。
黄帝问于伯高曰：何以知皮之病也？伯高曰：色起两眉薄泽者，病在皮。皮有部，皮之部，输于四末。黄帝曰：取之奈何？伯高曰：百病变化，浮沉深浅，不可胜穷，各在其处，病间者浅之，甚者深之，间者少之，甚者众之，随变而调气，故曰上工。
风(疒水)肤胀，为五十七痏，取皮肤之血者，尽取之。
皮寒热者不可附席，毛发焦，鼻槁腊不得汗，取三阳之络，以补手太阴。
春取络脉，络脉治皮肤。
皮者，肺之合也，人之阳也，故为之治针，必以大其头而锐其末，令无得深入而阳气出。
《甲乙经》曰：热病头痛，引目外眦而急，烦满，汗不出，引颔齿面赤皮痛，悬厘主之。
欬而呕，膈寒，食不下，寒热，皮肉肤痛，少气不得卧，胷满，支两胁，膈上兢兢，胁痛腹(月真)，胷脘暴痛，上气，肩背寒痛，汗不出，喉痹，腹中痛，积聚，默然嗜卧，怠惰不欲动，身常湿湿，心痛无可摇者，脾俞主之。
肺系急，胷中痛，恶寒，胷满，悒然善呕胆，胷中热，喘逆气，气相追逐，多浊唾，不得息，肩背风汗出，面腹肿，膈中食饐，不下食，喉痹肩息，肺胀，皮肤骨痛，寒热烦满，中府主之。
胷中满，耳前痛，齿痛，目赤痛，颈肿寒热，渴饮辄汗出，不饮则皮干热，曲池主之。
水肿，水气行皮中，阴交主之。
水肿腹大，水胀，水气行皮中，石门主之。
身肿，皮肤不可近衣，淫泺苛痒，久则不仁，屋翳主之。
《医学纲目》曰：皮肤痛取肺。经云：邪在肺则病皮肤痛，寒热上气，喘汗出，欬动肩背，取之膺中外俞，背三节五椎之旁，以手疾按之快然，乃刺之，取之缺盆中以越之是也。
皮肤索泽，取足少阳。经云：足少阳之脉，是动则病体无膏泽，视盛虚热寒陷下取之也。
秋感风寒湿者，为皮痹，久而不已，则内入于肺，病烦满喘呕，取太渊、合谷。
《古今医统》曰：至阴、屋翳，治遍身皮痒。

　　导引

《保生秘要》曰：皮肤瘙痒，导引法，先行外法，用火推至尾闾，令人以手跪指摩热，至湿出如汗，即愈。次推开心头，及痰吐出，以手覆脐上，想火转于腹中烧之。或从头脑推开至脐亦好。

　　医案

《卫生宝鉴》曰：国信副使覃公年四十九岁，至元丙寅春，病脐腹冷疼，完谷不化，足胻寒而逆，皮肤不仁，精神困弱，诊其脉沉细而微，遂投以大热甘辛之剂；及灸气海百壮，三里二穴各三七壮，阳辅各二七壮。数日亦不发，十日后疮亦更不作脓，疮口皆干。癸丑岁初，予随朝承应冬屯于瓜忽都地面，学针于窦子声先生，因询穴腧曰：凡用针者气不至而不效，灸之亦不发，大抵本气空虚，不能作脓，失其所养故也。更加不慎，邪气加之，病必不退。异日因语针灸科忽教授，亦以为然。至元戊辰春，副使除益都府判，到任未几时风疾，半身麻木，自汗恶风，妄喜笑，又多健忘，语言微濇，医以续命汤复发其汗，津液重竭，其证愈甚，因求医还家，日久，神气昏愦，形容羸瘦，饮食无味，便溺遗失，扶而后起，屡易医药，皆不能效。因思《内经》云：阳气者若天与日，失其所则折寿而不彰。今因此病，而知子声先生之言矣。或云：副使肥甘足于口，轻暖足于体，使令足于前，所为无不如意，君言失其养何也？予曰：汝言所养，养口体者也。予论所养，养性命者也。且覃氏壮年得志，不知所养之正，务快于心，精神耗散，血气空虚，因致此疾。《灵枢经》云：人年十岁，五脏始定血气已通，其气在下，故好走。二十岁，血气始盛，肌肉方长，故好趋。三十岁，五脏大定，肌肉坚，血气盛满，故好步。四十岁，五脏六腑十二经脉，皆大盛以平定，腠理始疏，华荣颓落，发渐斑白，平盛不摇，故好坐。五十岁，肝气始衰，肝叶始薄，胆汁始减，目始不明。六十岁，心气始衰，善忧悲，血气懈惰，故好卧。七十岁，脾气始衰，皮肤已枯。八十岁，肺气衰，魂魄散离，故言善悞。九十岁，肾气焦，脏枯，经脉空虚。百岁，五脏皆虚，神气皆去，形骸独居而终矣。盖精神有限，嗜欲无穷，轻丧性命，一失难复，其覃氏之谓欤！

省郎中张子敬六十七岁，病眼目昏暗，唇微黑色，皮肤不泽，六脉弦细而无力。一日，出示治眼二方，问予可服否？予曰：此药皆以黄连大苦之药为君，诸风药为使，自人年五十，胆汁减而目始不明，《内经》云，土位之主，其泻以苦，诸风药亦皆泻土。人年七十，脾胃虚而皮肤枯，重泻其土，使脾胃之气愈虚，而不能营运营卫之气，以滋养元气，胃气不能上行，膈气吐食诸病生焉。又已年高衰弱，起居皆不同。此药不可服，只宜慎言语，节饮食，惩忿窒欲，此不治之治也。子敬以为然。明年春，除关西路按察使致仕还，精神清胜，脉遂平和，此不妄服寒药之效也。《内经》曰：诛罚无过，是谓大惑，解之可也。

《医学纲目》曰：东垣老人路次方城北独树店之客舍，有推小车者，皮肤皴裂，甚痛，两手不能执辕，足不能履地，而车上宿制此药，敷之即效，明日遂行。自后屡用屡效。方用生姜汁、红槽、白盐，腊月猪膏，研烂炒热，擦入皴内，一时虽痛，少顷便皮软皴合，再用即安也。

古今图书集成医部全录卷二百十二

　肉门

　　黄帝素问

　　　六节脏象论

脾、胃、大肠、小肠、三焦、膀胱者，仓廪之本，荣之居也，名曰器，能化糟粕，转味而入出者也。其华在唇四白，其充在肌，其味甘，其色黄，此至阴之类，通于土气。
【 注　足太阴独受水谷之浊，为转输之官，肠胃主受传水谷，三焦主决渎水道，膀胱为水精之腑，故皆为仓廪之本。脾藏荣，故为荣之居。器者生化之宇，具升降出入之气。脾能运化糟粕，转味而入养五脏，输出腐秽于二阴，故名之曰器也。四白，唇之四际白肉也。口为脾窍而主肌，故华在唇四白，其充在肌。甘者土之味，黄者土之色也。脾为阴中之至阴，通于土气。此节指脾而言，以肠、胃、三焦、膀胱、并受传水谷之精粗，故总为仓廪之本。受浊者为阴，故曰至阴之类。】 

　　　五脏生成篇

脾之合肉也，其荣唇也，其主肝也。
 【 注　脾主中央土，乃仓廪之官，主运化水谷之精，以生养肌肉，故合肉。脾开窍于口，故荣在唇。脾主土而受制于肝木，是肝乃脾脏生成之主也。】 
多食酸则肉胝(月刍)而唇揭，此五味之所伤也。
 【 注　多食酸，是木味太过而伤脾，则肉胝(月刍)而唇掀揭矣。五味所以养五脏者也，脏有偏胜，则所不胜之脏受伤，此又承制之不可太过也。】 

　　　平人气象论

脏真濡于脾，脾藏肌肉之气也。
 【 注　土脏之元真，濡于脾而主藏肌肉之气。】 

　　　脏气法时论

脾病者身重，善肌肉痿，足不收，行善瘈，脚下痛。
 【 注　脾主肌肉，主通会元真之气，脾气伤，故身重而肌肉善痿。痿者，肌肉委弃不仁也。足太阴经脉，循胫膝，邪在经络，故足不收。气伤，故善瘈而痛。此言经病而及于气也。】 

　　　宣明五气篇

甘走肉，肉病无多食甘。
 【 注　脾主肌肉，甘为土味，脾病而多食之，则反伤脾气也。】 
阴病发于肉。
 【 注　脾为阴中之至阴，在体为肉，是以太阴之病而发于所主之肌肉。】 
脾主肉，久坐伤肉。
【 注　五脏元真之气，通会于肌肉腠理，脾气通于五脏，故所主在肉。脾喜运动，故久坐伤肉。】 

　　　血气形志篇

形乐志乐，病生于肉，治之以针石。
 【 注　过于安乐，则神机不转，气血羁留，故病生于肉，宜治以针石，引而通之。】 
形数惊恐，经络不通，病生于不仁，治之以按摩醪药。
 【 注　惊则气乱，恐则气下，盖血随气行，气数乱逆，则经络不通，荣卫不行，是以病生于不仁。宜按摩醪药，以行其荣卫血气焉。】 

　　　逆调论

帝曰：人之肉苛者，虽近衣絮，犹尚苛也，是谓何疾？岐伯曰：荣气虚，卫气实也。荣气虚则不仁，卫气实则不用，荣卫俱虚则不仁且不用，肉如故也。
 【 注　苛，虐也。肉虽近衣絮，而苛虐如故也。虚实者，不和也。言荣气不得卫气之和，则荣气虚，卫气不与荣气相和，则卫气实也。盖阳道常实，故曰实。然则过犹不及也。不仁者不知痛痒，不用者痿而不胜于用，盖言荣卫不和，则两者皆虚矣。荣卫两虚者，不仁且不用，不仁不用而肉苛如故者，不和而致虚也。】 

　　　痹论

痹在于肉则不仁。
 【 注　脏气外合于形身，如病形而不伤其气，则止见肌肉不仁而不痛也。】 

　　　痿论

有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：肉痿者，得之湿地也。
【 注　有渐于湿者，地气之中于下也。以水为事者，好饮水浆，湿浊之留于中也。若有湿浊之所留，而居处又兼卑下，外内相湿，以致肌肉濡渍，痹而不仁，发为肉痿也。】 
脾气热则胃干而渴，肌肉不仁，发为肉痿。
 【 注　阳明燥金主气，从中见太阴之湿化，是以脾气热则胃干而渴矣。脾胃之气并主肌肉，今阳明津液不生，太阴之气不至，故肌肉不仁，发为肉痿也。】 

　　　气穴论

帝曰：愿闻溪谷之会也。岐伯曰：肉之大会为谷，肉之小会为溪。肉分之间，溪谷之会，以行荣卫，以会大气。邪溢气壅，脉热肉败，荣卫不行，必将为脓。内消骨髓，外破大腘，留于节凑，必将为败。积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。溪谷三百六十五穴会，亦应一岁。其小痹淫溢，循脉来往，微针所及，与法相同。
 【 注　肉有大分者，如股肱之肉，各有界畔；小分者，肌肉之内，皆有文理。然理路虽分，而交相会合，是大分处即是大会处，小分处即是小会处也。分会之间，以行荣卫之气，故名之曰溪谷。大气，宗气也。夫气为阳，邪留于肌腠之气分，邪正相搏则为病热，故有壅脓消破之败证矣。邪气淫溢，则正气自壅，溪谷之气，与脉相通，是以脉热于内而肉败于外也。荣卫不行，则血气留滞而为壅，脓邪留于腘肉节凑之间，则筋骨必将自败矣。夫积寒留舍，致荣卫不能居其间，寒邪凝滞，又不得正气以和之，以致肉卷而筋缩也。肋肘乃筋骨之机关，故不得伸舒。邪闭于外，故内为骨痹，荣卫内逆，故外为不仁，命曰不足。盖热邪淫溢，是属有余，寒性凝濇，故为不足。此大寒之邪，留于溪谷之间，以致筋骨皆为病也。溪谷之间，亦有三百六十五穴会，以应一岁，与孙络之相同，可以微针刺取，以泻其邪。小痹者，谓邪始入于皮肤，未伤筋骨。脉，谓孙络脉也。邪在皮肤，循脉往来，见而泻之，与治孙络之法相同，而亦不必问其穴会之所在也。此言邪之客于人也，必先始于皮肤，次于孙络，入于肌肉，以及于筋骨，在浅之时，微针所及，易于解散，无使其入深而为大痹也。】 

　　　调经篇

血气未并，五脏安定，肌肉蠕动，命曰微风。
 【 注　蠕，虫行动貌。盖风伤卫，卫气行于肌肉之间，故蠕动也。】 

　　　四时刺逆从论

太阴有余，病肉痹，寒中；不足，病脾痹。
 【 注　有余而在外，则为肉痹，不足而在内，则为脾痹。】 
长夏气在肌肉。长夏者，络经皆盛，内溢肌中。

　　　五常政大论

太阳司天，水饮内稸，中满不食，皮(疒帬)肉苛，筋脉不利，甚则胕肿，身后痈。
 【 注　太阳司天，则太阴湿土在泉，水饮中满，皮痹肉苛，皆水湿之为病。身后痈者，痈发于背也。】 
厥阴司天，风气下临，脾气上从，体重肌肉萎，食减口爽，风行太虚，云物摇动，目转耳鸣。
 【 注　隆平之纪，其类土，其脏脾，土从木化则受其胜制，故上用变革而为体重食减之脾病也。目转耳鸣，风行于上也。】 

　　　六元正纪大论

太阳司天之政，四之气，风湿交争，风化为雨，乃长乃化乃成，民病大热少气，肌肉萎，足痿，注下赤白。
 【 注　加临之气，乃厥阴风木，四之主气，乃太阴湿土，是以风湿交争风化为雨，加临之气，从时而化也。夏秋之交，湿土主气，故乃长刀化乃成。盖夏主长，秋主成，长夏主化也。民病大热少气者，风热之病。肉萎足痿者，湿土之气。注下赤白者，湿热交感也。】 

　　　至真要大论

太阳之胜，痔疟，发寒厥入胃，则内生心痛，阴中乃疡，隐曲不利，互引阴股，筋肉拘苛。
 【 注　《灵枢经》曰：足太阳是主筋所生病者，为痔疟者，太阳寒热之邪也。厥逆而入于胃者，水侮土也。胃络上通于心故心痛也。阴中乃疡，是以隐曲不利，而互引阴股，足太阳主筋，故筋肉拘苛也。】 

　　灵枢经

　　　寿夭刚柔篇

伯高曰：形与气相任则寿，不相任则夭。若形充而大，肉(月囷)坚而有分者肉坚，肉坚则寿矣。形充而大，肉无分理不坚者肉脆，肉脆则夭矣。
 【 注　脾主地而主肉，肉坚者寿，不坚者夭，此后天之土基有厚薄也。】 

　　　本神篇

心怵惕思虑则伤神，神伤则恐惧自失，破(月囷)脱肉，毛悴色夭，死于冬。
 【 注　思虑，脾之情也。如心因怵惕思虑，则伤心脏之神，神伤则不能主持，而恐惧自失矣。脾主土而主肌肉，肺主气而主皮毛。肉之膏肥曰(月囷)，色者，气之华也。(月囷)肉者，地所成之形也。毛色者，天所生之气也。破(月囷)脱肉，毛悴色夭，天地所生之命绝矣。死于冬者，死于四时之胜克也。】 

　　　经脉篇

足太阴气绝者，则脉不荣肌肉。唇舌者，肌肉之本也。脉不荣则肌肉软，肌肉软则肉萎人中满，人中满则唇反，唇反者肉先死，甲笃乙死，木胜土也。
 【 注　足太阴之气生于脾，脾藏荣而外主肌肉，是以太阴气绝，则脉不荣于肌肉矣。脾开窍于口，主为卫使之迎粮，故唇舌为肌肉之本，脉不荣则肉萎唇反，太阴之生气绝于外也。甲笃乙死，脾脏之气死于内也。】 

　　　五癃津液别篇

天暑衣厚则腠理开，故汗出；寒留于分肉之间，聚沫则为痛。
 【 注　腠理者，分肉之文理，津随三焦出气，淖注于皮肤肌肉之间，故腠理开则汗大泄。如有寒而留聚于分肉之间，则排裂分肉而为痛。沫者，津聚而为沫也。】 

　　　五变论

黄帝曰：人之善病风厥漉汗者，何以候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：腘肉不坚而无分理，理者粗理，粗理而皮不致者，腠理疏，此言其浑然者。
 【 注　朱永年曰：此言皮不致密，肉理粗疏，致风邪厥逆于内，而为漉漉之汗。盖津液充于皮腠之间，皮溃理疏，则津泄而为汗矣。委中之下曰腘，太阳之部分也。盖太阳之气主于皮肤，如腘肉不坚而无分理，无分理者粗理也。理粗而皮不致密，则腠理疏而浑然汗出矣。】 
黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处乎？少俞答曰：欲知其高下者，各视其部。
【 注　理者，肌肉之文理，若文理粗疏而不致密，则邪留而为痹。盖皮肉脉筋骨，五脏之分部也。痹论曰：风寒湿三气杂至，合而为痹，以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。故各视其部，则知痹之高下。盖心肺之痹在高，肝肾脾痹在下也。】 
黄帝曰：人之善病肠中积聚者，何以候之？少俞答曰：皮肤薄而不泽，肉不坚而淖泽，如此则肠胃恶，恶则邪气留止积聚，乃伤脾胃之间，寒温不次，邪气稍至，稸积留止，大聚乃起。
 【 注　夫皮肤薄而气不充身泽毛，肉不坚而津液不能淖泽，如此则肠胃恶。盖津液血气，肠胃之所生也，恶则邪气留止而成积聚，乃伤脾胃之间，若再饮食之，寒温不节，邪气稍至，即稸积留而大聚乃起。夫肠乃肺之合而主皮主气，胃乃脾之合而主肉主津，故皮肤薄而肉不坚，则气不充而津液不淖泽矣。气不充而液不泽，则毫毛开而腠理疏，疏则邪气留止，渐溜于肠胃之间而成积聚矣。】 

　　　本脏篇

卫气者，所以温分肉，充皮肤，肥腠理，司开阖者也。卫气和则分肉解利，皮肤调柔，腠理致密矣。
 【 注　言人之血气神志调和，则形体乃安。】 
脾应肉。肉(月囷)坚大者胃厚；肉(月囷)么者胃薄；肉(月囷)小而么者胃不坚；肉(月囷)不称身者胃下，胃下者下脘约不利；肉(月囷)不坚者胃缓；肉(月囷)无小裹累者胃急；肉(月囷)多小裹累者胃结，胃结者上脘约不利也。
 【 注　倪氏曰：(月囷)，肥脂也。么，亦小也。约，约束也。胃有上脘中脘下脘，故胃下则下脘约不利，结则上脘约不利也。】 

　　　论勇篇

黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚固，不伤于四时之风，其皮薄而肉不坚色不一者，长夏至而有虚风者病矣。其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然乃病。
【 注　薄皮弱肉，则脏真之气虚矣。五脏之气虚，则不能胜四时之虚风矣。虚风者，虚乡不正之邪风也。黑者，水之色，论肾气之厚薄也。不伤于四时之风者，谓土旺于四季也。不病长夏之风者，谓土主于长夏也。设有皮厚肉坚而伤于四时之风者，必重感于寒也。天在地为水，在天为寒，肾为水脏，上应天之寒气，是以色黑而皮厚肉坚之为病者，必重感于寒。外内皆然，谓外受天之寒邪，内伤肾脏之水气。此言人之五脏，与天之六气相合，是以五色之薄弱者，不能胜四时之风气也。】 

　　　论痛篇

人之骨强筋弱肉缓皮肤厚者耐痛，其于针石之痛，火焫亦然。加以黑色而美骨者，耐火焫。坚肉薄皮者，不耐针石之痛，于火焫亦然。
 【 注　人之皮肉筋骨，皆借少阴、阳明之所资生而资养者也。少阴禀先天之精气，阳明化水谷之精微，是以筋骨之强弱，肌肉之坚脆，皮肤之厚薄，腠理之疏密，皆禀气于少阴阳明者也。黑色而美骨者，少阴之血气盛也。肉缓皮肤厚者，阳明之血气盛也。】 

　　　卫气失常篇

黄帝曰：何以度知其肥瘦？伯高曰：人有肥有膏有肉。黄帝曰：别此奈何？伯高曰：腘肉坚皮满者肥，腘肉不坚皮缓者膏，皮肉不相离者肉。
 【 注　腠理者，肌肉之文理，如豕之精肉条分而有理路。理中之白膜曰脂，肉外连皮之肥肉曰肥，故曰腘肉坚而皮满者肥。盖肥在皮之内，肉之外，故肉坚而皮满也。膏者即肥之脂膏，谓如豕之红白相间而有数层者为膏。盖肥膏之间于肉内，故肉不坚而皮缓也。此论卫气之肥腠理，故止论膏而不论肥。然先言人有肥者，以明膏肥之有别也。皮肉不相离者，谓肉胜而连于皮，内无膏而外无肥，此亦卫气之胜于肉理者也。】 
黄帝曰：身之寒温何如？伯高曰：膏者其肉淖而粗理者身寒，细理者身热。脂者其肉坚细理者热，粗理者寒。
 【 注　膏者肉不坚，故其肉淖，言膏与肉之相间而相和者也。脂者腠理固密，故其肉坚。粗理者，卫气外泄，故身寒。细理者，卫气收藏，故身热。】 
黄帝曰：其肥瘦大小奈何？伯高曰：膏者多气而皮纵缓，故能纵腹垂腴；肉者身体容大；脂者其身收小。
 【 注　卫气盛则腠理肥，是以膏者多气而皮纵缓，故能纵腹垂腴。腴者，脐下之少腹也。肉者，身体容大，此卫气盛而满于分肉也。脂者，其身收小，此卫气深沉，不能充于分肉，以致脂膜相连，而肌肉紧密，故其身收小也。】 
黄帝曰：三者之气血多少何如？伯高曰：膏者多气，多气者热，热者耐寒。肉者多血，多血则充形，充形则平。脂者其血清，气滑少，故不能大，此别于众人者也。
 【 注　膏者卫气盛，故热而耐寒。肉者肌肉隆盛，故多血。血气盛则充肤热肉，故充形。血随气行，血气皆盛，是为荣卫和平。脂者肌肉坚密，是以血清气少，故不能大。此三者有肥瘦大小之不同，故与平人之有别也。】 
黄帝曰：众人奈何？伯高曰：众人皮肉脂膏，不能相加也。血与气不能相多，故其形不大不小，各自称其身，命曰众人。黄帝曰：善。治之奈何？伯高曰：必先别其三形血之多少，气之清浊而后调之，治无失常经。是故膏人纵腹垂腴，肉人者上下容大，脂人者虽脂不能大也。
 【 注　三者之人，有肥大之太过，瘦小之不及，故当审其血之多少，气之清浊，而后调之，无失卫气之常经，斯为平和之人矣。此因卫气失常，是故膏入纵腹垂腴，肉人者上下容大，脂人者虽脂不能大也。盖卫气主于皮肉筋骨之间，浮沉浅深，各在其处，若独充盛于皮肤分肉之间，而使纵腹垂腴，上下容大，或深沉于筋骨之间，以致脂不能大，皆卫气之失常也。是以浮沉深浅，不可胜穷，随变而调其气，命曰上工。】 

　　　五禁篇

着痹不移，(月囷)肉破，身热，脉偏绝，是为逆也。
 【 注　着痹不移，(月囷)肉破身热者，湿邪伤形，久而化热也。脉偏绝者，脾胃之气败也。】 

　　　刺节真邪篇

虚邪之入于身也深，寒与热相搏，久留而内着。寒胜其热，则骨疼肉枯；热胜其寒，则烂肉腐肌为脓，内伤骨。内伤骨为骨蚀。有所疾前筋，筋屈不能伸，邪气居其间而不反，发于筋溜，有所结，气归之，卫气留之，不得反，津液久留，合而为肠溜，久者数岁乃成。以手按之柔，已有所结，气归之，津液留之，邪气中之，凝结日以易甚，连以聚居，为昔瘤。以手按之坚，有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处，而有常名也。
【 注　寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。】 

　　　九宫八风篇

风从西南方来，名曰谋风。其伤人也，内舍于脾，外在于肌，其气主为弱。风从东南方来，名曰弱风。其伤人也，内舍于胃，外在肌肉，其气主体重。

　　　九针篇

形乐志乐，病生于肉，治之以针石。形数惊恐，筋脉不通，病生于不仁，治之以按摩醪药。
 【 注　形乐志乐，则心广体胖，故当治之针石以疏气。惊伤心肝，恐则伤肾，是以形数惊恐，则筋脉不通，荣气不行，则为不仁。】 

　　扁鹊难经

　　　肌肉消瘦

三损损于肌肉，肌肉消瘦，饮食不能为肌肤。

　　中藏经 【 汉?华佗】 

　　　肉痹

肉痹者，饮食不节，膏粱肥美之所为也。痹者肉之奉，气已食痹者肉之本，气已食[　疑作「脾者肉之本，气已失」]。则肉不荣，肌肤不泽则纹理疏。凡风寒暑湿之邪易为入，故不早治则为肉痹。肉痹之状，其先能食而不能充悦，四肢缓而不收持者也。其右关脉按举皆无力而往来濇也。宜节饮食以调其脏，常起居以安其痹，然后依经补泻，以求其愈也。

　　　肉病治疗

按摩则可以驱浮淫于肌肉，宜按摩而不按摩，则使人淫堕肌肉，久留未消。
病若虚而不补，则使人气血消散，肌肉耗亡，精神脱失，志意昏迷。不当汗而汗，则令人肌肉消绝，津液枯耗。不当按摩而按摩，则使人肌肉(月真)胀，筋骨舒张。

　　千金方 【 唐?孙思邈】 

　　　肉极

凡肉极者，主脾也。脾应肉，肉与脾合。若脾病则肉变色。又曰：至阴遇病为肌痹，肌痹不已，复感于邪，内舍于脾，体痒淫淫如鼠走，其人身上津液脱，腠理开，汗大泄，鼻端色黄，是其相也。凡风气藏于皮肤，肉色则败。以季夏戊己日伤于风为脾风。脾风之状多汗。阴动伤寒，寒则虚，虚则体重怠惰，四肢不欲举，不嗜饮食，食则欬，欬则右胁下痛引肩背，不可以动转，名曰厉风，里虚外实。若阳动伤热，热则实，实则人身上如鼠走，唇口坏，皮肤色变，身体津液脱，腠理开，汗大泄，名曰恶风。须决其纲纪，知其终始，阴阳动静，肉之虚实，实则泻之，虚则补之。能治其病者，风始入肉皮毛肌肤筋脉之间，即须决之。若入六腑五脏则半死矣。扁鹊曰：肉绝不治，五日死。何以知之？皮肤不通，外不得泄。凡肉应足太阴，太阴气绝则脉不荣其肌肉。口唇者，肌肉之本也。脉不荣则肌肉濡，肌肉濡则人中满，人中满则唇反，唇反气尽则肉先死。甲笃乙死，木胜土死，良医妙药，终不治也。

　　　虚实

夫肉虚者，坐不安席，身危变动；肉实者坐安不动，喘气。肉虚实之应主于脾。若其腑脏有病从肉生，热则应脏，寒则应腑。

　　河间六书 【 金?刘完素】 

　　　麻木

风寒湿三气，留着不去，即四肢麻木拘挛也。
濇者，物湿则滑泽，干则濇滞，燥湿相反故也。如遍身中外濇滞，皆属燥金之化，故秋脉濇，然麻亦犹濇山。由水液衰少而燥濇，气行壅滞而不得滑泽通利，气强攻冲而为麻也。如平人抑其手足，则其气顿行之甚，而濇滞壅碍不得通利，而麻亦犹鼓物之象也。其不欲动者，动则为阳，使气行之转甚，故转麻也。俗方治麻病多用乌、附者，令气行之暴甚，以故转麻因之冲开道路，以得通利，药气尽则平，气行通而麻愈也。然六气不必一气独为病，气有相兼。若亡液为燥，或麻而无热证，即当此方。或风热胜湿为燥因而病麻，则宜以追风散热、活血养液、润燥通气之凉药调之，则麻自愈也。治诸燥濇，悉如此法。

　　明理论 【 金?成无己】 

　　　不仁

伤寒肉不仁，何以明之？仁，柔也。不仁，不柔和也，痒不知也，痛不知也，寒不知也，热不知也。任其屈伸，灸刺不知，所以然者是谓不仁也。由邪气壅盛，正气为邪气闭伏，郁而不发，荣卫血气虚少，不能通行致斯然也。《内经》曰：荣气虚则不仁。《针经》曰：卫气不行则为不仁。经曰：荣卫不能相将，三焦无所仰，身体痹不仁。即是言之，知荣卫血气虚少，不能通行为不仁者明矣。经曰：诸乘寒者，则为厥郁冒不仁。言此厥者，是正气为寒气所乘为厥气也，非四肢逆冷之厥也。何者？盖以郁冒为昏冒，不仁为不知痛痒，得不为尸厥之厥耶？经曰：少阴脉不至，肾气微，少精血，奔气促迫，上入胷膈，宗气反聚，血结心下，阳气退下，热归阴股，与阴相动，令身不仁，此为尸厥。其乘寒之厥，郁冒不仁，即此尸厥可知矣。昔越人入虢，诊太子为尸厥，以郁冒不仁为可治，刺之而得痊愈者，实神医之诊也。鸣呼！设或脉浮而洪，身汗如油，喘而不休，水浆不下，形体不仁，此谓命绝，虽越人其能起之欤？

　　　瞤动

经曰：动气在左，不可发汗，发汗则头眩，汗不止，筋惕肉瞤。是发汗而动肝气者也。
伤寒肉瞤，何以明之？伤寒头痛身疼，恶寒发热者，必然之证也。其于肉瞤，非常常有之者，必待发汗过多，亡阳则有之矣。《内经》曰：阳气者，精则养神，柔则养筋。发汗过多，津液枯少，阳气太虚，筋肉失所养，故惕惕然而跳，瞤瞤然而动也。太阳病脉微弱，汗出恶风者，不可服大青龙汤，服之则厥逆，筋惕肉瞤，此为逆也。太阳病发汗，汗出不解，其人仍发热，头眩身瞤动，振振欲擗地者，真武汤主之。动气在左，不可发汗，发汗则头眩，汗不止，筋惕肉瞤。即是观之，筋惕肉瞤，由发汗多亡阳，则阳虚可见矣。兹虽逆也，止于发汗亡阳而表虚，治以温经益阳则可矣。或因吐下发汗，表里俱虚而有此状者，又非若但发汗后所可同也。经曰：伤寒吐下发汗，虚烦，脉甚微，八九日心下痞鞕，胁下痛，气上冲咽喉，眩冒筋脉动惕者，久而成痿。此为逆之甚者也。太阳病发汗复下之后，表里俱虚，复加烧针，因胷烦面色青黄肤瞤者难治。兹为逆之甚者也。发汗吐下，庸可忽诸！

　　儒门事亲 【 元?张从政】 

　　　不仁

凡肌肉不仁，乃风湿寒三气合而为痹，及手足麻痹不仁。《内经》曰：荣虚卫实，皮肤不仁，痹而不知痒痛，可用郁金散吐之，次服导水丸轻寒之药泄之；泄讫，次以辛温之剂。汗出后，常服当归、芍药、乌、附行经和血之药，则愈矣。

　　东垣十书 【 元?李杲】 

　　　痿痛消削

脾气热，生肉痿，故痹而不仁。诸痿皆属于上者，指病之本在肺也，故必先于起肺，然后热传入五脏，散为诸证。
肌肉痿，足太阳膀胱经也。
肉痛，足太阴脾经也。
脾虚则肌肉消削，盖人之肉如地之土，岂可人而无肉？故肉消则死矣。

　　丹溪心法 【 元?朱震亨】 

　　　麻木

麻是气虚，木是湿痰死血。或有气血俱虚，但麻而不木者；有虚而感湿，麻木兼作者；有因虚而风寒湿三气乘之，故周身掣痛麻木并作者。若此其甚，宜先汗而后补。有痰滞四肢，或一指麻木，踰年而有中风之病，此皆气血先虚之兆也。若此者，须预治之。

　　医学正传 【 明?虞抟】 

　　　麻木

经曰：风寒湿三气，合而为痹，故风气胜者为行痹，寒气胜者为痛痹，湿气胜者为着痹。河间曰：留着不去，四肢麻木拘挛也。又曰：痛者，寒气多也，有寒故痛。其不痛不仁者，病久入深，荣卫之行濇，经络时疏，故不痛；皮肤不荣，故为不仁。夫所谓不仁者，或周身，或四肢唧唧然麻木不知痛痒，如绳扎缚初解之状，古方名为麻痹者是也。丹溪曰：麻是气虚，木是湿痰死血。然则曰麻曰木者，以不仁中分而为二也。虽然，亦有气血俱虚，但麻而不木者；亦有虚而感湿，麻木兼作者；又有因虚而风寒湿三气乘之，故周身掣痛，兼麻木并作者，古方谓之周痹。治法宜先汗而后补也。医者宜各以类推而治之，不可执一见也。

　　　脉法

脉浮而濡，属气虚。关前得之，麻在上体；关后得之，麻在下体也。
脉浮而缓，属湿，为麻痹；脉紧而浮，属寒，为痛痹；脉濇而芤，属死血，为木，不知痛痒。

　　医学纲目 【 明?楼英】 

　　　肉部所主

脾主肉。经云：脾主肉。在体为肉，在脏为脾。又云：邪在脾胃，则病肌肉痛是也。
脾病在溪。经云：北方黑色，入通于肾，故病在溪。溪者，肉之小会也。

　　　病因


湿伤肉，甘伤肉。经云，湿伤肉，风胜湿。甘伤肉，酸胜甘。又云，甘走肉，肉病无多食甘。又云，多食酸则肉胝(月刍)而唇揭是也。
坐乐伤肉。经云：久坐伤肉。又云：形乐志乐，病生于肉，治之以针石是也。

　　医宗必读 【 明?李中梓】 

　　　肉脱者死

形肉已脱，九候虽调犹此，此岐伯欲人以脉合形也。盖形肉者脾之所主，脾土为万物之母，观其形肉脱则知脾坏于内而根本丧矣。九候虽调，犹不免于死，形可以弗视乎哉！

　　　肉痿

经云：脾气热则胃干而渴，肌肉不仁，发为肉痿。盖脾痿者，肉痿也。脾与胃以膜相连，而开窍于口，故脾热则胃干而渴。脾主肌肉，热蓄于内则精气耗伤，故肌肉不仁，发为肉痿。

　　古今医鉴 【 明?龚信】 

　　　脾痹

痹病在肌者多不仁，应乎脾，其证四肢懈怠，发嗽呕吐。

　　　麻木

肌肉麻木者，因风湿热下陷入血分阴中，阳道不利，亦有痰在血分者。其证合眼则浑身肌肉麻木痒者，血不荣于肌腠，治以参、芪能助阳道，以当归能行阴道，二朮、苓、甘、蘗以除湿热，柴、升、芍药以升提之。痰加二陈。治当活法。
如感风湿，手膊或痛或木，或遍身肌肉麻木，用五积散主之。

　　医学准绳六要 【 明?张三锡】 

　　　脾应肉

五脏一或有虚，必见证于外，脾虚则面与手足肌肉削肿，因其流而补其源，可谓上工矣。

　　　痿瘦

心脾损及胃损，饮食不为肌肤，宜益气和血调饮食，十全大补汤、补肾金刚丸。

　　　肉极

脾实则肌肉痹，腠理开，汗大泄，四肢缓弱急痛，宜薏苡仁散。

　　　麻木

荣卫滞而不行则麻木，如久坐压住一处，麻不能举，理可见矣。麻属痰属虚，木则全属湿痰死血，一块不知痛痒，若木然是也。
脉沉滑体厚人，多痰与湿，二朮二陈，或少佐风药羌、独、桂枝一二味，兼参、芪补气。
妇人及素有郁抑者，当舒郁。
脉微弱或弦大无力，病久体羸者，血气虚，补中益气。或加制附子一片，夏月对生脉散。
一块不知痛痒，阴寒益甚，或日轻夜重，脉濇而芤。
痰挟死血，宜活血行气，芎、归、桃仁泥、红花、牛膝、二陈之类加韮汁。大便黑而闭者，桃仁承气汤下之。

　　伤寒六书 【 明?陶华】 

　　　瞤惕

肉瞤筋惕者，非常常有之。阳气者，精则养神，柔则养筋。发汗过多，津液涸少，阳气偏枯，筋肉失所养，故惕惕然动，瞤瞤然跳也。非温经助阳之药，何可愈乎？故设真武汤以救之。因汗吐下后，表里俱虚，有此证者，逆之甚也。

　　　不仁

肌肉不仁者，谓不柔和，虽痛痒不知，针火不知是也。诸虚乘寒，则为郁冒不仁，血气虚弱，不能周流于一身，于是正气为邪气所伏，故肢体顽麻不仁，厥如死尸，用桂麻各半汤。不愈者，补中益气汤，入姜汁。设或身体如油，汗出不休，喘而直视，水浆不入者，此为命绝也。

　　古今医统 【 明?徐春甫】 

　　　麻木论

《内经》以风寒湿三气杂至，合而为痹，其风气胜者为行痹，寒气胜者为痛痹，湿气胜者为着痹。其不痛不仁者为麻痹是也。今夫麻木之证，正经所谓不痛不仁。病久入深，荣卫之行濇，经络时疏，故不痛，皮肤不荣，故不仁，如绳扎缚初解之状。

　　　治麻木以疏导郁滞为先

凡坐卧及倚靠之久，而致经络气血不通，即麻而木，可见其郁滞也。凡麻木多在四肢及手足之指者，此则四末气血不充，荣不通，故多麻木也。丹溪谓当多用附子行经，则此意也。
十指麻木者，胃中多有湿痰死血，宜二陈汤加苍白朮、桃仁、红花之类。

　　证治准绳 【 明?王肯堂】 

　　　麻木

《原病式》列麻证在六气燥金诸濇条下。释之曰：物得湿则滑泽，干则濇滞，麻犹濇也。由水液衰少而燥濇，气行壅滞而不得滑泽通利，气强攻冲而为麻也。俗方治麻病，多用乌、附者，令气行之暴甚，以故转麻，因之冲开道路，以得通利而麻愈也。然六气不必一气独为病，气有相兼。若亡液为燥，或麻木无热证，即当此治。或风热胜湿为燥，因而病麻，则宜以退风散热、活血养液、润燥通气之凉药调之。东垣则曰：麻者，气之虚也，真气弱不能流通，填塞经络，四肢俱虚，故生麻木不仁。或在手，或在足，或通身皮肤尽麻者，皆以黄芪、人参、白朮、甘草、五味、芍药、当归、升麻、柴胡之类，随时令所乘之气，出入无方，但补其虚，全不用攻冲之峻剂。窃详刘、李二公，生同时，居同地，无世运方土之异宜，何乃凡病遽有补攻之别如此？盖因悟入圣人之道不同。刘以人禀天赋，本无亏欠，因邪入搅乱其气，而后成病，所以攻邪为要，邪退则正气自安。李以人之真气，荣养百骸，周于性命，凡真气失调，少有所亏，则五邪六淫，便得乘间而入，所以补正为要，正复则邪气自却。今宜酌量二公之法，当攻当补，从中调治，无执泥其说。丹溪又分麻木为二，以麻止习习然，尚无气血攻冲不行之状；木则气血已痹不仁，莫知其痛痒也。疠风初起者，其手足必先木而后皮肤疡溃，与夫痈痪者，手足亦时麻木，当自求之本门。
《素问》曰：荣气虚则不仁，卫气虚则不用，荣卫俱虚则不仁且不用。《灵枢》曰：卫气不行，则必麻木。东垣治麻痹必补卫气而行之，盖本诸此。
浑身麻木不仁，或左、或右半身麻木，或面、或头、或手臂、或脚腿麻木不仁，并神效黄芪汤。
皮肤间有麻木，此肺气不行也，芍药补气汤。如肌肉麻必待泻荣而愈。如湿热相合，四肢沉痛，当泻湿热。
《金匮》方血痹阴阳俱微，寸口关上微，尺中小紧，外证身体不仁如风痹状，黄芪桂枝五物汤主之。
湿气风证不退，眩运，麻木不已，除风湿羌活汤主之。
荣虚卫穴，肌肉不仁，致令(疒帬)重，名曰肉苛，宜前胡散、苦参丸。

古今图书集成医部全录卷二百十三

　肉门

　　方

肉极方 【 《千金方》，下同】 　治肉热极，肌痹浮淫如鼠走身上，津液脱，腠理开，汗大泄，为脾风，风气藏于皮肤，肉色败，鼻见黄色。
麻黄　防己一作防风　枳实　细辛　白朮各三两　生姜　附子各四两　甘草　桂心各二两　石膏八两
右十味，(口父)咀，以水九升，煮麻黄，去沫，下诸药，煮取三升，分三服。

西州续命汤　治肉极虚热，肌肤淫淫如鼠走身上，津液开泄，或痹不仁，四肢急痛。
麻黄　生姜各三两　当归　石膏各二两　杏仁四十枚　芎藭　桂心　甘草　黄芩　防风　芍药各一两
右十一味，(口父)咀，以水九升，先煮麻黄，除沫，下诸药，煮取三升，去滓，分四服，日再。

石楠散　治肉极热，则体上如鼠走，或如风痹，唇口坏，皮肤色变。主诸风大病。
石楠三十铢　薯蓣　白芍药一作甘草　天雄　桃花一作桃仁　甘菊花各一两　黄芪十八铢　山茱萸一两十八铢　真珠十八铢　石膏二两　升麻　葳蕤各一两半
右十二味，治下筛，酒下方寸匕，日再，食后服。

大黄芪酒　治肉极虚寒为脾风，阴动伤寒，体重怠惰，四肢不欲举，关节疼痛，不嗜饮食，虚极所致。
黄芪　桂心　巴戟天　石斛　柏子仁　泽泻　茯苓　干姜　蜀椒各三两　防风　独活　人参各二两　天雄　芍药　附子　乌头　茵芋　半夏　细辛　花粉　白朮　黄芩　山萸各一两
右二十三味，(口父)咀，绢袋贮，以清酒三斗渍之，秋冬七日，春夏三日，初服三合，渐渐加，微痹为度，日再。
又方　治肉极虚寒，卒中风，口噤不能言，四肢缓纵，偏挛急痛，注五脏，恍惚，喜怒无常，手脚不随。
独活　茵芋　黄芩各三两　甘草　防风　芍药　芎藭　麻黄　葛根各二两　人参一两　乌头三枚
右十一味，(口父)咀，以水一斗，入竹沥四升合煮，取四升，分四服，日三夜一。

五加酒　治肉虚坐不安席，好动，主脾病，寒气所伤。
五加皮　枸杞皮各二升　地黄　丹参各八两　石膏　杜仲各一升　干姜四两　附子三两
右八味，(口父)咀，以清酒二斗，渍三宿，一服七合，日再。

半夏汤　治肉实，坐不安席，不能动作，喘气。主脾病，热气所加关格。除喘。
麻黄一两　半夏　宿姜各八两　杏仁五两　细辛　橘皮各四两　石膏七两　射干二两
右八味，(口父)咀，以水九升，煮取三升，分三服。须利下，加芒硝三两。

地黄煎 【 《中藏经》】 　解劳伤，生肌肉，进饮食，活血气，养心神。
鹅梨汁一升　生地黄汁　杏仁汁　生姜汁　紫苏汁　薄荷汁各五升　法酒二升　沙蜜四两
右慢火熬成膏，入后药。
柴胡三两　木香　人参　茯苓　山药　远志　柏子仁微炒，另研　白朮　枳壳各一两，面裹煨　秦艽二两　桔梗　熟地黄各四两，酒浸，切，焙　麝香半两，细研
右丸如桐子大，每日食后，甘草汤下二十丸。

真武汤 【 仲景】 　治悞发太阳汗，致筋惕肉瞤，以此救之。
附子一枚，炮去皮，破八片　白茯苓　白芍药　生姜切　白朮各三两
右五味，以水八升，煮去滓，温服七合，日三服。若欬者，加五味半合，细辛、干姜各一两。若小便利者，去茯苓。若下利者，去芍药，加干姜。若呕者，去附子，加生姜，足前成半斤。

清肺饮子 【 《卫生宝鉴》】 　长肌肉，补肺气，养脾胃，定心神。
白芍五钱　人参　升麻　柴胡各四钱　天冬　麦冬各三分　陈皮二分半　黄芩　甘草生　黄蘗　甘草炙，各二分
右十一味，(口父)咀，作一服，水二盏，煎至一盏，去滓温服，食后。汗多者，加黄芪五分。

防风白朮牡蛎汤 【 仲景，下同】 　治发汗多，头眩汗出，筋惕肉瞤。
防风　牡蛎粉炒黄　白朮等分
右捣罗为细末，每服二钱，以酒调下，米饮亦得，日进二三服。汗止便服小建中汤。

小建中汤　治前证汗已止者。
桂枝　甘草炙　生姜切，各三两　芍药六两　大枣十二枚，劈　胶饴一升
右六味，以水七升，煮取三升，去滓，内胶饴，更上微火消解，温服一升，日三服。

蔚金散 【 子和，下同】 　治肌肉不仁，以此探吐，吐后宜服导水丸。
蔚金　滑石　川芎各半两
右为细末，每服一二钱，量虚实加减，以虀汁调下，空心服之。

导水丸　治前证。
大黄　黄芩各二两　滑石　黑牵牛头末各四两
右为细末，滴水丸梧桐子大，每服五十丸，或加至百丸，临卧，温水下。

柏子仁丸 【 丹溪】 　补益元气，充实肌肤。
山萸四两　柏子仁炒　远志各半两　覆盆子　山药另为末，各一两　当归梢　泽泻各半钱　陈皮　红花少许　五味子三十粒
右细切，作一服，水二盏，煎至一盏，温服。

补气升阳和中汤 【 东垣】 　治闭目则浑身肌肉麻木，昼减夜甚，开目则渐退。
生甘草　黄蘗酒炒　白茯苓　泽泻　升麻　柴胡各二分　苍朮　草豆蔻各三分　陈皮　归身　白朮各四分　白芍药　人参各六分　佛耳草　炙甘草各八分　黄芪一钱
右细切，作一服，水二盏，煎至一盏，去滓，食远服。

双合汤 【 《古今医鉴》】 　治湿痰死血作麻木。
当归　川芎　白芍药　生地黄　陈皮　半夏　白茯苓　白芥子各一钱　桃仁八分　酒红花　甘草各三分
右剉，作一贴，水煎，入竹沥、姜汁调服。

神效黄芪汤 【 东垣，下同】 　治浑身麻木不仁，或头面手足肩背腿脚麻木，并皆治之。
蔓荆子二分　陈皮五分　人参八分　炙甘草　白芍药各一钱　黄芪二钱
右细切，作一服，水二盏，煎至一盏，去滓，临卧稍热服。如麻木不仁，虽有热不加黄蘗，只加黄芪一钱，通三钱。如麻木甚者，加芍药一钱，通二钱。如小便淋濇，加泽泻五钱，一服去则止。如有大热证，加酒洗黄蘗三分。

补气汤　治肌肤麻木神效。
黄芪　陈皮　甘草各一钱二分　泽泻六分　芍药八分
右细切，作一服，水一盏半，煎至一盏，温服。

开结舒经汤 【 《古今医鉴》】 　治七情六郁气滞，肌肉手足麻痹。
紫苏叶　陈皮　香附　乌药　川芎　苍朮　羌活　南星　半夏　当归各八钱　桂枝　甘草各四分
右剉，作一贴，姜三片，煎入竹沥，姜汁调服。

参苓丸河间　洽胃中结热，消谷善食，不生肌肉，此名食(亻亦)人参　石菖蒲　远志　赤茯苓　地骨皮　牛膝酒浸，各一两
右为末，蜜丸梧子大，米饮下三五十丸，不拘时服。

前胡散【河间】　治肉苛证。苛者(疒帬)重也。
川椒三钱　前胡　白芷　细辛　官桂　白朮　川芎各三两　吴茱萸　附子炮　当归各二两
右剉捣，以茶酒三升，拌匀，同窨一宿，以猪脂五斤，入药微煎，候白芷黄色去滓，熬成膏，在病处摩之，以热为度。

谷灵丸 【 《济阴纲目》】 　治肌肉消索。
黄芪　人参　牛膝　当归各一两　熟地黄　白茯苓各五钱　杜仲　苍朮　白朮　肉桂　枸杞子各三钱　附子炮，一枚
右为末，酒糊和丸梧子大，人参汤下百丸。

五积散 【 《和剂》】 　治风湿肌肉麻木。
白芷　茯苓　半夏汤洗七次　当归　川芎　甘草炙　肉桂　芍药各三两　枳壳去瓤麸炒　麻黄去节根　陈皮去白，各六两　桔梗十二两　苍朮泔浸去皮，二十四两　厚朴去粗皮，姜制　干姜爁，各四两
右(口父)咀，每服四钱，水一盏，姜三片，葱白三根，煎七分，热服。

十全大补汤　治气血两虚，脾弱，肌肉瘦削，手足逆冷，脉沉微，无火证者。
人参　白朮　茯苓　熟地黄　川芎　当归　芍药　肉桂　黄芪各等分　甘草减半
右(口父)咀，水一盏半，生姜三片，枣二枚，煎八分，不拘时温服。

补中益气汤 【 东垣】 　治病久体羸，气虚麻木，脉微弱，或弦大无力者。
黄芪病甚热甚者，一钱　人参三分，嗽者去之　橘皮　归身酒浸　升麻　柴胡各二钱　白朮三钱　甘草炙，五分
右(口父)咀，水二盏，煎至一盏，量气弱气盛，临病斟酌水盏大小，去滓，食远稍热服。如伤重者，不过二服而愈。若病久者，以权立加减之法治之。

桃仁承气汤 【 仲景】 　治一块麻木，属死血，大便见血而便闭者。
桃仁五十枚，去皮尖研　大黄四两　芒硝　甘草　桂枝各二两
右水煎温服。

生脉散 【 《医录》】 　治夏月气虚，肌肉麻木者。
人参五钱　五味子　麦门冬各三钱
右水煎服。

薏苡仁散　治肉实极，肌肤淫淫如鼠走，津液开泄，或时麻痹不仁。
薏苡仁　石膏煅　川芎　肉桂　防风　防己　羚羊角镑屑　赤芍药　杏仁去皮尖，麸炒黄　甘草炙，各等分
右(口父)咀，每服四钱，水一盏，姜五片，煎服无时。

金刚丸 【 《保命集》】 　治心肺胃损，肌肉消削，及肾损骨痿。
萆薢　杜仲炒去丝　苁蓉酒浸　菟丝子酒浸，各等分
右为细末，酒煮猪腰子，捣和丸如梧桐子大，每服五七十丸，空心用温酒送下。

桂枝麻黄各半汤 【 仲景】 　治肌肉顽麻，厥如死尸。
杏仁二十四个，去皮尖及双仁者　大枣四枚劈　桂枝去皮，二两十六铢　芍药　生姜　甘草炙　麻黄去节，各一两
右七味，以水五升，先煮麻黄一二沸，去上沫，内诸药中，煮取一升八合，去滓，温服六合。

易简方　治遍身肌肉麻痹。
黄芪一两　人参　白芍各五钱　附子炮一枚　当归三钱
右为末，炼蜜丸梧桐子大，每服三五十丸，酒下。

桂枝五物汤 【 仲景】 　一名黄芪桂枝五物汤，治肌肉麻痹。
黄芪　桂枝　白芍药各三两　生姜六两　大枣十二枚
右水六升，煮二升，温服七合，日三服。一方有人参。

除风湿羌活汤 【 东垣】 　治风湿不退，眩运麻木。
黄连一分　羌活　防风各一两　柴胡　独活　甘草炙，各五分　升麻七分　茯苓二钱　藁本　陈皮　黄蘗　川芎各三分　苍朮米泔制　黄芪各一钱　泽泻　猪苓去皮，各二分　每服三钱或五钱，水二盏，煎至一盏，去滓稍热服，量虚实施用。

苦参丸　治肉苛。
若参取粉，二两　丹参炙　沙参　人参　防风　五加皮　蒺藜炒去刺　乌蛇肉酒浸　蔓荆子　败龟板酥炙黄　虎骨酥炙黄　黑参各一两
右为细末，用不蛀皂角一斤剉碎，以水三升，挼取汁去滓，于无油铁器内熬成膏，用炼蜜四两和丸，如梧桐子大，每服十五丸至二十丸，食后，良久夜卧。共三服，荆芥薄荷酒下。

　　单方

干地黄，长肌肉，令人肥健，作丸或酿酒久服，佳。 【 《本草》，下同】 

薯蓣，长肌肉，补虚劳羸瘦，能肥人，生者磨如泥，和酪作粥服，甚佳。

何首乌，治积年劳瘦，能肥人，末服、丸服并佳。

五加皮，疗虚羸，能肥人，酿酒服或煎服，并佳。

海松子，羸瘦人可令肥健，作粥常服，甚佳。

鲋鱼，羸瘦人能肥健，作羹食、蒸食，皆佳。

鳖肉，劳瘦人能肥健，取肉作羹常食；又取甲炙为末，酒服一钱。

芋，充肌肤，令人肥白，作羹常食，甚佳。

胡麻，长肌肉，肥健人，蒸曝久服，妙。

大豆黄末，补劳瘦，肥健人，炼猪膏和丸服之。又鴈脂和丸服，亦可。

蔓菁子，令人肥健，蒸晒作末，酒饮任下二三钱，其根作羹常食佳。

韭薤俱能肥健人，作葅常食，并佳。

人乳汁，治瘦瘁，令人肥白悦泽，可久服之。

人胞，即胎衣也，主血气羸瘦，能肥人，蒸熟和五味食之；或合滋补药，和丸久服，尤佳。

牛乳，补羸瘦，肥健人，作粥常食，佳。

黄雌鸡，治羸瘦着床，能肥人，煮烂作羹服，甚良。

羊肉，治瘦病，能肥健人，或煮或烧，常食，佳。

黑牛髓，治瘦病，能肥人，和地黄汁白蜜等分作煎服之，佳。

茶久服，去人脂，令人瘦，太肥者可服。

赤小豆能瘦人，久服令人黑瘦枯燥，肥盛者可服。

人太肥，欲得瘦轻健，取冬瓜长食，作羹作葅，佳。欲肥则勿食。

桑枝茶，逐湿令人瘦，过肥者宜久服之。

昆布，下气，久服瘦人，作臛作菜常食佳。

肌肉麻木疼痛，万灵膏：用甘遂二两，蓖麻子仁四两，樟脑一两，捣作饼贴之，内饮甘草汤。 【 《摘元方》】 

身体麻木：芥子末酢调涂之。 【 《济生秘览》】 

　　针灸

《素问》曰：月始生则血气始精，卫气始行；月郭满则血气实，肌肉坚；月郭空则肌肉减，经络虚，卫气去，形独居。是以因天时而调血气也，是以天寒无刺，天温无凝，月生无泻，月满无补，月郭空无治，是谓得时而调之。因天之序，盛虚之时，移光定位，正立而待之。
病有在皮肤者，刺皮无伤肉，肉伤则内动脾，脾动则七十二日四季之月，病腹胀烦，不嗜食。
刺皮无伤肉者，病在皮中，针入皮中，无伤肉也。
黄帝曰：夫经脉之小大，血之多少，肤之厚薄，肉之坚脆，及腘之大小，可为度量乎？岐伯答曰：其可为度量者，取其中度也，不甚脱肉而血气不衰也。若夫度之人，痟瘦而形肉脱者，恶可以度量刺乎？审切循扪按，视其寒暑盛衰而调之，是谓因适而为之真也。
春取络脉，夏取分腠，秋取气口，冬取经输。凡此四时，各以时为齐。络脉治皮肤，分腠治肌肉，气口治筋脉，经输治骨髓。
春刺络脉，血气外溢，令人少气。春刺肌肉，血气环逆，令人上气。春刺筋骨，血气内着，令人腹胀。
夏刺经脉，血气乃竭，令人解(亻亦)。夏刺肌肉，血气内却，令人善恐。夏刺筋骨，血气上逆，令人善怒。
冬刺经脉，血气皆脱，令人目不明。冬刺络脉，内气外泄，留为大痹。冬刺肌肉，阳气竭绝，令人善忘。
《灵枢经》曰：病在分肉间，取以圆针于病所。
所谓三刺则谷气出者，先浅刺绝皮以出阳邪，再刺则阴邪出者少益深，绝皮致肌肉，未入分肉间也。已入分肉之间则谷气出。
合谷刺者，左右鸡足针于分肉之间，以取肌痹，此脾之应也。春气在毛，夏气在皮肤，秋气在分肉，冬气在筋骨。刺此病者，各以其时为齐。故刺肥人者以秋冬之齐，刺瘦人者以春夏之齐。
邪在脾胃，则病肌肉痛。阳气有余，阴气不足，则热中善饥。阳气不足，阴气有余，则寒中肠鸣腹痛。阴阳俱有余，若俱不足，则有寒有热，皆调于三里。
肌寒热者，肌痛毛发焦而唇槁腊，不得汗，取三阳于下以去其血者，补足太阴以出其汗。
风寒湿气客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则他痹发，发则如是。
黄帝问于伯高曰：何以知肉之病也？伯高曰：唇色青黄赤白黑者，病在肌肉。肉有柱，肉之柱在臂胫诸阳分肉之间，与足少阴分间。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之；间者少之，甚者众之。随变而调气。故曰：人之所以应土者肉也，故为之治针，必筩其身而圆其末，令无得伤肉分，伤则气得竭。
《甲乙经》曰：欬上气喘，暴瘖不能言，及舌下挟缝青脉，颈有大气，喉痹咽中干急不得息，喉中鸣，翕翕寒热，项肿肩痛，胷满，腹皮热，疟，气短哽，心痛，隐疹，头痛，面皮赤热，身肉尽不仁，夫突主之。
寒气在分肉间，痛上下痹不仁，中渎主之。
《医学纲目》曰：凡夏感风寒湿者，为肉痹，久而不已，则内入于脾，病四支懈惰，发欬呕汁，取太白、三里。

　　医案

《儒门事亲》曰：郾城梁贾人，年六十余，忽晓起梳发，觉左手指麻，斯须半臂麻，又一臂麻，斯须头一半麻，比及梳毕，从胁至足皆麻，大便二三日不通。往问他医，皆云风也。或药或针，皆不解，求治于戴人。戴人曰：左手三部脉皆伏，比右手小三倍，此枯濇痹也。不可纯归之风，亦有火燥相兼。乃命一涌一泄一汗，其麻立已。后以辛凉之剂调之，润燥之剂濡之，惟小指次指尚麻。戴人曰：病根已去，此余烈也，方可针溪谷。溪谷者，骨空也。一日晴和，往针之，用《灵枢》中鸡足法，向上卧针，三进三引讫，复卓针起，向下卧针送入，指间皆然。手热如火，其麻全去。昔刘河间作《原病式》，常以麻与濇同归燥门中，真知病机者也。

《卫生宝鉴》曰：张抚初病时，右肩臂膊痛无主持，不能举动，多汗出，肌肉瘦，不能正卧，卧则痛甚。经曰：汗出偏沮，使人偏枯。予思《内经》云：虚与实邻，决而通之。又云：留瘦不移，节而刺之，使经络通和，血气乃复。又言：陷下者灸之，为阳气下陷入阴中，肩膊时痛，不能运动，以火导之，火引而上，补之温之。以上证皆宜灸刺。谓此先刺十二经之井穴。于四月十二日，右肩臂上肩井穴内，先针，后灸二七壮，及至疮发，渐于枯瘦处渐添肌肉，汗出少，肩臂微有力；至五月初八日再灸肩井，次于尺泽穴各灸二十八壮，引气下行，与正气相接；次日，臂膊又添气力，自能摇动矣。时值仲夏，暑热渐盛，以清肺饮子，补肺气，养脾胃，定心气。

《薛己医案》曰：一产妇两手麻木，服愈风丹、天麻丸，遍身皆麻，神思倦怠，晡热作渴，自汗盗汗。余谓气血俱虚，用十全大补汤数剂，诸证悉退；又数剂而全愈。但内热，用加味逍遥散而痊。

一妇人元气素虚，劳则体麻发热，痰气上攻，或用乌药顺气散、祛风化痰丸之类，肢体痿软，痰涎自出，面色痿黄，形体倦怠，而脾肺二脉虚甚，此虚而类风也。朝用补中益气汤，夕用十全大补汤，渐愈。又用加味归脾汤调理，寻愈。

《证治准绳》曰：李正臣夫人病，诊得六脉中俱弦，洪缓相合，按之无力，弦在其上，是风热下陷入阴中，阳道不行。其证闭目则浑身麻木，昼减而夜甚，觉而目开则麻木渐退，久则绝止，常开其目，此证不作。惧其麻木，不敢合眼，故不得眠。身体皆重，时有痰嗽，觉胷中常是有痰而不利，时烦燥，气短促而喘，肌肤充盛，饮食大小便如常。惟畏麻木，不敢合眼为最苦。观其色脉，形病相应而不逆。《内经》曰：阳病，开目而动，轻；阴病，闭目而静，重。又云：诸脉皆属于目。《灵枢》曰：开目则阳道行，阳气遍布周身；闭目则阳道闭而不行。如昼夜之分，知其阳衰而阴旺也。且麻木为风，虽三尺之童，皆以为然，细校之则非。如久坐而起，亦有麻木。假如为绳紧缚之人，释之觉麻木作而不敢动，久则自已。以此验之，非风邪，乃气不行也。不须治风，当补其肺中之气，则麻木自去矣。知其经脉阴火乘其阳分，火动于中，为麻木也，当兼去阴火则愈矣。时痰嗽者，秋凉在外，湿在上作也，当实其皮毛以温剂。身重脉缓者，湿气伏匿而作也，时见躁作，当升阳助气益血，微泻阴火去湿，通行经脉，调其阴阳则已，非五脏六腑之本有邪也。补气升阳和中汤主之。

李夫人立冬严霜时得病，四肢无力痿厥，乃湿热在下焦也。酢心者，是浊气不降，欲满也。合眼麻木者，阳道不行也。开眼不麻木者，目开助阳道，故降寒之气少退也。头旋眩运者，风气下陷于血分，不伸越而作也。温经除湿汤主之。

大理少卿韩珠泉遍身麻痹，不能举动，求治于予。予以神效黄芪汤方加减授之，用芪一两二钱，参、芍各六钱。他称是，一服减半。彼欲速效，遂并两剂为一服之，旬日而病如失矣。予以元气初复，宜静以养之，完固而后可出。渠不能从，盛夏遽出，朝见谒客，劳烦屡日，偶从朝房出上马，忽欲坠仆，从者扶至邸寓，邀予视之，予辞不治，数日而殁。

古今图书集成医部全录卷二百十四

　筋门

　　黄帝素问

　　　上古天真论

女子四七，筋骨坚，发长极，身体盛壮。
【 注　女子四七，精血盛极之时，是以筋骨坚，发长极也。血气盛则充肤热肉，是以身体盛壮。】 
丈夫三八，肾气平均，筋骨劲强，故真牙生而长极。
 【 注　丈夫三八，真牙生而筋骨所长以至于极矣。】 
七八肝气衰，筋不能动，天癸竭，精少，肾脏衰，形体皆极。
 【 注　肝乃肾之所生，肾气衰，故渐及于肝矣。肝主筋，肝气衰，故筋不能运动。肾主骨，筋骨皆衰，故形体疲极也。】 

　　　生气通天论

因于湿，首如裹。湿热不攘，大筋緛短，小筋弛长，緛短为拘，弛长为痿。
 【 注　阴湿之邪，上干阳分而冒明，故首如裹也。湿伤阳气，则因阳而化热矣。阳气者，柔则养筋，阳气伤而不能荣养于筋，故大筋緛短，小筋弛长。盖大筋连于骨节之内，故郁热而緛短。小筋络于骨肉之外，故因湿而弛长。短则缩急而为拘挛，长则放纵而为痿弃。】 
阳气者，大怒则形气绝而血菀于上，使人薄厥，有伤于筋，纵有若不容。
 【 注　大怒则阳气上逆，而形中之气绝其旋转之机矣。血随气行，则菀而上，气血并逆而使人迫厥也。血脉所以濡筋骨，利关节者，阳气伤而血逆于上，则有伤于筋骨矣。筋伤而弛纵，则四体有若不容我所用也。】 
味过于辛，筋脉沮弛，精神乃央。是故谨和五味，骨正筋柔，气血以流，腠理以密，如是则骨气以精，谨道如法，长有天命。
 【 注　金气偏盛则肝气受伤，故筋脉弛懈。肾主藏精而主骨，肝主藏血而主筋。夫风客淫气，则邪伤肝而精乃亡，谨和五味，则骨正筋柔而腠理以密。】 

　　　阴阳应象大论

故善治者治皮毛，其次治肌肤，其次治筋脉，其次治六腑，其次治五脏。治五脏者，半死半生也。
 【 注　邪入于内，而又不从腑解，则干及于脏矣。邪在五脏经气之间，尚可救治而生，如干脏则死矣。故曰，半死半生也。】 

　　　六节脏象论

肝者，罢极之本，魂之居也。其华在爪，其充在筋，以生血气，其味酸，其色苍，此为阳中之少阳，通于春气。
 【 注　爪者筋之余，故其华在爪，其充在筋。】 

　　　五脏生成篇

肝之合筋也，其荣爪也，其主肺也。多食辛则筋急而爪枯。
【 注　辛乃金味，太过伤肝，则筋缩急而爪枯矣。】 
诸筋者皆属于节。
 【 注　筋生于骨，连络于骨节之间。】 

　　　脉要精微论

帝曰：痈肿、筋挛、骨痛，此皆安生？岐伯曰：此寒气之肿，八风之变也。
 【 注　此言四时风寒之邪，变为痈肿挛痛之热病。】 

　　　平人气象论

脏真散于肝，肝藏筋膜之气也。
 【 注　脏真者真脏所藏之神也。神在脏为肝，在体为筋，言真脏之神散于肝，而主藏筋膜之气。】 

　　　玉机真脏论

风者，百病之长也。肾传之心，病筋脉相引而急，病名曰瘈。当此之时，可灸可药。弗治满十日，法当死。
 【 注　心主血脉而属火，火热盛则筋脉燥缩而手足拘急也。常此危急之证，尚可灸可药，言不可以其危笃而弃之也。失而弗治，满十日，法当死。】 

　　　经脉别论

食气入胃，散精于肝，淫气于筋。

　　　宣明五气篇

酸走筋，筋病无多食酸。
 【 注　肝合筋，酸走肝，筋病而多食之，则反伤其肝气。】 
肝主筋，久行伤筋。
 【 注　筋生于骨，故行走罢极则伤筋。】 

　　　血气形志篇

形苦志乐，病生于筋，治之以熨引。
 【 注　劳苦其形则伤筋，志逸而药则血脉未病，故治之以熨烙导引，使血脉荣养于筋则就安矣。】 

　　　气厥论

脾移寒于肝，痈肿筋挛。
 【 注　肝主血，寒则血凝注。经曰：荣气不行，乃发为痈。肝主筋，故筋挛也。】 

　　　痹论

风寒湿三气，合而为痹也。以春遇此者为筋痹，筋痹不已，复感于邪，内舍于肝。
帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。
 【 注　风寒湿中其俞，其脏气实则邪不动脏。若神气消亡，则痹聚在脏而死。其留连筋骨间而不内舍其合者疼久，其留皮肤间者随气而易散。】 
帝曰：夫痹之为病不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者则不痛也。
 【 注　如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。】 

　　　痿论

肝气热则胆泄口苦筋膜干，筋膜干则筋急而挛，发为筋痿。
 【 注　胆者中精之腑，其应在筋，是周身之筋膜，由腑脏之精汁以荣养。胆附于肝，肝气热则胆汁泄而口苦矣，胆汁泄则筋膜无以荣养而干燥矣，筋膜干则挛急而发为筋痿也。】 
思想无穷，所愿不得，意淫于外，入房太甚，宗筋弛纵，发为筋痿，及为白淫。故筋痿者生于肝，使内也。
 【 注　思想无穷，所愿不得，则肝气伤矣。前阴者，宗筋之所聚，意淫于外，则欲火内动，入房太甚则宗筋纵弛，是以发为阴痿，及为白淫。】 

　　　奇病论

帝曰：人有尺脉数甚，筋急而见，此为何病？岐伯曰：此所谓疹筋。是人腹必急，白色黑色见则病甚。
 【 注　冲脉者，主渗灌溪谷与阳明合于宗筋，是以筋病而腹必急也。夫十二经之筋病，惟手太阴甚则成息贲胁急吐血。足少阴筋病甚者，死不治。是以白色黑色见者，则病甚也。】 

　　　大奇论

心脉满大，癎瘈筋挛；肝脉小急，癎瘈筋挛。
【 注　心为火脏，火热太过，是以脉大而癎瘈筋挛。肝主筋而主血，小则为虚，急则为寒，此肝脏虚寒而不能荣养于筋，故为挛瘈之病。】 

　　　皮部论

邪之入客于经也，则感虚乃陷下。其留于筋骨之间，寒多则筋挛骨痛，热多则筋弛骨消，肉铄(月囷)破，毛直而败。
 【 注　邪留于筋骨之间，则为筋挛骨痛，铄肉破(月囷)，毛直夭焦之败证。】 

　　　气穴论

积寒留舍，荣卫不居，卷肉缩筋，肋肘不得仲，内为骨痹，外为不仁，命曰不足，大寒流于溪谷也。
 【 注　积寒留舍，致荣卫不能居其间，寒邪凝滞，又不得正气以和之，以致肉卷而筋缩也。肋肘乃筋骨之机关，故不得伸舒；邪闭于外，故内为骨痹；荣卫内逆，故外为不仁，命曰不足。盖热邪淫溢是属有余，寒性凝濇，故为不足。此大寒之邪，流于溪谷之间，以致筋骨皆为病也。】 

　　　四时刺逆从论

少阳有余，病筋痹胁满；不足，病肝痹。滑则病肝风疝；濇则病积，时筋急，目病。
 【 注　脉气散于皮毛，复从太阴所主之肉，少阳所主之筋，太阳所主之骨而内通于五脏，是以有余而在外，则为肉痹筋痹骨痹，不足而陷于内则为脾痹肝痹肾痹矣。至气有余于内而为热则为疝，血有余于内而为寒则为积矣。】 

　　　气交变大论

岁水复则筋骨并辟，肉瞤瘈，目视(目巟)(目巟)，物疏璺，肌肉胗发，气并膈中，痛于心腹，黄气乃损。
【 注　阳明主润宗筋诸筋皆属于骨，阳明之中土气伤，是以筋骨并辟也。瞤瘈动掣也。(目巟)(目巟)者，眼目不明，因风胜而伤血也。物裂曰璺，物因风而破裂也。】 

　　　五常政大论

阳明司天，胁痛，目赤，掉振鼓栗，筋痿不能久立。
 【 注　胁痛目赤，振掉筋痿，皆肝木之病。】 
太阳司天，水饮内稸，中满不食，皮(疒帬)肉苛，筋脉不利，甚则胕肿，身后痈。
 【 注　水饮中满，皮(疒帬苛荷，皆水湿之为病也。身后痈者，痈发于背也。】 

　　　至真要大论

阳明司天，燥淫所胜，筋骨内变。
 【 注　阳明司天，卯酉岁也。燥金淫胜，则肝血伤而不能荣养筋骨，故筋骨内变。】 
太阳之胜，筋肉拘苛，血脉凝泣，络满色变。
 【 注　足太阳主筋，故筋肉拘苛也。血脉凝泣，络满色变，或为血泄，邪入于经也。】 
阳明之复，清气大举，甚则入肝，惊骇筋挛。太冲绝，死不治。
 【 注　阳明之复，发于本位主令之时，是以清气大举，清气入肝则干脏，干脏者半生半死，盖邪虽薄脏，而脏真不伤者生。如太冲脉绝，真元伤矣。】 
少阳司天，客胜则丹胗外发，及为丹熛疮疡，呕逆喉痹，头痛嗌肿，耳聋血溢，内为瘈瘲。
 【 注　少阳司天，初气三气，乃君相二火，二之气，乃太阴湿土。丹胗即斑疹，因火热而发于外者也。丹熛即赤游，发于外而欲游于内者也。呕逆瘈瘲，湿土之气合于内也。疮疡嗌肿诸证，亦皆感湿热而生，盖亦自上而下，从外而内也。】 
厥阴在泉，客胜则大关节不利，内为痉强拘瘈，外为不便，主胜则筋骨繇并，腰腹时痛。
 【 注　大关节者，手足之十二节也。厥阴在泉，始之客气，乃阳明燥金，厥阴主筋，筋燥是以关节不利。次之客气，乃太阳寒水，太阳为诸阳主气，阳气者柔则养筋，寒气淫于内，则太阳受之，故内为痉强拘瘈，即痓证也。】 

　　　疏五过论

诊有三常，必问贵贱，始富后贫，虽不伤邪，皮焦筋屈，痿躄为挛。
 【 注　始富后贫，则伤其志意，志意者，所以御精神，收魂魄，适寒温和喜怒者也。是故荣卫调志意和，则筋骨健强，腠理致密，故伤其志意，则精神不能内守，外为筋骨挛躄之病。】 
尝富大伤，斩筋绝脉，身体复行，今泽不息，故伤败结，留薄归阳，脓积寒炅。粗工治之，亟刺阴阳，身体解散，四肢转筋，死日有期。
 【 注　如尝富而一旦丧其资斧，则大伤其神魂，故心主之脉，肝主之筋，有若斩绝，此伤左之血脉也。然右关之脾脏未伤，故身体尚复能行，肺肾所主之精气未伤，而尚生长之不息也。然病虽先起于阴，久则将及于阳，故伤败心肝之血，而结于左，则留薄于气分而复归于阳，左右血气皆伤，而脓积寒炅也。此因伤阴而流薄归阳，是以脓积于阴阳寒热之间。夫阴阳血气俱伤，补阳则阴竭，泻阴则阳脱，如是者，止可饮以甘药，而不宜灸刺。粗工不知，亟刺阴阳，以致身体解散，则脾气伤矣，四肢转筋，则胃气绝矣。】 

　　灵枢经

　　　邪气脏腑病形篇

心脉急甚者为瘈瘲。
 【 注注　原脱，据本书体例补。　心为火脏，故寒甚则为瘈瘲。盖手足诸节，神气之所游行出入，寒伤神气，故瘈瘲也。】 
肝脉微濇为瘈挛筋痹。
 【 注　肝气虚而有寒，故为瘈挛筋痹，肝主筋也。】 
脾脉急甚为瘈瘲。
 【 注　瘈者急而收引，瘲者纵而懈弛，脾主四肢，故急甚为瘈瘲。】 

　　　本神篇

肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。
 【 注　悲哀，肺之情也。如肝因悲哀动中，则伤肝脏所藏之魂，魂伤则狂忘不精。肝主筋而脉络阴器，阴缩筋挛，胁骨不举，情志伤而及于形也。】 

　　　经脉篇

足厥阴气绝则筋绝。厥阴者肝脉也，肝者筋之合也，筋者聚于阴器而脉络于舌本也。故脉弗荣则筋急，筋急则引舌与卵，故唇青舌卷。卵缩则筋先死，庚笃辛死，金胜木也。
 【 注　足厥阴之气主筋，故气绝则筋绝矣。厥阴，肝脉也，肝者筋之合，谓厥阴之气合于肝脉，肝脏之气合于筋也。聚于阴器者，筋气之会于宗筋也。筋聚于阴器，而络于舌本，故脉不荣于筋，则筋急而舌卷卵缩矣。厥阴气绝则筋先死，庚笃辛死，金胜木而肝脏之木气绝也。】 

　　　经筋篇

足太阳之筋，起于足小指，上结于踝，邪上结于膝；其下循足外侧，结于踵，上循跟结于腘；其别者结于踹外，上腘中内廉与腘中，并上结于臀，上挟脊上项；其支者，别入结于舌本；其直者，结于枕骨，上头下颜结于鼻；其支者，为目上网；下结于頄；其支者，从腋后外廉，结于肩髃；其支者，入腋下，上出缺盆，上结于完骨；其支者出缺盆，邪上出于頄。其病小指支跟肿痛，腘挛，脊反折，项筋急肩不举，腋支缺盆中纽痛，不可左右摇。治在燔针刧刺，以知为数，以痛为俞，名曰仲春痹也。 【 网当作纲】 
 【 注　刧刺者，如刧夺之势，刺之即去，无迎随出入之法。知者，血气和而知其伸舒也。以痛为俞者，随其痛处而即为所取之俞穴也。夫在外者皮肤为阳，筋骨为阴，病在阴者名曰痹。痹者血气留闭而为痛也。卯者二月，主左足之太阳，故为仲春之痹。盖手足阴阳之筋，应天之四时，岁之十二月，故其为病亦应时而生，非由外感也。】 
足少阳之筋，起于小指次指，上结外踝，上循胫外廉，结于膝外廉；其支者，别起外辅骨，上走髀，前者结于伏兔之上，后者结于尻；其直者，上乘(月少)季胁，上走腋前廉，系于膺乳，结于缺盆；直者上出腋，贯缺盆，出太阳之前，循耳后上额角，交巅上，下走颔，上结于頄；支者结于目眦，为外维。其病小指次指支转筋，引膝外转筋，膝不可屈伸，腘筋急，前引髀，后引尻，即上乘(月少)季胁痛，上引缺盆膺乳颈维筋急。从左之右，右目不开，上过右角，并蹻脉而行，左络于右，故伤左角，右足不用，命曰维筋相交。治在燔针刧刺，以知为数，以痛为俞，名曰孟春痹也。
【 注　维筋，左右之交维也。左络于右，故伤左角者，病从左而右也。右足不用者，复从上而下也。盖维者为一身之纲维，从左之右，右之左，下而上，上而下，左右上下交维，故命曰维筋相交。此足少阳之筋，交于阳维之筋而为病也。寅者，正月之生阳也，主左足之少阳，故为孟春之痹。】 
足阳明之筋，起于中三指，结于跗上，邪外上加于辅骨，上结于膝外廉，直上结于髀枢，上循胁属脊；其直者，上循骭，结于膝膝　原缺。《灵枢》经筋亦缺，据《太素》经筋补；其支者结于外辅骨，合少阳；其直者，上循伏兔，上结于髀，聚于阴器，上腹而布，至缺盆而结，上颈，上挟口，合于頄，下结于鼻，上合于太阳。太阳为目上网，阳明为目下网。其支者，从颊结于耳前。其病足中指支胫转筋，脚跳坚，伏兔转筋，髀前肿，溃疝腹筋急引缺盆及颊，卒口僻，急者目不合，热则筋纵目不开，颊筋有寒则急引颊移口，有热则筋弛纵，缓不胜收，故僻，治之以马膏，膏其急者；以白酒和桂以涂其缓者；以桑钩钩之，即以生桑炭置之坎中，高下以坐等，以膏熨急颊。且饮美酒，噉美炙食，不饮酒者自强也，为之三拊而已。治在燔针刧刺，以知为数，以痛为腧，名曰季春痹也。
 【 注　太阳寒水主气而为开，故寒则筋急而目不合。阳明燥热主气而为阖，故热则筋纵而目不开。颊筋有寒则急引颊移口而为僻，有热则筋纵缓不收而为僻，盖左筋急则口僻于左，右筋缓则口僻于右也。以马之脂膏熬膏，桑之钩曲者而钩架之，高下如座之相等，即以生桑炭置之坎中，令坐于上，如左颊筋急而口僻于左者，以白洒和桂以涂其右颊之缓者，以马膏熨左之急颊，左右之缓急更变，即以其法易之。且饮以美酒，噉以炙食，不饮酒者自强饮之，为之三拊而止，此治口颊喎僻之法也。其转筋溃疝诸证，治在燔针刧刺，以知为数，以痛为俞。辰者三月，主左足之阳明，故为季春之痹。夫在足阳明饮以美酒，噉以美食者，诸筋皆由胃腑之津液以濡养，故阳明主润宗筋，宗筋主束骨而利机关也。】 
足太阴之筋，起于大指之端内侧，上结于内踝；其直者络于膝内辅骨，上循阴股，结于髀，聚于阴器，上腹结于脐，循腹里结于肋，散于胷中；其内者，着于脊。其病足大指支内踝痛，转筋痛，膝内辅骨痛，阴股引髀而痛，阴器纽痛，下引脐两胁痛，引膺中脊内痛。治在燔针刧刺，以知为数，以痛为腧，命曰孟秋痹也。 【 孟当作仲】 
【 注　酉者八月，主左足之太阴，故为仲秋之痹。】 
足少阴之筋，起于小指之下，并足太阴之筋，邪走内踝之下，结于踵，与太阳之筋合，而上结于内辅之下，并太阴之筋，而上循阴股，结于阴器，循脊内，挟膂上至项，结于枕骨，与足太阳之筋合。其病足下转筋，及所过而结者皆痛及转筋。病在此者，主癎瘈及痉，在外者不能俛，在内者不能仰。故阳病者，腰反折不能俛，阴病者不能仰。治在燔针刧刺，以知为数，以痛为腧，在内者熨引饮药。此筋折纽，纽发数甚者，死不治，名曰仲秋痹也。 【 仲当作孟】 
【 注　在外在内者，病阴阳之气也。少阴之上，君火主之，少阴为阴阳水火之主宰，故有外内阴阳之见证，阳外而阴内也。纽折者，癎瘈强痉也。如纽发频数而甚者，死不治。盖少阴主藏津液，所以濡筋骨而利关节。阳气者，柔则养筋，纽折数甚，精阳之气绝也。申者，七月之生阴也，主左足之少阴，故为孟秋之痹。】 
足厥阴之筋，起于大指之上，上结于内踝之前，上循胫，上结内辅之下，上循阴股，结于阴器，络诸筋。其病足大指支内踝之前痛，内辅痛，阴股痛，转筋阴器不用，伤于内则不起，伤于寒则阴缩入，伤于热则纵挺不收，治在行水清阴气。其病转筋者，治在燔针刧刺，以知为数，以痛为腧，命曰季秋痹也。
 【 注　金气之下，水气治之；复行一步，木气治之。厥阴之木气本于水，故治在行水，以清厥阴之气，其病在有形之筋，而为转筋者，治在燔针刧刺矣。】 
手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下；其支者，后走腋后廉，上绕肩胛，循颈出走太阳之前，结于耳后完骨；其支者，入耳中；直者出耳上，下结于颔上属目外眦。其病小指支肘内锐骨后廉痛，循臂阴入腋下，腋下痛，腋后廉痛，绕肩胛引颈而痛，应耳中鸣，痛引颔，目瞑，良久乃得视，颈筋急则为筋痿颈肿，寒热在颈者。治在燔针刧刺之，以知为数，以痛为腧，其为肿者，复而锐之。本支者，上曲牙，循耳前，属目外眦，上颔结于角，其病其病　《灵枢》经筋作「其痛」，《太素》经筋作「其病」。当所过者支转筋。治在燔针刧刺，以知为数，以痛为腧，名曰仲夏痹也。
【 注　本支者，本于直者而支行也。本筋与支筋，皆属于目外眦筋之分行而复连络也。午者五月，主手太阳，故名曰仲夏痹也。】 
手少阳之筋，起于小指次指之端，结于腕，上循臂，结于肘，上绕臑外廉，上肩走颈，合手太阳；其支者，当曲颊入系舌本；其支者上曲牙，循耳前，属目外眦，上乘颔结于角。其病当所过者即支转筋，舌卷。治在燔针刧刺，以知为数，以痛为腧，名为季夏痹也。
【 注　未者六月，乃少阳主气，故名曰季夏痹也。】 
手阳明之筋，起于大指次指之端，结于腕上，循臂上结于肘外，上臑，结于髃；其支者绕肩胛挟脊；直者从肩髃上颈；其支者上颊结于頄；直者上出手太阳之前，上左角络头，下右颔。其病当所过者支痛及转筋，肩不举，颈不可左右视。治在燔针刧刺，以知为数，以痛为腧，名为孟夏痹也。
【 注　三月四月，乃两阳合明，故名曰孟夏痹也。】 
手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋下，出缺盆，结肩前髃，上结缺盆，下结胷里，散贯贲，合贲下抵季胁。其病当所过者支转筋痛，甚成息贲，胁急吐血。治在燔针刧刺，以知为数，以痛为腧，名曰仲冬痹也。
【 注　十二经筋，合阴阳六气，气逆则为喘急息奔，血随气奔则为吐血。子者十一月，太阴主气，故名曰仲冬痹也。】 
手心主之筋，起于中指，与太阴之筋并行，结于肘内廉，上臂阴，结腋下，下散前后挟胁；其支者入腋散胷中，结于臂。其病当所过者支转筋，前及胷痛息贲。治在燔针刧刺，以知为数，以痛为腧，名曰孟冬痹也。
【 注　亥者十月，主两阴交尽，故名曰孟冬痹也。】 
手少阴之筋，起于小指之内侧，结于锐骨，上结肘内廉，上入腋，交太阴，挟乳里，结于胷中，循臂循臂　原作「循臀」，据《灵枢》经筋改。《太素》经筋作「循贲」，似义胜。下系于脐。其病内急，心承伏梁，下为肘网；其病当所过者支转筋，筋痛。治在燔针刧刺，以知为数，以痛为腧。其成伏梁唾脓血者，死不治。经筋之病，寒则反折筋急；热则筋弛纵不收，阴痿不用。阳急则反折，阴急则俛不伸。焠刺者，刺寒急也。热则筋纵不收，无用燔针。名曰季冬痹也。
【 注　少阴本阴而标阳，故有寒热阴阳之证，少阴之从本从标也。丑者十二月，少阴主气，故为季冬痹。】 
足之阳明、手之太阳筋急，则口目为噼，眦急不能卒视，治皆如右方也。
 【 注　足阳明之筋，上挟口为目下纲；手太阳之筋，结于颔，属目外眦。故二经之左筋急则口僻于左而当刺其左，右筋急则口僻于右而当取之右。如左目不能卒视，其病在左；右目不能卒视，其病在右。如两目皆急，则左右皆病。故治法皆如右方，而其病则有左右之分也。】 

　　　本脏篇

经脉者，所以行血气而荣阴阳，濡筋骨，利关节者也。是故血和则经脉流行，营覆阴阳，筋骨劲强，关节清利矣。

　　　阴阳二十五人篇

足太阴之下，血气皆少，则善转筋，踵下痛。
 【 注　转筋踵下痛者，血气少而不能营养筋骨也。】 

　　　邪客篇

地有林木，人有募筋。
肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。
【 注　两肘、两腋、两髀、两腘，乃关节交会之处，心脏之神气，从此而出。如五脏有邪，则气留于此而不得布散矣。真气之所过，谓五脏之经脉，各从此而经过，邪气住留则伤经络，谓邪在于皮肤留而不去，则伤经络矣。此言机关之室，在于骨节之交，五脏之血气，从此而出于分肉皮肤，不涉于血脉也。故五脏有邪，则气留于此。如外感于邪气，恶血留滞于此，则骨节机关，不得屈伸而病挛也。】 

　　　刺节真邪篇

虚邪之入于身也深，寒与热相搏，久留而内着，寒胜其热则骨疼肉枯，热胜其寒则烂肉腐肌为脓，内伤骨。内伤骨为骨蚀。有所疾前筋，筋屈不能伸，邪气居其间而不反，发为筋溜。
【 注　寒与热搏者，形中阴阳之气也。盖形舍气，气归形，形气之相合也。故形伤则病气，气伤则病形。结气归之者，寒热相搏之气，归于邪留之形所也。】 

　　　九针论

形苦志乐，病生于筋，治之以熨引。

　　扁鹊难经

　　　损病筋缓

四损损于筋，筋缓不能自持。

　　　转筋

假令得肝脉，其外证善洁，面青善怒；其内证脐左有动气，按之牢若痛；其病四肢满闭，淋溲便难，转筋。有是者肝也，无是者非也。
 【 注　得肝脉，诊得弦脉也。肝与胆合为清净之府，故善洁。肝为将军之官，故善怒面青，肝之色也。此外证之色脉情好也。脐左，肝之部也，按之牢若痛者，谓其动气按之牢坚而不移或痛也。】 

　　　筋会

筋会阳陵泉。
【 注　足少阳之筋，结于膝外廉阳陵泉，在膝下一寸外廉陷中。又胆与肝为配，肝者筋之合，故为筋会。】 

　　金匮要略 【 汉?张机】 

　　　筋缓

味酸则伤筋，筋伤则缓，名曰泄。咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。

　　　转筋

转筋之为病，其人臂脚直，脉上下行，微弦，转筋入腹者，鸡屎白散主之。

　　中藏经 【 汉?华佗】 

　　　筋病善恶

心脉急甚则瘈瘲；微急，心中痛引腰背痛，不下食。
脾脉急甚则瘈瘲；微急则膈中不利，食不入而还出。筋绝魂惊虚恐，手足爪甲青，呼骂不休者，八九日死。筋痹者，由怒叫无时，行步奔急，淫邪伤肝，肝失其气，因而寒热所客，久而不去，流入筋会，则使人筋急而不能舒缓也，故名曰筋痹。宜活血以补肝，温气以养肾，然后服饵汤丸。治得其理，合自瘳已，不然则害人矣。其脉左关中弦急而数，浮沉而有力是也。

　　脉诀 【 晋?王叔和】 

　　　筋病脉

肝脉歌曰：紧因筋急有些些。
又曰：甚浮筋弱身无力，遇此还须四体瘫。
又曰：二十九动濇匿匿，本脏及筋终绝塞。
又曰：溢关过寸口相应，目弦头重与筋疼。
脾脉歌曰：有紧脾家痛，仍兼筋急拘。欲吐却不吐，冲冲未得疏。

　　千金方 【 唐?孙思邈】 

　　　筋极

凡筋极者，主肝也。肝应筋，筋与肝合。肝有病，从筋生。又曰：以春遇病为筋痹。筋痹不已，复感于邪，内舍于肝，则阳气入于内，阴气出于外。若阴气外出，出则虚，虚则筋虚，筋虚则善悲，色青苍白，见于目下。若伤寒则筋不能动，十指爪皆痛，数好转筋。其源以春甲乙日得之伤风，风在筋，为肝虚风也。若阳气内发，发则实，实则筋实，筋实则善怒嗌干；伤热则欬，欬则胁下痛，不能转侧，又脚下筋满痛，故曰，肝实风也。然则因其轻而扬之，因其重而减之，因其衰而彰之。审其阴阳，以别柔刚。阳病洽阴，阴病治阳。善治病者，病在皮毛肌肤筋脉而治之；其次治六腑。若治五脏，则半死半生矣。

　　河间六书 【 金?刘完素】 

　　　转筋

经云：转，反戾也。热气燥烁于筋，则挛瘈而痛，火主燔灼燥动故也。或以为寒客于筋者，误也。盖寒虽主于收引，然止为厥逆禁固，屈伸不便，安得为转筋也？所谓转者，动也。阳动阴静，热证明矣。夫转筋者，多因热甚霍乱吐泻所致，以脾胃上衰，则肝木自甚，而热燥于筋，故转筋也。大法渴则为热。凡霍乱转筋而不渴者，未之有也。或不因吐泻，但外冒于寒，而腠理闭密，阳气郁怫，内作热燥于筋，则转筋也。故诸转筋以汤渍之，而使腠理开泄，阳气散则愈也。因汤渍而愈，故俗反疑为寒也。
热气燥烁于筋，故筋转而痛，应风属肝，甚则吐不止，暍热之气加之以泄，湿胜也。若三气杂至，乃为霍乱。

　　　挛急

身寒大衣不能热，肾脂枯涸不行，髓少筋弱，冻栗故挛急，附子汤主之。
蛊腹痛，肾传心，筋脉相引而急，精液少，筋脉不荣灌而引急，建中汤加减主之。
人有尺脉数甚，筋急而见于腹，外必急，数亦为虚，筋见以名耳，柏子仁散主之。
诸热瞀瘈，皆属于火，热气胜则浊乱昏昧也。瞀，昏也。经所谓病筋脉相引而急，名曰瘈者，故俗谓之搐是也。热胜风搏，并于经络，故风主动而不宁。风火相乘，是以热瞀而瘈生矣。治法：祛风涤热之剂，折其火势，瘈可立愈矣。若妄加灼火，或饮以发表之药，则死不旋踵。

　　　强痿

经云：诸暴强直，支痛緛戾，里急筋缩，皆属于风暴卒也。强，强劲有力而不柔和也。直，筋劲强也。支痛，支持也。坚固支持，筋挛不柔而痛也。緛，緛缩也。戾，乖也。谓筋缩里急，乖戾失常而病也。然燥金主于紧敛，短缩劲切，风木为病，反见燥金之化，由亢则害承乃制也。况风能胜湿而为燥也，亦十月风病势甚而成。筋缓者，燥之甚也。故诸风甚者，皆兼于燥。
诸痉强直，筋劲强直而不柔和，土主安静故也。阴痉曰柔痉，阳痉曰刚痉。亢则害，承乃制，故湿过极则反兼风化制之。然兼化者虚象，而实非风也。
思想无穷，所愿不得，意淫于外，入房太甚，筋纵，发为筋痿，及为白淫。太过者，白物为淫，随溲而下，故为劳弱，秘真丸主之。

　　　吐法

或曰：筋病吐之何为？答曰：木郁达之。所谓达者令其条达也。或又有打扑坠堕，先吐之，用金花散；后下之，用承气汤。盖承者顺也。
妇人筋挛骨痛，用神应散吐之。

　　明理论 【 金?成无己】 

　　　瘈瘲

伤寒瘈瘲，何以明之？瘈者，筋脉急也。瘲者，筋脉缓也。急者则引而缩，缓者则纵而伸。或缩或伸，动而不止者，名曰瘈瘲，俗谓之搐者是也。《黄帝内经》曰：病筋脉相引而急，名曰瘈瘲。瘈谓若契合之契也，瘲谓若放纵之纵也。行则缓，卧则紧，从则纵，此其以急为瘈，以缓为瘲，理至明矣。瘈瘲者，风疾也，而癫癎则瘈瘲焉。伤寒瘈瘲者，邪热气极也。热盛则风搏之，并于经络。风主动，故四肢瘈瘲而不宁也。故风温被火者，曰发微黄色，剧者如惊癎，时瘈瘲，言其热气之剧盛也。伤寒病至于发瘈瘲者，疾势已过矣，多难治。《内经》曰：太阳终者，戴眼反折，瘈瘲，绝汗乃出，大如贯珠，着身不流，是见其瘈瘲为已过之疾也。又有四肢漐习，为四肢动而不止，似瘈瘲而无力不得伸缩者也，此为肝绝。瘈瘲之证虽难已，若能以祛风涤热之剂，折其大热，则瘈瘲亦有生者。若妄加灼火，或饮以发表之药，则死不旋踵。

　　　筋惕

伤寒筋惕，何以明之？伤寒头痛身疼，恶寒发热者，必然之证也。其于筋惕肉瞤，非常有之者，必待发汗过多亡阳则有之矣。《内经》曰：阳气者，精则养神，柔则养筋。发汗过多，津液枯少，阳气太虚，筋肉失所养，故惕惕然而跳，瞤瞤然而动也。太阳病脉微弱，汗出恶风者，不可服大青龙汤，服之则厥逆筋惕肉瞤，此为逆也。动气在左，不可发汗，发汗则头眩汗不止，筋惕肉瞤。即是观之，筋惕肉瞤，由发汗多亡阳，阳虚可见矣。兹虽逆也，止于发汗亡阳而表虚，治以温经益阳则可矣。或因吐下发汗，表里俱虚而有此状者，又非若但发汗后所可同也。经曰：伤寒吐下后发汗，虚烦，脉甚微，八九日心下痞鞕，胁下痛，气上冲咽喉，眩冒，筋脉动惕者，久而成痿。此为逆之甚者也。
经曰：动气在左，不可发汗，发汗则头眩，汗不止，筋惕肉瞤。是发汗而动肝气者也。

　　东垣十书 【 元?李杲】 

　　　病属外感

天之邪气，感则害人五脏，是八风之邪，乃风邪伤人筋骨。风从上受之，风伤筋，寒伤骨，盖有形质之物受病也，系在下焦肝肾是也。肝肾者，地之气。《难经》解云：肝肾之气已绝于内，以其肝主筋，肾主骨，故风邪感则筋骨疼痛，筋骨乏绝则肾肝之本亦绝矣。乃有余之证也。

　　　辨内外伤

内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动。经云热伤气，又云热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风。自古肾肝之病同一治，以其递相维持也。故经言胆主筋，膀胱主骨是也。或中风，或伤寒，得病之日，便着床枕，非扶不起，筋骨为之疼痛，不能动摇，乃形质之伤。经云寒伤形，又云寒则筋挛骨痛，此之谓也。

　　　痿纵

肝气热，生筋痿，故宗筋弛纵。诸痿皆属于上者，指病之本在肺也。故必先起于肺，然后热传入五脏，散为诸痿。

　　丹溪心法 【 元?朱震亨】 

　　　筋病应经

胻善瘈瘲，转筋而阴缩，两足筋挛，皆属足厥阴肝经见证也。
筋挛急，属手厥阴、太阴。

　　　转筋

转筋不住，男子以手挽其阴，女子以手牵乳近两边，此《千金》妙法也。
转筋皆属乎血热，四物汤加酒芩、红花、苍朮、南星煎服。
或有寒，腹满而痛，四肢拘急，转筋下利者，以理中汤加生附子、官桂。

　　医学正传 【 明?虞抟】 

　　　筋燥

经曰：诸濇枯涸，干劲皴揭，皆属于燥。《原病式》曰：经云风、热、火同阳也，寒、燥、湿同阴也。又燥湿少异也。然燥金肺属秋阴而异乎寒湿，故反同其风热也。故火热则金衰而风生，缘风能胜湿，热能耗液而反寒。阳实阴虚，则风热胜于水湿而为燥也。凡人风病，多因热盛，而风燥者为其兼化，以热为其主也。盖肝主于筋，而风气自甚，又燥热加之，则筋大燥也。燥金主于收敛，其脉紧濇，故为病劲强紧急而口噤也。或病燥热太甚而脾胃干涸成消渴者，或风热燥甚，怫郁在表而里气平者，或善伸数欠，筋脉拘急，或时恶寒，筋惕而搐，又或风热燥并而郁甚于里，故烦满而或秘结也。及风癎之发作者，由热甚而风燥，为其兼化，涎溢，胷膈燥铄，而瘈瘲昏冒僵仆也。凡此诸证，皆由热甚而生风燥。病各有异者，由风热燥之微甚不等故也。所谓中风筋缓者，因其风热胜湿而为燥之甚也。然筋缓不收而痿痹，故诸膹郁病痿，皆属于肺金，乃燥之化也。如秋深燥甚，则草木萎落而不收，病之象也。是以掌得血而能持，足得血而能步。夫燥之为病者，血液衰少，不能荣养百骸，故若是也。

　　　筋痛

中风动止筋痛，是无血滋筋故痛，曰筋枯，不治。

　　证治要诀 【 明?戴思恭】 

　　　筋缓急

肝主筋，属木，风易入之，各从其类。肝受风则筋缓不荣，或缓或急，所以中风有喎斜、瘫痪不遂、舌强语濇等证也。

　　　转筋

霍乱转筋，理中汤加冻胶剉炒一钱，仍令其系缚腿胫。若筋入腹及通身转筋者，不可治。转筋者，以造曲蓼汁暖热浸之，或用浓盐汤浸之，详霍乱门。
脚转筋用龙胶散。
脚气类伤寒，若卒起脚弱，或小腹不仁，或举体转筋，或见食呕逆，或两胫赤肿，便当于脚气门中求治法也。

　　医学纲目 【 明?楼英】 

　　　瘈瘲

《素问》云：心脉急甚者为瘈瘲。此心火虚寒也，治宜补心牛黄散主之。《灵枢》云：心脉满大，癎瘈筋挛。此心火实热也，治宜泻心火，凉惊丸主之。肝脉小急亦癎瘈筋挛，此肝虚也，续断丸主之。若肝脉盛者先救脾，宜加减建中汤。《素问》云：脾脉急甚者亦为瘈瘲，此脾虚肝乘之而瘈也，故宜实土泻肝木之剂。
瘈瘲而汗多不止为虚，无汗能食为实。
运气瘈瘲有二：其一曰火。经曰：火郁之发，民病呕逆瘈瘲。又曰：少阳所至为暴注瞤瘈。又曰：少阳司天，客胜则为瘈瘲是也。其二曰水。经曰：阳明司天，燥气下临，木气下从，民病胁痛目赤，掉振鼓栗。又曰：岁土太过，雨湿流行，民病足痿不收，行善瘈。又曰：太阴之复，头顶痛重，而掉瘈尤甚是也。　 【 按：阳明司天乃肝木之病，今曰水者，误也。】 

　　古今医鉴 【 明?龚信】 

　　　青筋

夫青筋之证，原气逆而血不行，俾恶血上攻于心也。多由一切怒气相冲，或忧郁气结不散，或恼怒复伤生冷，或房劳后受寒湿，以致精神恍惚，心忡气喘，噎塞上壅，呕哕恶心，头目昏眩，胷膈痞满，心腹绞刺，胁肋腰背头脑疼痛，口苦舌干，面青唇黑，四肢沉困，百节酸疼，或憎寒壮热，遍身麻痹不仁，手足厥冷颤掉，默默不已，不思饮食等证，皆恶血攻心而致之也。自古以来，无人论此，但有患此疾者，无方可治，惟以砭针于两手曲池青筋上刺之，出紫血，不胜其数，而疾有即愈者，有不愈者，有变为大患者。常惯病此者，或有一月一次，或两三次者，屡患屡刺，莫之能愈。愚惟虑人之生命，以气血为主，故丹溪曰：气血和一疾不生，亏则百病生焉。况此病先伤于气，而后复损其血，不致于夭枉者，盖亦鲜矣。虽然，未有退血之法，又不得不刺，不刺则恶血攻心，须臾不救。予制一方，屡获效验，名白虎丸者，西方肺金之谓也。青筋者，东方肝木之属也。以白虎而治青筋，是金能克木故耳，何病之不愈哉？此方之妙，不惟代刺青筋之苦，愈青筋之病，而亦免后日之患，其惠也不亦大乎？此方兼治男子久患痢疾便血，妇人崩漏带下，并一切打扑内损，血不能散，心腹痛欲死者，服之，其效不啻桴鼓之影向也。按此青筋之病，北人多患之，南人有即痧证也。

　　医贯 【 明?赵献可】 

　　　筋缩

《素问》曰：诸风掉眩，支痛强直筋缩，为厥阴风木之气。自大寒至小满，风木君火二气之位。风主动，善行数变，木旺生火，风火属阳，多为坚化，且阳明燥金，主于紧敛缩劲，风木为病，反见燥金之化，由亢则害承乃制，谓己极过则反似胜己之化，故木极似金。况风能胜湿而为燥，风病势甚而成筋缩，燥之甚也。如此等证候，正所谓风淫所胜治以清凉者也，不宜用桂、附。或问曰：当此之时，小续命汤可用乎？曰：未必然。小续命汤，此仲景《金匮要略》治冬月直中风寒之的方，即麻黄桂枝汤之变方也。其间随六经之形证，逐一加减，未便可按方统用其全方也。如太阳无汗，于本方倍麻黄、杏仁、防风；如有汗恶风，于本方中倍桂枝、芍药、杏仁；如阳明无汗，身热不恶风，于本方中加石膏、知母、甘草；有汗身热不恶风，于本方中加葛根、桂枝、黄芩；如太阳无汗身凉，于本方中加附子、干姜、甘草；少阴经中有汗无热，于本方中加桂枝、附子、甘草。凡中风无此四证，六经混淆，系手少阳、厥阴，或肢节挛痛，或麻木不仁，每续命八两，加羌活四两、连翘六两。此系六经有余之表证，须从汗解。如有便溺阻隔，宜三化汤或局方麻仁丸通利之。虽然，邪之所凑，其气必虚，世间内伤多而外感少，此方终不可轻用也。

　　石室秘箓 【 清?陈士铎】 

　　　筋病治法

一身之筋，不可有病，病则筋缩而身痛矣。欲筋之舒，在于血和，故治筋必须治血。人若筋急挛缩，伛偻而不能立，俯仰而不能直者，皆筋病也。方用当归一两，白芍、薏仁、生地、元参各五钱，柴胡一钱，水煎服。此方之奇在用柴胡一味入于补血药之中。盖血亏则筋病，用补血药以治筋，宜矣，何以又用柴胡以舒散之？不知筋乃肝之余，肝气不顺，筋乃缩急，甚而伛偻，今用柴胡舒其肝脉之郁，郁气既除，而又济之以大剂补血之品，则筋得其养而宽，筋宽则诸证悉愈矣。筋病之方，当归三钱，芍药一两，熟地二两，白朮五钱，肉桂、柴胡、白芥子各一钱，水煎服。此方乃肾肝同治之法，筋虽属肝，而滋肝必责之肾，今大补其肾，又加之舒肝之药，而筋有不快然以养者耶？

古今图书集成医部全录卷二百十五

　筋门

　　方

鸡屎白散 【 仲景】 　治转筋入腹。
鸡屎白
右一味为散，取方寸匕，以水六合和温服。

橘皮通气汤 【 《千金方》，下同】 　治筋实极则欬，欬则两胁缩痛，痛甚则不可转动。
橘皮四两　白朮　石膏各五两　细辛　当归　桂心　茯苓各三两　香豉一升
右八味，(口父)咀，以水九升，煮取三升，去滓，分三服。

丹参散　治筋实极则两脚下满而痛，不得远行，脚心如割，筋如断折，痛不可忍者。
丹参　芎藭　杜仲　续断　地骨皮各二两　干地黄　当归　通草　升麻　麦门冬　麻黄　禹余粮各一两十八铢　牛膝二两六铢　甘草　桂心各一两六铢　生姜炒　牡蛎各二两半
右十七味，治下筛为粗散，以绢袋子盛二方寸匕，以井华水二升煮，数动袋子，煮取一升，顿服，日二。

地黄煎　治筋实极，手足爪甲，或青或黄，或黑乌黯，四肢筋急，烦满。
生地黄汁三升　生葛汁　生元参汁各一升　大黄　升麻各二两　芍药四两　麻黄　栀子　犀角各三两　石膏五两
右十味，(口父)咀，以水七升，先煮七物，取二升，去滓，次下地黄汁煎一两沸，次下葛汁，煎取三升，分三服，日再。

五加皮酒　治筋虚极，筋痹，好悲思，颜色苍白，四肢嘘吸，手脚拘挛，伸动缩急，腹中转痛。
五加皮一升　干姜　芎藭各五两　薏苡半升　枳刺　天麻仁各二升　猪椒根白皮　丹参各八两　桂心　当归　甘草各三两　天雄　秦椒　白藓　通草各四两
右十五味，(口父)咀，以绢袋盛，清酒四斗渍，春夏四日，秋冬六七日，初服六七合，稍稍加，以知为度。

人参酒　治筋虚极则筋不能转，十指爪皆痛，数转筋，或交接过度，或病未平复，交接伤气，内筋绝，舌卷唇青，引卵缩，胻脉疼急，腹中绞痛，或便欲绝，不能饮食。
人参　防风　白茯苓　细辛　秦椒　黄芪炙　当归　牛膝　桔梗各一两半　干地黄　丹参　薯蓣　钟乳石　矾石　山茱萸　芎藭各二两　白朮　麻黄各二两五钱　大枣三十枚，劈　五加皮一升　生姜切炒干　乌麻碎，各二升
右二十二味，(口父)咀，钟乳别研，以小袋子盛，清酒二斗半，浸五宿，温服三合，日再。不知，随意增进。一本无乌麻，用杜仲一两半。

真武汤 【 仲景，下同】 　治悞发太阳汗，致筋惕肉瞤者。
白茯苓　芍药炒　生姜切　白朮炒，各三两　附子一枚，炮，去皮破八片
右五味，以水八升，煮去滓，温服七合，日三服。若欬者，加五味半合，细辛、干姜各一两。若小便利者，去茯苓。若下利者，去芍药，加干姜二两。若呕者，去附子，加生姜，足前成半斤。

甘草干姜汤　治太阳病小便数，心烦脚挛急，厥逆，咽中痛，烦躁吐逆者。
甘草四两　干姜炮，二两
右(口父)咀，以水二升，煮取一升五合，去滓，分温再服。

芍药甘草汤　治前证足温者。
白芍药　甘草炙，各四两
右二味，(口父)咀，以水三升，煮取一升半，去滓，分温再服。

调胃承气汤　治前证兼胃气不和，讝语者。
大黄四两　甘草炙，二两　芒硝半斤
右三味，(口父)咀，以水三升，煮取一升，去滓，内芒硝，更上火微煮，令沸，少少温服。

四逆汤　治前证重发汗加烧针者。
干姜一两半　附子一枚，生用，去皮破八片　甘草炙，二两
右三味，(口父)咀，以水三升，煮取一升二合，去滓，分温再服。强人可用大附子一枚，干姜三两，凉服。

附朮散　治伤寒手足逆冷，筋脉拘急，汗出不止，项强直，摇头口噤。
附子炮　白朮各一两　独活半两　川芎三钱　桂心二钱
右，捣罗为末，每服三钱，水一钟，枣子二枚，同煎至五分温服。

香薷散　治霍乱吐利不已，百脉昏乱，荣卫俱虚，冷搏于筋，令转筋，宜服此方。
厚朴　黄连各二两，入生姜四两取汁，同杵炒紫　香薷穗一两半
右捣为粗末，每服三钱，水一盏，酒一盏半，同煎至七分，去滓，用新汲水，频频浸换，令极冷顿服之，药冷则效速也。仍煎服时，不得犯铁器，慢火煎之。兼治非时吐利，霍乱，腹中撮痛，大渴烦躁，四肢逆冷，冷汗自出，两脚转筋，疼痛不可忍者，须井中沉令极冷，顿服之，乃有神效。一方有白扁豆，尤良。

秘真丸 【 河间，下同】 　治筋痿，及白淫随溲而下。
诃子皮大者，五个　缩砂仁去皮，半两　龙骨研　朱砂各一两，研细，一分为衣
右为末，面糊为丸如菉豆大，每服一丸，空心温酒下，冷水亦得。不可多服。大秘，葱白汤茶下。

附子汤　治筋弱挛急，身寒，大衣不能热者。
附子炮　独活　防风去苗　川芎　丹参　萆薢　菖蒲　天麻　官桂　当归各一两　黄芪　细辛去苗　山茱萸　白朮　甘菊花　牛膝酒浸　甘草炙　枳壳麸炒去穰，各半两
右为末，每服三钱，水一大盏，生姜五片，煎至七分，去滓温服，不计时候，日进三服。

加减建中汤　治筋脉不荣灌而引急。
人参　甘草炙　官桂　白茯苓去皮　附子炮　当归　厚朴生姜制，各一两　龙骨　麦门冬　黄芪　白芍药　生地黄各四两
右为末，每服三钱，水一盏半，生姜五片，枣一枚，饧少许，煎至一盏，去滓温服。

柏子仁散　治筋急见于腹外。
柏子仁　茯苓　防风　细辛　白朮　官桂　枳壳　川芎各三两　附子　当归　槟榔各半两
右为末，每服三钱，水一盏半，生姜三片，枣二枚，同煎至八分，去滓温服，不计时候。

金花散　治打扑坠堕伤筋，先以此吐之，后以承气汤下之。
半夏汤洗，一两　槟榔二钱　雄黄一钱半
右为细末，姜汁浸，蒸饼为丸如桐子大，小儿另丸，生姜汤下，从少至多，渐次服之，以吐为度。羁绊于脾，故饮食不下。

风引汤 【 仲景】 　治风热瘈瘲，及惊癎瘈瘲。
紫石英　白石英　寒水石　石膏　干姜　大黄　龙齿　牡蛎　甘草　滑石各等分
右(口父)咀，水一升，煎至三分，食后温服，无不效者。

活血通经汤 【 东垣】 　治手筋挛急，大便秘濇，面赤而热。
芍药五分　升麻　葛根　人参　当归身　炙甘草各一钱　酒黄蘗　桂枝各二钱
右剉如麻豆大，都作一服，水二大盏，煎至一盏，热服，不拘时。令暖，房中近火摩搓其手。

四物汤 【 《局方》】 　治一切血热血虚，筋脉挛急。
当归酒洗　生地黄各三钱　白芍药二钱　川芎一钱半
右剉，如麻豆大，水二钟，煎一钟，去滓热服。

理中汤 【 仲景】 　治有寒腹满而痛，四肢拘急，转筋下利者。
人参　甘草　干姜　白朮等分
右剉，每服五钱，水煎温服。

藿香散 【 《局方》】 　治中暑霍乱，四肢冷，冷汗出，脚转筋。
大腹皮　茯苓　白芷　紫苏各一两　陈皮　桔梗　白朮　厚朴　半夏曲　甘草各二两　藿香三两
右为末，每服二钱，姜三片，枣一枚，煎服。

大补丸 【 丹溪，下同】 　去肾经火，燥下焦湿，治筋骨软，气虚以补气药下，血虚以补血药下，并不单用。
川黄蘗炒褐色
右一味，以水丸服。

脚软筋痛方
牛膝二两　白芍药一两半　败龟板酒炙　黄蘗酒炒，各一两　知母炒　甘草各半两
右为末，酒糊为丸。

黄芪丸　治风虚劳，羸瘦，虚烦，筋脉拘挛，疼痛不卧。
黄芪　人参　熟干地黄　薏苡仁　白茯苓　山萸各一两　酸枣仁　羌活　当归　枸杞子　桂心　羚羊角屑各七钱半　防风　远志各半两
右为末，蜜丸桐子大，每服三十丸，温酒送下。

当归龙胆丸 【 《卫生宝鉴》，下同】 　治肾水阴虚，风热蕴积，时发惊悸，筋惕搐搦，神志不宁，营卫壅滞，头目昏眩，肌肉瞤动，胷膈痞满，咽嗌不利，肠胃燥濇，小便淋闭，筋脉拘急，肢体痿弱，暗风等病。常服宣通血气，调顺阴阳，病无再作。
当归身　龙胆草　大栀子　黄连　黄蘗　黄芩各一两　大黄　芦荟　青黛各五钱　木香二钱半　麝香五分，另研
右十一味，为末，蜜丸菉豆大，每服二十丸，姜汤送下，食后。

茖葱丸　治寒湿筋骨冷疼，不能举动。
川乌去皮尖生　黑牵牛头末　盐豉各三钱　乳香研　没药研，各一钱
右为末，入研药匀，用肥葱一握，洗去土，淡酢一升，不犯铜铁，文武火熬，葱酢一半滤去滓，慢火再熬成膏，滴水中不散为度。将前药末和丸如桐子大，每服十丸加至二十丸，温酒送下，大便微利则愈。

左经丸　治筋骨诸疾，手足不随，不能行步运动，但不曾针灸伤筋脉者，四五丸必效。服后小便淋濇，其验也。
当归一两　木鳖子去壳另研　白胶香另研　五灵脂各三两半　草乌生，去皮脐，三两半　螌蝥一百个，去头足翅，少酢煮熟
右为末，以另研二味和匀，用黑豆去皮，生杵粉一斤，酢煮为糊，共和丸如鸡头大，每服一丸，酒磨下。

半夏汤　治霍乱转筋，吐利不止。
茯苓　白朮　半夏曲各十两　甘草二钱半　淡桂一钱半
右为末，渴者凉水、不渴者温水调下三钱，无时。

五苓散 【 仲景，下同】 　治霍乱转筋，渴欲饮水者。
猪苓　茯苓　白朮炒，各十八铢　桂半两　泽泻一两六铢半
右为末，每服三钱。服后多饮热水，汗出愈。

理中丸　治霍乱转筋，不欲饮水者。
白朮东壁土炒　人参　干姜炮　甘草炙，各等分
右为末，蜜丸如桐子大。

青蛾丸 【 《三因方》】 　治肾虚腰痛，常服壮筋骨。
杜仲炒　破故纸炒，各一斤　生姜十两，炒
右为细末，用胡桃肉一百二十个，汤浸去皮膜，研为膏，加炼蜜些少，丸如梧桐子大，每服五十丸，盐汤姜汤任下。

黄芪酒 【 《医学正传》】 　治风寒湿痹，身体顽麻，皮肤燥痒，筋脉挛急，语言蹇濇，手足不遂等证。
黄芪　防风　桂枝　天麻　萆薢　石斛　虎胫骨酥炙　当归　白芍药　云母粉　白朮　茵芋叶　木香　仙灵脾　甘草　续断各一两
右细切，以生绢袋盛，用无灰好酒一斗，以磁罐浸之，包封罐口，勿令泄气，春五、夏三、秋七、冬十日，每服一盏，温饮之，不拘时候。

续断丸 【 《医学纲目》，下同】 　治肝劳虚寒，胁痛胀满，眼昏不食，挛缩瘈瘲。
续断酒浸　川芎　当归酒浸　半夏汤炮姜制　橘红　干姜炮，各一两　桂心　甘草炙，各半两
右为细末，蜜丸如桐子大，每服百丸，白滚汤下。

牛黄散　治心虚风，筋脉挛搐，神昏语濇。
牛黄　龙脑　朱砂　麝香各一钱　蝉蜕　乌蛇肉酒浸，各一两　全蝎炒　白殭蚕炒　桑螵蛸　羚羊角　阿胶炒　天麻　甘菊花　防风　蔓荆子　桂心　细辛　侧子炮去皮　独活去芦　犀角各半两　麻黄七钱半
右为细末，和匀再研，每服一钱，豆淋酒下。

凉惊丸　治心火亢盛，筋脉挛搐。
草龙胆　防风　青黛研，各三两　龙脑研，一钱　黄连末，五分　牛黄　麝香各一字
右为细末，面糊为丸如粟米大，每服一二十丸，金银泡汤下之。

白虎丸 【 《古今医鉴》】 　治青筋。歌曰：白虎丸丹古石灰，谷神子制救人灾，臼中为末水飞过，手上成丸日晒来。引宜烧酒一二盏，每服须吞五十枚。保全世患青筋证，广积阴功遍九垓。
千年古石灰不拘多少，刮去杂土为末，水飞过。
右晒勿令太燥，量可丸即收，丸如梧桐子大。每服五十丸，看轻重加减，烧酒送下。此药能顺气散血，化痰消滞。治青筋初觉，头疼恶心，或腹痛，或腰痛，或遍身作痛，不思饮食，即进一服，当时血散。若过三五日，青筋已老，多服取效。又治心腹痛，及妇人崩漏带下，或因气恼致病，或久患赤白痢疾，或打扑内损，血不能散，服之大效。

太公丸宋杏川　治紧阴青筋，心腹疼痛。
干姜　白矾枯过，各二两
右为末，用糯米糊为丸如菉豆大，每服三十丸，滚水下。如不止，再饮滚水三口。

牛膝丸 【 《保命集》】 　治肝肾损骨痿，不能起于床，筋弱不能收持，宜益精缓中。
牛膝酒浸　萆薢　杜仲炒去丝　白蒺藜　防风　菟丝子酒浸　肉苁蓉酒浸，各等分　官桂减半
右为细末，酒煮猪腰子捣和，丸如梧桐子大，每服五七十丸，空心用温酒送下。

四君子汤　治气虚瘈瘲。
人参　白朮土炒　茯苓各二钱　甘草一钱
右水煎服。

加味逍遥散　治虚弱瘈瘲，或亡血多，悞汗下而致者。
柴胡　当归酒拌　白芍酒炒　白朮土炒　茯苓　丹皮　栀子各一钱　甘草炙，五分
右加煨姜、薄荷煎。

麦门冬散　治风虚劳，筋挛肢疼，心神烦热，不得睡卧。
麦门冬　茯神　柴胡　黄芪　白朮各一两　防风　赤芍药 枳壳麸炒　芎藭　酸枣仁　羚羊角屑，各七钱半　甘草炙，半两
右为末，每服五钱，水一盏，生姜五片，煎至七分，去滓温服。

补中益气汤 【 东垣】 　治气虚瘈瘲。
黄芪病甚热甚者，一分　人参三分，欬嗽者去之　甘草炙五分　当归身酒浸　橘皮　升麻　柴胡各二钱　白朮三分
右(口父)咀，水二盏煎至一盏，量气弱气盛，临病斟酌水盏大小，去滓，食远稍热服。如伤重者，不过二服即愈。若病久者，以权立加减之法治之。

十全大补汤　治筋脉抽掣颤掉，阳气虚败者。
人参　白朮　茯苓　熟地黄　川芎　当归　芍药　肉桂　黄芪各等分　甘草减半
右(口父)咀，水一盏半，生姜三片，枣二枚，煎八分，不拘时温服。

薏苡仁散　治热挛，大筋緛短。
薏苡仁　石膏煅　川芎　肉桂　防风　防己　羚羊角镑　赤芍药　杏仁去皮尖并双仁，麸炒　甘草炙，各等分
右(口父)咀，每服四钱，水一盏，姜五片，煎服，无时。

五积散　治感寒筋挛骨痛。
白芷　茯苓　半夏汤洗七次　当归　川芎　甘草炙　肉桂　芍药各三两　麻黄去节根　枳实麸炒　陈皮去白，各六两　桔梗十二两　厚朴姜制　干姜爁，各四两　苍朮泔浸，二十四两
右(口父)咀，每服四钱，水一盏，姜三片，葱白三根，煎七分，热服。冒寒用煨姜。

乌头汤 【 《本事方》】 　治寒冷湿痹，留于筋脉，挛缩不能转侧，冬月服之。
大乌头　细辛　川椒　甘草　秦艽　附子　官桂　白芍药各一两七钱半　干姜　白茯苓　防风炙　当归各一两　独活一两二钱半
右为粗末，每服三钱，水一盏半，枣二枚，同煎至八分，去滓，空心食前服。

木瓜散　治筋虚极，脚手拘挛，十指甲痛，数转筋，甚则舌卷卵缩，唇青面黑。
木瓜　虎胫骨酥炙　五加皮洗　柏子仁　当归身酒浸　桑寄生　酸枣仁制　人参　黄芪各一两　炙甘草半两
右每服四钱，姜三片，煎六分，温服。

柴胡饮子　治肝热转筋。
黄芩　甘草炙　大黄　芍药　柴胡　人参　当归各半两
右每服四钱，姜三片，煎六分，温服。

泻青丸　治肝火转筋。
黄连
右为末，糊丸麻子大，每服二三十丸，白汤下。

五加皮汤　治筋实极，欬则两胁下痛，不可转动，并脚心痛不可忍，手足爪甲青黑，四肢筋急。
羌活　羚羊角镑　赤芍药　防风　五加皮洗　秦艽　枳实去瓤麸炒　甘草炙，各半两
右每服四钱，姜三片，煎六分，温服。

人参益气汤　治虚而瘈搐。
黄芪五钱　人参　黄蘗　陈皮　白芍药　升麻　柴胡各三分　当归　炙甘草　白朮　生甘草各二分
右(口父)咀，水二盏，先浸一时，煎至一盏，热服，早饭后、午后各一服。

防风散　治肝气筋脉拘挛，四肢疼痛，心膈痰壅，不思饮食。
防风　麻黄各一两　赤茯苓　麦冬　薏苡仁　牛膝酒浸　羚羊角屑　犀角屑，各一两　白朮　半夏汤洗七次　芎藭　人参　当归　大黄　炙甘草各半两　杏仁麸炒去皮尖，各七钱半
右为(口父)咀，每服五钱，水一中盏，生姜五片，同煎至六分，去滓温服，不拘时候。

养血地黄丸　治筋挛，春夏服之。
熟地黄　蔓荆子各二钱半　山茱萸五钱　黑狗脊炙　地肤子　白朮　干漆炒　蛴螬炒　天雄　车前子各七钱半　萆薢　山药　泽泻　牛膝各一两
右为细末，蜜丸如梧子大，每服五十丸，温酒下。

羚羊角汤　治筋挛痹，肢节束痛，秋宜服之。
羚羊角　肉桂　附子　独活各一两三钱半　白芍药　防风　芎藭各一两
右为粗末，每服五大钱，水一盏半，生姜三片，同煎至八分，取清汁服，日可二三服。

煨肾散　治筋挛。
甘遂末三钱　以獖猪腰子细批破，少盐椒腌透，掺药末，荷叶包裹烧熟，温酒嚼服之。

防风散　治风虚劳，筋脉拘挛，腰膝疼痛。
防风　五加皮　萆薢酒浸　薏苡仁　海桐皮　枳壳麸炒　赤芍　桂心　黄芪　杜仲炒去丝　熟干地黄　牛膝酒浸，各一两　续断　鼠黏子　羚羊角屑，各七钱半
右为细末，每服二钱，温酒调下，日三四服。忌生冷油腻，毒滑鱼肉。

羚羊角散　治肝风筋脉拘挛，四肢疼痛。
羚羊角屑一两　甘草炙　栀子仁各半两　升麻　防风　酸枣仁　桑白皮　羌活各七钱半
右(口父)咀，每服三钱，水一中盏，入生姜五片，煎至六分，去滓温服，不拘时，忌热面猪肉大蒜。

　　单方

转筋入腹：取屠儿几垢，一鸡子大，温酒调服，得吐即愈。 【 时珍】 

人身上结筋：用木勺打之三下，自散。 【 藏器】 

脚上转筋：刘禹锡《续传信方》，用黄蜡半斤销之，涂旧绢帛上，随患大小阔狭，乘热缠脚，须当脚心，便着袜裹之，冷即易；仍贴两手心。 【 《图经》】 

霍乱转筋洗法：用大蓼一握，水煎熏洗，立效。 【 《医学正传》】 

肝虚转筋：用赤蓼豆叶切作三合，水一盏，酒三合，煎至四合，去滓，温分二服。 【 《圣惠方》】 

脚转筋，疼痛挛急：松节二两，细剉如米粒，乳香一钱，用银石器内慢火炒令焦，只留一分性，出火毒，研细，每服一钱至二钱，热木瓜酒调下，同是筋病皆治之。一方用松节一两。 【 孙用和《秘宝方》】 

转筋：取故绵以酽酢浸甑中蒸，及热，用绵裹病人脚，冷更易，勿停，瘥止。 【 《外台方》】 

治转筋遍身入肚不可忍者：作极咸盐汤于槽中暖浸之。 【 《丹溪心法》】 

舒筋法：治破伤后，筋挛缩不能伸，他病筋缩亦可用。大竹管长尺余，两头钻一窍，系以绳，挂于腰间，一坐则举足搓滚之，勿计工程，久当有效。有人堕马折胫，脚筋挛缩，不能行步，遇一道人，教以此法，数日便愈如常。 【 《得效方》】 

风寒筋骨挛缩：温泉内浴之，湿多者不可。 【 《本草》，下同】 

薏苡仁，主热风筋脉挛急，又主筋急拘挛，煮粥常服之。

筋骨拳挛：独活煮汤服之。

筋骨挛急：淫羊藿煮汤饮之；又可酿酒服之。

何首乌，长筋力，或丸或散或浸酒，久服，佳。

五加皮坚筋骨，或煮服，或酿酒久服。

筋骨风挛痛酸：枣仁作末，和酒服，或煮粥服。

杜仲能使筋骨强，或煮服，或丸服，并佳。

木瓜入肝，故益筋，能强筋骨，凡筋病皆治之。煮服丸服，皆佳。

覆盆子益力，又云倍力，末服丸服皆佳。

手足筋急：荆芥煮汤饮，嫩者作虀食亦可。

筋急痛：鹿髓以温酒和服。

风病筋挛：羚羊角镑取屑煮汤服。

诸筋食之，令人多筋力。六畜及獐鹿之筋皆可食。

筋骨痛挛：王瓜子炒开口为末，酒服一钱，日二服，仍常服温补药。 【 《集简方》】 

脚肚转筋：蜈蚣烧，猪脂和敷。 【 《肘后方》，下同】 

筋骨挛痛：用羊胫骨酒浸服之。

转筋：酢煮羊毛裹脚。 【 孟诜】 

风血积冷，筋急拘挛疼痛者：取茄子五十斤，切洗，以水五斗，煮取浓汁，滤去滓，更入小铛中，煎至一升以来，即入生粟粉同煎，令稀稠得所，取出搜和，更入麝香、朱砂末同丸，如梧子大，每旦用秫米酒送下三十丸，近暮再服，一月乃瘥。男子女人，通用皆验。 【 《本草图经》】 

筋骨疼痛：用乌龟一个，分作四脚，每用一脚，入天花粉、枸杞子各一钱二分，雄黄五分，麝香五分，槐花三钱，水一碗，煎服。 【 《纂要奇方》】 

腰脚不随，挛急冷痛：取虎胫骨五六寸，刮去内膜，涂酥炙黄捣细，绢袋盛之，以瓶盛酒一斗浸之，煻火微温。七日后任情饮之，当微利便效也。
又方：虎腰脊骨一具，前两脚全骨一具，并于石上，以斧搥碎，安铁床上，文炭火炙，待脂出，则投无灰浓酒中密封，春夏七日，秋冬三七日，任情日饮三度。患十年以上者，不过三剂。七年以下者，一剂必瘥。 【 《海上方》】 

筋骨急痛：虎骨和通草煮汁，空肚服半升，覆卧少时，汗出为效。切忌热食，损齿。小儿不可则食，恐其齿不生。 【 《食疗》】 

筋挛：用酒煮木瓜，烂研成粥，裹筋急处，冷即易。 【 《治法汇》】 

天师栗，久食，已风挛。 【 时珍】 

脚转筋：以赤蓼茎水酒煎服，外以大蒜摩脚心，桃柳楮桑槐五枝煎汤洗，亦佳。 【 《治法汇》，下同】 
又捷法：樟木煎汤，先熏后洗。
又方：荆条叶烧烟熏涌泉穴，出汗，妙。
羚羊肉，和五味炒熟，投酒中，经宿饮之，治筋骨急强，甚佳。 【 《本草》，下同】 

筋骨疼痛：鹿角烧存性为末，酒服一钱，日二。

转筋入腹：釜底墨末，和酒服一钱。 【 《肘后方》，下同】 

风疾筋骨挛急：用茵陈蒿炙黄一斤，秫米一石，曲三斤，如常酿酒饮。

一切风虚弱，筋骨挛痛，脚气缓痹：松节煮汁，同曲米酿酒饮，松叶煎汁亦可。

肝脏气虚，风冷搏于筋，遍体转筋，入腹不可忍：热汤三斗，入盐半斤，稍热浸之。 【 《圣惠方》】 

筋骨痛挛：马雹儿子炒开口为末，酒服一钱，日二次服。 【 《集简方》】 

宽筋治损：何首乌十斤，生黑豆半升，同煎熟；皂荚一斤，烧存性；牵牛十两，炒取头末；薄荷十两，木香、牛膝各五两；川乌头炮二两。为末，酒糊丸梧子大，每服三十丸，茶汤下。

风痹筋急肿痛，屈转易常：白蔹二分，熟附子一分为末，每酒服半刀圭，日二服。以身中热行为候，十日便觉。忌猪肉冷水。 【 《千金方》】 

筋骨挛急：用秫米一石，曲三斗，地黄一斤，茵陈蒿炙黄半斤，依酿酒法服之，良。

脚肚转筋：大蒜擦足心，令热即安，仍以冷水食一瓣。 【 《摄生方》】 

足躄筋急：桂末白酒和涂之，一日一上。 【 《甲乙经》】 

强筋补益四圣不老丹：用明松脂一斤，以无灰酒砂锅内，桑柴火煮数沸，竹枝搅稠，乃住火，倾入水内结块，复以酒煮九遍，其脂如玉，不苦不濇乃止。为细末，用十二两，入白茯苓末、黄菊花末、柏子仁去油取霜各半斤，炼蜜丸如梧子大，每空心好酒送下七十二丸。须择吉日修合，勿令妇人鸡犬见之。
又方：松梅丸，用松脂，以长流水桑柴煮拔三次，再以桑灰滴汁，煮七次，扯拔，更以好酒煮二次，仍以长流水煮二次，色白不苦为度。每一斤入九蒸地黄末十两、乌梅末六两，炼蜜丸梧子大，每服七十丸，空心盐米汤下，健阳补中，强筋润肌，大能益人。 【 《方外奇方》】 

　　针灸

《素问》曰：春刺秋分，筋挛逆气，环为欬嗽，病不愈，令人时惊，又且哭。
病有在脉者，刺脉无伤筋，筋伤则内动肝，肝动则春病热而筋弛。
刺筋无伤肉者，至肉而去，不及筋也。刺肉无伤筋者，过肉中筋也。此之谓反也。
病在筋，筋挛节痛，不可以行，名曰筋痹。刺筋上为故，刺分肉间，不可中骨也。病起筋炅，病已止。
《灵枢》曰：关刺者，直刺左右尽筋上，以取筋痹，慎勿出血，此肝之应也。或曰渊刺，一曰岂刺。
恢刺者，直刺旁之，举之前后，恢筋急，以治筋痹也。
手屈而不伸者其病在筋，伸而不屈者其病在骨。在骨守骨，在筋守筋。
转筋于阳治其阳，转筋于阴治其阴，皆卒刺之。
暴挛癎眩，足不任身，取天柱。
筋癫疾者，身倦挛急，大刺项大经之大杼脉。呕多沃沫，气下泄，不治。
热病，面青，脑痛，手足躁，取之筋间，以第四针于四逆。筋躄目浸，索筋于肝；不得，索之金，金者肺也。
热病数惊，瘈瘲而狂，取之脉，以第四针急泻有余者。癫疾毛发去，索血于心；不得，索之水，水者肾也。
厥心痛，与背相控，善瘲，如从后触其心，伛偻者，肾心痛也。先取京骨、昆仑；发针不已，取然谷。
黄帝曰：人之亸者何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为亸。因其所在，补分肉间。
黄帝问于伯高曰：何以知筋之病也？伯高曰：目色青黄赤白黑者，病在筋。筋部无阴无阳，无左无右，候病所在。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之，间者少之，甚者众之，随变而调气，故曰上工。
《甲乙经》云：卒心中痛，瘈瘲互相引，肘内廉痛，心敖敖然，间使主之。
热病，先手臂瘈瘲，唇口纵，鼻张，目下汗出如转珠，两乳下二寸，坚胁满悸，列缺主之。
振寒瘈瘲，手不伸，欬嗽唾浊，气膈善呕，尺泽主之。
大风默默不知所痛，嗜卧善惊，瘈瘲，天井主之。
头重鼻衄及瘈瘲，至阴主之。
身热狂走，讝语见鬼，瘈瘲，身柱主之。
《难经》云：筋会阳陵泉，筋病治此。
《千金方》云：腹满瘈瘲，心痛气满不得息，巨阙主之。
呕血时瘈，善摇头，颜青，汗出不过肩，伤寒温病，曲泽主之。
转筋十指挛急，不得屈伸，灸脚外踝骨上七壮。
失精筋挛，阴缩入腹，相引痛，灸中封五十壮，在内踝前筋里宛宛中。
又云：灸下满各五十壮，老人加之，小儿随年壮法。
又云：此二穴喉肿厥逆，五脏所苦，鼓胀，悉以主之。
转筋，胫骨痛不可忍，灸屈膝下廉横筋上三壮。
腹胀转筋，灸脐上一寸，二七壮。
劳冷气逆，腰髋冷痹，脚屈难伸，灸阳蹻一百壮，在外踝下，容爪。
腰背不便转筋，急痹筋挛，灸第二十一椎，随年壮。
《卫生宝鉴》曰：张仲文传神仙灸法，腰膝重痛，不可转侧，起坐难，及冷痹脚筋挛急，不可转侧屈伸，灸曲膝两文头左右脚四处，各三壮，每灸一脚，二火齐下，艾炷到肉，初觉疼痛，用二人两边齐吹，至火灭，午时着灸，人定已来，脏腑自动一两行，或转动如雷声，其疾立愈。此法神效，卒不可量也。
尺泽去肘疼筋紧。尺泽，肺经，在肘约横纹中。
《医学纲目》曰：筋挛骨痛，补魂门。
膝曲筋急不能舒，取曲泉。
筋急不能行，内踝筋急，灸内踝四十壮；外踝筋急，灸外踝三十壮，立愈。
膝筋挛急不开，两膝内外曲交尖，各灸二七壮，即委阳穴。
转筋而痛，泻承山，或灸二七壮。
肝热生筋痿，补行间，泻太冲。
筋挛阴缩痛，灸中封五十壮。

　　医案

《儒门事亲》曰：黄如村一叟，两手搐搦，状如拽锯，冬月不能覆被，适戴人之舞阳，道经黄如，不及用药，针其两手大指后中注穴上。戴人曰：自肘已上皆无病，惟两手搐搦，左氏所谓风淫末疾者此也。或刺后溪，手太阳穴也，屈小指握纹尽处，是穴也。

《李杲十书》曰：灵寿县董监军，癸卯冬大雪时，因事到真定，勿觉有风气暴至，诊得六脉俱弦甚，按之洪实有力。其证手挛急，大便秘濇，面赤热，此风寒始至加于身也。四肢者，脾也。以风寒之邪伤之，则搐急而挛痹，乃风淫末疾而寒在外也。《内经》曰：寒则筋挛，正谓此也。本人素饮酒，内有实热，乘于肠胃之间，故大便秘濇而面赤热，内则手足阳明受邪，外则足太阴脾经受风寒之邪。用桂枝甘草以祛其寒邪，而缓其急搐；又以黄蘗之苦寒，以泻实而润燥，急救肾水；用升麻、葛根，以升阳气，行手足阳明之经，不令遏绝；更以桂枝辛热，入手阳明而润燥；复以芍药、甘草，专补脾气，使不受风寒之邪，而退木邪，专益肺金也；加人参以补元气，为之辅佐；加当归身，去里急而和血润燥，名活血通经汤。更令暖房中近火，摩搓其手，乃愈。

《薛己医案》曰：一产妇筋挛臂软，肌肉抽掣，皆属气血虚，用十全大补汤而痊。

一妇人素有痰火，忽然昏愦，瘈瘲抽搐，善惊数欠，四肢筋挛，痰涎上升，此肺金燥甚，血液衰少而然也。用清燥汤、六味丸兼服，寻愈。

《寓意草》曰：徐岳生躯盛气充，昔年因食指微伤见血，以冷水濯之，遂至血凝不散，肿溃出脓血数升，小筋脱去三节，指废不伸。迩来两足间，才至秋月，便觉畏冷，重绵蔽之，外拊仍热，内揣独觉其寒。近日从踵至膝后筋痛，不便远行。云间老医令服八味丸，深中其意。及仆诊，自云，平素脉难摸索，乃肝肺二部反见洪大，大为病进。况在冬月，木落金寒时，尤为不宜。方来之势，将有不可向迩者，八味丸之桂、附，未可轻服。何也？筋者，肝之合也。附筋之血，既经食指之挹取，存留无几，不能荣养筋脉，加以忿怒数动，肝火传热于筋，足跗之大筋，得热而短，是以牵强不便于行也。然肝之所主者惟肺，木性畏金，禀令拥戴，若君主然，故必肺气先清，周身气乃下行。今肺脉大，则肺气又为心主所伤，壅窒不清，是以阳气不能下达而足寒也。然则所患虽微，已犯三逆。平素脉细，而今脉大，一逆也；肝脉大而热下传，二逆也；肺脉大而气上壅，三逆也。设误以桂、附治之，热者愈热，壅者愈壅，即日便成痿痹矣。此际用药，渊乎微乎，有寻常不能测识者。盖筋脉短劲，肝气内锢，须亟讲以金伐木荣之道，以金伐木，而木反荣，筋反舒，匪深通元造者，其孰能知之！然非金气自壅，则木且奉令不暇，何敢内拒？惟金失其刚，转而为柔，是以木失其柔，转而为刚，故治此患，先以清金为第一义也。然清金又先以清胃为第一义，不清其胃，则饮酒焉而热气输于肺矣，厚味焉而浊气输于肺矣。药力几何，能胜清金之任哉？金不清，如大敌在前，主将懦弱，已不能望其成功，况舍清金，而更加以助火铄金，倒行逆施以为治耶？必不得之数矣。

古今图书集成医部全录卷二百十六

　骨髓门

　　黄帝素问

　　　生气通天论

圣人陈阴阳，筋脉和同，骨髓坚固，气血皆从，如是则内外调和，邪不能害，耳目聪明，气立如故。
【 注　内外阴阳调和，而邪弗能害。精气注于耳，血气注于目，邪不外淫，则耳目聪明，气立如故也。】 
味过于咸，大骨气劳，短肌，心气抑。
 【 注　大骨，肾腑也。过食咸则伤肾，故骨气劳伤。水邪盛则侮土，故肌肉短缩。水上凌心，故心气郁也。】 
是故谨和五味，则骨正筋柔，气血以流，腠理以密，如是则骨气以精，谨道如法，长有天命。
 【 注　谨和五味，则骨正筋柔，而腠理以密，是阳气生于阴精，而为阴之外卫。故曰，阴者，藏精而起亟也；阳者，卫外而为固也。知阴阳外内之道，无烦劳以伤其阳，节五味以养其阴，谨能调养如法，则阴阳和平而长有天命矣。】 

　　　六节脏象论

肾者主蛰，封藏之本，精之处也。其华在发，其充在骨，为阴中之少阴，通于冬气。
【 注　冬令之时，阳气封闭，蛰虫深藏，肾主冬藏，故为蛰，封藏之本。盖蛰乃生动之物，以比生阳之气，至春一阳初生，而蛰虫复振矣。肾为水脏，受五脏之精液而藏之，故为精之处也。发乃血之余，血乃精之化，故其华在发。肾主骨，故其充在骨也。肾为阴脏，而有坎中之阳，故为阴中之少阴，而通于冬气，冬主水也。】 

　　　五脏生成篇

肾之合骨也，其荣发也，其主脾也。
 【 注　肾藏精而主髓，故所合在骨。发乃精血之余，故其荣在发。】 
多食甘则骨痛而发落，此五味之所伤也。
 【 注　多食甘，是土味太过而伤肾，则骨痛而发落矣。】 
诸髓者，皆属于脑。
 【 注　脑为精髓之海。】 

　　　五脏别论

脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之府。
 【 注　地主闭藏而上升，天主化施而下降，言人之脏腑形骸，应象天地阴阳之气。此六者，与传化之腑不同，故名曰奇恒之府。】 

　　　诊要经终论

少阳终者，耳聋，百节皆纵，目?绝系。绝系一日半死。其死也，色先青，白乃死矣。
 【 注　手足少阳经脉，皆循于耳，经气绝，故耳聋也。少阳主骨，诸节皆属于骨，少阳气终，故百节皆纵。手足少阳之脉，皆至目锐眦，终则牵引于目，故目如惊而邪视也。绝系，目系绝也。少阳属肾，肾藏志，系绝则志先绝，故一日半死也。青者，甲木之气外脱也。白者，三焦之荣内亡也。夫阳生于阴，色生于气，是以六经之气终而先见于色。】 

　　　脉要精微论

帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。
 【 注　以胜治之者，以五行气味之胜治之而愈也。如寒淫于内，治以甘热，如东方生风，风生木，木生酸，辛胜酸之类。】 
脉诸细而沉者，皆在阴，则为骨痛，其有静者在足。
 【 注　无论左右三部之细而沉者，皆在于阴分，其沉细而有静者，在足之三阴也。】 

　　　平人气象论

脏真下于肾，肾藏骨髓之气也。
 【 注　水脏之元真，下藏于肾，而主藏骨髓之气。】 

　　　宣明五气篇

苦走骨，骨病无多食苦。
 【 注　肾主骨，炎上作苦。苦走骨者，火气下交于肾也。骨病而多食之，则火气反胜矣。】 
肾主骨，久立伤骨。
 【 注　肾藏精髓而注于骨，故所主在骨。久立则伤腰肾膝胫，故伤骨。】 

　　　逆调论

帝曰：人有身寒，汤火不能热，厚衣不能温，然不冻栗，是为何病？岐伯曰：是人者，素肾气胜，以水为事，太阳气衰，肾脂枯不长，一水不能胜两火。肾者水也，而生于骨，肾不生则髓不能满，故寒甚至骨也。所以不能冻栗者，肝一阳也，心二阳也，肾孤脏也，一水不能胜二火，故不能冻栗，病名曰骨痹，是人当挛节也。
【 注　身寒而汤火不能热，厚衣不能温者，太阳气衰而寒在表也。不冻栗者，二阳火热之在里也。肾气胜者，肾水之气胜也。以水为事者，膀胱之水胜也。水寒偏胜，则太阳气衰而孤阴不长矣。水精水也。肾脏之精枯不长，而膀胱之一水，不能胜二火矣。夫肾生骨髓，髓生肝，肾脂不生，则髓不能满于骨，是以寒至骨也。肝者，一阳初生之木火也。心者，地二所生之君火也。肾为牝脏，孤脏也。孤脏之阴，藉太阳标本以合化，太阳气衰则孤阴不长矣。膀胱之津液，不能胜二火，故其人不能冻栗者，二阳之火热在内也。病名曰骨痹，病在髓枯而骨痛，故其人当骨节拘挛也。】 

　　　痹论

风寒湿三气杂至，合而为痹也。以冬遇此者为骨痹。骨痹不已，复感于邪，内舍于肾。肾痹者善胀，尻以代踵，脊以代头。
 【 注　皮肉筋骨，内合于五脏，五脏之气，外合于四时，始病在外之有形，复伤在内之五气，外内形气相合，而邪舍于内矣。肾者胃之关，关门不利则胃气不转，故善胀也。肾主骨，骨痿而不能行，故尻以代踵。阴病者不能仰，故脊以代头。】 

　　　痿论

肾气热则腰脊不举，骨枯而髓减，发为骨痿。
 【 注　肾主藏精，肾气热则津液燥竭矣。腰者肾之腑，是以腰脊不能伸举。肾生骨髓，在体为骨，肾气热而精液竭，则髓减骨枯而发为骨痿也。】 
有所远行劳倦，逢大热而渴，渴则阳气内伐，内伐则热舍于肾。肾者，水脏也。今水不胜火则骨枯而髓虚，故足不任身，发为骨痿。故《下经》曰，骨痿者生于大热也。
【 注　远行劳倦则伤肾，逢大热则暑暍伤阴，渴则阴液内竭，是以阳热之气，内伐其阴，而热舍于肾矣。肾者水脏，水盛则能制火，今阳盛阴消，水不胜火，以致骨枯髓虚，足不任用于身，而发为骨痿也。】 

　　　气穴论

积寒留舍，营卫不居，卷肉缩筋，肋肘不得伸，内为骨痹，外为不仁，命曰不足，大寒留留　原作「流」，据《素问》气穴论改。于溪谷也。
 【 注　积寒留舍，致营卫不能居其间，寒邪凝滞，又不得正气以和之，以致肉卷而筋缩也。肋肘，乃筋骨之机关，故不得伸舒。邪闭于外，故内为骨痹。营卫内逆，故外为不仁，命曰不足。盖热邪淫溢，是属有余；寒性凝濇，故为不足。此大寒之邪，流于溪谷之间，以致筋骨皆为病也。】 
邪溢气壅，脉热肉败，营卫不行，必将为脓，内销骨髓，外破大腘，留于节凑，必将为败。
 【 注　此邪客于溪谷间而为热也。夫气为阳，邪留于肌腠之气分，邪正相搏则为病热，故有壅脓消破之败证矣。邪气淫溢，则正气自壅，溪谷之气与脉相通，是以脉热于内，而肉败于外，营卫不行，则血气留滞而为壅脓也。节凑筋骨相连之处，邪留其间，则筋骨必将为败矣。】 

　　　调经论

血气未并，五脏安定，骨节有动。
 【 注　骨节有动者，亦为微风所伤也。】 

　　　四时刺逆从论

太阳有余，病骨痹身重。
冬气在骨髓中，冬者盖藏，血气在中，内着骨髓，通于五脏。

　　　气交变大论

岁火太过，炎暑流行，身热骨痛而为浸淫。
 【 注　身热骨痛者，火亢而水亦伤也。浸淫，火热疮也。】 

　　　六元正纪大论

阳明司天之政，气化运行后天，四之气，病骨痿。
 【 注　四之加临客气，乃太阳寒水，主气乃太阴湿土，故寒凝于外，火郁于内，而病骨痿也。】 
火郁之发，民病瘈瘲骨痛，节乃有动。

　　灵枢经

　　　邪气脏腑病形篇

肾脉急甚，为骨癫疾。
 【 注　肾为阴脏而主骨，阴寒太甚，故为骨癫疾也。】 

　　　寿夭刚柔篇

伯高曰：形与气相任则寿，不相任则夭；皮与肉相果则寿，不相果则夭。若形充而颧不起者骨小，骨小而夭矣。
【 注　肾秉先天之阴阳而主骨，颧乃肾之外候，故颧不起者骨小，骨小则夭，此先天之气薄也。】 

　　　本神篇

恐惧而不解则伤精，精伤则骨酸痿厥，精时自下。
 【 注　恐伤肾，故恐惧不解则伤肾脏之精。肾主骨，故精伤则骨酸痿厥。精下者，脏气伤而不能藏也。】 

　　　经脉篇

足少阴气绝则骨枯。少阴者，冬脉也，伏行而濡骨髓者也，故骨不濡则肉不能着也。骨肉不相亲则肉软却，肉软却故齿长而垢，发无泽。发无泽者骨先死，戊笃已死，土胜水也。
 【 注　足少阴之气主骨，故气绝则骨枯。冬脉者，谓五脏之脉气，合四时而外濡于皮肉筋骨者也。夫溪谷属骨，肉本于骨也，故骨不濡则肉不能着于骨，而骨肉不相亲矣。骨肉不相亲，则骨气外脱而齿长矣。夫肾主藏精而化血，发者血之余也，发无泽者，肾脏之精气绝而骨先死矣。】 

　　　骨度篇

黄帝问于伯高曰：脉度言经脉之长短，何以立之？伯高曰：先度其骨节之大小广狭长短，而脉度定矣。
 【 注　此言经脉之长短，从骨节之大小广狭长短，而定其度数也。】 
黄帝曰：愿闻众人之度。人长七尺五寸者，其骨节之大小长短各几何？伯高曰：头之大骨围二尺六寸。
 【 注　此言头之大骨度数。众人乃天下之人，长七尺五寸者，上古适中之人也。适中之人，则头骨亦适中矣。头骨适中，通体之骨皆适中矣。】 
胷围四尺五寸，腰围四尺二寸。
【 注　此胷骨腰骨围转一周之总数也。】 
发所覆者，颅至项尺二寸，发以下至颐长一尺，君子终折。
 【 注　此言头颅前后上下之骨度，发所覆，谓从前额颅之发际，上至巅顶，以至后项之发际，计发所覆者，度一尺二寸。发以下至颐者，谓从前额颅之发际以下，至于两颐，计长一尺。君子终折者，谓从发际之始，以至发际之终，可折中而度量。盖君子之人，面方广而发际高。发所覆者，从颅至项度一尺一寸。发以下至颐，长一尺一寸也。】 
结喉以下至缺盆中长四寸，缺盆以下至骨?曷骭长九寸，过则肺大，不满则肺小。骨?曷骭以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭短。横骨长六寸半，横骨上廉以下至内辅之上廉，长一尺八寸。内辅之上廉以下至下廉，长三寸半。内辅下廉下至内踝，长一尺三寸。内踝以下至地，长三寸。膝腘以下至跗属，长一尺六寸。跗属以下至地，长三寸。故骨围大则太过，小则不及。
【 注　此仰面之骨度也。结喉下两旁巨骨陷中为缺盆，盖形如缺盆，因以为名。骨?曷骭，骨名，一名尾翳，即鸠尾骨也。自两旁缺盆而下至骨?曷骭，计长九寸，过则肺大，不满则肺小。盖骨?曷骭之内，心肺之所居也。天枢在脐旁二寸，乃足阳明之穴，从两旁骨?曷骭而下至天枢，计长八寸，过则胃大，不及则胃小。盖自鸠尾以至于脐，胃腑之所居也。横骨在毛际横纹中，自天枢而下至于横骨，计长六寸半，过则回肠广大，不满则狭短。盖自脐以至小腹，大肠之部分也。横骨横长亦六寸半，内辅者，内之辅骨也，内辅之上廉长一尺八寸者，在上之腿度也。内辅之上廉以下至下廉长三寸半者，膝之连骸，一名膝盖骨也。内辅下廉下至内踝长一尺三寸者，在下之腿度也。曰内辅内踝者，以足八字分立，则内骨偏向于面也。踝者，下廉之腿骨，与足骨相连之凹处，在内者为内踝，在外者为外踝。内踝以下至地长三寸者，足跟骨也。膝腘者，膝前下之腿骨。跗者，足面上之跗骨，即足阳明之动脉处，自膝前而下至于跗面，计长一尺六寸也。属者，概足面而言也。跗属以下至地长三寸者，从足面而下至足底之骨也。骨围大者，骨之粗大也。小者，骨之细小也。】 
角以下至柱骨，长一尺。行腋中不见者，长四寸。腋以下至季胁，长一尺二寸。季胁以下至髀枢，长六寸。髀枢以下至膝中，长一尺九寸。膝以下至外踝，长一尺六寸。外踝以下至京骨，长三寸。京骨以下至地，长一寸。
 【 注　此侧身之骨度，皆纵而数之也。耳上之旁为角，肩胛上之颈骨为柱骨，自角以下至柱骨长一尺。肋下臑内为腋，自柱骨至腋中计长四寸。胁骨之下为季胁，自腋以下至季胁，计长一尺二寸。捷骨之下为髀枢，一名髀厌，在臀之两旁，即足少阳之环跳穴处。自季胁以下至髀枢，计长六寸。髀枢以下至膝盖骨内之中分，计长一尺九寸，即上之腿数也。膝以下至外踝，长一尺六寸，即下之腿数也。京骨，足太阳膀胱经穴名，在足外侧大骨下赤白肉际陷中。外踝骨以下至京骨，长三寸，京骨以下至地，长一寸。此侧身之骨度也。】 
耳后当完骨者，广九寸。耳前当耳门者，广一尺三寸。两颧之间，相去七寸。
 【 注　此头侧之横度也。耳后高骨为完骨，入发际四分。广者，横阔也。耳后当完骨者，从耳以至于脑后也。耳前当耳门者，从耳而至于鼻准也。此头侧之横度也。两颧之间相去七寸者，此当面之横度也。】 
两乳之间，广九寸半。
 【 注　此形身前面之横度也。】 
两髀之间广六寸半。
 【 注　此形身背面之横度也。】 
足长一尺二寸，广四寸半。
 【 注　此两足之纵横数也。】 
肩至肘长一尺七寸，肘至腕长一尺二寸半，腕至中指本节长四寸，本节至其末长四寸半。
 【 注　此两臂两手之骨度也。本节者，指掌交接之骨节。末者指尖也。】 
项发以下至背骨，长二寸半。膂骨以下至尾骶，二十一节，长三尺。上节长一寸四分分之一，奇分在下，故上七节至于膂骨，九寸八分分之七。
 【 注　此脊背之骨度也。项发以下至背骨者，自项后之发际，至背骨之大椎，计长二寸五分。膂骨，脊骨也，自背骨之大椎，循膂骨以下，至于尾骶，计二十一节，共长三尺。上节每节长一寸四分一厘，其奇分之九厘，在下节计算，故膂骨以上计有七节，每节长一寸四分一厘，则七得七寸四七二寸八分，共九寸八分。又每节一厘，共计九寸八分七厘。故曰，九寸八分分之七也。】 
此众人骨之度也，所以立经脉之长短也。是故视其经脉之在于身也，其见浮而坚，其见明而大者多血，细而沉者多气也。
 【 注　此总结骨之度数，定经脉之长短也。经脉之浮而坚明而大者多血，细而沉者多气。此篇论骨气而结经脉之血气者，血脉资始于肾，骨之精气盛，则经脉之血气亦盛矣。】 

　　　决气篇

谷入气满，淖泽注于骨，骨属屈伸泄泽，补益脑髓，皮肤润泽，是谓液。液脱者，骨属屈伸不利，色夭，脑髓消，胫酸，耳数鸣。
 【 注　液脱者，骨属屈伸不利，不能润泽皮肤，故毛色夭焦也，肾主骨而骨髓上通于脑，故脑髓消而胫酸耳鸣也。】 

　　　海论

脑为髓之海，其输上在于其盖，下在风府。
 【 注　脑为髓之海，气在头者，止之于脑，故其输上在于其盖，下在督脉之风府，是髓海之上通于天而下通于经水也。】 

　　　五变篇

黄帝曰：人之善病寒热者，何以候之？少俞答曰：小骨弱肉者，善病寒热。黄帝曰：何以候骨之小大，肉之坚脆，色之不一也？少俞答曰：颧骨者，骨之本也。颧大则骨大，颧小则骨小。皮肤薄而其肉无(月囷)，其臂懦懦然，其地色殆然，不与其天同色，污然独异，此其候也。然后臂薄者，其髓不满，故善病寒热也。
 【 注　肾主骨，颧者，肾之外候也。故颧骨为骨之本，颧大则周身之骨皆大，颧小则知其骨之小也。臂薄者，股肱之大肉不丰也。地色者，地阁之色殆不与天庭同色，此土气之卑污也。髓者骨之充，骨小则其髓不满矣。夫在外者皮肤为阳，筋骨为阴，骨小皮薄，则阴阳两虚，阳虚则生寒，阴虚则发热，故其人骨小皮薄者，善病寒热也。】 

　　　本脏篇

经脉者，所以行血气而荣阴阳，濡筋骨，利关节者也。是故血和则经脉流行，营覆阴阳，筋骨劲强，关节清利矣。

　　　论痛篇

人之骨强筋弱，肉缓皮肤厚者耐痛，其于针石之痛，火焫亦然。加以黑色而美骨者，耐火焫。坚肉薄皮者，不耐针石之痛，于火焫亦然。
 【 注　人之皮肉筋骨，皆借少阴、阳明之所资生而资养者也。少阴秉先天之精气，阳明化水谷之精微，是以筋骨之强弱，肌肉之坚脆，皮肤之厚薄，腠理之疏密，皆禀气于少阴、阳明者也。黑色而美骨者，少阴之血气盛也。肉缓皮肤厚者，阳明之血气盛也。坚肉薄皮者，乃阳明气弱，故不能耐针石火焫也。】 

　　　阴阳二十五人篇

足少阳感于寒湿则善痹，骨痛爪枯也。
 【 注　在外者皮肤为阳，筋骨为阴。病在阳者名曰风，病在阴者名曰痹。爪者筋之余，血气皆少，不能荣养筋骨，以致寒湿之邪留痹，而为骨痛爪枯也。】 

　　　九宫八风篇

风从北方来，名曰大刚风。其伤人也，内舍于肾，外在于骨与肩背之膂筋，其气主为寒也。
【 注　久立则伤腰肾胫膝，故伤骨。】 

　　　九针篇

咸走骨。病在骨，无食咸。

　　扁鹊难经

　　　骨痿

一损损于皮毛，皮聚而毛落。二损损于血脉，血脉虚少，不能荣于五脏六腑。三损损于肌肉，肌肉消瘦，饮食不能为肌肤。四损损于筋，筋缓不能自收持。五损损于骨，骨痿不能起于床。反此者，至于收病也。从上下者，骨痿不能起于床者死。从下上者，皮聚而毛落者死。
肾之积名曰贲豚，发于小腹，上至心下若豚状，或上或下，无时，久不已，令人喘逆骨痿少气，以夏丙丁日得之。

　　　节痛

假令得脾脉，其外证面黄善噫，善思善味，其内证当脐有动气，按之牢若痛，其病腹胀满，食不消，体重节痛，怠惰嗜卧，四肢不收。有是者脾也，无是者非也。

　　　髓会

髓会绝骨。

　　金匮要略 【 汉?张机】 

　　　节疼

病人语声寂然，喜惊呼者，骨节间病。
太阳病关节疼痛而烦，脉沉而细者，此名湿痹。湿痹之候，小便不利，大便反快，但当利其小便。
风湿相搏，骨节疼烦，掣痛不可屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
温疟者，其脉如平，身无寒但热，骨节烦疼，时呕，白虎加桂枝汤主之。
寸口脉沉而弱，沉即主骨，弱即主筋，沉即为肾，弱即为肝。汗出入水中，如水伤心。历节黄汗出，故曰历节。
少阴脉浮而弱，弱则血不足，浮则为风，风血相搏，即疼痛如掣。
盛人脉濇小，短气，自汗出，历节疼不可屈伸，此皆饮酒汗出当风所致。
诸肢节疼痛，身体尫羸，脚肿如脱，头眩短气，温温欲吐，桂枝芍药知母汤主之。
味酸则伤筋，筋伤则缓，名曰泄。咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。
病历节，不可屈伸，疼痛，乌头汤主之。
胷中有留饮，其人短气而渴，四肢历节痛，脉沉者，有留饮。
太阳病脉浮而紧，痛在骨节，欬而喘，不渴者，此为脾胀，其状如肿，发汗即愈。然病此者渴而下利，小便数者，皆不可发汗。
风水，其脉自浮，外证骨节疼痛，恶风。
太阳病，脉浮而紧，法当骨节疼痛。反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胷中窒不能食，反聚痛，暮躁不得眠，此为黄汗。痛在骨节，欬而喘不渴者，此为脾胀，其状如肿，发汗即愈。然诸病此者，渴而下利，小便数者，皆不可发汗。

　　中藏经 【 汉?华佗】 

　　　骨痛

阴邪入肾则骨痛腰痛，上引脊背疼。

　　　痹绝

骨痹者，乃嗜欲不节，伤于肾也。气内消则不能关禁，不能关禁则中上俱乱，中上乱则三焦之气痞而不通，三焦痞则饮食不糟粕，饮食不糟粕则精气日衰，精气日衰则邪气妄入，邪气妄入则上冲心舌，上冲心舌则为不语。中犯脾胃则为不充，下流腰膝则为不遂，旁攻四肢则为不仁。寒在中则脉迟，热在中则脉数，风在中则脉浮，湿在中则脉濡，虚在中则脉滑。其证不一，要在详明。
骨绝，腰脊痛，肾中重，不可反侧，足膝后平者，五日死。

　　　节痛

历节疼痛者，因醉犯房而得之。
脾病色黄，体重失便，目直视，唇反张，爪甲青，四逆吐食，百节疼痛，不能举，其脉当浮大而缓，今反弦急，其色反青，此十死，不可治也。
脾病，其色黄，饮食不消，腹胀满，身体重，骨节痛，大便硬，小便不利，其脉微缓而长者，可治。
胃实则中胀便难，肢节疼痛，不下食，呕吐不已。
肾病，手足冷，面赤目黄，小便不禁，骨节烦痛，小腹结痛，气上冲心，脉缓。

　　脉诀 【 晋?王叔和】 

　　　痛痿

心脉歌曰：溢关骨痛心烦躁，更兼头面赤骍骍。
肾脏歌曰：奔豚脐下积，究竟骨将痿。

　　　蒸热

肺脉歌曰：沉细仍兼滑，因知是骨蒸。
濡脉歌曰：四体骨蒸劳热甚，脏腑终传命必殂。

　　　绝枯

生死歌曰：脊疼腰重反复难，此是骨绝五日看。
病人骨绝者，齿黄落，十日死。
濡脉歌曰：按之似有举之无，髓海丹田定已枯。

　　千金方 【 唐?孙思邈】 

　　　骨极

骨极者，主肾也。肾应骨，骨与肾合。又曰：以冬遇病为骨痹，骨痹不已，复感于邪，内舍于肾，耳鸣见黑色，是其候也。若肾病则骨极，牙齿苦痛，手足疼，不能久立，屈伸不利，身痹，脑髓酸，以冬壬癸日中邪伤风为肾风，风历骨，故曰骨极。若气阴，阴则虚，虚则寒，寒则面肿垢黑，腰脊痛，不健久立，屈伸不利，其气衰则发堕齿槁，腰背相引而痛，痛甚则欬唾甚。若气阳，阳则实，实则热，热则面色炲，隐曲膀胱不通，牙齿脑髓苦痛，手足酸痟，耳鸣色黑，是骨极之至也。须精别阴阳，审其清浊，知其分部，视其喘息。善治病者，始于皮肤筋脉，即须治之。若入脏腑，则半死矣。扁鹊云：骨绝不治。(疒肙)而切痛，伸缩不得，十日死。骨应足少阴，少阴气绝则骨枯发无泽，骨先死矣。

　　　骨虚实

骨虚者，酸疼不安，好倦；骨实者，苦烦热。凡骨虚实之应，主于肾膀胱。若其腑脏有病，从骨生热则应脏，寒则应腑。

　　　髓虚实

髓虚者脑痛不安，髓实者勇悍。凡髓虚实之应，主于肝胆。若其腑脏有病从髓生，热则应脏，寒则应腑。

　　东垣十书 【 元?李杲】 

　　　辨内外伤

内伤等病，是心肺之气已绝于外，必怠惰嗜卧，四肢沉困不收，此乃热伤元气，脾主四肢，既为热所乘，无气以动。经云：热伤气；又云：热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风。自古肾肝之病同一治，以其递相维持也。故经言胆主筋，膀胱主骨是也。或中风，或伤寒，得病之日，便着床枕，非扶不起，筋骨为之疼痛，不能动摇，乃形质之伤。经云：寒伤形；又云：寒则筋挛骨痛，此之谓也。

　　　骨痿

肾气热生骨痿，故足不任身。诸痿皆属于上者，指病之本在肺也。故必先起于肺，然后热传入五脏，散为诸痿。

　　丹溪心法 【 元?朱震亨】 

　　　骨病应经

胷中胁肋髀膝外至胻绝骨外踝前诸骨痛，属足少阳胆经见证也。
胻善瘈，节时肿，属足厥阴肝经见证也。

　　　节痛

热伏于下，肾虚受之，腿膝枯细，骨节酸疼，精定髓空，引水自救，此渴水饮不多，髓即溺下，小便多而浊，病属下焦，谓之消肾。
如肢节疼痛，须用羌活，去风湿亦宜用之。
如肥人肢节痛，多是风湿与痰饮，流注经络而痛，宜南星、半夏。
如瘦人肢节痛，是血虚，宜四物汤加防风、羌活。
如瘦人性急躁而肢节发热，是血热，宜四物汤加黄芩、酒炒黄蘗。
如肢节肿痛脉滑者，当是燥湿，宜苍朮、南星，兼行气药木香、枳壳、槟榔。在下者加汉防己。
若肢节肿痛脉濇数者，此是瘀血，宜桃仁、红花、当归、川芎及大黄微利之。
如倦怠无力而肢节痛，此是气虚，兼有痰饮流注，宜参、朮、星、半。

　　证治要诀 【 明?戴思恭】 

　　　节痛

遍身骨节疼痛，昼静夜剧，如虎之囓，名曰白虎历节风，治法详风门中。
中湿之证，关节痛重，浮肿喘满，腹胀烦闷，昏不知人，治法详湿门中。

　　医学纲目 【 明?楼英】 

　　　论骨大意

经云：肾主骨，在体为骨，在脏为肾。又云：肾之合骨也，其荣发也。又云：少阴者，冬脉也，伏行而濡骨髓者也。

　　　骨空

《素问》云：髓空在脑后三分，在颅际锐骨之下。王注云：是谓风府，通脑中也。一在龂基下。王注云：当颐下骨陷中，有穴容豆。一在项后中复骨下。王注云：瘖门穴也。一在脊骨上空，在风府上。王注云：上谓脑户穴也。
脊骨下空，在尻骨下空。林亿云：长强在脊骶端，正在尻骨下。
数髓空在面挟鼻。王注云：颧髎等穴也。
或骨空在口下当两肩。王注云：大迎穴也。
两髆骨空，在髆中之阳。王注云：近肩髃穴。
臂骨空在臂阳，去踝四寸两骨空之间。王注云：在支沟上同身寸之一寸，是谓通间。
股骨上空，在股阳出上膝四寸。王注云：在阴市上伏兔穴下，在承楗也。
胻骨穴在辅骨之上端。王注云：犊鼻也。
股际骨空在毛中动下。
尻骨空在髀骨之后，相去四寸。王注云：八髎穴也。
扁骨有渗理腠，无髓孔，易髓无空。王注云：扁骨谓尻间扁戾骨也。其骨上有渗灌文理归腠之，无别水孔也。

　　方

甘草附子汤 【 仲景，下同】 　治骨节疼烦掣痛。
甘草　白朮各二两　附子二枚，炮，去皮　桂枝四两，去皮
右四味，以水六升，煮取三升，去滓温服一升，日三服，初服得微汗则解，能食。汗出复烦者，服五合。恐一升多者，服六七合为妙。

附子汤　治少阴病身体疼，手足寒，骨节疼，脉沉者。
茯苓　芍药各三两　人参二两　白朮四两　附子二枚，去皮脐
右五味，以水八升，煮取三升，去滓，温服一升，日三。

乌头汤　治历节疼痛，不可屈伸。
麻黄　芍药　黄芪各三两　甘草炙，一两　川乌五枚，(口父)咀，以蜜二升，煎取一升
右五味，(口父)咀四味，以水三升，煮取一升，去滓，内蜜煎中，更煎之，服七合。不知，尽服之。

千金三黄汤　治中风手足拘急，百节疼痛，烦热心乱，恶寒，经日不欲饮食。
麻黄五分　独活四分　细辛　黄芪各二分　黄芩三分
右五味，以水六升，煮取二升，分温三服。一服小汗，二服大汗。心热加大黄二分，腹满加枳实一枚，气逆加人参三分，悸加牡蛎三分，渴加(艹舌)蒌根三分，先有寒加附子一枚。

虎骨酒 【 《千金方》，下同】 　治骨虚酸疼不安，好倦，主膀胱寒。
虎骨一具，通炙取黄焦汁尽，碎如雀头大
右取骨，酿米三石，曲四斗，水三石，如常酿酒法，酒熟封头五十日，开饮之。
又方　治骨实苦酸疼烦热。
葛根汁　生地黄汁　赤蜜各一斤　麦冬汁五合
右四味相和搅调，微火上煎三四沸，分三服。

骨髓疼方
虎骨四两　芍药一斤　生干地黄五斤
右三味，(口父)咀，以清酒一斗，渍三宿，曝干，复入酒中，如此取酒尽为度，捣筛酒服方寸匕，日二。

大橘皮汤 【 《活人》】 　治动气在下，悞发其汗，心中大烦，骨节疼痛，目运恶食，食则反吐，谷不得下。
橘皮去白，一两半　甘草炙，半两　人参一分　竹茹半升
右剉，如麻豆大，每服五钱，生姜四片，枣子一枚，以水二钟，煎取一钟，去滓，分二服。

金刚丸 【 《保命集》，下同】 　治肾损骨痿，不能起于床，宜益精。
萆薢　杜仲炒　苁蓉酒浸　菟丝子酒浸，各等分
右为细末，酒煮猪腰子为丸，每服五七十丸，空心酒下。

牛膝丸　治肾肝损，骨痿不能起于床，筋缓不能收持，宜益精缓中。
牛膝酒浸　萆薢　杜仲炒去丝　苁蓉酒浸　防风　菟丝子酒浸　白蒺藜各等分　桂枝减半
右为细末，酒煮猪腰子捣丸，空心酒下五七十丸。

地仙丹 【 丹溪，下同】 　治厉节疼痛。
牛膝　苁蓉　附子　川椒各四两　木鳖子　地龙　覆盆子　白附子　菟丝子　骨碎补　赤小豆　南星　羌活　何首乌　狗脊　萆薢　防风　乌药各二两　白朮　甘草　白茯苓　川乌各一两　人参　黄芪各一两半
右为末，酒糊丸，每服三四十丸，空心酒下。

败毒散　治前证。
羌活　独活　人参　甘草炙　柴胡　前胡　茯苓　枳壳麸炒　川芎　桔梗各等分
右剉，每服四钱，水一盏，姜三片，薄荷五叶煎，寒多则热服，热多则温服。伤湿加白朮，脚痛加天麻。

乳香丸　治前证。
白附子炮　南星　白芷　没药另研　赤小豆　荆芥穗　藿香叶　骨碎补　乳香另研，各一两　五灵脂　川乌炮去皮脐尖　糯米炒，各二两　草乌炮去皮脐尖　京墨煅，各五两　松脂半两，研
右为末，酒糊丸梧子大，每服十丸至十五丸，冷酒吞下，茶亦得，不拘时。忌热物。

虎潜丸　治精血不足，筋骨痿弱，足不任地，及骨蒸劳热。
黄蘗盐酒炒　知母盐酒炒　熟地黄各三两　虎胫骨酥炙，一对　龟板酥炙，四两　锁阳酒润　当归酒洗，各两半　牛膝酒蒸　白芍药酒炒　陈皮盐水润，各二两
右为末，羯羊肉酒煮烂，捣为丸，盐汤下。冬加干姜一两。

大羌活汤 【 《卫生宝鉴》，下同】 　治风湿骨节疼痛，难以屈伸。
羌活　升麻各一钱　独活七分　苍朮　防风　威灵仙　白朮　当归　白茯苓　泽泻各半钱
右十味，(口父)咀，作十服，水二盏，煎至一盏，去滓温服，食前一服，食后一服。忌酒面生冷硬物。

拈痛散　治肢节疼痛熨烙药。
羌活　独活　防风　细辛　肉桂　白朮　良姜　麻黄不去节　天麻　川乌生去皮　葛根　吴茱萸　乳香研　川椒去目　全蝎生　当归各一两　川姜半两
右十七味，为粗末，入乳香研匀，每抄药十钱，痛甚者十五钱，同细盐一升，炒令极热，熟绢袋盛，熨烙痛处，不拘时，早晚顿用。药冷，再炒一次。用毕甚妙。药不用，弃之。

加味虎潜丸　虎之精力潜于胫骨，人肾主骨而司精，精弱则骨痿，用此强骨补精，故名虎潜。
人参　黄芪　芍药　黄蘗酒浸　当归酒浸　山药　牛膝酒洗，各一两　枸杞　锁阳酥炙黄　虎胫骨酒浸一宿，酥炙黄　五味子各七钱五分　熟地四两
右炼蜜加猪脊髓，丸桐子大，每服一百丸，空心温酒下。

鹿角丸　治骨虚极，面肿垢黑，脊痛不能久立，气血衰惫，发落齿枯，甚则喜唾。
鹿角二两　牛膝酒浸焙，一两半
右为细末，蜜丸桐子大，每服七十丸，空心盐汤下。

羌活补髓丸 【 《千金方》，下同】 　治髓虚脑病不安，胆腑中寒。
羌活　芎藭　当归　桂心各二两　人参四两　大枣肉研如脂　羊髓　酥各一升　牛髓　大麻仁各二升，熬研如脂
右十味，先捣五种干药为末，下枣膏、麻仁又捣，相濡为一家，下二髓并酥，内铜钵中重汤煎，取为丸如梧子，酒服三十丸，日二服，稍加至四十丸。

柴胡发泄汤　治髓实勇悍惊热，主热。
柴胡　升麻　黄芩　细辛　枳实　栀子仁　芒硝各三两　淡竹叶　生地各一升　泽泻四两
右十味，(口父)咀，以水九升，煮取三升，去滓，下硝，分三服。

经验方　治风毒藏于髓中。
芍药二分　虎骨炙，一两
右为末，用夹绢袋盛，酒三升，渍五日，每服三合，日三服。

　　单方

浑身骨痛：破草鞋烧灰，香油和，贴痛处，即止。 【 《救急方》】 

磁石：强骨气，酢淬九次，水飞为末，盐汤调下。 【 《本草》，下同】 

牛膝：填骨髓，或煎或丸，或酿酒服，并佳。

石斛：治骨中久冷虚损，丸服皆佳，久服永无骨痛。

五味子：壮筋骨，作丸久服，佳。

知母：主骨热劳，或丸服，或煎服，佳。

补骨脂：主骨髓伤败，或丸服，或末服，并佳。

地骨皮：主骨热，煮汤常服，佳。

鳖甲：除骨节间劳热，取甲炙黄为末，酒下一钱；其肉作羹食之，佳。

川椒：逐骨节寒湿痹痛，煮服丸服，并佳。

海松子：主骨节风，可作粥常服。

牛髓：填骨髓，以酒和服，良。

黄狗肉：填骨髓，烂煮食之。

骨髓中冷痛：取地黄汁一石，酒二斗相搅，重煎温服，日三，补髓。 【 《千金方》】 

湿气作痛：白朮切片，煎汁熬膏，白汤点服。 【 《集简方》】 

中湿骨痛：白朮一两，酒三盏，煎一盏，顿服。不饮酒，以水煎之。 【 《三因方》】 

筋骨疼痛，因风热者：石膏三钱，飞罗面七钱，为末，水和煅红，冷定滚酒化服，被盖取汗，连服三日，即除根。 【 《笔峯杂兴》】 

筋骨疼痛：猩红三钱，枯矾四钱，为末，作三纸捻，每旦以一捻蘸油点火熏脐，被覆卧之，取汗。 【 《纂要奇方》】 

历节风痛：松叶捣汁一升，以酒三升，浸七日，服一合，日三服。 【 《千金方》】 

筋骨疼痛：不拘风湿气杨梅疮，及女人月家病，先用此药止痛，然后调理。干马齿苋一斤、湿马齿苋二斤、五加皮半斤、苍朮四两，舂碎，以水煎汤洗澡，急用葱姜擂烂，冲热汤三碗服之，暖处取汗，立时痛止也。 【 《海上名方》】 

薏苡仁酒：去风湿，强筋骨，益肺肾，健脾胃。用绝好薏苡仁粉，同曲米酿酒，或袋盛煮酒饮。

风毒骨痛在髓中：芍药二分，虎骨一两，炙为末，夹绢袋盛，酒三升，渍五日，每服三合，日三服。 【 《经验方》】 

　　针灸

刺骨无伤筋者，针至筋而去，不及骨也。刺筋无伤骨者，过筋中骨也。此之谓反也。
病在骨，骨重不可举，骨髓酸痛，寒气至，名曰骨痹，深者刺，无伤脉肉为故，其道大分小分，骨热病已止。
刺骨无伤髓，髓伤则销铄胻酸，体解(亻亦)然不去矣。
春刺夏分，脉乱气微，入淫骨髓，病不能愈，令人不嗜食，又且少气。
《灵枢经》曰：经输治骨髓。
脾之大络，名曰大包，出渊液下三寸，布胷胁，实则身尽痛，虚则百节尽皆纵。此脉若罗络之血者，皆取之大络脉也。
刺脊间中髓为伛。
短刺者，刺骨痹稍摇而深之，致针骨所，以上下摩骨也。
输刺者，直入直出，深内之至骨，以取骨痹，此肾之应也。
手伸而不屈者，其病在骨，在骨守骨。
邪在肾则病骨痛阴痹。阴痹者，按之而不得，腹胀腰痛，大便难，肩背颈项痛，时眩，取之涌泉、昆仑，视有血者尽取之。骨寒热者，病无所安，汗注不休，齿未槁，取其少阴于阴股之络。齿已槁，死不治，骨厥亦然。
骨痹举节不用而痛，汗注烦心，取三阳之经补之。
骨癫疾者，顑齿诸腧分肉皆满而骨居，汗出烦悗，呕多沃沫，气下泄，不治。
少气，身漯漯也，言吸吸也，骨酸体重，懈惰不能动，补足少阴。
热病身重骨痛，耳聋而好瞑，取之骨，以第四针五十九刺。骨病不食，囓齿耳青，索骨于肾。不得索之土，土者脾也。
黄帝问于伯高曰：何以知骨之病也？伯高曰：耳焦枯，受尘垢，病在骨，骨有属，骨之属者，骨空之所以受益而益脑髓者也。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之，间者少之，甚者众之，随变而调气，故曰上工。
八风伤人，内舍于骨解腰脊节腠理之间，为深痹也。故为之治针，必长其身，锐其末，可以取深邪远痹。
热病不知所痛，耳聋不能自收，口干，阳热甚，阴颇有寒者，热在髓，死不可治。
《难经》曰：骨会大杼，骨病治此，宜灸之。
《保命集》曰：百节疼痛，实无所知，三棱针刺绝骨出血。
《医学纲目》曰：筋挛骨痛，补魂门。
《古今医统》曰：骨寒髓冷火来烧，灵饵妙穴分明记。
《素问》曰：病有在筋者，刺筋无伤骨，骨伤则内动肾，肾动则冬病胀，腰痛。

　　医案

《卫生宝鉴》曰：真定府张大年二十有九，素嗜酒，至元辛未五月间，病手指节肿痛，屈伸不利，膝膑亦然。心下痞满，身体沉重，不欲饮食，食即欲吐，面色萎黄，精神减少。至六月间，来求予治之。诊其脉沉而缓，缓者脾也。《难经》云：俞主体重节痛。俞者，脾之所主，四肢为脾，盖其人素饮酒，加之时助，湿气大胜，流于四肢，故为肿痛。《内经》云：诸湿肿痛，皆属脾土。仲景云：湿流关节，肢体烦痛。此之谓也。宜以大羌活汤主之。《内经》云：湿淫于内，治以苦温，以苦发之，以淡渗之。又云，风能胜湿。羌活、独活苦温，透关节而胜湿，故以为君。升麻苦平，威灵仙、防风、苍朮苦辛温，发之者也，故以为臣。血壅而不流则求当归辛温以散之，甘草益气缓中，泽泻咸平，茯苓甘平，导湿而利小便，以淡渗之为使。气味相合，上下分散其湿也。

《薛己医案》曰：锦衣杨永兴筋骨软痛，气粗痰盛，作渴喜水，或用愈风汤、天麻丸，更加痰甚，体麻。余以为脾肾俱虚，用补中益气汤、加减八味丸，三月余而痊。

陶天爵妾媵素多，时患头运，痰甚，劳则肢体萎软，筋骨作痛，殊类风证。余以为肾虚不能纳气归源，用加减八味丸而痊。后因房劳气恼，头运项强，耳下作痛，此肝火证，仍用前药，滋肾水、生肝血、制风火而愈。

太宜人年七十五，遍身作痛，筋骨尤甚，不能伸屈，口干目赤，头眩痰涌，胷膈不利，小便赤濇而短少，夜间痰热殊甚，遍身作痒如虫行，此肝经气燥而风动也，用六味地黄丸料加山栀、柴胡治之而愈。
古今图书集成医部全录卷二百十七

　风门

　　黄帝素问

　　　阴阳应象大论

东方生风，风生木，木生酸，酸生肝，肝生筋。风伤筋。
【 注　此言能生我者，亦所能害我也。】 

　　　生气通天论

风者，百病之始也。清静则肉腠闭拒，虽有大风苛毒，弗之能害。此因时之序也。
 【 注　风邪直透于肌腠。风者善行而数变，入于肌腠，则及经脉，或为热中，或为寒中，或为偏枯，或成积聚，或入腑而生，或干脏而死，邪气淫溢，不可胜论，故曰风者百病之始也。人能顺苍天清静之气，而调摄其元神，则肉腠固密，虽有大风苛毒，弗之能害。此因四时之序而能顺养者也。】 
汗出偏沮，使人偏枯。
 【 注　阳气者外卫于皮肤，充塞于四体。如汗出而只半身沮湿者，是阳气虚而不能充身遍泽，必有偏枯之患矣。】 
风客淫气，精乃亡，邪伤肝也。
 【 注　风为阳邪，客于肤表则淫伤于气矣，阳气伤则精自出。风邪内通肝气，肝藏血，肝受邪，则伤血矣。】 

　　　阴阳别论

三阳三阴，发病为偏枯痿易，四肢不举。
 【 注　三阳三阴者，太阳太阴之为病也。偏枯者，半身不遂。痿易者，委弃不能如常。太阳为诸阳主气而主筋，阳气虚则为偏枯，阳虚不能养筋则为痿。脾属四肢，故不举。】 

　　　移精变气论

中古之治病，至而治之，汤液十日，以去八风五痹之病。十日不已，治以草苏、草荄之枝。本末为助，标本已得，邪气乃服。
 【 注　八风者，八方之风。触五脏邪气，病发五痹者，五脏痹也。草苏之枝，茎旁枝也。草荄之枝，根旁枝也。盖苏荄为本而旁枝为末，病以五脏为本而经俞筋骨为标，五脏有病则以苏荄治之，如邪在经脉之外者，则以草苏草荄之枝治之。是以本治本而以末治标也。】 

　　　玉版论要篇

八风四时之胜，终而复始。逆行一过，不复可数。论要毕矣。
 【 注　风寒客于人，始伤皮毛而内舍于肺，肺传之肝，肝传之脾，脾传之肾，肾传之心，逆行一过则死矣，不复如顺行之循环无端之可数也。】 

　　　八正神明论

八正者，所以候八风之虚邪以时至者也。四时者，所以分春秋冬夏之气所在，以时调之也。八正之虚邪而避之勿犯也。
【 注　风从其所居之乡来为实风，主生长养万物。如月建在子，风从北方来，冬气之正也；月建在卯，风从东方来，春气之正也；月建在午，风从南方来，夏气之正也；月建在酉，风从西方来，秋气之正也。如春夏之交，风从东南来；夏秋之交，风从西南来；秋冬之交，风从西北来；春冬之交，风从东北来。此四方四维之正气，主生长万物者也。从其冲后来为虚风，伤人者也，主杀主害。冲后来者，从冲犯之方而来。如太乙居子，风从南方来，火反冲水也；太乙居卯，风从西方来，金来犯木也。故以八方之位，以候八风之正气，候八节之虚邪。四时之气所在，如春气在经脉，夏气在孙络，长夏气在肌肉，秋气在皮肤，冬气在骨髓；又如正月二月人气在肝，三月四月人气在脾，五月六月人气在头，七月八月人气在肺，九月十月人气在心，十一月十二月人气在肾。此皆气之所在，以时而调之也。八方之虚邪，主杀主害者，谨候而避之。故圣人日避虚邪之道，如避矢石然，邪弗能害也。】 
以身之虚而逢天之虚，两虚相感，其气至骨，入则伤五脏。工候救之，弗能伤也。故曰天忌不可不知也。
 【 注　身之虚，血气虚也。天之虚，虚乡之邪风也。两虚相感，故邪气至骨而入伤五脏。上工调其九候而救之，始弗能伤害其性命。天忌者，太乙徙居中宫，乃天道所当避忌之日。太乙，北极也。斗杓所指之辰，谓之月建，即气令所主之方。如冬至四十六日，月建在北，太乙居叶蛰之宫。叶蛰，坎宫也。立春四十六日居天留。天留，艮宫也。春分四十六日居仓门。仓门，震宫也。立夏四十五日居阴洛。阴洛，巽宫也。夏至四十六日居天宫。天宫，离宫也。立秋四十六日居元委。元委，坤宫也。秋分四十六日居仓果。仓果，兑宫也。立冬四十五日居新洛。新洛，干宫也。明日复居叶蛰之宫，曰冬至矣。此太乙一岁所居之宫也。又太乙日游，以冬至之日，居叶蛰之宫。数所在日，从一处至九日，复反于一。常如是无已，终而复始。太乙移日，天必应之以风雨。以其日风雨则吉，岁美民安少病矣。移日者，始移宫之第一日也。如太乙徙立于中宫，乃朝八风以占吉凶，其日大禁者也。徙入中宫日者，乃九日中之第五日也。其日风从南方来，名曰大弱风，其伤人也，内舍于心，外在于脉，气主热。风从西南方来，名曰谋风，其伤人也，内舍于脾，外在于肌，其气主为弱。风从西方来，名曰刚风，其伤人也，内舍于肺，外在于皮肤，其气主为燥。风从西北方来，名曰折风，其伤人也，内舍于小肠，外在于手太阳，脉绝则溢，脉闭则结，不通，善暴死。风从北方来，、名曰大刚风，其伤人也，内舍于肾，外在于骨，与肩背之膂筋，其气主为寒也。风从东北方来，名曰凶风，其伤人也，内舍于大肠，外在于两胁腋骨下及肢节。风从东方来，名曰婴肝，外在于筋纽，其气主为身湿。风从东南方来，名曰弱风，其伤人也，内舍于肾，外在肌肉，其气主体重。此八风皆从其虚之乡来，乃能病人。三虚相搏，则为暴病卒死；两实一虚，病则为淋露寒热；犯其雨湿之地，则为痿。又身形之应九野，左足应立春，其日戊寅己丑；左胁应春分，其日乙卯；左手应立夏，其日戊辰己巳；膺喉头首应夏至，其日丙午；右手应立秋，其日戊申己未；右胁应秋分，其日辛酉；右足应立冬，其日戊戌己亥：腰尻下窍应冬至，其日壬子。六腑膈下三脏应中州。大禁太乙所在日及诸戊己，是谓天忌，宜避针刺。】 
虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其情，莫见其形。上工救其萌芽。必先见三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也。知其所在者，知诊三部九候之病脉处而治之。故曰守其门户焉，莫知其情而见邪形也。
【 注　所谓虚邪者，乃八方虚乡所来之邪气，其入于身也深。所谓正邪者，八方之正气也。正气者，正风也，从一方来，非实风又非虚风也，其中人也浅，是以逢人之汗出腠理开，而后入于肌腠胳脉之间。然其中人也亦微，故莫知其情，莫见其形。虚邪入深，则搏于筋骨，伤人五脏。故上工救其萌芽始发，见其洒淅动形而即治之，不使有伤三部九候之气，是为上工也。已成者，入伤荣卫而病已成。已败者，三部九候之气已为邪所伤败。下工救其已成者，言不知三部九候之相失者，因邪病而败之也。上工知诊三部九候之病脉，故能知其所在，即于病脉处而守其真气之门户，则邪自去矣。】 

　　　风论

黄帝问曰：风之伤人也，或为寒热，或为热中，或为寒中，或为厉风，或为偏枯，或为风也。其病各异，其名不同。或内至五脏六腑。不知其解，愿闻其说。
 【 注　风乃阳动之邪，而人之表里阴阳血气脏腑，又有虚有实，故其为气也，善行而数变。因其善行数变，是以或为寒热，或为偏枯，或外在于形身，或内至于脏腑，其病各异，其名不同。】 
岐伯对曰：风气藏于皮肤之间，内不得通，外不得泄。风者善行而数变，腠理开则洒然寒，闭则热而闷。其寒也则衰食饮，其热也则消肌肉。故使人怢栗而不能食，名曰寒热。
 【 注　此论风邪客于肤腠而为寒热也。皮肤肌腠之间，乃三焦通会元真之处。风邪客之，则气不内通，邪不外泄。风动之邪善行而数变。动而腠理开，则元气弛而洒然寒。变而腠理闭，则邪热留而胷膈闷。其为寒也，则三焦虚而食饮衰。其为热也，则邪热甚而肌肉铄。邪之所凑，其正必虚。正气为邪所伤，故使人怢栗而不能食也，名日寒热。】 
以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。
【 注　风者，虚乡不正之邪风，故曰风、曰邪、曰伤、曰中。盖言不正之风，或伤之轻，或中之重也。】 
风中五脏六俯之俞，亦为脏腑之风。
【 注　五脏之气外合于四时。故各以时受病者，病五脏之气也。如风中于经俞，则内连脏腑，故亦为脏腑之风，病五脏之经也。】 
各入其门户，所中则为偏风。
【 注　门户者，血气之门户也。如风各入其门户而中其血气者则为偏枯，谓偏入于形身之半也。】 
故风者百病之长也，至于变化，乃为他病也。无常方，然致有风气也。
【 注　风乃东方之生气，能生长万物，亦能害万物，故为百病之长。至其变化无常，故为病不一。如春时之非东风，夏时之非南风，或从虚乡来之刚风谋风之类，皆其变化而为他病也。风邪之客于人，无有常处。如风气客于皮肤之间则为寒热，客于脉中则为寒中热中，客于脏腑则为脏腑之风，循于风府则为脑风，入于头系则为目风。无有常处，而致有风气也。】 
帝曰：五脏风之形状不同者何？愿闻其诊，及其病能。岐伯曰：肺风之状，多汗恶风，色皏然白，时欬短气，昼日则差，暮则甚。诊在眉上，其色白。
【 注　风为阳邪，开发腠理，故多汗。风气伤阳，邪正不合，故恶风。肺金色白而主气，其爱动为欬。风邪迫之，故时欬短气也。昼则阳气盛而能胜邪，故差。暮则气衰，故病甚。眉上乃阙庭之间，肺之候也。】 
心风之状，多汗恶风，焦绝善怒吓，赤色，病甚则言不可快。诊在口，其色赤。
【 注　心为火脏，风淫则火盛，故唇舌焦而津液绝。风化木，木火交炽故善为怒吓。心主舌，病甚则舌本强而言不可快。心和则舌能知五味，故诊验在口。口者，兼唇舌而言也。】 
肝风之状，多汗恶风，善悲，色微苍，嗌干善怒，时憎女子。诊在目下，其色青。
【 注　肝开窍于目而主泣，故善悲。风木合邪则火热盛而嗌干，肝气病故善怒也。怒胜思，故时憎女子。目者肝之官也，故诊在目下。】 
脾风之状，多汗恶风，身体怠惰，四肢不欲动，色薄微黄，不嗜食。诊在鼻上，其色黄。
【 注　脾主肌肉四肢。身体怠惰，四肢不欲动，脾气病也。足太阴之脉属脾络胃，是主脾所生病者，食不下。土位中央，故所诊在鼻。】 
肾风之状，多汗恶风，面庬然浮肿，脊痛不能正立，其色炲，隐曲不利。诊在肌上，其色黑。
【 注　风邪干肾，则水气上升，故面庬然浮肿，风行则水涣也。肾主骨，故脊痛不能正立。炲，烟煤黑色也。肾主藏精，少阴与阳明会于宗筋，风伤肾气，故隐曲不利。水气上升，故黑在肌上，水乘土也。】 
胃风之状，颈多汗恶风，食饮不下，膈塞不通，腹善满，失衣则(月真)胀，食寒则泄胗，形瘦而腹大。
【 注　颈有风池风府，乃经脉之要会，故颈多汗。胃腑受邪，故饮食不下，膈塞不通，腹善满也。胃气不足，则身以前皆寒，腹胀满，是以形寒则(月真)胀。饮冷则泄者，胃气虚伤他。胃者肉其应，腹者胃之郛，故主形瘦而腹大。】 

　　灵枢经

　　　邪气脏腑病形篇

身半以上者，邪中之也；身半以下者，湿中之也。故曰邪之中人也无有常，中于阴则溜于腑，中于阳则溜于经。
【 注　邪气者，风雨寒暑，天之邪也，故中人也高。湿乃水土之气，故中于身半以下。然无有恒常，或中于阴，或中于阳，或溜于经，或溜于腑，或入于脏。】 
诸阳之会，皆在于面。中人也，方乘虚时及新用力，若饮食汗出，腠理开而中于邪。中于面则下阳明，中于项则下太阳，中于颊则下少阳。其中于膺背两胁，亦中其经。
【 注　诸阳之会，皆在于面者，精阳之气皆上于面而走空窍也。中于面则下阳明，中于项则下太阳，中于颊则下少阳。此手足三阳之络，皆循项颈而上于头面，循头项而下于胷胁肩背也。】 
黄帝曰：邪之中人脏奈何？岐伯曰：愁忧恐惧则伤心。黄帝曰：五脏之中风奈何？岐伯曰：阴阳俱感，邪乃得往。
【 注　阴阳俱感，外内皆伤也。】 
黄帝曰：邪之中人，其病形何如？岐伯曰：虚邪之中身也，洒淅动形。正邪之中人也微，先见于色，不知于身，若有若无，若亡若存，有形无形，莫知其情。
【 注　风、寒、暑、湿、燥、火六者，天之正气而偏寒偏热，偏湿偏燥，故曰正邪。】 
肺脉微缓，为痿瘘偏风。
【 注　病在皮肤为肺寒热，病在血脉为寒热鼠瘘，在分腠则为偏风，肺主周身之气而朝百脉也。】 

　　　五变篇

黄帝曰：一时遇风，同时得病，其病各异，愿闻其故。少俞曰：善乎哉问！请论以比匠人。匠人磨斧斤砺刀，削斲材木之阴阳，尚有坚脆。坚者不入，脆者皮弛，至其交节而缺斤斧焉。夫一木之中，坚脆不同。坚者则刚，脆者易伤。况其材木之不同，皮之厚薄，质之多少而各异耶？夫木之蚤花先生叶者，遇春霜烈风则花落而叶萎；久曝大旱，则脆木薄皮者，枝条汁少而叶萎；久阴淫雨，则薄皮多汁者皮溃而漉；卒风暴起，则刚脆之木枝折杌伤；秋霜疾风，则刚脆之木根摇而叶落。凡此五者，各有所伤。况于人乎？黄帝曰：以人应木奈何？少俞曰：木之所伤也皆伤其枝，枝之刚脆而坚未成伤也。人之有常病也，亦因其骨节皮肤腠理之不坚固者，邪之所舍也，故常为病也。
【 注　形之皮肤肌腠筋骨，有厚薄坚脆之不同。故邪舍有浅深，而其病各异。即五脏之病消瘅，肠胃之有积聚，亦因形之皮肤肌肉而病及于内也。故以木之皮汁坚脆多少方之。阴阳者，木之枝干皮肉也。交节而缺斧斤者，比人之皮弛肉脆而骨节之坚刚也。是以一木之中尚有坚脆之不同，坚者则刚，脆者易伤，况其材木之不同耶？木之皮厚枝脆者，比人之皮不致密肤腠疏也。木之多汁少汁者，比皮肤之津液多少也。木之蚤花先叶者，木气外敷而不禁风霜也。皮薄多汁者，遇久阴淫雨则溃而漉。刚脆之木遇卒风暴起，则枝折杌伤。盖汁多者不宜阴雨，刚脆者又忌暴风。以比人之腠理疏者漉汗，刚直多怒者消瘅也。木之伤皆伤其枝，枝之刚脆者易伤，而坚者未成伤也。人亦因骨节皮肤腠理之不坚固者，邪之所舍而常为病也。】 
黄帝曰：人之善病风厥漉汗者，何以候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：腘肉不坚而无分理。理者粗理。粗理而皮不致者腠理疏。此言其浑然者。
 【 注　津液充于皮腠。如皮溃理疏，则津泄而为汗矣。太阳之气主皮肤。如腘肉不坚，而无分理。无分理者，粗理也。则皮不致密，腠理疏而浑然汗出矣。】 

　　　五色篇

雷公曰：小子闻风者百病之始也，厥逆者寒湿之起也，别之奈何？黄帝曰：常候阙中，薄泽为风，冲浊为痹，在地为厥。此其常也。各以其色言其病。
 【 注　地者，面之下部，名地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。言风寒湿邪，可并于脉中，可入于脏腑，而为卒死之不救。】 

　　　论勇篇

黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚，固不伤于四时之风。其皮薄而肉不坚、色不一者，长夏至而有虚风者病矣。其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然乃病。
【 注　薄皮弱肉，则脏真之气虚，而不能胜四时之虚风矣。不伤于四时之风者，谓土旺于四季也。不病长夏之风者，谓土主于长夏也。设有皮厚肉坚而伤于四时之风者，必重感于寒也。色黑而皮厚肉坚之为病者，必重感于寒，外内皆然乃病。谓外受天之寒邪，内伤肾脏之水气也。】 

　　　百病始生篇

风雨寒热，不得虚邪，不能独伤人。卒然逢疾风暴雨而不病者，盖无虚，故邪不能独伤人。此必因虚邪之风，与其身形，两虚相得，乃客其形。两实相逢，众人肉坚。其中于虚邪也，因于天时与其身形，参以虚实，大病乃成。气有定舍，因处为名。上下中外，分为三员。
【 注　虚邪之中人也，洒淅动形。正邪之中人也微，先见于色，不知于其身，若有若无，若亡若存，有形无形，莫知其情。是虚邪伤形，而正邪伤气也。正邪者，天之正气，风寒暑湿燥火也。盖天有此六气，而人亦有此六气。是以正邪中气，同气相感也。故曰风雨寒热，不得虚邪，不能独伤人。伤人者，伤人之形也。】 

　　　论疾诊尺篇

尺肤滑其淖泽者，风也。尺肤滑而泽脂者，风也。
【 注　津液淖泽于皮肤。故尺肤滑其淖泽者，知风在于皮肤而鼓动其津液也。脂者，肌肉文理间之脂膜。尺肤泽脂者，风在于肌肉间也。此以尺肤之淖泽滑濇，而知风邪之浅深也。】 

　　　刺节真邪篇

黄帝曰：余闻气者有真气，有正气，有邪气。何谓真气？岐伯曰：真气者，所受于天，与谷气并而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去。其气来柔弱不能胜真气，故自去。
【 注　所受于天者，先天之精气，谷气者，后天水谷之精气，合并而充身者也。正气者，大块噫气，其名为风。从一方来，非实风，又非虚风。此天地之正气也。虚风者，从虚乡来之贼风，伤人正气，其中人也深，不能自去。正风者，其中人也浅，与真气合而自去。盖其气来柔弱，不能胜真气，故自去。】 
虚邪之中人也，洒淅动形，起毫毛而发腠理。其入深，内搏于骨则为骨痹，搏于筋则为筋挛，搏于脉中则为血闭不通、则为痈。搏于肉，与卫气相搏，阳胜者则为热，阴胜者则为寒。寒则真气去，去则虚，虚则寒。搏于皮肤之间，其气外发腠理，开毫毛，淫气往来，行则为痒，留而不去为痹，卫气不行则为不仁。
【 注　洒淅动形，故搏于皮脉肉筋骨，而为痹挛痈痒。阴胜则为寒，寒则真气去，有伤卫气则为不仁。此皆邪气之所生也。】 
虚邪偏客于身半，其入深，内居荣卫，荣卫稍衰则真气去，邪气独留，发为偏枯。其邪气浅者，脉偏痛。
【 注　邪气偏客于形，伤其荣卫，则真气去而为偏枯。其邪气浅者，脉偏痛。盖偏枯者，邪直伤于筋骨也。】 

　　　岁露论

黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开。贼风邪气，因得以入乎？将必须八正虚邪乃能伤人乎？少师答曰：不然。贼风邪气之中人也，不得以时。然必因其开也，其入深，其内极病，其病人也卒暴。因其闭也，其入浅以留，其病也徐以迟。
【 注　八风之中人也，有寒风而有暑风。寒则皮肤急而腠理闭，暑则皮肤缓而腠理开。然贼风邪气之中人也，盖因人气之虚实开阖，而入有浅深，不因寒暑之开闭也。】 
黄帝曰：有寒温和适，腠理不开，然有卒病者，其故何也？少师答曰：帝弗知邪入乎？虽平居其腠理，开闭缓急，其故常有时也。黄帝曰：可得闻乎？少师曰：人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理郄，烟垢着。当是之时，虽遇贼风，其入浅不深。至月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残，焦理薄，烟垢落。当是之时，遇贼风则其入深，其病人也卒暴。
【 注　卫气盛，则肌肉充，皮肤致，毛发坚，腠理郄，烟垢着。当是之时，虽遇贼风，其入浅不深。至月郭空，则海水东盛。人气血虚，其卫气去而形独居，肌肉减，皮肤纵，腠理开，毛发残。理者，肌肉之文理，乃三焦通会之处，故曰焦理。烟垢者，火土之余也。三焦主火，肌肉主土，故焦理薄则烟垢落。谓肌肉减，腠理开，则肌腠之气亦消散也。当是之时，遇贼风则其入深，其病人也卒暴。】 
黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。帝曰：愿闻三实。少师曰：逢年之盛，遇月之满，得时之和，虽有贼风邪气，不能危之也，命曰三实。
【 注　逢年之虚者，六气司天在泉之不及也。逢月之空者，月郭空之时也。失时之和者，四时不正之气也。夫卫气与天地相参，与日月相应。是年之虚，月之空，时之违和，皆主卫气失常。盖卫气者，卫外而为固也。卫气虚，则腠理疏而邪气直入于内，故为暴病卒死。】 

　　金匮要略 【 汉?张机】 

　　　中风病脉证治

夫风之为病，当半身不遂。或但臂不遂者，此为痹。脉微而数，中风使然。
寸口脉浮而紧，紧则为寒，浮则为虚。寒虚相搏，邪在皮肤。浮者血虚，络脉空虚。贼邪不泻，或左或右。邪气反缓，正气即急。正气引邪，喎僻不遂。邪在于络，肌肤不仁。邪在于经，即重不胜。邪入于腑，即不识人。邪入于脏，舌即难言，口吐涎沫。
寸口脉迟而缓，迟则为寒，缓则为虚。荣缓则为亡血，卫缓则为中风。邪气中经，则身痒而瘾疹。心气不足，邪气入中，则胷满而短气。
肺中风者，口燥而喘，身运而重，冒而肿胀。肺死脏，浮之虚，按之弱如葱叶，下无根者死。
肝中风者，头目瞤，两胁痛，行常伛，令人嗜甘。
肝死脏，浮之弱，按之如索不来，或曲如蛇行者死。
肝着，其人常欲蹈其胷上，先未苦时，但欲饮热，旋覆花汤主之。
心中风者，翕翕发热，不能起，心中饥，食即呕吐。
心死脏，浮之实，如丸豆，按之益躁疾者死。
脾中风者，翕翕发热，形如醉人，腹中烦重，皮目瞤瞤而短气。
脾死脏，浮之大坚，按之如覆杯。洁洁状如摇者死。

　　中藏经 【 汉?华佗】 

　　　风中有五生五死

风中有五者，谓心肝脾肺肾。五脏之中，其言生死各不同。心风之状，汗自出而好偃仰卧，不可转侧，语言狂妄。若唇正赤者生，宜于心俞灸之。若唇面青白黄黑赤，其色不定，眼瞤动不休，心绝者，不可救，过五日即死矣。肝风之状，青色围目连额上。坐不得倨偻者，可治。若喘，目直视，唇面俱青者死。肝风宜于肝俞灸之。脾风之证，一身通黄，腹大而满，不嗜食，四肢不收。或可治者，手足不青而面黄，不然则死。脾风宜于脾俞灸之。肾风者，腰脚痛重。视胁下未生黄点者可治，不然则死矣。肾风宜灸肾俞也。肺风者，胷中气满，冒昧汗出，鼻不闻香臭。喘而不得卧者可治。若失血及妄言者，不可治，七八日死。肺风宜于肺俞灸之。凡诊其脉，滑而散者，风也。缓而大、浮而紧、软而弱，皆属风也。又风之病，鼻下赤黑相兼，吐沫身直者，七日死。又中风人，口噤筋急，脉迟者生，脉急而数者死。又心脾俱中风，即舌强不能言者也。肝肾中风，则手足不遂。风之厥，皆由中于四时不从之气，故为病焉。有瘾疹者，有偏枯者，有失音者，有历节者，有癫厥者，有疼痛者，有聋瞽者，有疮癞者，有胀满者，有喘乏者，有赤白者，有青黑者，有瘙痒者，有狂妄者，皆起于风也。其脉浮虚者，自虚而得之；实大者，自实而得之；弦紧者，汗出而得之。喘乏者，饮酒而得之。癫厥者，自劳而得之。手足不遂者，言语蹇失者，房中而得之。瘾疹者，自痹湿而得之。历节疼痛者，因醉犯房而得之。聋盲疮癞者，自五味饮食冒犯禁忌而得之。千端万状，莫离于五脏六腑而生矣。所使之候，配以此耳。

　　　论治中风偏枯之法

人病中风偏枯。其脉数而面干黑黧，手足不遂，言语蹇濇。治之奈何？在上则吐之，在中则泻之，在下则补之，在外则发之，在内则温之按之熨之。吐谓出其涎也，泻谓通其塞也，补谓益其不足也，发谓发其汗也，温谓驱其湿也，按谓散其气也，熨谓助其阳也。治各合其宜，安可一揆？在求其本。脉浮则发之，滑则吐之，脉伏而濇则泻之，脉紧则温之，脉迟则熨之，脉闭则按之。要察其可否，故不能一揆治者也。
风寒暑湿之邪中人，或痛或痒，或淋，或急，或缓而不能收持，或拳而不能舒张，或行立艰难，或言语蹇濇，或半身不遂，或四肢拳缩，或口眼偏邪，或手足欹侧，或能行步而不能言语，或能言语而不能行步，或左偏枯，或右壅滞，或上不通于下，或下不通于上，或脏腑闭塞，或左右手疼痛，或得疾而即死，或感邪而未亡，或喘满而不寐，或昏昧而不醒。其于脉候证治之法，亦各不同焉。

　　　死候

病中风，痿厥不仁，脉紧急者死。
病风人，脉紧数浮沉，有汗出不止，呼吸有声者死，不然则生。

　　千金方 【 唐?孙思邈】 

　　　论杂风状

岐伯曰：中风大法有四：一曰偏枯，二曰风痱，三曰风懿，四曰风痹。夫诸急卒病多是风，初得轻微，人所不悟。宜速与续命汤，依俞穴灸之。夫风者百病之长。岐伯所言四者，说其最重也。
偏枯者，半身不遂，肌肉偏不用而痛，言不变，智不乱。病在分腠之间，温卧取汗，益其不足，损其有余，乃可复也。
风痱者，身无痛，四肢不收，智乱不甚，言微可知则可治，甚则不能言，不可治。
风懿者，奄忽不知人，咽中塞窒窒然，舌疆不能言。病在脏腑，先入阴，后入阳，治之先补于阴，后泻于阳。发其汗，身转软者生。汗不出身直者，七日死。
凡风多后背五脏俞入。诸脏受病，肺病最急。肺主气息，又冒诸脏故也。肺中风者，其人偃卧而胷满短气，冒闷汗出者，肺风之证也。视目下鼻上两边下行至口，色白者，尚可治。急灸肺俞百壮。服续命汤。小儿减之。若色黄者，此为肺已伤，化为血矣。不可复治。其人当妄言，掇空指地。或自拈衣寻缝。如此数日死。若为急风邪所中，便迷漫恍惚，狂言妄语。或少气惙惙不能复言。若不求师即治，宿昔而死。即觉，便灸肺俞及膈俞、肝俞数十壮，急服续命汤，可救也。若涎唾出不收者，即灸当并与汤也。诸阳受风，亦恍惚妄语，与肺病相似。然着缓，可经久而死。
肝中风者，其人但踞坐不得低头，绕两目连额上，色微有青者，肝风之证也。若唇色青面黄，尚可治。急灸肝俞百壮，服续命汤。若大青黑。面一黄一白者，此为肝已伤，不可复治。数日而死。
心中风者，其人但得偃卧，不得倾侧，闷乱冒绝汗出者，心风之证也。若唇正赤尚可治，急灸心俞百壮，服续命汤。若唇或青、或白、或黄、或黑者，此为心已坏为水。面目亭亭时悚动者，不可复治，五六日死。 【 一云旬日死。】 
脾中风者，其人但踞坐而腹满，身通黄，吐咸汁出者，尚可治，急灸脾俞百壮，服续命汤。若目下青，手足青者，不可复治。
肾中风者，其人踞坐而腰痛，视胁左右未有黄色如粢饼大者，尚可治，急灸肾俞百壮，服续命汤。若齿黄赤，鬓发直，面土色者，不可复治。
大肠中风者，卧而肠鸣不止，灸大肠俞百壮，可服续命汤。
贼风邪气所中，则伤于阳。阳外先受之，客于皮肤，传入于孙脉，孙脉满则入传于络脉，络脉满则输于大经中成病，归于六腑则为热，不时卧止为啼哭，其脉坚大为实，实者外坚充满不可按，按之则痛也。经络诸脉旁支去者，皆为孙脉也。
风邪客于肌肤，虚痒，或风疹瘙疮。病邪入深，寒热相搏则肉枯。邪客半身入深，真气去则偏枯。邪客机关中即挛，筋中亦然。邪淫于脏，梦脏大形小；淫于腑，梦脏小形大。邪随目系入脑则目转眩，邪中精则散视见两物。风邪入脏，寒气客于中不能发，则瘖痖喉痹舌缓。不时服药针灸，风逐脉流入脏，使人卒瘖，缓纵噤痉致死也。风入阳经则狂，入阴经则癫。阳邪入阴病则静，阴邪入阳病则怒。
若因热食汗浴，通腠理得开，其风自出，则觉肉中如针刺。步行运力欲汗，亦如此也。
凡觉肌肉中如剌，皆由腠理闭，邪气在肌中闭，因欲出也，宜解肌汤则安。
夫眼瞤动口唇动偏喎，皆风入脉，故须急服小续命汤。将八风散磨神明白膏丹，三亦三亦　原作「参膏」，据《千金》卷八诸风改。依经针灸之。

　　　风痱

夫风痱者，卒不能语，口噤，手足不遂而强直者是也。治之以伏龙肝五升，末，冷水八升和搅，取汁饮之，能尽为善。
凡欲医此病，当知先后次第。不得漫投汤药，以失机宜。非但杀人，因兹遂为痼疾。亦既得之，当进三味竹沥饮。少似有胜，更宜常进汤也，竹沥饮子，患热风者，必先用此制其热毒。
古人立方皆准病根冷热制之　今人临急造次，寻之即用，故多不验。所以欲用方者，先定其冷热，乃可检方，用无不效也。汤药既尔，丸散亦然。凡此风之发也，必由热盛，故有竹沥、葛汁等诸冷药焉。后之学者，不能仔细识其方意，故有兹论具而述之。其人无密室者不得与疗风。强人居室不密，尚中风，况服药人？

　　　风懿

脾脉络胃侠咽，连舌本，散舌下。心之别脉，系舌本。今心脾二脏受风邪，故舌强不得语也。

　　济生方 【 宋?严用和】 

　　　中风

经云：风者百病之长也。由是观之，中风在伤寒之上，为病急卒。岐伯所谓大法有四：一曰偏枯，二曰风痱，三曰风懿，四曰风痹。言最重也。外有五脏诸风，皆载之于《千金》，兹不复叙。大抵人之有生、以元气为根，荣卫为本。根本强壮，荣卫和平，腠理致密，外邪客气焉能为害。或因喜怒忧思惊恐，或饮食不节，或劳役过伤，遂至真气先虚，荣卫失度，腠理空疏，邪气乘虚而入。及其感也，为半身不遂，肌肉疼痛；为痰涎壅塞，口眼喎邪，偏废不仁，神智昏乱；为舌强不语，顽痹不知，精神恍惚，惊惕恐怖；或自汗恶风，筋脉挛急，变证多端。治疗之法，当推其所自。若内因七情而得之者，法当调气，不当治风。外因六淫而得之者，亦先当调气，然后依所感六气随证治之。此良法也。但发直吐沫，摇头上撺，面赤如妆，或头面青黑，汗缀如珠，眼闭口开，声如鼾睡，遗尿不知人者，皆不可治。

　　河间六书 【 金?刘完泰】 

　　　中风

经云：风者百病之始，善行而数变者也。风本生于热。以热为本，以风为标。凡言风者，热也。叔和云：热则生风，冷生气。是以热则风动。宜以静胜其燥，是养血也。治须少汗，亦宜少下。多汗则虚其卫，多下则损其荣。汗下各得其宜，然后可治。其在经虽有汗下之戒，而有中脏中腑之说。中腑者宜汗之，中脏者宜下之。此虽合汗下，亦不可过也。仲景曰：汗多则亡阳，下多则亡阴。亡阳则损其气，亡阴则损其形。经曰：血气者人之神，不可不谨养也。初谓表里不和，须汗下之。表里已和，是宜治之在经也。其中腑者，面加五色，有表证脉浮而恶寒，拘急不仁，或中身之后，或中身之前，或中身之侧，皆曰中腑也。其治多易。中脏者唇吻不收，舌不转而失音，鼻不闻香臭，耳聋而眼瞀，大小便秘结，或眼合直视，摇头口开，手撒遗溺，痰如拽锯，鼻鼾，皆曰中脏也。其治多难。经曰：六腑不和，流经为痈。五脏不和，九窍不通。若外无留结，内无不通、必知在经也。初证既定，宜以大药养之。当顺时令而调阴阳，安脏腑而和荣卫，察病机，审气宜，而亦有愈者。若风中腑者，先以加减续命汤，随证发其表。中脏者，则大便多秘濇，宜以三化汤通其滞。表里证已定，别无他变，故以大药和治之。大抵中腑者多着四肢，中脏者多滞九窍。虽中腑者多兼中脏之证，至于舌强失音，久服大药，能自愈也。中风湿者，夏月多有之，其证身重如山，不能转侧，宜服除湿去热之药，可灸不可针。今具六经续命汤，通治八风五痹痿厥等疾。以一岁为总，以六经为别。春夏加石膏、知母、黄苓，秋冬加桂、附。又于六经随证细分加减。自古名医，不能越此。
凡中风必先审六经之候，慎勿用大热药乌、附之类。故阳剂刚胜，积火燎原，为消狂疮肿毒之属，则天癸竭而荣卫涸，是以中风有此诫。故经所谓邪风之至，疾如风雨。《易》曰：挠万物者莫疾乎风。若感之浅者，留于肌肤；感之深者，达于骨髓。盖祸患之机藏于细微，非常人之豫见。及其至也，虽智者不能善其后。是以圣人之教下，皆谓之虚邪贼风避之有时。故中风者俱有先兆之证。凡人如觉大拇指及次指麻木不仁，或手足不用，或肌肉蠕动者，三年内必有大风之至。经曰：肌肉蠕动，名曰微风。宜先服八风散、愈风汤、天麻丸各一料为效。故手大指次指，手太阴阳明经，风多着此经也。先服袪风涤热之剂，辛凉之药，治内外之邪。是以圣人治未病，不治已病。又曰：善治者，治皮毛。是止于萌芽也。故初成获愈，固久者伐形，是治病之先也。
中风之人，如小便不利，不可以药利之。既得自汗，则津液外亡，小便自少。若利之，使荣卫枯竭，无以制火，烦热愈甚。当候热退汗止，小便自行也。兼此证乃阳明，大忌利小便，须当识此。凡中风之人多能食者，盖甲己化土，脾盛故能食。由是多食则脾气愈盛，土克制肾水，水亏则病增剧也。急宜广服药，不欲多食，病能自愈。中风多食，风木盛也。盛则克脾，脾受敌，求助于食。经曰：实则梦与，虚则梦取是也。当泻肝木，治风安脾。脾安则食少，是其效也。
中风之人，不宜用龙、麝、犀、珠。譬之提铃巡于街，使盗者伏而不出。益使风邪入于骨髓，如油入面，莫能出也。若痰潮不省，昏愦不知事，宜用此药，下其痰涎。
凡中风不审六经之加减，虽治之不能去其邪也。《内经》云：开则淅然寒，闭则热而闷。如暴中风邪，宜先以加减续命汤随证治之。如中风无汗恶寒，麻黄续命主之；中风有汗恶风，桂枝续命主之。已上二证，皆太阳经中风也。
中风无汗，身热不恶寒，白虎续命主之；中风有汗，身热不恶风，葛根续命主之。已上二证，阳明经中风也。
中风无汗身凉，附子续命主之；中风有汗无热，桂枝续命主之。此证少阴经中风也。中风六证混淆，系之于少阳厥阴。或肢节挛痛，或麻木不仁，宜羌活连翘续命主之。
古之续命混淆，无六证之别。今各分经疗治，又分经针刺之。
中风，外无六经之形证，内无便溺之阻隔，知血弱不能养筋，故手足不能运动，舌强不能言语，宜养血而筋自荣，大秦艽汤主之。
中风，外有六经之形证，先以加减续命汤随证治之；内有便溺之阻隔，复以三化汤主之。
法曰：四肢不举，俗曰瘫缓。故经所谓土太过则令人四肢不举，又曰土太过则敦阜。阜，高也。敦，厚也。既厚而又高，则令除去。此真所谓膏粱之疾，非肝肾经虚。何以明之？经所谓三阳三阴发病，为偏枯痿易，四肢不举。王注云：三阴不足，发病为偏枯；三阳有余，则为痿易。易为变易。常用而痿弱无力也。其治则泻，令气弱阳衰，土平而愈，或三化汤、调胃承气汤选而用之。若脾虚则不用也。经所谓土不及则卑陷，故脾病四肢不用。四肢皆禀气于胃，而不能至经，必因于脾乃得禀受也。今脾不能为胃行其津液，四肢不能禀水谷。气日以衰，脉道不利，筋骨肌肉皆无气以生，故不用焉。其治可补，宜十全散、加减四物，去邪留正。
中风证，内邪已除，外邪已尽，当服愈风汤以行导诸经，久服大风悉去。纵有微邪，只从此药加减治之。然治病之法，不可失其通塞。或一气之微汗，或一旬之通利。如此为常治之法也。久则清浊自分，荣卫自和。如初觉风动，服此不致倒仆。
卫气凝而不行，故其肉有不仁也。分肉之间，卫气行处。风与卫气相薄，俱行肉分，故气道濇而不利。气道不利，风热内郁，卫气相持，肉膹(月真)而疮出。卫气被风郁不得伸，凝而不行则肉不仁也。谓皮肉(疒帬)而不知寒热痛痒，如木石也。

　　　卒中暴死

暴病暴死，火性疾速故也。斯由平日衣服饮食，安处动止，精魂神志，性情好恶，不循其宜而失其常，久则气变兴衰而为病也。或心火暴甚而肾水衰弱不能制之，热气怫郁，心神昏冒，则筋骨不用，卒倒而无所知，是为僵仆。甚则水化制火，热甚生涎，至极则死。微则发过如故，至微者但眩瞑而已，俗云暗风。由火甚制金，不能平木，故风木自甚也。或风热甚而筋惕，或瘈瘲僵仆，口出涎沫，俗云风癎病。欲知病有兼风者，阴阳变化之道也。故阴阳相搏，刚柔相摩，五行相错，六气相荡，变而为病则无穷矣。大法：子能制鬼贼，则已当自实，而与子同为病者不必皆然，由乎六气阴阳同异不等。故经曰：风热火同阳，寒燥湿同阴。又燥湿小异也。然燥金虽属秋阴而异于寒湿，故反同其风热也。故火热胜金衰而风生，则风能胜湿，热能耗液而反寒。阳实阴虚，则风热胜于水湿而为燥也。凡人风病多因热甚，而风燥者为其兼化，以热为其主也。俗云风者，言末而忘其本也。所以中风瘫痪者，非谓肝木之风实甚而卒中之也，亦非外中于风。由乎将息失宜而心火暴甚，肾水虚衰不能制之，则阴虚阳实而热气怫郁，心神昏冒，筋骨不用而卒倒无所知也。多因喜怒思悲恐之五志有所过极而卒中者，由五志过极皆为热甚故也。若微则但僵仆，气血流通，筋脉不挛，缓者发过如故。或热气太盛，郁结壅滞，气血不能宣通，阴气暴绝则阳气后竭而死。或即不死而偏枯者，由经络左右双行，而热甚郁结，气血不得宣通，郁极乃发。若一侧得通，则否者痹而瘫痪也。其人已有怫热郁滞，而气血偏行，微甚不等。故经言汗出偏沮，令人偏枯。然汗偏而出者，曲怫热郁结，气血壅滞故也。人卒中，则气血不通而偏枯也。所谓肥人多中风者，盖人之肥瘦，由血气虚实使之然也。气为阳而主轻微，血为阴而主形体。故西方金，北方水，为阴而刚也。东方木，南方火，为阳而柔也。故血实气虚则肥，气实血虚则瘦。所以肥者能 【 音耐，下同。】 寒不能热，瘦者能热不能寒。由寒则伤血，热则伤气，损其不足则阴阳愈偏，故不能也。损其有余者以使平调，故能之矣。故瘦者腠理疏通而多汗泄，血液衰少而为燥热，故多为劳嗽之疾也。俗以为卒暴病甚而为热劳，徐久病微而为冷劳者，是以迟缓为言，而病非冷也。识其证候，为热明矣。但热有微甚。或言肥人多中风，由气虚，非也。所谓腠理致密而多郁滞，气血难以通利。若阳热又甚而郁结，故卒中。故肥人反劳者，由暴然亡液损血过极。瘦人反中风者，由暴然阳热太甚而郁结不通。所谓中风口噤筋脉紧急者，由阳热暴甚于内，亢则害承乃制，津液涌溢，聚于胷膈，热燥以为痰涎。初虞世言涎者，乃遍身之脂脉津液也。然阳实阴虚而风热太甚，以胜水湿，因而成燥。肝主于筋而风气自甚，又燥热加之，液还聚于胷膈，则筋太燥。燥筋主于收敛，劲切紧濇，故为病筋脉劲强紧急而口噤。或破伤中风亦同，但以从微至甚而不偏枯也。夫破伤中风之由，因疮热甚郁结而荣卫不得宣通，怫热因之遍体，故多发白痂。是时疮口闭塞，气难通泄，故阳热易为郁结。而热甚则生风，不已则表传于里。亦由触冒寒邪而怫热郁甚，周身似为伤寒之疾，不解则表传于里也，但有风热微甚兼化之殊耳。大法：破伤中风，风热燥甚，怫郁在表而里气尚平者，善伸数欠，筋脉拘急，或时恶寒，或筋惕而搐，脉浮数而弦。宜以辛热治风之药，开冲结滞，荣卫宣通而愈。犹伤寒表热怫郁，而以麻黄汤辛热发散也。凡用辛热开冲风热结滞，或以寒药佐之尤良，免致药不中病而风热转甚，犹《伤寒论》热药发表不中效则热转甚也。故夏热用麻黄桂枝汤类热药发表，须加寒药。不然，则热甚发黄或斑出矣。故发表诸方，佐以黄芩、石膏、知母、柴胡、地黄、芍药、栀子、茵陈、葱白、豆豉之类寒药，消息用之。如世以甘草、滑石、葱、豉寒药发散甚妙。是以甘草甘能缓急、温能润燥，滑石淡能利窍、滑能通利，葱辛甘微寒，豉咸寒润湿，皆散结缓急、润燥除热之物，因热服之而元府郁结宣通，则怫热无由再作。病势虽甚而不得顿愈者，亦获小效而无加害。此方散结，无问上下中外，但有益而无损。散结之方，何必辛热耶？若破伤中风，表不已而渐入于里，则病势渐甚。若里未太甚而在脉在肌肉者，宜以退风热开郁滞之寒药调之。或微加治风辛热药，以意消息之。若里势已甚，而舌强口噤，项背反张，惊惕搐搦，涎唾稠粘，胷腹满塞，而或便溺闭结，或时汗出，脉洪数而弦也。然汗出者，由风热郁甚于里，而表热稍罢，则腠理疏泄而心之火热从汗出也。大法：风热怫郁，因汗而解者，乃里热出之于表，因汗而结散热去，则气和而愈。若不解者，乃风热郁甚于里而未出表，故虽汗泄而热不退，则不能解。犹阳明证热甚于里，则日哺潮热，大汗虽出，热不退而不能解也，故当大承气汤下其里热也。今火热极甚，筋劲急而口噤，风热加之，故惊而搐。风热燥并郁甚于里，故烦满而或闭结。法宜除风散结，以寒药下之，使郁滞流通，而后以退风热开结滞之寒药调之，而热退结散，则风自愈矣。呜呼！俗医所治破伤中风，不明浅深，但以半热燥药，任其天命而已。若始觉风热郁结于表而里尚平，未传也，或以寒物佐之亦佳。如至宝丹治风痹，虽用硫黄、钟乳、桂心、木香辛热之类，是亦能令开结也；佐以牛黄、脑子、苦参、芒硝之类，以使结散而无复郁也。况至宝丹乃散风热郁痹之寒药。凡治风热结滞，宜戒热药过甚。早令导引按摩，自不能者，令人以屈伸按摩，使筋脉稍舒缓而气通行。及频斡牙关，勿令口噤，若紧噤则常以橛当之，勿损牙齿，免致口噤，粥药不能下也。及风癎之发作者，由热甚而风燥为其兼化，涎溢胷膈，燥烁而瘈瘲昏冒僵仆也。或惊风者，亦由心火暴甚而制金不能平木，故风火相搏而昏冒惊悸潮搐也。凡此诸证，皆由热甚而生风燥。各有异者，由风热燥各微甚不等故也。所谓中风或筋缓者，因其风热胜湿而为燥，乃燥之甚也。然筋缓不收而痿痹，故诸膹郁病痿皆属肺金，乃燥之化也。如秋深燥甚，则草木痿落而不收，病之象也。是以手得血而能握，足得血而能步。夫燥病，血液衰少也，而又气血不能通畅，故病然也。或云筋挛有力，则为实热；筋缓不收，则为虚寒。或谓寒主收引，而热主舒缓，则筋挛为寒，筋缓为热者，皆误也。凡治诸风方，通言主疗筋脉挛缓，岂分寒热虚实之异？然筋挛虽势恶而易愈，诸筋缓难以平复也。或云中风为肝木实甚，大忌脏腑脱泄。若脾胃土气虚损，受肝木鬼贼之邪而当死。当温脾补胃，土实则肝木不能克，乃治未病之法。所谓似是而非也。或云肝为中州而当温者，亦误也。所以寒暑燥湿风火六气，应于十二经络脏腑也。以其本化则能补之，相反则能泄之。然脾胃土本湿也，湿气自甚则为积饮痞隔，或为肿满。以药燥去其湿，是谓泻其脾胃土之本也。或病燥热太甚而脾胃干涸成消渴者，土湿之气衰也。宜以寒温之药，补阴泻阳，除湿润燥，而土气得平，是谓补其脾土之本也。故仲景言伤寒里热太甚，而胃中干涸烦躁者，以调胃承气汤急下之，救其胃气。所以阴阳异用，而寒湿同性。然土为阴，故异于风热燥也。土为万物之母，水为万物之元，故水土同在于下而为万物之根本也。如地干而无水湿之性，则万物根本不润，而枝叶皆衰矣。经言动物神机为根在于中，故食入于胃而脾为变磨，布化五味，以养五脏之气，而敷荣百骸，根本乃固。然胃中水谷，润泽而已，亦不可太过与不及，犹地之旱涝也。故五脏六腑四支百骸受气，皆在于脾胃之湿润。经言积湿成热，岂可以温药补于湿土也？温属春木，正以胜其土湿。或以脏腑不分六气，而为假令之湿，一概言阳气盛而热为实，阳气衰而寒为虚者，乃寒热阴阳之虚实，而非五行兴衰克伐之道也。然脏腑经络，不必本气兴衰而能为病，六气互相干而病也。假令胃寒为虚冷者，是胃中阴水实而阳火虚也。当大温补胃中阳火之虚，而退其阴水之实。岂可以胃土本虚而补其湿也？夫补泻脾胃之本者，燥其湿则为泻，润其燥则为补。今夫土本湿也，若阳实阴虚，风热胜其水湿而成燥者，则为水湿衰，可以退风散热养液润燥而救其已衰之阴湿。若反以温补，欲令脏腑无壅塞，不亦妄谬之甚耶？或言中风由肾水虚冷者，误也。盖阴水既衰，则阳火自盛，而热岂能反为寒耶？以证验之，则为热明矣。或云中风既为热甚，治法或用乌附之类热药，何也？答曰：欲令药气开通经络，使气血宣行而无壅滞也。然亦以消风热开结滞之类寒药佐之，可以制其药之热。若服峻热药而热证转加者，不可服也。郁结不通而强以攻之，则阴气暴绝而死矣。故诸方之中，至宝、灵宝丹最为妙药。今详本草言至宝丹之药味，合而为一，乃寒药也。灵宝丹虽用温热之味，而复用寒物制之，参而为一，亦平药也。况皆能散风壅，开结滞，而使气血宣通，怫热除而自愈。世方虽有治风之热药，当临时消息，适其所宜，扶其不足，损其有余，慎不可但以峻热攻痹，而反绝其已衰之阴气也！
人之生也，负阴而抱阳。人居一气，道在其中矣。外有八风之相荡，内有喜怒之交侵，真气内弱，风邪袭之。风之伤人，或为寒热，或为疼痛，或为偏枯，或为拘挛，其候不一。风者善行而数变，此乃风者百病之始，万病之长。若内不能通，外不得泄，此谓病生于变乱。或失音而昏冒，成口目而喎斜，可用三圣散吐之。或不知人事，或牙关紧急药不能下者，煎三圣散鼻内灌之，吐出涎沫，口自开也。次服无忧散、通解丸、通圣、凉膈、人参半夏丸、桂苓甘露散，消风散热，除湿润燥养液之寒药，排而用之。切忌鸡猪鱼兔油腻酒酢荞面动风之物及引痰之食。

　　　风痱

内夺而厥，舌瘖不能言，二足废不为用，肾脉虚弱，其气厥不至，舌不仁，经云瘖痱。足不履用，音声不出者，地黄饮子主之。
暴瘖，卒痖也。金肺主声，故五行惟金响。金应于干，干为天、为阳、为健、为动；金本燥，为涸、为收、为敛、为劲切、为刚洁，故诸能鸣者无越此也。凡诸发语声者，由其形气之鼓击也。鼓击者，乃健动之用也。所以谓物寒则能鸣者，水实制火，火不克金也。其或火旺水衰，热乘金肺而神浊气郁，则暴瘖无声也。故经言内夺而厥则为瘖痱，此肾虚也。痱者，废也。

古今图书集成医部全录卷二百十八

　风门

　　儒门事亲 【 元?张从政】 

　　　口眼喎斜是经非窍辩

口眼喎斜者，俗工多与中风掉眩证一概治之。其药则灵宝、至宝、续命、清心、一字、急风、乌犀、铁弹丸，其方非不言治此病也，然而不愈者何也？盖知窍而不知经，知经而不知气故也。何谓知窍而不知经？盖人之首有七窍，如日月五星七政之在天也。故肝窍目，目为肝之外候；肺窍鼻，鼻为肺之外侯；心窍舌，舌无窍，心与肾合而寄窍于耳，故耳与舌俱为心之外候。俗工止知目病归之肝，口病归之脾，耳病归之肾，舌病归之心，更无改张，岂知目之内眦上下二纲，足太阳及足阳明起于此；目之锐眦。足少阳起于此，手少阳至于此；鼻之左右，足阳明手阳明侠乎此；口之左右，亦此两经环乎此。故七窍有病，不独归之五脏，当归之六阳经也。余日：俗工知窍而不知经者，此也！何谓知经而不知气？盖世之谈方药者，不啻千万人，不过本草性味。岂知十二经所出所入，所循所环，所交所合，所过所注，所起所会，所属所络，所上所下，所侠所贯，所布所散，所结所绕，所抵所连，所系所约，所同所别，千万人中或见一二名明，可谓难其人矣。然而不过执此十二经，便为病本，将阳经为热，阴经为寒，向本草中寻药，药架上检方而已矣。病之不愈，又何讶焉？岂知《灵枢经》曰：足之阳明，手之太阳，筋急则口目为僻。此十二经及受病之处也，非为病者也。其为病者，天之六气也。六气者何？风暑燥湿火寒是也。故曰俗工知经而不知气者，此也！然则口目喎斜者，此何经也？何气也？足之太阳，足之阳明，左目有之，右目亦有之；足之阳明，手之阳明，口左有之，口右亦有之；此两道也。《灵枢》又言：足阳明之筋，其病颊，筋有寒则急引颊移口，热则筋弛纵缓不胜收，故僻。是左寒右热则左急而右缓，故偏于左；右寒左热，则右急而左缓，故偏于右也。夫寒不可径用辛热之剂，盖左中寒则逼热于右，右中寒则逼热于左，阳气不得宣行故也。而况风者甲乙木也，口眼阳明皆为胃土，风偏贼之，此口目之所以僻也。七窍惟口目喎斜，而耳鼻独无此病者，何也？盖动则风生，静则风息，天地之常理也。考之易象有足相符者。震巽主动，坤艮主静。动者皆属木，静则皆属土。观卦者，视之理也。视者，目之用也。目之上纲则眨，下纲则不眨。故观卦上巽而下坤。颐卦者，养之理也。养者，口之用也。口之下颔则嚼，上颔则不嚼。故颐卦上艮而下震。口目常动，故风生焉。耳鼻常静，故风息焉。当思目虽斜而目之眶骨未尝斜，口虽喎而口之转车未尝喎。此经之受病，非窍之受病明矣。而况目有风轮，唇有飞门者耶？余尝治此证，未尝用世俗之药。非故与世参商，方凿圆枘，自然龃龉者。尝过颖，一长吏病此，命予疗之。目之斜灸以承泣，口之喎灸以地仓，俱效；苟不效者，当灸人迎。夫气虚风入而为偏，上不得出，下不得泄，真气为风邪所陷，故宜灸。《内经》曰：陷下则灸之，正谓此也，所以立愈。又尝过东木?巳，一夫亦患此。予脉其两手，急数如张弓弦，甚有力而实。其人齿壮气充，与长吏不同。盖风火交胜。余用调胃承气汤六两，水四升，煎作三升，分四服，令稍热啜之。前后约泻四五十行，去一两盆。次以苦剂投之，解毒数服，以升降水火，不旬口而愈。《脉诀》云：热则生风。若此者，不可纯归其病于牕隙之间而得，亦风火素感而然也。盖火胜则制金，金衰则木茂，木茂则风生。若东木?巳之人，止可流湿润燥。大下之后，便使加飧、通郁为大法。《灵枢》虽有马膏桂酒双涂之法，此但治其外耳，非治其内也。今人不知其本，欲以单服热水强引而行之，未见其愈者也。向之用姜、附、乌、桂、起石、硫黄之剂者，是耶非耶？

　　东垣十书 【 元?李杲】 

　　　中风

中风为百病之长，乃气血闭而不行，此最重疾。凡治风之药皆辛温，上通天气，以发生为体，是元气始出地之根蒂也。
中风从内出，其治法则如外入之证，亦以发表、攻里、行中道三法也。
中血脉则口眼喎斜，中腑则肢节废，中脏则性命危急。此三者，治各不同。如中血脉，外有六经之形证，则从小续命汤加减及疏风汤治之。如中腑，内有便溺之阻隔，宜三化汤或《局方》中麻仁丸通利之；外无六经之形证，内无便溺之阻隔，宜养血通气，大秦艽汤、羌活愈风汤治之。中脏，痰涎昏冒，宜至宝丹之类镇坠。若中血脉中腑之病，初不宜用龙麝牛黄，为麝香入脾治肉，牛黄入肝治筋，龙脑入肾治骨，恐引风深入骨髓，如油入面，莫之能出。又不可一概用大戟、芫花、甘遂泻大便，损其阴血则真气愈虚。

　　丹溪心法 【 元?朱震亨】 

　　　论中风

中风大率主血虚。有痰，治痰为先，次养血行血。或属虚挟火 【 一作痰】 与湿，又须分气虚血虚。
半身不遂，大率多痰。在左属死血瘀 【 一作少】 血，在右属痰有热并气虚。左以四物汤加桃仁、红花、竹沥、姜汁，右以二陈汤、四君子等汤加竹沥、姜汁。
痰壅盛者，口眼喎斜者，不能言者，皆当用吐法，一吐不已再吐。轻者用瓜蒂一钱，或稀涎散，或虾汁。以虾半斤，入酱葱姜等料物，水煮，先吃虾，次饮汁，后以鹅翎探引吐痰。用虾者，盖引其风出耳。重者用藜芦半钱或三分，加麝香少许，虀汁调吐。若口噤昏迷者，灌入鼻内吐之。虚者不可吐。
气虚卒倒，用参芪补之。有痰，浓煎参汤加竹沥、姜汁。血虚，用四物汤，俱用姜汁炒，恐泥痰故也；有痰，再加竹沥姜汁入内服。能食者去竹沥加荆沥。
肥白人多湿少火，用乌头、附子行经。凡用乌附必用童便煮过，以杀其毒。
初昏倒，急掐人中。至醒，然后用痰药。以二陈汤、四君子汤、四物汤加减用之。
瘦人阴虚火热，用四物汤加牛膝、竹沥、黄芩、黄蘗，有痰者加痰药。
治痰，气实而能食，用荆沥；气虚少食，用竹沥。此二味开经络行血气故也。入四物汤，必用姜汁助之。
遗尿属气虚，以参芪补之。
筋枯者，举动则痛，是无血不能滋养其筋，不治也。《脉诀》内言诸不治证：口开手撒，眼合遗尿，吐沫直视，喉如鼾睡，肉脱筋痛，发直摇头，上窜，面赤如妆，或头面青黑，汗缀如珠，皆不可治。
按《内经》已下，皆谓外中风邪。然地有南北之殊，不可一途而论。惟刘守真作将息失宜，水不能制火，极是。由今言之，西北二方亦有真为风所中者，是极少尔。东南之人，多是湿土生痰，痰生热，热生风也。邪之所凑，其气必虚。风之伤人，在肺脏为多。
许学士谓气中者亦有此。七情所伤，脉微而数，或浮而紧，锾而迟。必也。脉迟浮可治，大数而极者死。若果外中者，则东垣所谓中血脉、中腑、中脏之理。其于四肢不举，亦有与痿相类者，当细分之。《局方》风痿同治，大谬，《发挥》甚详。子和用三法，如的系邪气卒中，痰盛实热者，方可用，否则不可。
气中一证，与中风相似。但风中多痰涎，气中口中无涎。治之之法，调气为先。经言：治风者以理气，气顺则痰消，徐理其风，庶可收效。又有中风言不变，志不乱，病在分腠之间者，只宜温卧取少汗，为可复也。
凡中风脉多沉伏。大法浮迟者吉，急实者凶。先用麻油调苏合香丸，或用姜汁或用白汤调。如口噤，抉开灌之。稍苏，则服八味顺气散。若痰盛者，只宜省风导痰汤服之。若中则昏沉，不省人事，口噤，急以生半夏末吹入鼻中，或用细辛、皂角为末吹之，喷嚏则苏，无嚏者不治。
肥人中者，以其气盛于外而歉于内也。肺为气出入之道，肥者气必急，气急必肺邪盛，肺金克木，胆为肝之腑，故痰涎壅盛。所以治之必以理气为急。中后气未顺，痰未除，调理之剂，惟当以藿香正气散和星香散煎服。此药非特可治中风之证，治中恶中气尤宜。寻常呕而多痰者，方可用之。
若前证多怒，宜小续命汤加羚羊角。热而渴者，汤中去附子加秦艽半钱；恍惚错语，如茯神、远志各半钱；不得睡，加酸枣仁半钱；不能言，加竹沥一蚬壳许；人虚无力者，去麻黄加人参如其数。
若人自苏，能言能食，惟身体不遂，急则挛蜷，缓则亸曳，经年不愈，难以起止，以加减地仙丹常服。
若中，饮食坐卧如常，但失音不语，俗呼为哑风，只以小续命去附子加石菖蒲一钱。
治风之法，初得之即当顺气，及日久即当活血，此万古不易之理。古有以四物汤吞活络丹愈者，正是此义。若先不顺气化痰，遽用乌、附，又不活血，徒用防风、天麻、羌活辈，吾未见能治也。又见风中于肤腠，辄用脑麝治之者，是引风入骨髓也，尤为难治，深可戒哉！
如口喎斜未正者，以蓖麻去壳烂捣，右喎涂左，左喎涂右；或鳝鱼血入麝香少许涂之，即正。
初卒倒僵仆，不知人事，急以皂角末或不卧散于鼻内吹之，就提顶发，立苏。有嚏者可治，无嚏者不治。
经曰：风从汗泄。似可微汗解表。表实无汗者，散之劫之；表虚自汗者，温之解之。若气滞者难治，宜吐之。
可下者，此因内有便溺之阻隔，故里实。若三五日不大便者，可与《机要》三化汤，或子和搜风丸；老人只以润肠丸。
理气者，气滞气郁，肩膊麻痛之类，此七情也，宜乌药顺气、八味顺气之类。
理血者，无表里之急，血弱举发不时者，用大秦艽汤，或羌活愈风汤，兼用化痰丸子。

　　　中风不可与痿同治

今世所谓风病，多与痿证混同论冶，良由《局方》多以治风之药通治诸痿也。古圣论风痿各有篇目，源流不同，治法亦异，不得不辩。按风论：风者百病之长，至其变化乃为他病，又曰善行数变，曰因于露风，曰先受邪，曰在腠理，曰客，曰入，曰伤，曰中，历陈五脏与胃之伤，皆多汗而恶风。其发明风邪系外感之病，有脏腑内外寒热虚实之不同，若是之明且尽也，别无瘫痪、痿弱、卒中不省、僵仆喎斜、挛缩眩运、语濇不言之文也。或曰：吾子谓《内经》风论主于外感，《局方》用麻黄、桂、附辈，将以解风寒也；用脑麝、威灵仙、黑牵牛辈，将以行疑滞也。子之言过矣。曰：风病外感，善行数变，其病多实少虚，发表行滞，有何不可？治风之外，何为又历述神魂恍惚，起便须人，手足不随，神志昏愦，瘫痪亸曳，手足筋挛，眩运倒仆，半身不遂，膝脚缓弱，四肢无力，颤掉拘挛，不语语濇等诸痿证兼治之。考诸痿论：肺热叶焦，五脏因而受之，发为痿躄；心气热生脉痿，故经纵不任地；肝气热生筋痿，故宗筋弛缓；脾气热生肉痿，故痹而不仁；肾气热生骨痿，故足不任身。又曰：诸痿皆属于上。谓之上者，指病之本在肺也。又曰昏惑、曰瘈瘲、曰瞀眛、曰暴病、曰郁冒、曰蒙眛暴瘖、曰瞀瘈，皆属于火。又曰四肢不举、曰舌本强、曰足痿不收、曰痰涎有声，皆属于上。又《礼记》注曰：鱼肉天产也，以养阳作阳德。以为倦怠，悉是湿热内伤之病，当作诸痿治之，何《局方》治风之方兼治痿者十居八九？不思诸痿皆起于肺热，传入五脏，散为诸证，大抵只宜补养。若以外感风寒治之，宁免实实虚虚之祸乎？风病外感之邪，有寒热虚实，而挟寒者多。痿病内热之伤，皆是虚证，无寒可散，无实可泻。《局方》本为外感立方，而以内伤热证混同一治，其为害也似非细故。

　　溯洄集 【 元?王履】 

　　　总论

人有卒暴僵仆，或偏枯，或四肢不举，或不知人，或死或不死者，世以中风呼之，而方书亦以中风治之。余尝考诸《内经》，则曰风者百病之始也。又曰风者百病之长也，至其变化乃为他病，无常方。又曰风者善行而数变。又曰风之伤人也，或为寒热，或为热中，或为寒中，或为疠风，或为偏枯，或为风也。其卒暴僵仆，不知人，四肢不举者，并无所论，止有偏枯一语而已。及观《千金方》，则引岐伯曰：中风大法有四，一曰偏枯，二曰风痱，三曰风懿，四曰风痹。解之者曰：偏枯者半身不随，风痱者身无痛四肢不收，风懿者奄忽不知人，风痹者诸痹类风状。《金匮要略》中风篇曰：寸口脉浮而紧，紧则为寒，浮则为虚。虚寒相搏，邪在皮肤。浮者血虚，络脉空虚，贼邪不泻，或左成右，邪气反缓，正气即急，正气引邪，喎僻不遂。邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言，口吐涎沫。由是观之，如卒暴僵仆不知人，偏枯四肢不举等证，固为因风而致者矣。故用大小续命、西州续命、排风、八风等诸汤散治之。及近代刘河间、李东垣、朱彦修三子者出，所论始与昔人异矣。河间曰：中风瘫痪者，非谓肝木之风实甚而卒中之，亦非外中于风，由乎将息失宜，心火暴甚，肾水虚衰，不能制之，则阴虚阳实而热气怫郁，心神昏冒，筋骨不用而卒倒无所知也。多因喜怒思悲恐，五志有所过极而卒中者，由五志过极皆为热甚故也。俗云风者，言末而忘其本也。东垣曰：中风者，非外来风邪，乃本气病也。凡人年逾四旬，气衰之际，或因忧喜忿怒伤其气者，多有此疾，壮岁之时无有也。若肥盛则间有之，亦是形盛气衰而如此。彦修曰，西北气寒。为风所中，或有之矣。东南气温而地多湿，有风病者非风也，皆湿土生痰，痰生热，热生风也。三子之论，河间主乎火，东垣主乎气，彦修主于湿，反以风为虚象，而大异于昔人矣。吁！昔人与三子也，果孰是而果孰非欤？以三子为是，则昔人为非也。而三子未出之前，固有从昔人治之而愈者矣。以昔人为是，则三子为非也。而三子已出之后，亦有从三子治之而愈者矣。故不善读其书者，往往致乱。以余观之，昔人、三子之论，皆不可偏废。但三子以相类中风之病，视为中风而立论，故使后人狐疑而不决。不知因于风者，真中风也；因于火与气与湿者，类中风而非中风也。三子所论者，自是因火、气、湿而为暴病暴死之证，与风何相干哉？如《内经》所谓三阴三阳发病为偏枯痿易，四肢不举，亦未尝必因于风而后能也。夫风火气湿之殊，望闻问切之异，岂无所辨乎？辨之为风，则从昔人以治；辨之为火气湿，则从三子以治，庶乎析理明而用法当。惟其以火气湿之证，强以风而合论之，所以真伪不分而名实相紊。若以火气湿证分出之，则真中风病彰矣。所谓西北有中风，东南无中风者，其然欤？否欤？

　　卫生宝鉴 【 元?罗天益】 

　　　中风杂说

风者能动而多变，因热胜则动，宜以静胜燥，是养血也；宜和，是行荣卫，壮筋骨也，天麻丸主之，非大药不能治也。
如中风自汗，昏冒发热，不恶风寒，不能安卧，此是风热烦躁，泻青丸主之。如小便少，不可以药利之。既自汗，津液外泄，小便内少。若利之使荣卫枯竭，无以制火，烦热愈甚。俟热退汗止，小便自行也。兼此证属阳明经，大忌利小便，须当识此。
中风人多能食。盖甲己化土，脾盛，故能多食。由此脾气愈盛，下克肾水，肾水亏则病增剧。宜广服药，不欲多食，病能自愈。

　　　论犀角升麻汤

足阳明者，胃也。经云：肠胃为市，如市廛无所不有也。六经之中，血气俱多，腐熟水谷，故饮食之毒聚于肠胃。此方以犀角为主，解饮食之毒也。阳明经络，环唇挟口，越于鼻交頞中，循颊车上耳前，过客主人，循发际至额颅。故王公所患，此一经络也。以升麻佐之，余药皆涤除风热。升麻、黄芩，专入胃经为使也。

　　医学正传 【 明?虞抟】 

　　　总论

《内经》曰：风之伤人也，或为寒热，或为热中，或为寒中，或为疠风，或为偏枯。又曰：风者百病之长也，至其变化，乃为他病，无常方。又曰：诸风掉眩，皆属肝木。《千金》云：岐伯所谓中风大法有四，一曰偏枯，谓半身不遂也；二日风痱，谓身无疼痛、四肢不收也；三曰风懿，谓奄忽不知人也；四曰风痹，谓诸痹类风状也。是以古之名医，皆以外中风邪，立方处治。惟河间刘守真氏所谓中风瘫痪者，非谓肝木之风实甚而卒中之，亦非外中于风，良由将息失宜，心火暴甚，肾水虚衰不能制之，则阴虚阳实而热气怫郁，心神昏冒，筋骨不用而卒倒无所知也。亦有因喜怒思悲恐，五志有所过极而卒中者。夫五志过极，皆为热甚。俗云风者，言末而忘其本也。东垣李氏明之，亦谓中风者非外来风邪，乃本气自病也。凡人年逾四旬，气衰之际，或忧喜忿怒伤其气者，多有此证，壮岁之时无有也。若肥盛者，则间而有之，亦是形盛气衰，故如此耳。丹溪先生亦曰：有气虚，有血虚，有痰盛。又曰：西北二方，其为风所中者有之；东南之人皆是湿土生痰，痰生热，热生风也。夫上古之论中风，一以为外感风邪之候。及乎三先生之论一出，皆以风为虚象，而谓内伤正气为病。然三先生又别各有外感之论，而使后学狐疑不决。故王安道有论三子主气、主火、主湿之不同，而与昔人之主风不合，而立真中类中之目，岐为二途，愚窃疑焉。曰卒中、曰暴仆、曰暴瘖、曰蒙眛、曰喎僻、曰瘫痪、曰不省人事、曰语言蹇濇、曰痰涎壅盛，其为中风之候，不过如此。无此候者，非中风之病也。夫外候既若是之相侔，而病因又何若彼之异耶？欲求归一之论，终不可得。于是积年历试四方之病此者若干人，尽因风湿痰火挟虚而作，何尝见其真中类中二者之分哉？是以一旦豁然，有所感悟。未知是否，请陈梗概，与明达者共议。夫中风之证，盖因先伤于内而后感于外也，但有标本轻重之不同。假如百病皆有因有证，因则为本，证则为标。古人论中风者言其证，三先生论中风者言其因，知此则中风之候，可得而详论矣。其所谓真中风邪者，未必不由气体虚弱，荣卫失调，然后感于外邪。若非体虚所致，则西北二方，风寒大盛之地而中风者，比比皆是，何暇为他证哉！其所谓因火、因气、因湿者，亦未必绝无外邪侵侮而作也。若无外邪侵侮，则因气、因火、因湿，自为他证，岂有喎僻、拥痪、暴仆、暴瘖之候乎？经曰：邪之所凑，其气必虚，是也。岂可以一中风之证，岐为二途哉？治之之法，重于外感者，先驱外邪而后补中气；重于内伤者，先补中气而后驱外邪。或以散风药为君，而以补损药为臣使，或以滋补药为君而以散邪药为臣使，全在治法量轻重而处治之也。《内经》曰：有取本而得者，有取标而得者；有本而标之者，有标而本之者。又日：急则治其标，缓则治其本。若夫初病暴仆，昏闷不省人事，或痰涎壅盛，舌强不语，两寸脉浮大而实者，急宜以瓜蒂、黎芦等药吐之，以遏其势；或人迎脉紧盛，或六脉俱浮弦者，急宜以小续命汤表之。盖风气太盛，心火暴升，而痰涎壅遏于经络之中，于斯时也，岂寻常药饵而能通达于上下哉？故本方用附子，以其禀雄壮之资，而有斩关夺将之势，能引人参辈并行于十二经，以追复其散失之元阳；又能引麻黄、防风、杏仁辈发表开腠理，以散其在表之风寒；引当归、芍药、川芎辈入血分，行血养血，以滋养其亏损之真阴；或加石膏、知母以降胃火，或加黄芩以清肺金，看所挟见证，与夫时月寒温，加减施治。病势稍退，精神稍复，辄当改用丹溪之法，而以补气补血清痰之剂，调养其本气而安。此急则治其标，与夫标而本之之治法也。凡人手足渐觉不随，或臂膊及髀股指节麻痹不仁，或口眼歪斜，语言蹇濇，胷膈迷闷，吐痰相续，或六脉弦滑而虚软无力，虽未致于倒仆，其为中风运厥之候，可指日而定，当急从丹溪法调治。其左手脉不足，及左半身不遂者，以四物汤补血之剂为主治；右手脉不足，及右半身不遂者，以四君子汤补气之剂为主治；痰盛者，二陈、导痰等汤兼用；气血两虚而挟痰者，八物汤加南星、半夏、枳实、竹沥、姜汁之类。若夫真元渐复，痰饮渐消，或觉有风邪未退者，仍以羌活愈风汤、防风通圣散之类，出入加减调治而安。此缓则治其本，与夫本而标之之治法也。抑考先哲有云：其证有中脏中腑之分，证不同。中腑者多着四肢，故面加五色，脉浮而恶风寒，四肢拘急不仁，或中身之前，或中身之侧，皆曰中腑也，其治多易。中脏者多滞九窍，故唇缓失音、耳聋、鼻塞、目瞀、大小便秘结，皆曰中脏也，其治多难。大法：中腑者，小续命等汤以发其表；中脏者，三化等汤以通其里；腑脏兼见者，又不可以拘泥，或一气之微汗，或一旬之通利。又曰：治须少汗，亦须少下。多汗则虚其卫，多下则损其荣。斯又不可不知。或外无六经之形证，内无便溺之阻隔，但手足不遂，语言蹇濇者，此邪中于经也，又当从乎中治，而不可以标本论也。是宜养血通气，大秦艽汤、羌活愈风汤之类。夫所谓诸方论治，乃先哲立权衡以为后学之矜式耳。其于临证切脉之际，又当顺时令而调阴阳，安脏腑以和荣卫，察病机，审气宜，全在活法，以度其轻重之权量，甚毋胶柱以调瑟也！
先哲制小续命汤以治中风，初病无汗，及手足瘫痪，关节不利，表实等证，此急则治标之药也。后人不分表里虚实，通用以治中风之证，故张易水授东垣以加减之法。夫中风无汗表实者，固宜；其有汗表虚之证，虽有加减之法，恐不可以胶柱鼓瑟也。

　　证治要诀 【 明?戴思恭】 

　　　总论

天地间惟风无所不入。一罅不塞，来不可御。人之一身缜密者少，疏漏者多。风乘之也，轻则为感，重则为伤，又重则为中。古人谓避风如避寇，盖欲窒源以防患。中风之证，卒然晕倒，昏不知人，或痰涎壅盛，咽喉作声；或口眼喎斜，手足瘫痪；或半身不遂；或舌强不语。风邪既盛，气必上逆，痰随气上，停留壅塞，昏乱晕倒，皆痰也。五脏虽皆有风，而犯肝经为多。盖肝属木，风易入之，各从其类。肝受风，则筋缓不荣，或缓或急，所以有喎斜、瘫痪、不遂、舌强、语濇等证，治之宜调气为先。经云善治风者，以气理风。气顺则痰消，徐理其风，庶可收效。先用麻油调苏合香丸，或用姜汁，或用白汤调。如口噤抉开灌之。稍苏，则进八味顺气散。
诸中，或未苏、或已苏，或初病、或久病，忽吐出紫红色者死。昏沉不省人事，口噤不可进药，急以生半夏为末吹入鼻中，或用细辛、皂角为末吹入喉，喷嚏则苏。此可以验其受病深浅，则知其可治不可治。若稍得苏省者，八味顺气散，便服治风药。然未遽绝，治气药，小续命汤煎熟去渣调苏合香丸一粒，或五积散加麝香少许，或星香散，或醒风汤加木香一钱。如服前药不效，其人顽涎愈盛，或前证不解，或增困重，宜星附汤，或三生饮加全蝎三个，间磨沉香汤下养正丹。
肥人多有中病，以其气盛于外而歉于内也。肺为气出入之道，人肥者气必急，气急必肺邪盛，肺金克木，胆为肝之腑，故痰涎壅盛，所以治之必先理气为急。中后，气未尽顺，痰未尽除，调理之剂，惟当以藿香正气散、星香散煎服。此药非特可治中风之证，治中气、中恶、霍乱尤宜。寻常呕吐腹疼多痰者，方可用之。
若中后体虚有痰，不可峻补。热燥者，宜四君子汤和星香饮，或六君子汤和之。中而口眼喎斜者，先烧皂角烟熏之，以逐去外邪；次烧乳香熏之，以顺其血脉。
若前证多怒，宜小续命汤加羚羊角；热而渴者，小续命汤去附子加秦艽半钱；恍惚错语者，加茯神、远志各半钱；不得睡者，加炒酸枣仁半钱；不能言者，加竹沥一蜕壳许；人虚无力者，去麻黄加茯苓如其数。
感冒后四逆，手足不遂，牙关紧急；与霍乱后四逆，手足搐搦，欲成风者，草果饮和星香散各半贴煎服。
有无故口眼喎斜，投以中风药剂不效，盖缘骨虚中受风所致，当于此求之，不可例作寻常中风治之。川乌一味，决不可少，宜炮熟用。
病有终身不愈者，其在腰或屈而不能伸，或伸不能屈者，在手足亦然，以风伤肝，肝主筋，筋为之也。治法活血为先，多服四物汤吞活络丹。
风有偏枯、风痱、风懿、风痹，此皆言其至重也。外有证状不同，其名亦众。非旦暮可愈，非口耳可授，不复繁引。若中风人发直，吐清沫，摇头上撺，面赤如妆，汗缀如珠，或头面赤黑，眼闭口开，手撒遗尿，声如鼾睡，皆不可治。所谓风中脉则口眼喎斜，中腑则肢体废，中脏则性命危。不特中风，他中亦然。
有虚热生风，元气虚则风乘之，治虚当兼治风。有虚证似风，当治其虚，不可以风论。
中风而疼痛甚者，或在遍身，或在手足，惟铁弹丸佳。如碧霞丹、青州白丸子、防风丸、犀角丸、八风散、骨碎补丸、乌荆丸、大三五七散、四生散、省风汤、五痹汤、四生丸、轻脚丸、伏虎丹、秘方换腿丸、左经丸、木瓜丸、胡麻散，皆治诸中风，斟酌病源，而用治效方药。

　　医学纲目 【 明?楼英】 

　　　论中风

中风，世俗之称也。其证卒然仆倒，口眼喎斜，半身不遂，或舌强不言，唇吻不收是也。然名各有不同。其卒然仆倒者，经称为击仆，世又称为卒中，乃初中风时如此也。其口眼喎斜半身不遂者，经称为偏枯，世又称为左瘫右痪，及腲腿风，乃中倒后之证，邪之浅者如此也。其舌强不言唇吻不收者，经称为痱病，世又称为风懿、风气，亦中倒后之证，邪之深者如此也。东垣以邪浅为中脉、中腑而易治，邪深为中脏而难治者，得之矣。凡病偏枯必先仆倒，故《内经》连名称为击仆、偏枯也。后世迷失经意，以偏枯痱病之旨，一以中风名之，遂指偏枯为枯细之枯，而非左瘫右痪之证，习俗之弊，至于如此也。殊不知仲景云：骨伤则痿，名曰枯。盖痿缓不收，则筋骨气肉，无气以生，脉道不利，手足不禀水谷之气，故曰枯，非细之谓也。或积日累月渐成细者，间有之，非可便指枯为细也。
仲景云：夫风之为病，当半身不遂，或但臂不遂者，此为痹。脉微而数，中风使然。无择诸方论中所谓左瘫右痪者，盖邪气中人，邪气反缓，正气即急，正气引邪，喎僻不遂也。风懿者，以心闷闷不能言，但噫噫作声，盖肺气入心则不能言，邪中心肺，涎潮昏塞，故使然也。四肢缓纵为风痱者，以风涎散注于关节，气不能行，故使四肢不遂也。舌强不能言者，以风入心脾经。心之别脉系于舌本，脾之脉侠咽连舌本，散舌下。今风涎入其经络，故舌不转而不能言也。四肢拘挛者，以中风冷，邪气入肝脏，使诸经挛急。屈而不伸也。风柔者，以风热入于肝脏，使诸经张缓而不收也。故经曰：寒则挛急，热则弛张。风颤者，以风入于肝脏，经络上气，不守正位，故使头招面摇手足颤掉也。风瘖者，以风冷之气客于中，滞而不能发，故使口噤不能言也。与前所谓涎塞心肺同候，此以口噤为差耳。腲腿风者，半身不遂，失音不语，临事不前，亦偏中于心肺经所致也。已上皆言风后外入者也。
初中倒时随即醒者，宜治；若不醒者，宜掐人中至醒。若痰涎壅盛，宜吐之，口噤者亦宜吐之。若口开手撒遗尿者，为阳暴绝，速宜大料参芪补接之。若眼戴上者，宜灸之。
风病口开手撒，眼合遗尿，鼻声如鼾者，五脏气绝也。盖口开心绝，手撒脾绝，眼合肝绝，遗尿肾绝，声如鼾肺绝也。若见一，犹可用工。若面赤时黑，主阳上散，肾水反克心火，兼遗尿口开气喘者，断不救也。
五脏气绝，速宜大料参芪煎浓汤灌之，及脐下大艾灸之，亦可转死回生也。
洁古言中脏者，大小秘濇。东垣言中腑者，有便溺阻隔。二说当以东垣为主。盖大小秘结，不中脏者亦有之；中脏者，亦有大小便不秘结者也。
丹溪中风不可与痿同治诸论，盖因《局方》治中风，孟浪用发表行湿之药，戕贼血气，诛伐根本，不知补养之法，故引痿病以救《局方》之失，而其言如此。然《局方》所述中风，足手不随，起便须人，神魂恍惚，不语语濇等证，即《内经》热病相同。至于异处，不得不察。《针经》刺节真邪云：真气去，邪独留，发为偏枯。痿论云：阳明虚则宗筋纵，带脉不引，而足痿不用。由是知手足不随者，在偏枯则手足为邪气阻塞脉道而然；在痿病则阳明虚，宗筋纵，带脉不引而然也。痱病有言变志乱之证，痿病则无之也。痱病又名风痱，而内伤外感兼备；痿病独得于内伤也。痱病发于击仆之暴，痿病发于怠惰之渐也。凡此，皆明痱与痿，明是两疾也。
凡治中风，莫如续命之类。然此可扶持初病，若要收全功，火艾为良。中风皆因脉道不利，血气闭塞也。灸则唤醒脉道，而血气得通，故收全功。
凡中风，续命、排风、风引、竹沥诸汤，及神精丹、茵芋酒之类，更加以灸，无不愈者。然此疾聚积之久，非一日所能攻，宜大剂久而取效。《唐书》载王太后风瘖不语，医者蒸黄芪防风汤数斛以熏之得瘥，盖此类也。今人服三五盏求效，则责医也亦速矣。《孟子》曰：七年之病，必求三年之艾，久而后知尔。

　　　偏枯

偏枯证半身不遂者，用追风散吐之。诸风掉摇，目直不知人事，便可用悬头膏吐涎立效。诸厥气中风，不省人事，便用神圣散鼻内灌之，吐出涎立效。吐后汗下之效，三法俱用之者，乃上古高医神妙莫测。今庸下之流，只有诸方，不知治法，不识源流，不行圣人法，去圣日寖远矣，可惜悲哉！
痱，废也。痱即偏枯之邪气深者，痱与偏枯是二疾。以其半身无气荣运，故名偏枯。以其手足废而不收，或名痱。或偏废，或全废，皆曰痱也。
刺节真邪篇论中风之浅深也，其偏枯，身偏痛，而言不变，志不乱者，邪在分腠之间，即仲景、东垣所谓邪中腑是也。痱病无痛，手足不收，而言瘖志乱者，邪入于里，即仲景、东垣所谓邪中脏是也。
偏枯证，内伤外感相兼而成也。至于河间、东垣、丹溪则专主内伤，仲景、陈无择、孙思邈则专主外感。今详偏枯邪浅者，宜泻外感为主，补内伤佐之；痱病邪深者，宜补内伤为主，泻外感佐之也。

　　　语濇

运气语濇皆属风。经云：厥阴司天，风淫所胜，民病舌本强，是风气胜也。又云：厥阴司天，主胜则舌难以言，是风气虚也。

　　　口眼喎斜

凡半身不遂者，必口眼喎斜。亦有无半身不遂之证而喎斜者，故另附之。
运气口眼喎斜者，多属胃土。风木不及，金乘之，土寡于畏也。经云：木不及曰委和。委和之纪，其动软戾拘缓。又云：厥阴所至为软。盖软，缩短也。木不及则金化，缩短乘之，以胜木之条达也。戾者，口目喎斜也。拘者，筋脉拘强也。木为金之缩短牵引，而喎斜拘强也。缓者，筋脉纵也。木为金乘，则土寡于畏，故土兼化缓纵于其空隙而拘缓者，自缓也。故口目喎斜者，多属胃土有痰。治法宜辛温，泻金之短缩，平土之湿痰也。
口目喎斜之证，大率在胃，而有筋脉之分。经云：足之阳明、手之太阳筋急则口目为僻，眦急不能卒规。此胃土之筋为喎斜也。经云：胃足阳明之脉，挟口环唇。所生病者，口喎唇胗。此胃土之脉为喎斜也。
《内经》治口眼喎斜，多属足阳明筋病。盖足阳明筋结颊上，得寒则急，得热则弛。左寒右热，则左颊筋急，牵引右之弛者而喎向左也；右寒左热，则右颊筋急，牵引左之弛者而喎向右也。故其治法宜火灸。且为之膏油，熨其急者；以白酒调和桂末，涂其弛者。又以桑为钩，钩其口吻之喎僻处，使正平而高下相等；复以水调生桑灰于钩柄之坎缝处，连颊涂之，以收其弛；兼饮美酒、噉美肉，使筋脉和气，以助外之涂熨。不饮酒者，自强其筋骨，以手拊拍其急处，使证自去也。

　　明医杂着 【 明?王纶】 

　　　问答

问：左手臂挛缩不能伸举，手指拳缩，肩背重坠，有似筋牵引作痛，伸缩间骨节处筋作痛；左手大指中指常欲反张难屈；左手指掌时常作麻，指缝近掌处但觉有物夹于其间；左足底近前高突处如肿硬急胀，摸之无形，步履时只如多一毡垫者；语言短濇，拜起头运，口眼喎斜，舌根痰缠，胷膈痰碍，咽中有痰核，左肋下有痰，不时打寒噤；嚏喷呵欠，便牵动手足之病；左耳、左面、左体，使手或粗衣摸擦则皮肤痛；左腮、左项、左胁肋，皆时常木而急，如有物粘贴其上；左体咸头项、或手足作痒；左眼时常有泪，流凝不干；左口角似宽纵；左面上似虫蚁游行，被风吹袭；左鼻孔清涕出即打嚏喷等证。答曰：大经小络，贯串一身，谓之脉。脉者，血之隧道也。血随气行，周流无停。筋者，周布四肢百节，联络而束缚之。此属肝木，得血以养之，则和柔缓而不急。脉皆起于手足指端，故十二经皆以手足名之；而筋则无处无之。皮毛者，属肺主外，而易于感冒。人身之血，行于脉络而外充于皮毛，渗透肌肉，滋养筋骨，故百体和，运动无碍。若气滞则血滞，气逆则血逆，得热则瘀浊，得寒则凝泣，衰耗则运行不周，渗透不遍而外邪易侵矣。津液者血之余，行乎脉外，流通一身，如天之清露。若血浊气滞则凝聚而为痰，痰乃津液之变，如天之露也。故云：痰，遍身上下，无处不到，盖即津液之在周身者。津液生于脾胃，水谷所乘，浊则为痰，故痰生于脾土也。所以古人论中风、偏枯、麻木、酸痛不举诸证，以气虚死血痰饮为言，是论其致病之根源。至其得病，则必有所感触，或因风，或因寒，或因湿，或因酒，或因七倩，或劳力劳心，房劳汗出，因感风寒湿气，遂成此病，是血病痰病为本，而外邪为标。其病中于皮毛、血脉、经络、肌肉、筋骨之间，而未入脏腑，故邪在皮毛肌肉，则不知痛痒，麻木不仁，如有物重贴于上，或如虫行，或洒洒寒栗，或肿胀，或自汗，遇热则或痒，遇阴虚则沉重酸痛。邪入血脉经络，则手足、指掌、肩背、腰膝，重硬不遂，难于屈伸举动，或走注疼痛。所陈诸证，皆外自皮毛以至筋骨之病。凡脉所经所络，筋所会所结，血气津液所行之处，皆凝滞郁遏，不得流通而致然也。亦何必一一强度某病属某经，某病属某脏而杂治之哉？若邪入脏腑，则为危病而难于用药，东垣论之明矣。经云：知其要者，一言而终；不知其要，流散无穷。此之谓也。
【 注　按《难经》云：邪在气，气为是动；邪在血，血为所生病。经云：阳之气，以天地之疾风名之。此风非外来风邪，乃本气病也。故诸方多言：皆由气体虚弱，荣卫失调，或七情过度，以致真气耗散，腠理不密，邪气乘虚而入。及其中也，在左半体者，肝肾所居之地。肝主筋，肾主骨；肝藏血，肾藏精。精血枯槁，不能滋养，故筋骨偏废而不用也。河间曰：风病多因热甚，俗云风者，言末而忘其本也。经云：汗出偏沮，使人偏枯。如树木一枝津液不到，则此枝枯槁，被风所害。由此观之，实因肝肾二经精血枯槁之所致也。前证云云，亦当察其形证，审其兼变而治之，尤不可泥执于风。经曰：三阴三阳发病，为偏枯痿易，四肢不举。亦未尝必指于风也。其真中者，当辨其中脏中腑而治之。眼瞀者中于肝，舌不能言者中于心，唇缓便秘者中于脾，鼻塞者中于肺，耳聋者，中于肾。此五者病深，多为难治。中血脉者，外无六经之形证，内无便溺之阻隔，肢不能举，口不能言，用大秦艽汤主之。中腑者多兼中脏。如左关脉浮弦，面目青，左胁偏痛，筋脉拘急，目瞤头目眩，手足不收，坐踞不得，此中胆兼中肝也，用犀角散之类。如左寸脉浮洪，面赤汗多恶风，心神颠倒，言语蹇濇，舌强口干，忪悸恍惚，此中小肠兼中心也，用麻黄散之类。如右关脉浮缓或浮大，面唇黄，汗多恶风，口喎语濇，身重怠惰嗜卧，肌肤不仁，皮肉瞤动，腹胀不食，此中胃兼中脾也，用防风散之类。如右寸脉浮濇而短，必鼻流清涕，多喘，胷中冒闷，短气，自汗声嘶，四肢痿弱，此中大肠兼中肺也，用五味子汤之类。如左尺脉浮滑，面目黧黑，腰脊痛，引小腹，不能俯仰，两耳虚鸣，骨节疼痛，足痿善恐，此中膀胱兼中肾也，用独活散之类。此皆言真中风之证治也，其间亦有气血之分焉。气虚而中者，右手足不仁，用六君子汤加钩藤、姜汁、竹沥。血虚而中者，左手足不仁，用四物汤加钩藤、竹沥、姜汁。气血俱虚而中者，左右手足皆不仁，用八珍汤加钩藤、姜汁、竹沥。其与中风相类者，不可不别。如中于寒，谓冬月卒中寒气，昏冒口噤，肢挛恶寒，脉浮紧，用麻黄、桂枝、理中汤之类。中于暑，谓夏月卒冒炎暑，昏冒痿厥，吐泻喘满，用十味香薷饮之类。中于湿，丹溪所谓因湿土生痰，痰生热，热生风也，用清燥汤之类，加竹沥、姜汁。因于火者，河间谓五志过极，火盛水衰，热气怫郁，昏冒而卒仆也，用六味丸、四君子汤、独参汤之类。内有恚怒伤肝，阴火上炎者，用小柴胡汤之类。中于气者，由七情过极，气厥昏冒，或牙关紧急，用苏合香丸之类。食厥者，过于饮食，胃气不能运行，故昏冒也，用六君子加木香。劳伤者，过于劳役，耗损元气，脾胃虚衰，不任风寒，故昏冒也，用补中益气汤。房劳者，因肾虚耗，气不归源，故昏冒也，用六味丸，此皆类于中风者也。夫中风者，《内经》主于风，此真中风也。若河间主于火，东垣主于气，丹溪主于湿，皆是因火因气因湿而为暴病暴死之证，类中风而非真中风也。治者审之！卒中昏愦，口眼喎斜，痰气上涌，咽喉有声，六脉沉伏，此真气虚而风邪所乘，以三生饮一两，加人参一两，煎服即苏。若遗尿、手撒、口开、鼾睡为不治，用前药亦有得生者。三生饮乃行经络治寒痰之药，有斩关夺旗之功。每服必用人参两许，以祛其邪而补助真气；否则不惟无益，适足以取败矣。观先哲用芪附、参附等汤，其义可见。】 
问：两腿自膝以下，或时内热，或骨中觉热，或有一点酸痛热者何？答曰：此血热也。但是风病，其血必热。惟其血热，故风寒之气一袭之，则外寒束内热而为痛。丹溪论痛风，谓血热得寒，污浊凝滞，所以作痛。遇夜痛甚，行于阴也。遇风雨阴寒痛甚，寒湿胜也。又风病必血燥，风木生火，故血热而燥。
【 注　按前论最为切当。临川陈先生云：医风先医血，血行风自灭。盖肝藏血而主风，又肝气为阳为火，肝血为阴为水，若肝火旺则肝血必虚，故风病多因肝经风火为患，当推五脏相胜相生以益其血。经云：肾藏精而主骨。故肾虚者则骨中热，或涌泉穴或两胫两足内热，多患骨痿，以致不起，属足三阴亏损之虚热耳，滋其化源，庶可保生。】 
问：有医教以四物汤、二陈汤间服，后惑于南星、半夏不可轻服之言，二陈通不入口，专用四物而痰药亦少用，枳朮丸可专服否？答曰：此少差耳。用血药而无行痰开经络达肌表之药以佐之，血药属阴性，颇凝滞，焉能流通经络，驱逐病邪以成功也？故古人以乌头为半身不遂行经络者，此也。盖风疾原于血虚血热，挟火与痰，经络肌表之间，病根在矣。后因感冒凉风寒气，或因过饮助痰火，或因恼怒逆肝气，遂成半身不遂之证，世谓之风病。其病成于肌表、皮毛、筋骨、经络之间，未入五脏六腑，故治之亦兼在外而不专于内。若只用四物汤，是专补内也。此病之痰，亦在经络。若只用枳朮丸，是亦专治内也。须补养其内以固本，攻治其外以去邪，斯为可耳。
【 注　按前证若因肾虚阴火而肝燥者，宜用六味地黄丸，生肾水滋肝血；若因怒动肝火而血耗者，用四物加柴、栀、丹皮、茯苓，以清肝火生肝血；若因脾经郁结而血耗者，用归脾四物二汤，以补脾气、生肝血；若脾气虚而痰滞者，用二陈加白朮、柴胡，健脾气以化痰；若因脾虚湿而风痰不利者，用二陈加南星、苍朮、防风，胜湿以化痰；脾经湿而为痰者，用二陈加白朮、防风，.脾气郁而滞者，用归脾汤加柴胡、半夏；肾经败液而为痰者，用六味丸。】 
问：或谓二陈汤、南星、半夏一切燥药，止能治痰饮、湿痰，其于阴虚火动之痰，殊无相干，且与补阴药相反。答曰：阴虚火动之痰，不宜用南星、半夏。若中风偏枯麻木证之痰，必用南星、半夏也。盖其感病在肌表、经络、筋骨之间耳。
【 注　按丹溪云：痰病之原，有因热而生痰者，亦有因痰而生热者。有因风寒暑湿而得者，有因惊而得者，有因气而得者，有因食积而得者，有脾虚不能运化而生者。若热痰则多烦热，风痰多成瘫痪奇证，冷痰多成骨痹，湿痰多怠惰软弱，惊痰多成心痛癫疾，饮痰多胁痛臂痛，食积痰多成癖块痞满，其病难名。窃谓前证若因肾水虚弱，阴亏难降，使邪水上溢，故多痰唾。宜滋其化源，其痰自消。若因肝木侮脾土而风痰壅滞者，先用南星、半夏清其痰，后用六君之类调胃气，痰自不生。若概用风药，耗其阳气而绝阴血之源，适以成其风，益其病也。】 
风证可灸手上，如肩窝、曲池、合谷等是也。口歪斜，可灸颊车、承浆。口面上艾炷须小，手足上则可粗也。灸火须自上灸下，不可先灸下，后灸上。
面上木处可将桂枝为末，用牛皮胶和少水化开调敷之，厚一二分。
【 注　按前证若属肺气虚弱者，补脾土。如不应，则补其土母。】 
脚底硬木处，可将牛皮胶溶化，入生姜真汁调和，仍入南星末五钱，和匀，用厚纸摊贴二三分，乘半热裹贴脚底上，用温火烘之，此外治法也。胶和姜汁，方出《内经》，用治脾病，谓风寒湿三气合而成痹，客于皮肤肌肉之间，不知痛痒，但不仁如木耳。后人治腰硬作痛及手足痹木而兼痛者，如入乳香、没药，或加羌活、南星末用之多效。煎调要得法则。如膏药在手足腰者，用热鞋底熨之。
【 注　经云：风寒湿三气杂至合而为痹。风气胜者为行痹，寒气胜者为痛痹，湿气胜者为着痹。丹溪云：大率因血虚受热，其血已自沸腾，或加之以涉水寒湿，热血得寒，污浊凝滞，不得运行，所以作痛。治以辛温，佐以辛凉，流散寒湿，开通郁结，血行气顺，无有不安。若因足三阴亏损，当元气为主。】 
敷贴是治皮肤肌肉，针灸是治血脉经络，滋血是兼治筋骨。筋骨无血，则不任矣。

古今图书集成医部全录卷二百十九

　风门

　　奇效良方 【 明?方贤】 

　　　风论

谨按玉机真藏曰：风者，百病之长也。风之为病，善行而数变者也。金匮论曰：天有八风，经有五风。八风发邪，以为经风，触五脏，邪气发病。且八风之名，偏风、脑风、目风、漏风、内风、首风、肠风、泄风，此八风者，皆中脏腑者言之。以五音宫、商、角、征、羽应乎五脏，所感不同，其疾大同小异。岐伯曰：风名有四，一曰偏枯，半身不遂，口眼喎斜，肌肉偏而不用且痛，言不变，智不乱，病在分腠之间。二曰风痱者，身无疼痛，四肢不收，智乱不甚，言微有知可治，甚则不能言，不可治。《内经》脉解论曰：内夺而厥，则为瘖痱，此因肾虚所致。瘖痱之状，舌瘖不能语，足废不为用。盖肾脉挟舌本，故不能言而为瘖。肾脉循阴股内廉，斜入腘中，循胻骨内廉及内踝后，入足下，肾气不顺，故发而为痱。三曰风懿者，一旦奄忽，不知人事，痰涎上迷心窍，咽中窒塞，舌强不语，牙关不开，手足拘挛，气不升降，病在脏腑。故风中脏则性命危，中腑则肢体废矣。四曰风痹者，脉浮而缓，筋骨痿弱，肢体麻痹不仁。又有饮酒中风，谓之漏风，则身热懈惰，汗出少气。谓酒所以养阳，酒入于胃，与谷气相搏，热盛于中，其气慓悍，阳气俱泄，腠理疏，风邪入以中之，证似 风懿，其脉短而滑，或洪而数，内热外汗，法当清解消痰袪风。及其内风，名曰劳风，由房劳虚损，真气内亏，风邪从此入，病之所由，皆从此始。但发直、吐沫、遗尿、失禁、口开眼合、鼻轩、手撒、摇头上窜，面赤如妆，或头面青黑，汗缀如珠，昏不知人，皆为不治。风证多端，所感各异，临病详辨，察脉观形，对证用药。故风者，清净则肉腠闭拒，虽有大风苛毒，弗之能害，此因时之序也。尤当切脉究之。风以散之，寒以温之，实以竭之，虚以补之，热以凉之，痰以越之。又有中气与中风相类，语言蹇濇，涎潮昏塞，不知人事，牙关紧急，但手足不偏废为异耳。大凡治中风之药，必先顺气，后以疏风，其功可获。若中风妄用风药，其误岂浅鲜哉！此病皆由七情不调，气郁所致，以富贵汲汲，贫贱戚戚，久思不遂，郁郁而不得志者，成此中气之疾。所用之剂，调降其气，自然平复。经云：暴喜伤阳，暴怒伤阴，忧思不乐，遂名厥逆。此之谓也。夫中风中气，何以别之？当辨其脉。若浮盛而弦紧，或浮而洪，斯为风也；脉沉而伏者为中气。治中气，气多风少，先以苏合香丸，姜汁磨化，擦牙通窍，人事渐苏，然后徐徐灌服。看其虚实，若虚则补，若实则泻，寒则温，热则清。切其脉理，察病详细，用药主治无不效矣。若一概作风治之，则愈伤脾气，所误在反掌之间。经云：无故而得瘖，脉不至者，不治。此为寒气暴逆故也，俟其气复则已。切不可便用疏风泄气之剂，误人性命。医工不谙是理，反加发散，导散真气，虚邪愈作，遂致不疗，可不痛哉！

　　医宗必读 【 明?李中梓】 

　　　总论

凡中风昏倒，先须顺气，然后治风。用竹沥、姜汁，调苏合香丸。如口噤，抉开灌之。如抉不开，急用牙皂、生半夏、细辛为末，吹入鼻内。有嚏可治，无嚏则死。最要分别闭与脱二证明白。如牙关紧闭，两手握固，即是闭证，用苏合香丸、或三生饮之类开之。若口开心绝，手撒脾绝，眼合肝绝，遗尿肾绝，声如鼾肺绝，即是脱证。更有吐沫、直视、肉脱、筋骨痛、发直、摇头上窜，面赤如妆，汗出如珠，皆脱绝之证，宜大剂理中汤灌之，及灸脐下。虽曰不治，亦可救十中之一。若误服苏合香丸、牛黄、至宝之类，即不可救矣。盖斩关夺门之将，原为闭证设。若施之脱证，如人既入井而又下之石也。世人蹈此弊而死者，不可胜数，故特表而出之。惟中脏之证，是闭而非脱者，宜苏合香丸、牛黄丸、至宝丹、活命金丹之类。若中腑与中血脉之证，断不宜用。为内有虏香入脾治肉，牛黄入肝治筋，龙脑入肾治骨，恐反引风邪深入骨髓，如油入面莫之能出。

　　　口噤

手三阳之筋结入于颔颊，足阳明之筋上挟于口，风寒乘虚入其筋则挛，故牙关急而口噤也。秦艽升麻汤。或用甘草二段，每段长一寸，炭火上涂麻油炙干，抉开牙关令咬定，约人行十里许，又换甘草一段，然后灌药，极效。或以苏合香丸擦牙，或南星、冰片擦之。

　　　不语

脾脉络胃挟咽，连舌本，散舌下。心之别脉系舌本。心脾受风，故舌强不语。亦有因肾脉而上循喉咙挟舌本者。喉咙者气之所以上下，会厌者音声之户，舌者声之机，唇者声之扇。风寒客于会厌，故卒然无音。若因痰迷心窍，当清心火。若因湿痰，当清肺热。若因风热，当清肝火。若因风痰，当导痰涎。若因虚火上炎，当壮水之主。若因虚寒厥逆，当益火之原。神仙解语丹、涤痰汤、加味转舌膏、八味丸，随证选用。或取龟尿少许点舌，神效。取龟尿法，置龟于新荷叶上，以猪鬃鼻内戳之，立出。

　　　手足不随

手足不随，肌肤尽痛。诸阳之经皆起于手足而循行于身体，风寒客于肌肤始为痹，复伤阳经，随其虚处而停滞，与血气相搏，故风痹而手足不随。实者脾土太过，当泻其湿；虚者脾土不足，当补其气。血枯筋急者，四物汤。木旺风淫者，四物汤加钩藤、秦艽、防风。痰多者，六君子加秦艽、天麻、竹沥、姜汁。

　　　自汗

风多者桂枝汤。若表虚者玉屏风散。阳气虚者芪附汤。若兼盗汗者，补中益气送六味地黄丸，或当归六黄汤。

　　　半身不遂

譬如树木，或有一边津液不荫注，而枝叶偏枯。故知偏枯一证，皆由血气不周。经曰：风气通于肝。风搏则热盛，热盛则水干，水干则气不荣，精乃亡，此风病之所由作也。故曰：治风先治血，血行风自灭。古方有顺风匀气散、虎骨散、虎胫骨酒。外用蚕砂二石，分作三袋，蒸热，着患处，冷再易，以瘥为度。内用羊脂入粳米、葱白、姜椒、豉煮熟，日食一具，十日止，大效。

　　　口眼喎斜

口眼喎斜，多属胃土而有筋脉之分。经云：足之阳明、手之太阳筋急则口目为僻，眦急不能卒视。此胃土之筋病也。又云：足阳明之脉，挟口环唇。此胃土之脉病也。夫口目常动，故风生焉。耳鼻常静，故风息焉。先烧皂角熏之，以逐外邪；次烧乳香熏之，以顺血脉；酒煎桂枝取汁一碗，软布浸收，左喎搨右，右喎搨左；服清阳汤、秦艽升麻汤，或二方合用。外感加葱白。

　　　小便不利

中风小便不利，不可以药利之。自汗则津液外亡，小便自少。清热止汗，小便自行也。

　　　遗尿

遗尿多属气虚，宜参芪汤少加益智，频频啜之。

　　　多食

风木盛则克脾，脾受克，求助于食，当泻肝理风以安脾，脾安则食自如常也。

　　　痰涎壅盛

痰涎壅盛，宜用吐法。稀涎散或橘红一斤，逆流水七碗，煎至二碗，顿服，白汤导之，吐痰之胜药也。二 陈汤、星香散加竹沥、姜汁。虚者，六君子同星香散。脉沉伏无热者，三生饮加全蝎一个。养正丹可以坠下痰涎，镇安元气。
肥人多中，气盛于外而歉于内也。人肥必气急而肺盛，肺金克肝木，故痰盛，治法以理气为急。

　　　身痛

中腑者多身痛，为风气所束，经脉不和，宜铁弹丸；虚寒者十味剉散。

　　　昏冒

心神不足，痰滞于心包络，宜至宝丹，或牛黄清心丸。

　　　预防

《宝鉴》云：凡大指次指麻木或不用者，三年中有中风之患，宜服愈风汤、天麻丸。薛立斋云：预防者，当养气血，节饮食，戒七情，远帏幕。若服前方，适所以招风取中也。

　　医学准绳六要 【 明?张三锡】 

　　　预防

病之生也，其机甚微，其变甚速。达士知机，思患而预防之，庶不至于膏肓。即中风证，必有先兆。中年人但觉大拇指时作麻木或不仁，或手足少力，或肌肉微掣，三年内必有暴病。急屏除一切膏粱厚味鹅肉面酒肥甘生痰动火之物，即以搜风顺气丸或滚痰丸、防风通圣散时服之；及审气血孰虚，因时培养，更远色戒性，清虚静摄，乃得有备无患之妙。肥人更宜加意慎口绝欲，人参汤加竹沥煎膏，日不辍口方是。

　　薛己医案 【 明?薛己】 

　　　治法

中风若因肾虚阴火而肝燥者，宜用六味地黄丸，生肾水，滋肝血。若因怒动肝火而血燥者，用四物加柴、栀、丹皮、茯苓，以清肝火，生肝血。若因脾经郁结而血耗者，用归脾四物二汤，以补脾气，生肝血。若脾气虚而痰滞者，用二陈加白朮、柴胡，健脾以化痰。若因脾虚湿而风痰不利者，用二陈加南星、苍朮、防风，胜湿以化痰。若脾经郁而滞者，用归脾汤加柴胡、半夏。若肾经败液为痰者，用六味丸。

　　证治准绳 【 明?王肯堂】 

　　　分别阴阳

阴中，颜青脸白，痰厥喘塞，昏乱眩运，喎斜不遂；或手足厥冷，不知人，多汗。
阳中，脸赤如醉，善怒，牙关紧急，上视强直，掉眩。《素间》云：诸风掉眩，支痛强直，筋缩，为厥阴风木之气。自大寒至小满，风木君火二气之位。风主动，善行数变。木旺生火，风火属阳，多为兼化，且阳明燥金主于紧敛缩劲。风木为病，反见燥金之化，由亢则害承乃制，谓己过极则反似胜己之化，故木极似金。况风能胜湿而为燥风，病势甚而成筋缩，燥之甚也。
有热盛生风而为卒仆偏枯者，以麻、桂、乌、附投之则殆，当以河间法治之。《绀珠经》云：以火为本，以风为标。心火暴甚，肾水必衰。肺金既摧，肝木自旺。治法先以降心火为主，或清心汤、或泻心汤，大作剂料服之，心火降则肝木自平矣；次以防风通圣散汗之；或大便闭塞者，三化汤下之。内邪已除，外邪已尽，当以羌活愈风汤常服之，宣其气血，通其经络，病自已矣。或舌蹇不语者，转舌膏或活命金丹以治之，此圣人心法也。或有中风便牙关紧急，浆粥不入，急以三一承气汤灌于鼻中，待药下则口自开矣，然后按法治之。
有元气素弱，或过于劳役，或伤于嗜欲，而卒然厥仆，状类中风者，手必撒，口必开，非大剂参芪用至斤许，岂能回元气于无何有之乡哉？亦有不仆，而但舌强，语濇痰壅，口眼喎斜，肢体不遂者，作中风治必殆，以六君子汤加诸汁治之。

　　医贯 【 明?赵献可】 

　　　中风要旨

王安道论昔人三子之言甚妙，但类中风与真中风并论，无轻重缓急之分，亦不能无弊。愚意：邪之所凑，其气必虚。内伤者间而有之，间字当专指虚，不必兼风。河间、东垣发前人所未发，至精。但有论无方，后人何所依从？而彦修以阴虚立论，亦发前人所未发。惜乎以气血湿痰为主，而不及真阴，不能无遗弊焉。
观东垣中风非外来风邪，乃本气自病之论，当以气虚为主。纵有风邪，亦是乘虚而袭。经曰：邪之所凑，其气必虚是也。当此之时，岂寻常药饵能通达于上下哉。急以三生饮一两，加人参一两，煎服即苏。夫三生饮乃行经治痰之剂，斩关夺旗之将，每服必用人参两许，驾驱其邪而补助真气。否则不惟无益，通以取败。观先哲用芪附、参附，其义可见矣。若遗尿、手撒、口开、鼾睡为不治，然用前药，多有得生者，不可不知。
观刘河间论中风非外中之风，由将息失宜火盛水衰，则阴虚阳实而卒倒无知之说，则以风为末而以火为本。世之尊刘氏者，专以刘氏主火之说。殊不知火之有余，水之不足也。刘氏原以补肾为本，观其地黄饮子之方可见矣。故治中风，又当以真阴虚为本。但阴虚有二：有阴中之水虚，有阴中之火虚。火虚者，专以河间地黄饮子为主。水虚者，又当以六味地黄为主。果是水虚，辛热之药，与夫参芪之品，俱不可加。河间、东垣专治本而不治风，可为至当之论。学者须以阴虚阳虚为主。自后世医书杂出，致后学狐疑不决。丹溪曰：有气虚，有血虚，有湿痰。左手脉不足，及左半身不遂者，以四物汤补血之剂为主，而加以竹沥、姜汁。右手脉不足，及右半身不遂者，以四君补气之剂，而佐以竹沥、姜汁。如气血两虚而挟痰盛者，以八物为主，而加南星、半夏、竹沥、姜汁之类。丹溪之论，平正通达，宜世之人盛宗之。但持此以治中风而多不效，久而必毙，何也？盖治气血痰之标，而不治气血痰之本也。人之有是四肢也，如木之有枝干也。人之气血荣养乎四肢也，犹木之以水灌溉乎枝叶也。木有枝叶，必有根本。人之气血，岂无根本乎？人有半身不遂而迁延不死者，如木之根本未甚枯，而一边之枝干先萎耳。人有形容肥壮，忽然倒仆而即毙者，如木之根本已绝，其枝叶虽滋荣，犹枯杨生华，何可久也！忽遇大风而摧折矣。观此则根本之论明矣。然所谓气血之根本者何？盖火为阳气之根，水为阴气之根，而火与水之总根，两肾间动气是也。此五脏六腑之本，十二经之源，呼吸之门，三焦之根，又名守邪之神。经曰：根于中者，命曰神机，神去则机息。根于外者，名曰气立，气止则化绝。今人纵情嗜欲，以致肾气虚衰，根先绝矣。一或内伤劳役，或六淫七情，少有所触，皆能卒中，此阴虚阳暴绝也。须以参附大剂峻补其阳，继以地黄丸十补丸之类填实真阴。又有心火暴甚，肾水虚衰，又兼之五志过极，以致心神昏闷，卒倒无知。其手足牵掣，口眼喎斜，乃水不能荣筋，筋急而纵也。俗云风者，乃风淫末疾之假象，风自火出也。须以河间地黄饮子峻补其阴，继以人参麦冬五味之类滋其化源。此根阳根阴之至论也。若夫所谓痰者，凡人将死之时必有痰，何独中风为然？要之，痰从何处来？痰者水也，其原出乎肾。张仲景曰：气虚痰泛，以肾气丸补而逐之。观此，凡治中风者，既以前法治其根本，则痰不治而自去矣。若初时痰涎壅盛，汤药不入，少用稀涎散之类，使咽喉疏通，能进汤液即止。若欲必尽攻其痰，顷刻立毙矣。戒之哉！戒之哉！
或问：人有半肢风者，必须以左半身属血，右半身属气，岂复有他说乎？曰：未必然。人身劈中分阴阳水火。男子左属水，右属火。女子左属火，右属水。男子半肢风者，多患左。女子半肢风者，多患右。即此观之，可见以阴虚为主。又有一等人，身半以上俱无恙，如平人，身半以下，软弱麻痹，小便或濇，或自遗。果属气乎？属血乎？此亦足三阴之虚证也。不可不知。
经曰：胃脉沉鼓濇，胃外鼓大，心脉小坚急，皆得偏枯。男子发左，女子发右。不瘖舌转可治，三十日起；其从者瘖，三岁起；年不满二十者，三岁死。盖胃与脾为表里，阴阳异位，更实更虚，更逆更从，或从内，或从外。是胃阳虚则内从于脾，内从于脾则脾之阴盛，故胃脉沉鼓濇也。濇为多血少气。胃之阳盛则脾之阴虚，虚则不得与阳主内，反从其胃越出于部分之外，故胃脉鼓大于臂外也。大为多气少血。心者元阳，君主宅之，生血生脉。因元阳不足，阴寒乘之，故心脉小坚急。小者，阳不足也。坚急者，阴寒之邪也。夫如是心胃脾三脉，凡有其一，即为偏枯者，何也？盖心是天真，神机开发之本。胃是谷气，充大真气之标。标本相得，则胷膈间之膻中气海，所留宗气盈溢，分布四脏三焦，上下中外，无不周遍。若标本相失，则不能致其气于气海，而宗气散矣。故分布不周于经脉则偏枯，不周于五脏则瘖。即此言之，是此一条可为后之诸言偏枯者纲领也。未有不因真气不周而死者也。
《乾坤生意》云：凡人有手足渐觉不遂，或臂膊髀股指节麻痹不仁，或口眼歪斜，语言蹇濇，或胷膈迷闷，吐痰相续，或六脉弦滑而虚软无力，虽未至于倒仆，其中风运厥之候，可指日而决矣，须预防之。愚谓预防之理，当节饮食、戒七倩、远房事，此至要者也。如欲服饵预防，须察其脉理之虚实：如两尺虚衰者，以六味地黄、八味地黄切补肝肾；如寸关虚弱者，以四君子、十全大补之类，急补脾肺，才有裨益。若以搜风顺气及清气化痰等药，适所以招风取中也，不可不知。
如正气不足之证，只补正气，不必祛邪。如邪气有余，若痹证之类，虽以扶正气为主，不可不少用祛邪之法，如易老天麻丸之类。
或曰：风淫所胜，治以辛凉。天麻丸何故反用桂、附，使火盛制金，不能平木，而风木益甚邪？曰：此是肾虚，真阴失守，孤阳飞赵，若非桂、附，何以追复其散失之元阳？其痰涎上涌者，乃水不归源也；其面赤烦渴者，火不归源也。惟桂附能引火归源，故效。水火既归其源，则水能生木，木不生风，而风自息矣。
《灵枢》言足阳明之经，其病颊、筋有寒则急引颊移口；热则筋弛纵缓，不能收，故僻。是左寒右热，则左急而右缓，故偏于左；右寒左热，则右急而左缓，故偏于右也。夫寒不可径用辛热之剂，盖左中寒则逼热于右，右中寒则迫热于左，阳气不得宣行也。所谓口之喎灸以地仓，目之斜灸以承泣。不效，当灸人迎。夫气虚风入而为偏，上不得出，下不得泄，真气为风邪所陷，故宜灸。经曰：陷下则灸之是也。

　　医门法律 【 清?喻昌】 

　　　中风绪论

中风一证，动关生死安危，病之重大，莫有过此者。《内经》风、痹、痿、厥四证，各有颛论，独风论中泛及杂风。至论中风，惟曰风中五脏六腑之俞，亦为脏腑之风，各入其门户所中，则为偏风，不过两述其名而已；后论五脏并胃腑之风，亦但各述其状而已。赖仲景《金匮》书表章云：夫风之为病，当半身不遂，或但臂不举者，此为痹，脉微而数，中风使然。又云：寸口脉浮而紧，紧则为寒，浮则为虚，寒虚相搏，邪在皮肤，浮者血虚，络脉空虚，贼邪不泻，或左或右，邪气反缓，正气即急，正气引邪，喎僻不遂，邪在于络，肌肤不仁，邪在于经，即重不胜，邪入于腑，即不识人，邪入于脏，舌即难言，口流涎沫。又云：寸口脉迟而缓，迟则为寒，缓则为虚，荣缓则为亡血，卫缓即为中风。邪气中经，则身痒而瘾疹，心气不足，邪气入中，则胷满而短气。以及五脏风脉死证。语语金针，大有端绪之可求矣。仲景已后，英贤辈出，方书充栋，何反漫无取裁，坐令中风一证鲜画一之法，治之百不一效？昌敢辞不敏，逐条引伸《内经》、仲景圣法为治例，而先立论以括其要焉。然世咸知仲景为立方之祖。至中风证，仲景之方首推侯氏黑散为主方，后人罔解其意也。夫八风之邪，皆名虚邪，人身经络荣卫素盛者，无从入之，因其虚而袭之耳。《内经》谓以身之虚而逢天之虚，两虚相感，其气至骨，入则伤五脏，工候禁之，不能伤也。又谓贼风数至，虚邪朝夕，内至五脏骨髓，外伤空窍肌肤。《灵枢》亦谓圣人避邪如避矢石。是则虚邪之来，为害最烈，惟良工知禁之，圣哲知避之矣。然风为阳邪，人身卫外之阳不固，阳邪乘阳，尤为易入。即如偏枯不仁，要皆阳气虚馁，不能充灌所致。又如中风卒倒，其阳虚更审。设非阳虚，其人必轻矫便捷，何得卒倒耶？仲景之谓脉微而数，微者指阳之微也，数者指风之炽也。所出诸脉诸证，字字皆本阳虚为言。然非仲景之言而《内经》之言也。《内经》谓天明则日月不明，邪害空窍。可见风性善走空窍。阳虚则风居空窍，渐入腑脏。此惟离照当空，羣邪始得毕散。若胷中之阳不治，风必不出矣。扁鹊谓虢太子尸厥之病，曰上有绝阳之络，下有破阴之纽。见五络之络于头者，皆为阳络，而邪阻绝于上；其阳之根于阴，阴阳相纽之处，而正复破散于下，故为是病。古人立言之精若此。仲景以后，医脉斩焉中断。后贤之特起者，如刘河间则主火为训，是火召风入，火为本，风为标矣。李东垣则主气为训，是气召风入，气为本，风为标矣。朱丹溪则主痰为训，是痰召风入，痰为本，风为标矣。然一人之身，每多兼三者而有之。曷不曰阳虚邪害空窍为本，而风从外入者必挟身中素有之邪，或火、或气、或痰而为标耶？王安道谓审其为风，则从《内经》；审其为火为气为痰，则从三子。徒较量于彼此之间，得非无权而执一耶？且从三子，固各有方论可守；从《内经》果何着落耶？中风门中大小续命汤及六经加减法，虽曰治风，依然后人之法也。《金匮》取《古今录验》续命汤治风痱之身无痛而四肢不收者，仲景所重原不在此。所重维何？则驱风之中兼填空窍为第一义也。空窍一实，庶风出而不复入，其病廖矣。古方中有侯氏黑散深得此意。仲景取为主方，随制数方，辅其未备。后人目覩其方，心炫其指。讵知仲景所为心折者，原有所本，乃遵《内经》久塞其空，是谓良工之语耶。观方下云：服六十日止，药积腹中不下矣。久塞其空，岂不彰明哉？后人以无师之智，爚乱成法，中风之初，治其表里，风邪非不外出，而重门洞开，出而复入，乃至莫御者多矣。又谓一气微汗，一旬微利，要亦五十步之走耳。正如筑堤御水，一旬一气，正程功课效之日，岂有姑且开堤泄水，重加版筑之理哉？是以后人委曲偏驳，不似先圣直切精粹。诸家中风方论，直是依样葫芦，不足观矣。非然也，三人行必有我师。况综列羣方，赞其所长，核其所短，俾学者一简勘而心地朗然，坐此进道，用之如钟离丹熟，铜铁皆金，其师资于前贤岂不大耶！
中风之脉，各有所兼，兼则益造其偏，然必显呈于脉。盖新风挟旧邪，或外感，或内伤，其脉随之忽变，兼寒则脉浮紧，兼风则脉浮缓，兼热则脉浮数，兼痰则脉浮滑，兼气则脉沉濇，兼火则脉盛大，兼阳虚则脉微亦大而空，兼阴虚则脉数亦细如丝，阴阳两虚则微数或微细。虚滑为头中痛，缓迟为营卫衰。大抵阳浮而数、阴濡而弱、浮滑、沉滑、微虚、散数，皆为中风。然虚浮迟缓，正气不足，尚可补救；急大数疾，邪不受制，必死无疑。若大数未至急疾，犹得不死。经言风气之病，似七诊而非，故言不死。可见大数为风气必有之脉，亦未可定为死脉耳。
岐伯谓各入其门户所中，则为偏风。仲景谓风之为病，当半身不遂，或但臂不举者，此为痹，脉微而数，中风使然。门户指入络、入经、入腑、入脏言也。经言百病之生，必先于皮毛，邪中之则腠理开，开则邪入客于络脉，留而不去，传入于经，留而不去，传入于腑，廪于肠胃。此则风之中人，以渐而深。其人之门户未至洞开，又不若极虚卒中入脏之骤也。仲景会其意，故以臂不举为痹，叙于半身不遂之下，谓风从上入，臂先受之，所入犹浅也。世传大拇一指独麻者，三年内定中风，则又其浅者矣。然风之中人，必从荣卫而入。风入荣卫则荣脉改微，卫脉改数。引脉以见，其人必血舍空虚，而气分热炽。风之繇来，匪朝伊夕也。
《内经》言偏枯者不一，曰汗出偏沮，曰阳盛阴不足，曰胃脉内外大小不一，曰心脉小坚急，曰肾水虚《灵枢》亦叙偏枯于热病篇中。皆不言风，皆不言其本于何邪。岂非以七倩饥饱房室，凡能虚其脏气，致荣卫经脉痹而不通者，皆可言邪耶？河间主火，即肾水虚阳盛阴不足之一端也。东垣主气，即七情郁遏之一端也。丹溪主痰，即饮食伤脾之一端也。一病之中，每多兼三者而有之，安在举一以括其他乎？经云：不能问其虚，安问其余？偏枯病，阳盛阴不足者有之，而阳气虚衰，痹而不通者尤多，可问其余耶？
中络者肌肤不仁，中经者躯壳重着，中腑即不识人，中脏即舌难言，口流涎沫。然中腑必归胃腑，中脏必归心脏也。中络邪正入卫，犹在经脉之外，故但肌肤不仁。中经则邪入于荣脉之中，内而骨，外而肉，皆失所养，故躯壳为之重着，然犹在躯壳之间。至入腑入脏，则离躯壳而内入，邪中深矣。腑邪必归于胃者，胃为六腑之总司也。廪于肠胃，非举大小二肠并重。盖风性善行空窍。水谷入胃，则胃实肠虚，风邪即迸入肠中；少顷水谷入肠，则肠实胃虚，风复迸入胃中。见胃风必奔迫于二肠之间也。风入胃中，胃热必盛，蒸其津液，结为痰涎，壅塞隧道，胃之支脉络心者，才有壅塞，即堵其神气出入之窍，故不识人也。诸脏受邪至盛，必迸入于心而乱其神明，神明无主，则舌纵难言，廉泉开而流涎沫也。
偏枯病脉之迟缓，见于寸口，荣卫之行不逮也，外则身痒而瘾疹，内则胷满而短气，荣脉内外，邪气充斥，去腑不远矣。盖脉之行度，一昼一夜，复朝寸口。荣卫气衰，寸口之脉迟缓不逮，身痒瘾疹，非但风见于外由荣卫气弱，自致津凝血滞也。胷满非独风见于内，由荣卫不行，邪混胷中，阻遏正气也。荣卫气衰，邪之入腑入脏，孰从禁之？故以寸口脉辨其息数，斯邪入之浅深可得而谛之耳。
昔人云：中腑多着四肢。用一多字，明是卜度之辞。乃遂执此语以当中腑，见证何其疏耶？夫四末在躯壳之外，非腑也。若谓脾主四肢，脾更属脏而非腑矣。大抵风淫末疾，但是风淫于内，毋论中经、中腑、中脏，必四末为之不用，其不专属中腑明矣。然则四肢何以不举耶？人身荣卫，正行于躯壳之中者也。风入荣卫，即邪气盛而本气衰。如树枝得风，非摇则折。故知四肢不举者，荣卫之气，短缩不行所致也。
中脏多滞九窍，此亦卜度之辞。五脏开窍于眼、耳、鼻、口、舌固矣，而前后二阴之窍，又属腑不属脏，未可并举也。五脏非一齐俱中，但以何窍不利，验何脏受邪，差可耳。况诸家舍外候别无内谛之法，且无画一之方乎？盖风中入脏关系生死安危，辨证既不清，用药自不当，故特引《内经》、《金匮》奥义详之。
风中五脏，后世忽略，诸家方论，无津可问，兹会经意以明其治。经曰：肺中于风，多汗恶风，时欬，昼差暮甚，诊在眉上，其色白。此举其外候也。《金匮》曰：肺中风状，口燥而喘，身运而重，胃虚而肿胀，则并详其内证矣。经曰：死肺脉来，如物之浮，如风吹毛。此形其浮散之状也。《金匮》则曰：肺死脏浮之虚，按之弱如葱叶，下无根者死。合沉以征其浮，而脏气之存否始无疑矣。大凡仲景表章《内经》，皆自出手眼，以述为作。他脏仿此。夫风既中肺，则火为随之，耗其津液，搏其呼吸，口燥而喘，势有必至。然未入之先，已伤及荣卫所主之肌肉，水谷所容之胃腑。逮风入肺而乱其魄，运用之机尽失，故身运而重，胃虚而肿胀等证互见。然脏气未绝，犹属可生。若脉见浮之而虚，其脏真欲散可知；加以有浮无沉，按之弱如葱叶，则在上之阳不下入于阴矣；其下无根，则孤阴且以渐而亡矣。《内经》死阴之属，不过三日而死者，正指此等无根之脉而言也。
经曰：肝中于风，多汗恶风善悲，色苍嗌干善怒，时憎女子，诊在目下，其色青。《金匮》曰：肝中风者，头目瞤而胁痛，行常伛，令人嗜甘。肝死脏浮之弱，按之如索不来，或曲如蛇行者死。夫风木之脏，更中于风，风性上摇，必头目瞤动；风耗血液，必筋脉纵急，其死脉浮之弱，按之如按索不来，则浮沉之间，阴阳已见决离；或曲如蛇行，仍是上下不动，惟在中者侭力奔迫。皆脏气垂绝之象也。
经曰：心中于风，多汗恶风，焦绝善怒吓，病甚则言不可快，诊在口，其色赤。《金匮》分为二候：其曰心中风者，翕翕发热，不能食，心中饥，食即呕吐，此外因也。其曰心伤者劳倦，即头面赤而下重，心中痛而自烦，发热当脐跳，其脉弦，此内因也。心死脏，浮之实如麻豆，按之益躁疾者，死。夫心脏中风分之为二者，其一以外入之风必从他脏迸至，心不受邪故也，宜随其脏气兼去其风。其一以七情内伤神明，真阴不守而心火炎上，头目发赤。脏真既从火上炎，阴之在下者无阳以举之，则下重；其卫外之阳不得入通于心，则发热；其受盛之腑，脏气不交，郁而内鼓，则当脐跳动。死心脉，《内经》形容不一。仲景总会大意，谓心脏垂绝之脉，一举一按，短数而动，浮沉不可息数之状如此。
经曰：脾中风状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。《金匮》曰：脾中风者翕翕发热，形如醉人，腹中烦重，皮目瞤瞤而短气。脾死脏，浮之大坚，按之如覆杯，洁洁状如摇者死。夫风入脾脏为贼邪，外掣皮目，内乱意识，四肢怠惰，形如醉人，有必至也。加以胷中短气，脾脏之伤，已见一班。若脉更来去至止不常，浮之益大坚，是为独阳。按之洁洁状如摇，是为独阴。故其动非活动，转非圆转，非脏气之垂绝而何？
经曰：肾风之状，多汗恶风，面庞然如肿，脊痛不能正立，其色炲，隐曲不利，诊在肌上，其色黑《金匮》阙此。肾死脏，浮之坚，按之乱如转丸，益下入尺中者死。夫面庞然浮肿者，肾气不能蛰封收藏，浊气上干于面也。脊痛不能正立者，肾间生气不鼓，腰府惫而偻俯，与隐曲不利同一源也。《金匮》，虽见缺文，大要两肾藏精宅神，一身根本，多欲致虚，风最易入，腰曲脊垂，舌卷，小便不禁，皆其候也。中肾从来兼此四者，本实先拨可知。然肾藏真阳，肾基未坏，真阳可居，必无死脉；若浮之而坚，阳已离于阴位，按之乱如转丸，则真阳搏激而出不能留矣；若益下入尺中，则真阳先去，所余孤阴亦乱而下趋，正所谓阳从上脱，阴从下脱也。
风中入脏，最防迸入于心。后世悉用脑麝引风入心，尤而效之，莫有知其非者。兹举《金匮》二方，以明其治。如侯氏黑散，治中风四肢烦重，心中恶寒不足者。《外台》用之以治风癫。仲景制方皆匠心独创，乃于中风证首引此散，岂非深服其长乎？夫立方而但驱风补虚，谁不能之？至于驱之补之之中，行其堵截之法，则非思议可到。方中取用攀石，以固濇诸药使之留积不散，以渐填其空窍。服之日久，风自以渐而熄。所以初服二十日，不得不用温酒调下，以开其痹着。以后则禁诸热食，惟宜冷食。如此再四十日，则药积腹中不下而空窍填矣。空窍填则旧风尽出，新风不受矣。盖矾性得冷即止，得热即行。故嘱云热食即下矣，冷食自能助药力。抑何用意之微耶？
风引汤治大人风引，少小惊癎瘈瘲，日数十发，医所不疗，除热方。可见大人中风牵引，少小惊癎瘈瘲，正火热生风，五脏亢甚，归迸入心之候。盖惊癎之来，初分五脏，后迸入心，故同治也。巢氏用此治脚气，岂非以石性易于下达，可胜其湿热，不使攻心乎？夫厥阴风木，与少阳相火同居，火发必风生，风生必挟木势，侮其脾土，故脾气不行，聚液成痰，流注四末，因成瘫痪。用大黄为君以荡涤风火热湿之邪矣，随用干姜之止而不行者以补之，用桂枝甘草以缓其势，用诸石药之濇以堵其路，而石药之中又取滑石、石膏清金以伐其木，赤白石脂厚土以除其湿，龙骨、牡螺以牧敛其精神魂魄之纷驰，用寒水石以助肾水之阴，俾不为阳光所刧，更用紫石英以补心神之虚，恐主不安则十二官皆危也。用此以治入脏之风，游刃在余矣。何后世以为石药过多，舍之不用，而用脑麝以散其真气，花蛇以增其恶毒？智耶？愚耶？吾不解矣。
按《金匮》风引汤，当在侯氏黑散之下。本文有正气引邪，喎僻不遂等语，故即以风引名之。侯氏黑散，颛主补虚以熄其风，此方兼主清热火湿以除其风也。集者误次于寸口脉迟而缓下，则证与方不相涉矣。
风中五脏，其来有自。脏气先伤，后乃中之。火热气湿痰虚，六贼深入，一旦卒倒无知，遍身牵引，四末不用，不死亦成瘫痪。何脏先伤，调之使平，不令迸入于心为要也。夫五脏各藏一神，不可伤之。经谓神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于盛怒则腰膝难以俛仰。是风虽未入，脏真先已伤。火热气湿痰虚，迎之内入，多汗恶风等证，因之外出，治之难矣。善治者乘风未入，审其何脏先伤何邪，彻土绸缪，最为扼要之法。
中风外证，错见不一。风火相煽，多上高巅。风湿相搏，多流四末。手足麻木，但属气虚。关节肿痹，湿痰凝滞。
偏正头痛，愈风丹，目蠕面肿，胃风汤；风湿，薏苡仁汤、排风汤；麻木，人参补气汤；肿痹，舒筋散。
寒热似疟，解风为宜。风藏痰隧，搜风最当。
解风散，搜风丸。
经络及腑，治分浅深。表里之邪，大禁金石。
中络，桂枝汤；中经，小续命汤加减；表裹兼治，防风通圣散、祛风、至宝膏；攻里，三化汤、搜风丸。
左瘫右痪，风入筋骨，倡导其邪，缓以图之。
舒筋保安散。
卒中灌药，宜用辛香。开痰行气，调入苏合。
南星汤调苏合丸、顺气散、匀气散、稀涎散。
四肢不举，有虚有实。阳明虚则宗筋失润，不能束骨而利机关。阳明实则肉理致密，加以风邪内淫，正气自不周流也。
虚用六君子汤，实用三化汤合承气汤。
口眼喎斜，邪急正缓。左急治左，右急治右。先散其邪，次补其正。
左急，三圣散；右急，匀气散。
转舌正舌，方名虽美，少阴脉萦舌本，三年之艾，不言标矣，资寿解语。犹为近之。
转舌膏，正舌散，资寿解语汤。
风初入腑，肌肉蠕瞤，手足牵强，面肿能食，胃风宜投。
胃风汤。
风初入脏，发热躁烦，先用泻青，兼解表里；次用愈风，磨入四白。
泻青丸，愈风汤，四白丹。
养血豁痰，枘凿不入，先其所急，不宜并施。
养血，大秦艽汤、当归地黄汤、天麻丸；豁痰，涤痰汤、青州白丸子；热痰，竹沥荆沥汤、贝母(艹舌)蒌散；阴虚夹痰，千金地黄汤。
心火内蕴，膻中如燔，凉膈清心，功见一班。心血内亏，恍惚不寐，服二丹丸，可以安睡。火盛壮水，勿辞迂缓，水升火降，枯回燥转。
凉膈散，清心散，二丹丸，壮水地黄汤。
真阳上脱，汗多肢冷，气喘痰鸣，此属不治。黑锡、三建，引阳回宅，水土重封，虞渊浴日。
黑锡丹，三建二香汤。
肾水泛痰，真阳未脱，治以星附，十中九活。
星附汤。
外风暴发，内风易炽。热溉甘寒，避居密室。毋见可欲，毋进肥鲜。谨调千日，重享天年。
世传中风人，每遇外风一发，宜进续命汤以御之，殊谬。风势才定，更用续命重引风入，添蛇足也。惟用甘寒药频热服，俾内不召风，外无从入之路。且甘寒一可息风，二可补虚，三可久服，何乐不用耶！

　　　左右往还论

门人问曰：半身不遂，原有左右之分。岂左右分属之后，病遂一往不返乎？而治之迄无成效，何也？答曰：风与痰之中人，各随所造，初无定体。病成之后，亦非一往不返也。盖有往有复者，天运人事病机皆然。如风者四时八方之气，从鼻而入，乃天之气也。痰者五谷百物之味，从口而入，脾胃之湿所结，乃地之气也。势本相辽，亦尝相兼。似内伤与外感，每夹杂易炫。故风胜者先治其风，痰胜者先治其痰，相等则风痰兼治，此定法也。经云：风之中人也，先从皮毛而入，次传肌肉，次传筋脉，次传骨髓。故善治者，先治皮毛，其次治肌肉。若此乃从右而渐入于左也。皮毛肌肉，右肺与胃主之。筋脉骨髓，左肝与肾主之。从外入者，转入转深。故治皮毛肌肉，不使其深入也。又曰：湿之中人也，先从足始。此则自下而上，无分于左右。但内风素胜之人，偏与外风相召；内湿素胜之人，偏与外湿相召。内风之人，大块之噫气未动，而身已先惕；内湿之人，室中之础磉未润，而体已先重。是以治病必从其类也。从外入者，以渐而驱之于外；从下上者，以渐而驱之于下。若任其一往不返，安贵其治乎？又曰：从外入者，驱而之外；从下上者，驱而之下。闻之令人爽然，不识古法亦有合欤？曰：此正古人已试之法，但未挈出，则不知作者之意耳。如治风用大小续命汤，方中桂、附、苓、朮、麻、防等药，表里庞杂，今人见为难用。不知用附桂者，驱在里之邪也；用苓朮者，驱在中之邪也；而用麻防等表药独多者，正欲使内邪从外而出也。至于病久体虚，风入已深，又有一气微汗，一旬微利等法，平调半月十日，又微微驱散，古人原有规则也。至于治痰之规则，不见于方书。如在上者用瓜蒂散、栀豉汤等方，在左者用龙荟丸，在右者用滚痰丸，以及虚人用竹沥达痰丸，沉寒锢冷用三建汤之类，全无奥义。岂得心应手之妙，未可传之纸上耶？盖五味入口而藏于胃，胃为水谷之海，五脏六腑之总司，人之食饮太过，而结为痰涎者，每随脾之健运而渗灌于经隧。其间往返之机，如海潮然，脾气行则潮去，脾气止则潮回。所以治沉锢之法，但取辛热，微动寒凝，已后止而不用，恐痰得热而妄行，为害不浅也。不但痰得热而妄行，即脾得热而亦过动不息，如潮之有去无回，其痰病之决裂可胜道哉！从来服峻补之药者，深夜亦欲得食。人皆不知其故，反以能食为庆。曾不思爱惜脾气，令其昼运夜息，乃可有常。况人身之痰，既繇胃以流于经隧，则经隧之痰，亦必返之于胃，然后可从口而上越，从肠而下达。此惟脾气静息之时，其痰可返。故凡有痰证者，早食午食而外，但宜休奉脾气不动，使经隧之痰得以返之于胃，而从胃之气上下，不从脾之气四迄，乃为善也。试观人痰病轻者，夜间安卧，次早即能呕出泄出；痰病重者，昏迷复醒，反能呕出泄出者，岂非未曾得食，脾气静息，而予痰以出路耶？世之喜用热药峻攻者，如此乎？噫！天下之服辛热而转能夜食者多矣，肯因俚言而三思否？
再论半身不遂，口眼喎斜，头目眩运，痰火炽盛，筋骨时疼，乃原于血虚血热，挟痰挟火，经络肌表之间，先已有其病根，后因感冒风寒，或过嗜醇酒膏粱而助痰火，或恼怒而逆肝气，遂成此证。其在于经络肌表筋骨之间，尚未入于脏腑者，并以通荣卫为治。如和荣汤中有补血活血之功，不至于滞；有健脾燥湿消痰之能，不致于燥；又清热运动疏风，开经络，通腠理，内固根本，外散病邪，王道剂也。多服可以见功。

　　　风痱

岐伯谓中风大法有四：一曰偏枯，半身不遂；二曰风痱，于身无痛，四肢不收；三曰风懿，奄忽不知人；四曰风痹，诸痹类风状。后世祖其说而无其治。《金匮》有《古今录验》三方，可类推之。经谓内夺而厥，则为风痱。仲景见成方，有治外感风邪，兼治内伤不足者，有合经意，取其三方，以示法程。一曰《古今录验》续命汤，再曰《千金》三黄汤，三曰《近效》白朮附子汤。前一方治荣卫素虚而风入者；中一方治虚热内炽而风入者；后一方治风已入脏，脾肾两虚，兼诸痹类风状者。学者当会仲景意，而于浅深寒热之间，以三隅反矣。

　　　风懿

按风懿曰奄忽不知人，即该中风卒倒内。《金匮》不重举其证，意可知矣。
律五条
凡风初中经络，不行外散，反从内夺，引邪深入者，医之过也。如伤寒邪在三阳，引入三阴为犯禁；即邪在太阳，引入阳明少阳，亦为犯禁。故风初中络不可引之入经，中经即不可引之入腑，中腑即不可引之入脏。引邪深入，酿患无穷，乃至多死少生，可无戒欤！
凡治中风自汗证，反利其小便者，医之过也。毋论风中浅深，但见自汗则津液外出，小便自少。若更利之，使津液下竭，则荣卫之气转衰，无以制风火之势，必增烦热而其阴日亡也。况阳明经利其小便，尤为犯禁；少阴经利其小便，必失溲而杀人矣，可无戒欤！
凡治中风病，不明经络腑脏，妄用下法伤人，医之罪也。夫风中经络，只宜宣散。误下则风邪乘虚，入腑入脏，酿患无穷。若中脏多有平素积虚脏真不守者，下之立亡。惟在胃腑内实便秘者，间有可下。然不过解其烦热，非大下也。所谓一气之微汗，一旬之微利，亦因可用始用之。至于子和以下立法，《机要》以中脏者宜下，则指下为定法，胡可训耶？然中脏有缓急二候：中腑日久，热势深极，传入脏者，此属可下。使风与热俱去，填其空窍，则风不再生。若开其瘀壅，必反增风势也。其卒中急证，下药入口，即不苏矣。可无辨欤？世以中腑之便秘，指为中脏，误下，不致损人，益信子和《机要》为是。设遇真中脏证，下不中病，难可复追矣。
凡治中风，四肢不举，不辨虚实，妄行补泻者，医之过也。膏粱太过，积热内壅，为脾土瘀实，宜泻以开其壅；食少体羸，怠惰嗜卧者，为脾土虚衰，宜补以健其运。若不辨而实者补之，虚者泻之，宁不伤人乎？
凡治外中于风，不辨内挟何邪，误执一家方书，冀图弋获，其失必多，医之过也。盖风邪从外入者，必驱之使从外出。然挟虚者，非补虚则风不出；挟火者，非清热则风不出；挟气者，非开郁则风不出；挟湿者，非导湿则风不出；挟痰者，非豁痰则风不出。河间、束垣、丹溪各举一端，以互明其治。后学不知变通，但宗一家为主治。倘一病兼此五者，成方果安在？况不治其所有，反治其所无，宁不伤人乎？

古今图书集成医部全录卷二百二十

　风门

　　医方考 【 明?吴昆】 

　　　中风方论

风者，百病之长，得天行之象，故其发也暴。然上世论风，主于外感。乃河间主火，东垣主气，丹溪主湿，而末世之论纷然矣。今考名方二十三首，为风、为火、为气、为湿，皆时出而主之，初不泥于一说也。
病人初中风筋急，口噤不开，便以铁物开之，恐伤其齿。宜用乌梅肉擦其牙关，牙关酸软则易开矣，此酸先入筋之故也。其有中风证而口开不噤者，筋先绝也，不治。
病人初中风暴仆，痰涎涌盛，稀涎散与之，频吐涎沫，壅塞少疏，续进他药。盖清阳在上，浊阴在下，则天冠地履，无暴仆也。若浊邪风涌而上，则清阳失位而倒置矣，故令人暴仆。所以痰涎壅者，风盛气涌而然也。经曰：病发而不足，标而本之，先治其标，后治其本。故不与疏风补虚，而先为之吐其涎沫。白矾之味咸苦，咸能软顽痰，苦能吐涎沫；皂角之味辛咸，辛能利气窍，咸能去污垢。名之曰稀涎，固夺门之兵也。师曰：凡吐中风之痰，使咽喉疏通，能进汤液便止。若攻尽其痰，则无液以养筋，能令人挛急偏枯，此大戒也。
病人初中风，不知人事，口噤不能开，用通顶散一字吹入鼻中，有嚏者肺气未绝，可治。盖中风不知人事病则急矣，以平药与之，不能开其壅塞，故用藜芦与人参、细辛相反，使其相反而相用也。肺苦气上逆，故用石膏之重以坠之，甘草之平以缓之。乃川芎之用，取其清气利窍而已。
病人初中风，喉片痰塞，水饮难通，非香窜不能开窍，故集诸香以利窍；非辛热不能通塞，故用诸辛为佐使。犀角虽凉，凉而不滞；诃梨虽濇，濇而生津。世人用苏合香丸于初中之时，每每取效。丹溪谓辛香走散真气，又谓脑麝能引风入骨，如油入面，不可解也。医者但宜用之以救急，慎毋令人多服也。
风盛痰壅，既用稀涎等药开其气道，续以二陈汤主之。盖风干于脾则痰壅。然痰之生本于湿，半夏所以燥湿也，茯苓所以渗湿也，湿去则痰无由以生。痰之为患，本于脾虚气滞，甘草所以补脾也，陈皮所以利气也，补脾利气，则土又足以制湿，而痰且无壅滞矣。此二陈之旨也。名曰二陈，以橘半二物贵乎陈久耳。丹溪曰：半身不遂在右者，属气虚，以四君加竹沥方主之。经曰：左右者，阴阳之道路也，故左属血而右属气。气虚者补之以甘，故用人参、白朮、茯苓、甘草四件。称其为君子者，谓其甘平有冲和之德，而无克伐之性也。其加竹沥，谓其行痰，其加姜汁，所以行竹沥之滞，而共成夫伐痰之功耳。
丹溪曰：半身不遂，在左者属瘀血，以四物加桃仁、红花、竹沥、姜汁方主之。盖芎归芍地，生血药也，新血生则瘀血滑而易去；桃仁、红花，消瘀药也，瘀血去则新血清而易生。然亦加夫竹沥、姜汁者，以痰之为物靡所不之，盖无分于左右而为患也。
中风正气虚，痰涎壅盛者，宜八味顺气散主之。方内人参、白朮、茯苓、甘草，四君子汤也。经曰邪之所凑其气必虚，故用四君子以补气。治痰之法，利气为先，故用青皮、白芷、台乌、陈皮以顺气，气顺则痰行而无壅塞之患矣。此标本兼施之治也。
中风遍身麻痹，语言蹇濇，口眼喎斜，喉中气急有痰者，宜乌药顺气散主之。盖遍身麻痹，表气不顺也，故治以麻黄，川芎；语言蹇濇，里气不顺也，故治以乌药、陈、枳；口眼喎斜，面部之气不顺也，故治以白芷、殭蚕。喉中气急，甘草可缓；肺气上逆，桔梗可下。痰之为物，寒则结滞，热则流行，佐以干姜，行其滞也。此治标之剂也。然必邪实初病之人，方可用之。若气虚病久者，则勿与之也，宜以补剂兼之。
中风口眼喎斜，无他证者，牵正散主之。盖艽、防之属，可以驱外来之风，而内生之风非其治也；星、夏之辈，足以治湿土之痰，而虚风之痰非其治也。斯三物者，疗内生之风，治虚热之痰，得酒引之，能入经而正口眼。又曰：白附之辛，可使驱风；蚕蝎之咸，可使软痰；辛中有热，可使从风；蚕蝎有毒，可使破结。医之用药，有用其热以攻热，用其毒以攻毒者，大《易》所谓同气相求，《内经》所谓衰之以属也。
中风体肥痰盛，口不渴者，星香汤主之。盖南星燥痰之品，体肥痰盛不渴，则宜燥也可知。故用南星入于牛胆者，制其燥也；佐以木香者，利痰气也。
中风口眼喎僻，痰涎壅盛者，省风汤主之。盖风涌其痰，干于面部则口眼喎僻，塞于胷中则痰涎壅盛。是方也，防风、白附、全蝎、川乌，可以活经络之风痰而正口眼；南星、半夏、甘草、木香，可以疗胷次之风痰而开壅塞。方名曰省风者，省减其风之谓也。
中风口眼喎僻在左，以改容膏敷其右；喎僻在右，以此膏敷其左。今日敷之，明日改正，故曰改容。或以蜣蜋、冰片傅之，或以鳝血、冰片敷之，皆良。盖此三物者，皆引风拔毒之品，佐以冰片取其利气而善走窍，佐以姜附取其温热而散寒。冬月加之，他时弗用也。
古人以小续命汤混治中风，未详其证。昆谓麻黄、杏仁，麻黄汤也，仲景以之治太阳证之伤寒；桂枝、芍药，桂枝汤也，仲景以之治太阳证之中风。如此言之，则中风而有头疼身热脊强者，皆在所必用也。人参、甘草，四君子之二也，《局方》用之以补气；芍药、川芎，四物汤之二也，《局方》用之以养血。如此言之，则中风而有气血虚者，皆在所必用也。风淫末疾，故佐以防风；湿淫腹疾，故佐以防己；阴淫寒疾，故佐以附子；阳淫热疾，故佐以黄芩。盖病不单来，杂揉而至，故其用药亦兼该也。热者去附子，用白附子；筋急语迟脉弦者，倍人参，加薏苡、当归，去黄芩、芍药，以避中寒；烦躁不大便，去附、桂，倍加芍药、竹沥；日久大便不行，胷中不快，加枳壳、大黄；语言蹇濇，手足颤掉，加石菖蒲、竹沥；口渴加麦门冬、(艹舌)蒌、天花粉；身疼发搐加羌活；烦渴多惊，加犀角、羚羊角；汗多去麻黄；舌燥加石膏，去附桂。
中风，手足不能运动，舌强不能言语，风邪散见，不拘一经者，大秦艽汤主之。盖中风虚邪也，许学士云：留而不去，其病则实，故用驱风养血之剂，兼而治之。用秦艽为君者，以其主宰一身之风；石膏所以去胃中总司之火；羌活去太阳百节之风疼；防风为诸风药中之军卒。三阳数变之风邪，责之细辛；三阴内淫之风湿，责之苓朮。去厥阴经之风则有川芎，去阳明经之风则有白芷。风热干乎气，清以黄芩；风热干乎血，凉以生地。独活疗风湿，在足少阴；甘草缓风邪，上逆于肺。用当归、芍药、熟地养血于疏风之后。一以济风药之燥，一使手得血而能握，足得血而能步也。
中风，二便数日不利，邪气内实者，以三化汤微利之。盖大黄、厚朴、枳实，小承气汤也。上焦满，治以厚朴；中焦满，破以枳实；下焦实，夺以大黄。用羌活者，不忘乎风也。服后二便微行，则三焦之气无所阻塞，而复其传化之职矣，故曰三化。此方惟实者可用，虚者勿妄与之。若实者不用，则又失乎通达之权，是当大寇而亡九伐之法矣，非安内之道也。
中风，发热不能安卧者，泻青丸主之。盖肝主风，少阳胆则其腑也。少阳之经，行乎两胁，风热相干，故不能安卧。此方名曰泻青，泻肝胆也。龙胆草味苦而厚，故入厥阴而泻肝；少阳火实者，头角必痛，故佐以川芎；少阳火郁者，必生烦躁，故佐以栀子。肝者将军之官，风淫火炽，势不容以易治，故又夺以大黄；用当归者培养乎血，而不使其为风热所燥也；复用乎羌活、防风者，二物皆升散之品。此火郁发之木郁达之之意，乃上下分消其风热，皆所以泻之也。
中风，手足不用，日久不愈者，经络中有湿痰死血也，活络丹主之。盖南星之辛烈，所以燥湿痰；二乌之辛热，所以散寒湿。地龙即蚯蚓也，湿土所生，用之者何？《易》曰：方以类聚。欲其引星、乌直达湿痰所聚之处，所谓同气相求也。亦《内经》佐以所利、和以所宜之意。风邪注于肢节，久久则血脉凝聚不行，故用乳香、没药以消瘀血。
中风，表虚手足顽痹者，蠲痹汤主之。《内经》曰：荣气虚则不仁，卫气虚则不用，故用黄芪以实表气。然黄芪与防风相畏，用之者何？洁古云：黄芪得防风而功愈速，故并用之，欲其相畏而相使耳。羌活驱散风邪，得当归不至燥血；姜黄能攻痹血，得赤芍足以和肝。复用甘草调之，取其味平也。
风热壅盛，表里三焦皆实者，防风通圣散主之。盖防风、麻黄，解表药也，风热之在皮肤者，得之由汗而泄；荆芥、薄荷，清上药也，风热之在巅顶者，得之由鼻而泄；大黄、芒硝，通利药也，风热之在肠胃者，得之由后而泄；滑石、栀子，水道药也，风热之在决渎者，得之由溺而泄。风淫于膈，肺胃受邪，石膏、桔梗，清肺胃也，而连翘、黄芩，又所以祛诸经之游火。风之为患，肝木主之，川芎、归、芍，和肝血也，而甘草白朮，又所以和胃气而健脾。刘守真氏长于治火，此方之旨，详且悉哉！
中风之久，语言蹇濇，半身不遂，手足拘挛，不堪行步，痿痹不仁者，史国公药酒神良。盖语言蹇濇，风在舌本也；半身不遂，邪并于虚也；手足拘挛，风燥其筋也；不堪行步，风燥而血不濡也；痿痹不仁，风而湿也。是方也，干茄根、苍耳子、羌活、秦艽、防风、松节、萆薢、蚕砂，可以去风，亦可以去湿。风去则蹇濇拘挛之证除，湿去则不遂不仁之患愈。当归、牛膝、杜仲、枸杞，所以养血，亦所以润燥。养血，则手得血而能摄，足得血而能多；润燥，则筋得血而能舒矣。若虎骨者，用之以驱入骨之风；白朮者，用之以致冲和之气。风痹之久血必留居，鳖甲之用，所以治风邪之固血也。
病人骨节疼痛，缓弱无力，豨莶丸主之良。盖骨节疼痛，壅疾也。壅者喜通。此物味辛苦而气寒，用九蒸九晒，则苦寒之浊味皆去，而气轻清矣。《本草》云：轻可以去实。盖轻清则无窍不入，故能透骨驱风，劲健筋骨。若不九蒸九晒，或蒸晒之数不满于九，浊味犹存，阴体尚在，则不能透骨驱风而却病也。此阴阳清浊之义，惟明者求之。

　　景岳全书 【 明?张介宾】 

　　　古今中风辨

夫风邪中人，本皆表证。考之《内经》所载诸风，皆指外邪而为言，故并无神魂昏愦，直规僵仆，口眼歪斜，牙关紧急，语言蹇濇，失音烦乱，摇头吐沫，痰涎壅盛，半身不遂，瘫痪软弱，筋脉拘挛，抽搐瘈瘲，遗尿失禁等说。可见此等证候，原非外感风邪，总由内伤血气也。夫风自外入者，必由浅而深，由渐而甚，自有表证。既有表证，方可治以疏散。而今之所谓中风者则不然，但见有卒倒昏迷神魂失守之类，无论其有无表邪，有无寒热，及有无筋骨疼痛等证，便皆谓之中风。误亦甚矣！虽热病篇有偏枯一证，曰身偏不用而痛。此以痛痹为言，非今之所谓中风也。阴阳别论有曰：三阴三阳发病为偏枯痿易，四肢不举。此以经病为言，亦非所谓风也。继自越人、仲景亦皆以外感言风，初未尝以非风言风也。迨至汉末华元化所言五脏之风，则稍与《内经》不同，而始有吐沫、身直、口噤、筋急、舌强不能言、手足不遂等说，然犹不甚相远也。自隋唐以来，则巢氏《病源》、孙氏《千金》等方以至宋元诸家，所列风证日多日详。而是风非风，始混乱莫辨，而愈失其真矣。故余悉采其要，列证如前，凡《内经》所不言者，皆不得谓之风证。即或稍有相涉，亦必以四诊相参。必其真有外感实邪，方可以风论治。否则误人不小也。
《难经》曰：伤寒有几？其脉有变否？然。伤寒有五：有中风，有伤寒，有湿温，有热病，有温病，其所苦各不同。详此《难经》之云中风者，本五种伤寒之一。又仲景曰：太阳病，发热，汗出，恶风，脉缓者名为中风。由此观之，可见《内经》之凡言中风者，本以外感寒邪为言也，岂后世以内伤属风等证，悉认之为外感中风耶？
观仲景之论中风，其所云半身不遂者此为痹，乃指痛风之属为言，谓其由于风寒也。再如邪在皮肤及在络在经、入腑入脏者，此谓由浅而深，亦皆以外邪传变为言也。惟喎僻吐涎二证，在《内经》诸风，并无言及，而仲景创言之。故自唐宋以来，则渐有中经、中血脉、中腑、中脏之说，而凡以内伤偏枯气脱卒倒厥逆等证，悉认为中风，而忘却真风面目矣。

　　　论中风属风

风有真风、类风，不可不辨。凡风寒之中于外者，乃为风邪。如九宫八风篇之风占病候，岁露论文虚风实风，金匮真言论之四时风证，风论之脏腑中风，玉机真脏论之风痹、风瘅，痹论、贼风篇之风邪为痹，疟论、岁露论之疟生于风，评热病论之风厥、劳风，骨空论之大风，热病篇之风痉，病能论之酒风，欬论之感寒欬嗽，是皆外感风邪之病也。其有不由外感而亦名为风者，如病机所云诸暴强直皆属于风，诸风掉眩皆属于肝之类，是皆属风，而实非外中之风也。何以见之？盖有所中者谓之中，无所中者谓之属。夫既无所中，何谓之属？此以五运之气，各有所主。如诸湿肿满皆属于脾，诸寒收引皆属于肾，是皆以所属为言。而风之属于肝者，即此谓也。盖肝为东方之脏，其藏血，其主风。肝病则血病而筋失所养，筋病则掉眩强直之类，无所不至，而属风之证百出。此所谓皆属于肝，亦皆属于风也。夫中于风者，即真风也；属于风者，即木邪也。真风者，外感之表证也；属风者，内伤之里证也，即厥逆内夺之属也。夫曰中、曰属，此在《内经》固已显然各有所谓，即如年辰之属鼠属牛，岂即为鼠为牛乎？后世不能明辨，遂致方论混传，表里误治，千古之弊，莫此为甚！第在《内经》，则原无真中类中之分，而王安道始有此论，予甚善之。第惜其辨有未尽，故复述之以详其说。凡欲明此义者，但当于中风、属风、表证、里证四者之间，默而思之，当自见其真矣。

　　　论河间中风说

据河间中风论，谓非肝木之风，亦非外中之风，由乎将息失宜。此独得之见，诚然善矣。然皆谓为热甚，则不然也。凡将息失宜，五志过极，本属劳伤证也。而劳伤血气者，岂皆火证？又岂无阳虚病乎？经曰：喜怒伤气，寒暑伤形。暴怒伤阴，暴喜伤阳。夫伤阴者水亏也，伤阳者火虚也。以虚作火，鲜不危矣。
又云：脉浮恶寒拘急不仁等证，本皆伤寒之类也，何又名为中腑？唇不收、舌不转、失音耳聋等证，本皆厥夺之类也，何又名为中脏？自中脏中腑之说，并列为言，而内伤外感之证，斯无辨而混乱矣。且续命汤、三化汤之属，但可以散风寒、攻实热，若所云将息失宜者，岂尚堪治之以此？

　　　论东垣中风说

据东垣年逾四旬气衰之说，其发明病机，切中病倩，诚出诸贤之表者，余深服之。然忧喜忿怒伤气者，固有此疾，而酒色劳倦伤阴者，尤多此疾。何以言之？盖气生于阳，形成于阴。余尝曰：察阳者，察其衰与不衰；察阴者，察其坏与不坏。夫阳衰则气去，故神志昏乱；阴亏则形坏，故肢体废弛。此衰坏之谓也。所以此病多在四旬之外，正以其渐伤渐败，而至此始见。其非外感而总由内伤可知矣。今以气脱形坏之病，顾可谓风热而散之攻之也否乎？
据东垣河间之说，若有同者，若有异者。如云中腑中脏，本皆同也。而东垣又云中血脉，则稍异矣。又如续命汤，在河间则以治腑病，东垣则以治血脉；三化汤在河间用以治中脏，而东垣用以治中腑，则又异矣。此或因证施治，各有所宜，姑无论也。再如河间曰：此非肝木之风，亦非外中之风。东垣亦曰：非外来风邪，乃本气自病也。夫皆曰非风，而又皆曰中腑中脏，不知所中者为何物，则分明又指为风矣。夫既曰将息失宜，又曰气衰所致，本皆言其虚也。而治法皆用汗下，则分明又作实邪矣。此等名目混乱。泾渭不分，若曰是，若曰非，而含糊于可否之间，因致后学茫然，莫知所宗。正以议论日多，不得其要，反滋千古疑窦，深可慨也！至若续命、三化等汤，恐亦非神衰形坏之人所能堪者。故凡读书稽古之士，宜加精究，勿谓古人之法如此，便可执而混用。

　　　论丹溪中风说

据丹溪引《内经》以下皆谓外中风邪之说，不知《内经》之凡言风者，皆以外感为言，原非后世之所谓中风也，观《难经》五种伤寒之意可知矣。而丹溪之言，岂得《内经》之本意乎？至若东南之人，只是湿痰生热，热生风，此仍述河间热甚之说，而非风等证，岂皆热病？即云为痰，又岂无寒痰？而何以痰即生热，热即生风也？且非风则已，是风则南北俱有。若云东南寒少，未必杀人则可，而云风少则不可也。非痰则已，是痰亦南北俱有。若水土之外湿，东南虽多，而奶酪之内湿则西北尤多也。虽痰之为物，本为湿动，然脾健则无，脾弱则有，而脾败则甚。是可见因病所以生痰，非因痰所以生病也。凡治失其本，而欲望病愈者，未之有也。
据丹溪半身不遂，在左在右之说，似乎近理，故人多信之，而不知其有不然也。夫人身血气，本不相离，焉得以左为血病，右为痰气耶？盖丹溪之意，以为肝属木而位左，肝主血也；肺属金而位右，肺主气也。脾属土而寄位西南，故亦在右，而脾主湿与痰也。然此以五行方位之序言其理耳。岂曰西无木、东无金乎？且各经皆有左右，五脏皆有血气。即如胃之大络，乃出于左乳之下，则脾胃之气亦出于左，又岂左非脾右非肝、左必血病右必痰气乎？然则何以辨之？惟遵《内经》以阴阳分血气，以左右言轻重，则至当也。经曰：左右者，阴阳之道路也。又曰：阴胜则阳病。阳胜则阴病。又曰：女子右为逆左为从，男子左为逆右为从。夫阳病者，即气病也。气本乎阳，而阴邪胜之，则病也。除病者，即血病也。血本乎阴，而阳邪胜之，则病也。从者病轻，男病宜右，女病宜左也。逆者病重，男病畏左，女病畏右也。以此辨之，而再参以脉色，察其病因，则在气在血，或重或轻，斯得其真矣。若谓左必血病，右必痰气，则未免非痰治痰，非血治血，而诛伐无过，鲜不误矣。

　　　论真中风

观刘宗厚《玉机微义》云：余尝居凉州，其地高阜，四时多风少雨，天气常寒，每见中风或暴死者有之，盖折风燥烈之甚也。时洪武乙亥秋八月，大风起自西北，时甘州城外路死者数人，余始悟《内经》谓西北之折风伤人，至病暴死之旨不诬。丹溪之言，有所本也。吁！医之不明运气地理，造化病机之微，而欲行变通之法者，难矣哉！据此一说，是诚风之杀人也。然风气兼温，虽烈未必杀人，惟带寒威，则杀人耳。矧以西北地寒，而塞风起于八月，则寒随风至，寒必彻骨。凡暴露之人，虽曰中风，而不知实中阴寒之毒也。此在强者固能支持，弱者焉得不死？然亦以所遇之异，故特纪。若此方是真中风邪，则亦百十年间，始或仅遭一二。而此证之不多见者，从可知矣。此外如贼风虚邪之伤人，则岁岁有之，处处有之，是无非外感之病，未闻有因外感而卒然昏愦致死也！矧今人之所谓中风者，或于寂然无风之时，或于食饮严密之处，素无外感而忽然运仆，忽然偏废。此其是风非风，又可知矣。而尽以风治，其能堪哉！

　　　论续命等汤

按历代相传，治中风之方，皆以续命等汤为主。考其所自，则始于《金匮要略》附方中有《古今录验》续命汤。然此必宋时校正之所增，而非仲景本方也。此自隋唐以来，则孙氏《千金方》乃有小续命、大续命、西川续命、排风等汤，故后世宗之，无不以此为中风主治矣。夫续命汤以麻黄为君，而以姜、桂并用，本发散外邪之佳方也。至小续命、大续命、西川续命等汤，则复加黄芩以兼桂、附。虽曰相制，而水火冰炭，道本不同。即有神妙，终非余之心服者，其他无论。独怪乎河间、东垣、丹溪三子者，既于中风门皆言此病非风矣，而何于本门皆首列小续命汤而附以加减之法？曰：无汗恶寒，麻黄续命汤；有汗恶风无热，桂枝续命汤；有汗身热不恶寒，白虎续命汤；有汗身热不恶风，葛根续命汤；无汗身凉，附子续命汤。若此诸法，但用治外感则可，用治内伤则不可。而三子之惓惓不舍者，皆此数方，又何前后之言不相应耶？再如大秦艽等汤，在《机要》、《发明》俱云治中风，外无六经之形证，内无便溺之阻隔，如是血弱不能养筋，宜养血而筋自荣，以大秦艽汤、羌活愈风汤主之。夫秦艽汤虽有补血之药，而寒散之剂居其半。夫既无六经之外邪，而用散何为也？既无阻隔之火邪，而用寒何为也？寒散既多，又果能养血气而壮筋骨乎？秦艽汤且不可，愈风汤则尤其不可者也。吾不知用此法者，果出何意？

　　　治法

凡治风之法，宜察浅深虚实，及中经中脏之辨。盖中经者，邪在三阳，其病犹浅；中脏者邪入三阴，其病则深。若在浅不治，则渐入于深；在经不治，则渐入于脏。此浅深之谓也。又若正胜邪者，乃可直攻其邪；正不胜邪者，则必先顾其本。此虚实之谓也。倘不知此，则未有不致败者。
大风大寒直中三阴致危者，必用金匮续命汤去石膏治之。若风寒在经，而头疼恶寒拘急身痛者，宜麻黄汤、麻桂饮随证加减主之，甚者亦宜续命汤。若头疼有汗恶风者，宜桂枝汤或五积散。若风邪在经，热多寒少而为偏枯疼痛发热者，宜大秦艽汤主之，甚者愈风汤亦可。
风寒诸病，无非外感证也。如轻浅在肺者则为伤风；稍深在表里之间者则为疟疾；留连经络者则为寒热往来；遍传六经，彻内彻外者则为伤寒瘟疫；久留筋骨者则为风痹、痛风，或为偏风；风热上壅者则为大头时毒；风湿相搏者，则为大风、疠风；浮在肌肤者则为斑疹、疮毒；感在岭南者则为瘴风。凡此者皆外感风寒之气，俱有门类，方论具载各条。舍此之外，但无表证者，均不得指为风也。

　　　非风论正名

非风一证，实时人所谓中风证也。此证多见卒倒，卒倒多由昏愦，本皆内伤积损颓败而然，原非外感风寒所致，而古今相传，咸以中风名之，其误甚矣。故余欲易去中风二字，而拟名类风，又欲拟名属风。然类风、属风，仍与风字相近，恐后人不解，仍尔模糊，故单用河间、东垣之意，竟以非风名之。庶乎使人易晓，而知其本非风证矣。
凡诊诸病，必先宜正名。观《内经》诸篇所言风证，各有浅深脏腑虚实寒热之不同，前义已详，本皆历历可考也。若今人之所谓中风者，则以《内经》之厥逆悉指为风矣，延误至今，莫有辨者。虽丹溪云：今世所谓风病，大率与痿证混同论治。此说固亦有之，然何不云误以厥逆为风也？惟近代徐东皋有云：痊厥类风。凡尸厥、痰厥、气厥、血厥、酒厥等证，皆与中风相类。此言若乎近之，而未善也。使果风厥相类，则凡临是证者，曰风可也，曰厥亦可也，疑似未决。将从风乎？将从厥乎？不知经所言者，风自风，厥自厥也。风之与厥，一表证也，一里证也，岂得谓之相类耶？奈何后人不能详察经义，而悉以厥证为风。既名为风，安得不从风治？既从风治，安得不用散风之药？以风药而散厥证，所散者非元气乎？因致真阴愈伤真气愈失，是速其死矣。若知为厥，则原非外感，自与风字无涉。此名之不可不正，证之不可不辨也。但名得其正，又何至有误治之患？诸厥证义，详厥逆本门，当与此门通阅。

　　　论有邪无邪

凡非风等证，在古人诸书皆云气体虚弱，荣卫失调，则真气耗散，腠理不密，故邪气乘虚而入。此言感邪之由，岂不为善？然有邪无邪，则何可不辨？夫有邪者，即伤寒疟痹之属；无邪者，则非风衰败之属。有邪者必或为寒热走注，或为肿痛偏枯，而神志依然无恙也；无邪者，本无痛苦寒热，而肢节忽废，精神言语倏尔变常也。有邪者，病由乎经，即风寒湿三气之外侵也；无邪者病出乎脏，而精虚则气去，所以为眩运卒倒，气去则神去，所以为昏愦无知也。有邪者，邪必乘虚而入，故当先扶正气，但通经逐邪之品，不得不用以为佐；无邪者，救本不暇，尚可再为杂用，以伤及正气乎？

　　　论肝邪

凡五脏皆能致病，而风厥等证，何以独重肝邪？且其急暴之若此也？盖人之所赖以生者惟在胃气，以胃为水谷之本也。故经云：人无胃气曰死，脉无胃气亦死。夫肝邪者，即胃气之贼也。一胜一负，不相并立。凡此非风等证，其病为强直掉眩之类，皆肝邪风木之化也；其为四肢不用，痰涎壅盛者，皆胃败脾虚之候也。然虽曰东方之实，又岂果肝气之有余耶？正以五脏俱败，肝失所养，则肝从邪化，故曰肝邪。在阴阳类论，以肝脏为最下者，正谓其木能犯土，肝能犯胃也。然肝邪之见，本由脾肾之虚。使脾胃不虚，则肝木虽强，必无乘脾之患；使肾水不虚，则肝木得养，又何有强直之虞？所谓胃气者，即二十五阳也，非独指阳明为言也；所谓肾水者，即五脏六腑之精也，非独指少阴为言也。然则真阳败者，真脏见；真阴败者，亦真脏见。凡脉证之见真脏者，俱为危败之兆。所谓真脏者，即肝邪也，即无胃气也。此即非风类风之病之大本也。

　　　论气虚

凡非风卒倒等证，无非气脱而然。何也？盖人之死生，全由乎气。气聚则生，气散则死。凡病此者，多以素不能慎，或七情内伤，或酒色过度，先伤五脏之真阴，此致病之本也。再或内劳外伤，复有所触，以损一时之元气，或以年力衰迈，气血将离，则积损为颓，此发病之因也。盖其阴亏于前而阳损于后，阴陷于下而阳乏于上，以致阴阳相失，精气不交，所以忽尔昏愦，卒然仆倒。此非阳气暴脱之候乎？故其为病而或为汗出者，荣卫之气脱也；或为遗尿者，命门之气脱也；或口开不合者，阳明经气之脱也；或口角流涎者，太阴脏气之脱也；或四肢瘫软者，肝脾之气败也；或昏倦无知，语言不出者，神败于心，精败于肾也。凡此皆冲任气脱，形神俱败而然，故必于中年之后，乃有此证。何今人见此，无不指为风痰而治从消散？不知风中于外，痰郁于中，皆实邪也。而实邪为病，何遽令人暴绝若此？且既绝如此，尚堪几多消散？而人不能悟，良可哀也！观东垣云﹕气衰者多有此疾，诚知要之言也！奈后人不明其说，但以东垣为主气。又岂知气之为义乎？故凡治卒倒昏沉等证，若无痰气阻塞，必须以大剂参附峻补元气，以先其急；随用地黄、当归、甘杞之类，填补真阴，以培基本。盖精即气之根，气生于下，即向生之气也。经曰精化为气，即此之谓。舍是之外，他无实济之术矣。虽然，无养生之道，而令病败坏至此，犹望复全，诚非易也。第治得其法，犹可望其来复，若误治之，则何堪再误哉！

　　　论痰之本

凡非风之多痰者，悉由中虚而然。夫痰即水也，其本在肾，其标在脾。在肾者，以水不归原，水泛为痰也；在脾者，以食饮不化，土不制水也。不观之强壮之人，任其多饮多食，则随食随化，未见其为痰也。惟不能食者，反能生痰。此以脾虚不能化食，而食即为痰也。故凡病虚劳者，其痰必多，而病至垂危，其痰益甚。正以脾气愈虚，则全不能化，而水液尽为痰也。然则痰之与病，病由痰乎？痰由病乎？岂非痰必由于虚乎？可见天下之实痰无几，故痰之宜伐者亦无几。治痰者必当温脾强肾以治痰之本，使根本渐充，则痰将不治而自去矣。治痰诸法见后，及详痰饮本门。

　　　论经络痰邪

余尝闻之俗传云：痰在周身，为病莫测。凡瘫痪、瘈瘲、半身不遂等证，皆伏痰留滞而然。若此，痰饮岂非邪类？不去痰邪，病何由愈？余曰：汝知痰之所自乎？凡经络之痰，盖即津血之所化也。使果营卫和调，则津自津，血自血，何痰之有？惟是元阳亏损，神机耗败，则水中无气，而津凝血败皆化为痰耳。此果痰也？果精血也？岂以精血之外，而别有所谓痰者耶？若谓痰在经络，非攻不去，则必并精血而尽去之庶乎可也。否则，安有独攻其痰而津血自可无动乎？精血复伤，元气愈竭，随去随化，痰必愈甚。此所以治痰者不能尽，其所尽者，惟元气也。矧复有本无痰气而妄指为痰误攻之者，又何其昧也！故凡用治痰之药，如滚痰丸、清气化痰丸、搜风顺气丸之类，必其元气无伤，偶有壅滞，或见微痰之不清者而暂用分消，岂云无效？若病及元气而但知治标，则未有不日用而日败者矣。

　　　论治痰

治痰之法，凡非风初病而痰气不甚者，不必便猜其为痰而妄用痰药，此大戒也。若果痰涎壅盛，填壅胷膈，汤液俱不能入，则不得不先开其痰以通药食之道。而开痰之法，惟吐为捷。如古方之独圣散、茶调散、稀涎散之属，皆吐痰之剂也。但恐元气太虚，不能当此峻利之物，或但用新方之吐法为妥，或用牛黄丸抱龙丸之类，但使咽喉气通，能进汤饮即止。不可尽攻其痰，致令危困，则最所当慎。以故治痰之法，又必察其可攻与否，然后用之，斯无误也。若其眼直、咬牙、肢体拘急、面赤、强劲有力者，虽见昏沉，亦可为治。先用粗箸挖开其口，随以坚实笔干禁住牙关，乃用淡姜盐汤徐徐灌之；然后以中食二指探入喉中，徐引其吐。若指不能入，则以鹅翎蘸汤代指探吐，亦可。如是数次，得吐气通，必渐苏矣。然后酌宜可以进药。此治实痰壅滞之法也。若死证已具，而痰声漉漉于喉间者，吐亦无益，不必吐也。若痰气盛极而不能吐者，亦不治之证也。又凡形气大虚者，忌用吐法。是皆不可攻者也。
凡形证已定，而痰气不甚，则万勿治痰，但当调理气血，自可渐愈。如果痰涎未清，则治痰之法，当分虚实。若气不甚虚，而或寒或湿生痰者，宜六安煎、二陈汤主之。因火为痰者，宜清膈饮，及竹沥、童便；火甚者抽薪饮主之。脾虚兼呕而多痰者，六君子汤或五味异功散。阴气不足多痰兼燥而欬者，金水六君煎。阴虚水泛为痰者，六味丸、八味丸酌而用之，或为汤亦妙。脾肾虚寒不能运化而为痰者，不必兼治痰气，只宜温补根本。若中气虚者，理中汤或温胃饮。阴不足者，理阴煎之类最佳。

　　　论寒热证

凡非风口眼歪斜，有寒热之辨。在经曰：足阳明之筋，至缺盆而结，上颈，上挟口。病则引缺盆及颊，卒口僻，急者目不合，热则筋纵目不开；颊筋有寒则急引颊移口，有热则筋弛纵，缓不胜收，故僻。此经以病之寒热，言筋之缓急也。然而血气无亏，则虽热未必缓，虽寒未必急，亦总由气血之衰可知也。尝见有引《内经》之意而曰：偏于左者，以左寒而右热；偏于右者，以右寒而左热。诚谬言也！不知偏左者，其急在左，而右本无恙也；偏右者亦然。故无论左右，凡其拘急之处，即血气所亏之处也。以药治者，左右皆宜从补。以艾治者，当随其急处而灸之。盖经脉既虚，须借艾火之温以行其气，气行则血行，故筋可舒而歪可正也。凡诸灸法。有言左灸右、右灸左者，此亦《内经》缪刺论之法，从之亦无不可。至若经言寒热，则凡如唇缓流涎、声重语迟含糊者，是皆纵缓之类。纵缓者，多由乎热，而间亦有寒者，气虚故也。歪斜牵引抽搐反张者，皆拘急之类。拘急者，多由乎寒，而间亦有热者，血虚故也。盖经所言者，言理之常。余所言者，言病之变。亦无非理也。使读经不明理，必反害经意矣。故临此证者，不可不加之详审。
非风瘈瘲等证，亦有寒热之辨。经曰：寒则反折筋急，热则筋弛纵不收。此固其常也。然寒热能拘急，亦能弛纵也。如寒而拘急者，以寒盛则血凝，血凝则滞濇，滞濇则拘急，此寒伤其营也；热而拘急者，以火盛则血燥，血燥则筋枯，筋枯则拘急，此热伤其营也。又若寒而弛纵者，以寒盛则气虚，气虚则不摄，不摄则弛纵，此寒伤其卫也；热而弛纵者，以热盛则筋软，筋软则不收，不收则弛纵，此热伤其卫也。以此辨之，岂不明析？且或寒或热，必有脉证可据，但宜因证而治之。若病无寒热，则当专治血气无疑矣。

　　　论治血气

凡非风口眼歪斜，半身不遂，及四肢无力，掉摇拘挛之属，皆筋骨之病也。夫肝主筋，肾主骨，肝藏血，肾藏精。精血亏损，不能滋养百骸，故筋有缓急之病，骨有痿弱之病，总由精血败伤而然。即如树木之衰，一枝津液不到，即一枝枯稿。人之偏废，亦犹是也。经曰：足得血而能步，掌得血而能握。今其偏废如此，岂非血气衰败之故乎？临川陈先生曰：医风先医血，血行风自灭。盖谓肝邪之见，本由肝血之虚，肝血虚则燥气乘之，而木从金化，风必随之。故治此者，只当养血以除燥，则真阴复而假风自散矣。若用风药，则风能胜湿，血必愈燥，大非宜也。
偏枯拘急痿弱之类，本由阴虚，言之详矣。然气血本不相离，故阴中有气，阴中亦有血。何以辨之？夫血非气不行，气非血不化。凡血中无气则病为纵缓废弛，气中无血则病为抽掣拘挛。何也？盖气主动，无气则不能动，不能动则不能举矣；血主静，无血则不能静，不能静则不能舒矣。故筋缓者，当责其无气；筋急者，当责其无血。无血者宜三阴煎，或大营煎、小营煎之类主之。无气者，宜五福饮、四君子汤、十全大补汤之类主之。其与痿证之不动，痛风之不静者，义稍不同，详列本门。

　　　非风治法

凡非风证，未有不因表里俱虚而病者也。外病者病在经，内病者病在脏。治此之法，只当以培补元气为主。若无兼证，亦不宜攻补兼施，徒致无益。盖其形体之坏，神志之乱，皆根本伤败之病，何邪之有？能复其元，则庶乎可望其愈。
初病卒倒，危急不醒，但察其有无死证。如无死证而形气不脱，又无痰气，但扶定掐其人中，自当渐醒。或以白汤、姜汤徐灌之亦可。待其苏醒，然后察证治之。若无痰无气而息微色白脉弱暴脱者，急以独参汤或淡姜汤灌之俱可。若其有痰甚者，以前治痰法吐之。其痰不甚，或以白汤调抱龙丸一丸，以暂开其痰。无痰声者，不可用。若因气厥昏沉，而气壅喘满，气闭不醒者。则用淡姜汤调苏合丸一丸，以暂开其气。若气不壅满者，不可用。其有久之不醒，或牙关不能开者，则以半夏或牙皂、细辛之类为末，少许吹入鼻中，有嚏者可治，无嚏者不可治；或以皂荚为末，捻纸烧烟，冲入鼻中亦可。
人于中年之后，多有此证，其衰可知。经云：人年四十而阴气自半。正以阴虚为言也。夫人生于阳而根于阴，根本衰则人必病，根本败则人必危矣。所谓根本者，即真阴也。人知阴虚惟一，而不知阴虚有二。如阴中之水虚，则多热多燥，而病在精血；阴中之火虚，则多寒多滞，而病在神气。若水火俱伤，则形神俱弊，难为力矣。火虚者宜大补元煎、右归饮、右归丸、八味地黄丸之类主之，庶可以益火之源。水虚者，宜左归饮、左归丸、六味地黄丸之类主之，庶可以壮水之主。若气血俱虚，速宜大补元煎之类，悉力挽回，庶可疗也。凡多热多火者，忌辛温及参、朮、姜、桂之类；多寒多湿者，忌清凉如生地、芍药、麦冬、石斛之类。若气虚卒倒，别无痰火气实等证，而或者妄言中风，遽用牛黄丸、苏合丸之类再散其气，则不可救矣。
非风有火盛而病者，即阳证也。火甚者，宜专治其火，以徙薪饮、抽薪饮、白虎汤之类酌而用之。火微者，宜兼补其阴，以一阴煎、二阴煎，或加减一阴煎之类主之。凡治火之法，但使火去六七，即当调治其本。然阳胜者阴必病，故治热必从血分。甚者用苦寒，微者用甘凉，欲其从乎阴也。
非风有寒盛而病者，即阴证也，专宜益火。微寒者，宜温胃饮、八味地黄丸之类主之。寒甚者，宜右归饮、回阳饮、理中汤、四逆汤之类主之。然寒胜者阳必病，故治寒之法，必从气分而从乎阳也。如阳脱寒甚者，仍宜灸关元、气海、神阙，以回其阳气。
非风眩运掉摇惑乱者，总由气虚于上而然。经曰：上气不足，脑为之不满，头为之苦倾，目为之苦眩。又曰：上虚则眩。此明训也。凡微觉此证，即当以五福饮之类，培其中气。虚甚者，即宜用大补元煎，或十全大补汤之类治之。否则卒倒之渐所由致也。丹溪曰：无痰不作运。岂眩运者必皆痰证耶？此言最为不妥。别有详义，见眩运门。
非风麻木不仁等证，因其血气不至，所以不知痛痒。盖气虚则麻，血虚则木，麻木不已则偏枯痿废，渐至日增。此魄虚之候也。经曰：痱之为病，身无痛者，四肢不收，智乱不甚，其言微知可治。甚则不能言，不可治也。此即其类而但有微甚之辨耳。又经曰：营气虚则不仁，卫气虚则不用，营卫俱虚则不仁且不用，肉如故也。人身与志不相有曰死，亦此类也。故凡遇此证，只宜培养血气，勿得误认为痰。
夏月卒倒，忽患非风抽搐等证，此火克金热伤气而然，即今人之所谓暑风也。气虚者，宜用参芪，或十味香薷饮亦可。若水不制火，而多烦渴者，宜生脉散，或人参竹叶石膏汤。若火独盛者，宜瓜水菉豆饮，或用芩连之属暂解其热。若单由伤气而无火者，宜独参汤，或四君子汤。若伏阴在内而阳虚气脱者，必用附子理中汤，或六味回阳饮之类，放胆用之，勿谓夏月忌温热。此不达之言也。
肥人多有非风之证，以肥人多气虚也。何以肥人反多气虚？盖人之形体，骨为君也，肉为臣也。肥人者，柔胜于刚，阴胜于阳者也。且肉以血成，总皆阴类，故肥人多有气虚之证。然肥人多湿多滞，故气道多有不利。若果痰气壅滞，则不得不先为清利，宜于前治痰之法随宜暂用。若无痰而气脱卒倒者，必宜四君、六君，或十全大补汤、大补元煎之类主之。
非风，烦热自汗，小水不利者，不可以药利之。盖津液外泄，小水必少。若再用渗利，则阴水愈竭，无以制火，而躁烦益甚。但使热退汗止，则小水自利也。况自汗者，多属阳明之证，亦忌利小便。宜生脉散、一阴煎之类主之。火甚者，宜加减一阴煎。
非风遗尿者，由肾气之虚脱也，最为危证。宜参、芪、归、朮之类补之是矣。然必命门火衰，所以不能收摄。其有甚者，非加桂附终无济也。
尸厥、酒厥、痰厥、气厥、血厥之属，今人皆谓之中风，而不知总属非风也。俱详厥逆本门。

　　　论用药佐使

凡非风而有兼证者，则通经佐使之法，本不可废。盖其脉络不通，皆由血气，血气兼证，各有所因。如因于风者必闭郁，因于寒者必凝濇，因于热者必干涸，因于湿者必壅滞，因于虚者必不运行。诸如此者，皆能阻塞经络。此佐使之法所以亦有不同也。凡风闭者，宜散而通之，如麻黄、桂枝、柴胡、羌活、细辛、白芷之属是也。寒凝者，宜热而通之，如葱、椒、桂、附、干姜之属是也。热燥者，宜凉而通之，如芩、连、，栀、蘗、石膏、知母之属是也。湿滞者，宜温利而通之，如苍朮、厚朴、茵陈、萆薢、五苓之属是也。血滞者，宜活而通之，如芎、归、牛膝、红花、桃仁、大黄、芒硝之属是也。气滞者，宜行而通之，如木香、香附、乌、沉、枳、藿之属是也。痰滞者 宜开而通之，如南星、半夏、牛黄、天竺黄、朱砂、海石、元明粉之属是也。气血虚弱者，宜温补而通之，如参、芪、归、朮、熟地、枸杞、杜仲、牛膝之属是也。凡此通经之法，若乎尽矣，然虚实之异，犹当察焉。盖通实者，各从其类。使无实邪而妄用通药，则必伤元气，反为害矣。通虚者，则或阴或阳，尤当知其要。如参芪所以补气，而气虚之甚者，非姜附之佐，必不能追散失之元阳。归地所以补精血，而阴虚之极者，非桂附之引，亦不能复无根之生气。寒邪在经，而客强主弱，非桂附之勇，则血脉不行，寒邪不去。痰湿在中，而土寒水泛者，非姜附之暖，则脾肾不健，痰湿不除。此通经之法。大都实者可用寒凉，虚者必宜温热也。但附子之性，刚勇而热，凡阴虚水亏而多热多燥者，自非所宜。若无燥热，但涉阳虚而诸药有不及者，非此不能达也。古人云：附子与酒同功。义可知矣。今人谓附子有毒，多不敢用。不知制用得宜，何毒之有？此诚奇品，其毋忽之！

　　　辨经脏诸证

凡非风等证，当辨其在经、在脏。经病者，轻浅可延，脏病者，深重可畏。经病者，病连肢体；脏病者，败在神气。虽病在经者，无不由中，而表里微甚，则各有所主。此经脏之不可不辨也。然在经在脏，虽有不同，而曰阴曰阳，则无不本乎气血。但知气血之缓急，如阴阳之亏胜，则尽其善矣。若必曰某脏某经，必用某方某药，不知通变，多失其真。故凡凿执之谈，每有说得行不得者。正以心之所至，口不能宣也。必也知几知微，斯足称神悟之品。

　　　经病之轻证

皮毛枯濇，汗出眩运，鼻塞者，肺之经病。
血脉不荣，颜色憔悴者，心之经病。
肌肉消瘦，浮肿不仁，肉瞤筋惕，四肢不用者，脾之经病。
筋骨疲困，拘急掉瘈，胁肋胀痛者，肝之经病。
口眼歪斜者，足阳明及肝胆经病。
骨弱无力，坐立不能者，肾之经病。

　　　经病之危证

皮腠冰冷，滑汗如油，畏寒之甚者，肺之经病。
舌强不能言者，心肾经病。
唇缓，口开手撒者，脾之经病。
眼瞀昏黑无见，筋痛之极者，肝肾经病。
耳聋绝无闻，骨痛之极者，肾之经病。
反张戴眼，腰脊如折者，膀胱经病。

　　　脏病之轻证

欬嗽，微喘短气，悲忧不已者，病在肺脏。
腹满少食，吐涎呕恶，吞酸嗳气，谵语多思者，病在脾胃。
胷胁气逆，多惊多怒者，病在肝胆。
言语无伦，神昏多笑不寐者，病在心脏。
少腹疼痛，二便不调，动气上冲，阴痿呻吟多恐者，病在肾脏。

　　　脏病之危证

气急大喘，或气脱失声，色灰白或紫赤者，肺肾气绝。
神脱色脱，昏沉不醒，色赤黑者，心脏气绝。
痰涎壅极，吞吐不能，呃逆不止，腹胀之极，色青黑者，脾胃气绝。
眼闭不开，急躁扰乱，懊憹囊缩，色青灰白者，肝脏气绝。
声瘖不出，寒厥不回，二便闭不能通，泄不能禁者，肾脏气绝。

　　　不治证

凡非风，口开眼闭，手撒遗尿，吐沫直视，声如鼾睡，昏沉不醒，肉脱筋痛之极，发直，摇头，上窜，面赤如妆，或头重，面鼻山根青黑，汗缀如珠，痰声漉漉者，皆不治。
非风之脉，迟缓可生，急数弦大者死。

古今图书集成医部全录卷二百二十一

　风门

　　方

侯氏黑散 【 《金匮要略》，下同】 　治大风，四肢烦重，心中恶寒不足者。
菊花四十分　防风　白朮各十分　细辛　茯苓　牡蛎　人参　矾石　当归　干姜　芎藭　桂枝各三分　桔梗八分黄芩五分
右十四味，杵为散，酒服方寸匕，日一服，初服二十日，温酒调服。禁一切鱼肉、大蒜。常宜冷食，六十日止，即药积于腹中不下也，热食即下矣。冷食自能助药力。

醉仙丹　治偏枯不遂，皮肤不仁。
麻黄水煮，焙干为末，一两　天南星七个，炮　黑附子三个，炮去皮　地龙七条，去土
右除麻黄，先为末，次将麻黄末入酒一升，熬成膏，入前末，丸如弹子大，每日食后临卧酒化一两，汗出效。偏枯不遂皮肤不仁者，皆由五官五官：疑作「五脏」。虚气，风寒暑湿之邪蓄积在中，久而不散，乃成疾焉。

再苏丹　治骨节疼痛，语言不正，行步艰难，手足颤掉搐搦。
川乌头二两　草乌头一两　五灵脂四两
右为末，滴水为丸如鸡头大，每服一丸，研碎，入酒一盏，生姜三斤，地龙三条，乳香少许，同煎至七分，临卧通服。吃了须摩擦患处，令热彻，以助药力。如合时入乳香末一二钱，即煎时更不须入。

换骨丹 【 《千金方》，下同】 　治一切卒中，手足顽麻，腰膝沉重，左瘫右痪，四时伤寒，妇人血刺，胎前产后，每一粒，酒一盏，搥碎，至夜温动化散，临睡和滓服。
桑白皮　何首乌　吴白朮　紫河车　威灵仙　蔓青子　人参　川芎　防风　地骨皮各二两　五味子 木香　苦参各一两　犀角屑，半两　麝香　龙脑各半钱
右为细末，用后膏和。

膏方
地黄三斤，去根不去节，剉细　苍朮　槐角各半斤
右，用水一斗八升，同熬至三四升，密绢滤去滓，留清者再熬成膏，和前药，每两作八丸，朱砂为衣，每服一丸。

风引汤 【 《金匮要略》】 　除热瘫癎。
大黄　干姜　龙骨各四两　桂枝三两　甘草　牡蛎各二两　寒水石　滑石　石膏　赤石脂　白石脂　紫石英各六两
右十二味，杵，粗筛，以韦囊盛之。取三指撮，井华水三升，煮三沸，温服一升。

干姜附子汤　治心虚寒风，半身不遂，骨节离解，缓弱不收，便利无度，口面喎邪。
干姜　附子各八两　桂心　麻黄各四两　芎藭三两
右五味(口父)咀，以水九升，煮取二升，分三服，三日后服一剂。

羌活汤　治中风，身体疼痛，四肢缓弱不遂，及产后中风。
甘草二两　芍药　羌活　桂心　葛根　麻黄　地黄各三两　生姜五两
右八味(口父)咀，以清酒三升，水五升，煮取三升，温服五合，日三服。

防风汤　治偏风，甄权处疗安平公方。
防风　芎藭　白芷　牛膝　狗脊　萆薢　白朮各一两　羌活　葛根　附子 【 《外台》作人参】 　杏仁各二两　薏苡仁　石膏　桂心各三两　麻黄四两　生姜五两
右十六味(口父)咀，以水一斗二升，煮取三分，分三服。一剂觉好，更进一剂，即一度针，九剂九针，即瘥。灸亦得按穴，乃风池、肩髃、曲池、支沟、五枢、阳陵泉、巨虚下廉，凡七穴。法详本门针灸。

葛根汤　治四肢缓弱，身体疼痛不遂，妇人产后，中柔风及气满。
葛根　芍药　桂心　干地黄　羌活　麻黄　甘草各三两　生姜六两
右八味，以清酒三升，水五升，煮取三升，温服五合，日三。

独活寄生汤　夫腰背痛者，皆由肾气虚弱，卧冷湿地，当风得之，若不速治，流入脚膝，为偏枯、冷痹、缓弱疼重，或腰痛、挛脚、重痹，宜急服此方。
独活三两　寄生 【 《古今录验》作续断】 　杜仲　牛膝　细辛　秦艽　茯苓　桂心　防风　芎藭　干地黄　人参　甘草当归　芍药各三两
右十五味，(口父)咀，以水一斗，煮取三升，分三服，温服勿冷。风虚下利者，除干地黄服；复取蒴藋叶火燎，厚安席上，及热眠上，冷复燎之。冬月取根，春取茎，熬卧之佳。其余薄熨，不及蒴藋蒸为愈也。诸处风湿，亦用此法。新产竟或患腹痛，不得转动，及腰脚挛痛，不能屈伸，痹弱者，宜服此汤，除风消血。

菊花酒　治男女风虚寒冷，腰背痛，食少羸瘦，无颜色，嘘吸少气，去风冷，补不足。
菊花　杜仲各一斤　防风　附子　黄芪　干姜　桂心　当归　石斛各四两　紫石英　苁蓉各五两　萆薢　独活　钟乳各八两　茯苓三两
右十五味(口父)咀，以酒七斗，渍五日。每服一合，稍稍加至五合，日三。

杜仲酒　治腰脚疼痛，不遂，风虚。
杜仲八两　石楠二两　羌活四两　大附子五枚
右四味(口父)咀，以酒一斗，渍三宿。每服二合，日再。偏宜冷病妇人服之。

竹沥汤　共四方。治四肢不收，心神恍惚，不知人，不能言。
竹沥二升　生葛汁一升　生姜汁三合
右三味相和，温暖分三服，平旦、日晡、夜各一服。服讫，觉四体有异，似好，次进后汤方。
竹沥一升　生葛汁五合　芎藭　防己　附子　人参　黄芩　甘草　芍药　桂心各一两　羚羊角三两　石膏六两　杏仁四十枚　麻黄　防风各一两半　生姜四两
右十六味(口父)咀，以水七升煮减半，内沥，煮取二升五合，分三服，取汗。间五日更服一剂，与三剂，渐觉少损，仍进后方。
竹沥三升　防风　升麻　羚羊角　防己　桂心　芎藭各二两　麻黄三两
右八味(口父)咀，以水四升，合竹沥，煮取二升半，分三服，两日服一剂。常用加独活三两，最佳。此方神良，频进三剂。若手足冷者，如生姜五两，白朮二两。若未除，更进后方。
竹沥一升　人参　芎藭　独活　升麻各一两　防风　麻黄　芍药各一两半　生姜　羚羊角　防己　石膏　桂心　黄芩　甘草一作甘草根　白朮各二两　附子一枚，一作杏仁四十枚
右十七味(口父)咀，以水八升煮减半，内沥，取二升半，分三服。相去如人行十里久，更服。若有气者，加橘皮、牛膝、五加皮各一两。
又方　凡风痱服前汤得瘥讫，可常服煮散除余风。
防风　防己　独活　秦艽　黄芪　芍药　人参　白朮　茯神　芎藭　远志　升麻　石斛　牛膝　羚羊角　丹参　甘草　厚朴　天冬　五加皮　地骨皮　黄芩　桂心各一两　橘皮　干地黄　生姜　麻黄各二两　槟榔　藁本　杜仲　乌犀角各二两　薏苡仁一升　石膏六两
右三十三味，捣筛为粗散，和搅令匀。每服以水三升，药三两，煮取一升，绵滤去滓，顿服之，取汗，日一服。若觉胷中热烦，以竹沥代水煮之。《千金翼》无黄芩、槟榔、藁本、杜仲、乌犀角，有薯蓣、甘草、附子、麦门冬、山茱萸。一本，桂心四两，石膏三两。

芎藭汤　治卒中风，四肢不仁，善笑不息。
芎藭一两半　黄芩　石膏一作黄连　当归　秦艽　麻黄　桂心　干姜　甘草各一两　杏仁三七枚
右十味(口父)咀，以水九升，煮取三升，分三服。

独活煮散　治诸风痱。
独活八两　芎藭　芍药　茯苓　防风　防己　葛根各六两　羚羊角　当归　人参　麦门冬　桂心　石膏各四两磁石十两　甘草三两　白朮五两
右十六味，各切剉，分二十四分，每分入生姜、生地黄切作一升，杏仁二七枚，以水二升，煮取七合，或日晚、或夜中、或日一服，或间日服，无所忌。

百花丸　凡风，服汤药，多患虚热翕翕然，宜除热。
防风　人参　苁蓉　干地黄　羚羊角　麦冬　天门冬各一两半　芍药　独活　干姜　白朮　丹参　食茱萸一作山茱萸　甘草　茯神　升麻　黄芪　菊花　地骨皮　石斛　牛膝　五加皮　薯蓣各二十铢　秦艽　芎藭　桂心　防己　生姜　黄芩各一两　附子十八铢　石膏三两　寒水石二两
右三十二味为末，白蜜和丸如梧子大，生姜蜜汤服二十丸，日三，稍加至三十丸。忌油面蒜生冷酢滑及猪羊鸡鱼等肉。

独活汤　治风(忄奋)不能言，四肢不收，手足亸曳。
独活四两　桂心　芍药　花粉　生葛各二两　生姜六两　甘草三两
右七味(口父)咀，以水五升，煮取三升，分三服，日三。

石楠汤　治六十四种风，注走入皮肤中如虫行，腰脊僵直，五缓六急，手足拘挛，隐疹，搔之则作疮，风尸，痒卒风，面目肿起，手不出头，口噤不能言。
石楠　干姜　黄芩　细辛　人参各一两　桂心　麻黄　当归　川芎藭各一两五钱　甘草二两　干地黄十八铢　食茱萸三十铢
右十二味(口父)咀，以水六升，酒三升，煮取三升，分三服。大汗勿怪。

附子散　治中风，手臂不仁，口面喎邪。
附子　桂心各五两　细辛　防风　人参　干姜各六两
右六味，治下筛，酒服方寸匕，日三，稍增之。

甘草汤　治偏风，积年不瘥，手脚枯细，面口喎僻，精神不定，言语倒错。
竹沥四升　甘草　桂心　芎藭　麻黄　当归　芍药　人参　附子　侧子各二两　独活　防己各三两　生姜　石膏　茯神各四两　白朮　黄芩　细辛各一两　秦艽　防风各一两半　菊花一斤
右二十一味(口父)咀，以水一斗，先煮麻黄去沫，取七升，内竹沥及药，煮取三升，分四服。服三服讫，间一杯粥后，更进一服，待药势自汗。慎生冷酢蒜面奶酪鱼等。
又方　治中风，面目相引，口偏着耳，牙车急，舌不得转。
独活三两　竹沥　生地黄汁各一升
右三味合煎，取一升，顿服之即愈。
又方　治前证。
牡蛎　矾石　附子　灶下黄土
右四味各等分为末，取三年雄鸡冠血和药，敷其上，持镜候才欲复故，便急洗去之。不速去，便过，不复还也。《千金翼》云：偏右涂左，偏左涂右。
又方
竹沥三升　防风　防己　升麻　桂心　芎藭各二两　麻黄四两　羚羊角三两
右八味(口父)咀，以水四升，合竹沥，煮取一升半，分三服，日服一剂，常用效。

口耳僻方
杏仁三十枚　防风　附子　葛根各二两　柏实　麻黄各三两　独活　生姜各四两
右八味(口父)咀，以水一斗，酒二升，煮取三升，分四服。

八风续命汤　治卒半身不遂，手足拘急，不得屈伸，身体冷，或智或痴，或身强直不语，或生或死，狂言，角弓反张，或欲得食，或不用食，或大小便不利，皆疗之。
人参　桂心　当归　独活　黄芩　干姜　甘草各十八铢　石膏一两半　杏仁四十枚
右九味(口父)咀，以井华水九升，煮取三升，分三服，日三，覆取汗。不汗更合，加麻黄五两，合服。

仓公当归汤　治贼风，口噤，角弓反张，痉者。
当归　防风各十八铢　附子一枚　细辛半两　麻黄三十株　独活一两半
右六味(口父)咀，以酒五升，水三升，煮取三升，服一升。口不开者，格口内汤，一服当苏，二服小汗，三服大汗。

秦艽散　治半身不遂，言语错乱，乍喜乍悲，角弓反张，皮肤风疹。
秦艽　独活　黄芪　人参　甘菊花各二两　茵芋十八铢　防风　钗石斛　山茱萸肉　桂心各一两半　五味子　芎藭　细辛　当归　附子　甘草　白朮　干姜　白藓皮各三十铢　麻黄　天雄　远志各一两
右二十二味，治下筛，酒服方寸匕，日再，渐渐加至二匕。又云治风无新久，并补。《胡洽》无独活、菊花、茵芋、石斛、芎藭、白藓皮、远志，有乌头、蜀椒、菵草、萆薢、桔梗、白蔹、防己。

吴秦艽散　治风注入肢体，百脉身肿，角弓反张，手足酸疼，皮肤习习，身体尽痛，眉毛堕落，耳聋惊悸，心满短气，魂志不定，阴下湿痒，大便有血，小便赤黄。
秦艽　蜀椒　人参　茯苓　牡蛎　细辛　(艹舌)蒌根　麻黄各十八铢　干姜　附子　白朮　桔梗　桂心　独活　当归各一两　黄芩　柴胡　牛膝　天雄　石楠　杜仲　莽草　乌头各半两　甘草　芎藭　防风各一两半
右二十六味，治下筛，盛以韦袋，食前温酒一升，服方寸匕，日三服。急行七百步，更饮酒一升。忌如常法。

小岩蜜汤　治恶风，角弓反张，飞尸入腹，绞痛闷绝，往来有阴筋急，少阴伤寒，口噤不利。
雄黄　青羊脂各一两　当归　干姜　桂心　地黄　芍药　甘草　细辛各四两　大黄二两　吴茱萸三两
右十一味(口父)咀，以水二斗，煮取六升，分六服。重者加药，用水二斗，煮取九升，分十服。

麻子汤　治大风周身，四肢挛急，风行在皮肤，身劳强服之，不宜虚人；又治精神蒙昧者。
秋麻子三升，水渍一宿　防风　桂心　生姜　石膏绵裹碎　橘皮各二两　麻黄三两　竹叶　葱白各一握　香豉一合
右十味(口父)咀，先以水二斗半，煮麻子令极熟，滤去滓，取九升；别煮麻黄两沸，掠去沫，内诸药汁中，煮取三升，去滓，分三服，空腹服，当微汗。若大汗出，以粉涂身。极重者，不过三两剂，轻者一两剂瘥。有人患大风、贼风、刺风，加独活三两，比之小续命汤，准当六七剂。

小金牙酒　主风疰，百病虚劳，湿冷，缓弱不仁，不能行步，近人用之多效。
金牙细辛　莽草　防风　地肤子　地黄　附子　茵芋　续断　蜀椒　蒴藋根各四两　独活一斤
右十一物，金牙捣末，别盛练囊，余皆薄切，同入一大囊，以清酒四斤渍之，密器泥口，四宿酒成，温服二合，日二次，取效。

麻黄续命汤 【 河间，下同】 　治太阳中风，无汗恶寒。
麻黄　防风　杏仁依本方添加一倍

桂枝续命汤　治太阳中风，有汗恶风。
桂枝　芍药　杏仁依本方添加一倍

白虎续命汤　治阳明中风，无汗身热，不恶寒。
石膏　知母一料各二两　甘草依本方各加一倍

葛根续命汤　治阳明中风，有汗身热，不恶寒。
葛根二两　桂枝　黄芩依本方各加一倍

附子续命汤　治太阴中风，无汗身凉。
附子加一两　干姜加二两　甘草加三两

桂枝附子续命汤　治少阴中风，有汗无热。
桂枝　附子　甘草依本方各加一倍

羌活连翘续命汤　中风六证混淆，系之于少阳厥阴，或肢节挛痛，或麻木不仁。
小续命汤八两　加羌活四两　连翘六两

三化汤　治中风，外有六经之形证，内有便溺之阻隔。
厚朴　大黄　枳实　羌活各等分
右剉如麻豆大，每服三两，水三升，煎至一升半，终日服之，以微利为度，服无时。

愈风汤　治中风证，内邪已除，外邪已尽，当服此药，以行导诸经。久服大风悉去，纵有微邪，只从此药加减治之。久服清浊自分，荣卫自和。如初觉风动，服此，不致倒仆。
羌活　甘草　防风　蔓荆子　川芎　细辛　枳壳　人参　麻黄　甘菊　薄荷　枸杞子　当归　知母　黄芪独活　杜仲　地骨皮　秦艽　柴胡　半夏　前胡　厚朴　吴白芷　熟地黄　防己各二两　茯苓　黄芩各五两　生地黄　苍朮　石膏各四两　芍药三两　桂枝一两
已上三十三味，剉碎。每服一两，水二盏，煎至一盏，去滓温服。如遇天阴，加生姜煎，空心一服，临卧再煎药滓服。俱要食远服。

四白丹　清肺气养魄，谓中风者多昏冒，气不清利也。
白朮　白茯苓　人参　缩砂仁　川芎　防风　甘草　甜竹叶　香附子炒，各五钱　龙脑另研　牛黄各五分　麝香另研，一字　白芷一两　白檀香一两半　知母三钱　细辛二钱　羌活　独活各二钱半　薄荷三钱半　藿香一钱半
右件二十味，为细末，炼蜜为丸。每两作十丸，临卧嚼一丸，分五七次嚼之。上清肺气，下强骨髓。

二丹丸　治健忘，养神定志和血，内安心神，外华腠理。
丹参　熟地黄　天门冬去心，各一两半　茯神　麦门冬　甘草各一两　远志去心　人参　菖蒲各五钱　丹砂二钱为衣
右为细末，炼蜜为丸如桐子大。每服五十丸至一百丸，空心食前。常服安神定志。一药清肺，一药安神。故气中之清，归肺以助天真；气中之浊，坚强骨髓。血中之清，荣养于神；血中之浊，荣华腠理。如素有痰，久病中风，津液涌溢在胷，中气不利，用独圣散吐之，后用利气泻火之剂。

泻青丸　治中风自汗，昏冒发热，不恶寒，不能安卧，此是风热烦躁。
当归　龙胆 　川芎　栀子　羌活　大黄　防风各等分
右为细末，蜜为丸弹子大。每服一丸，竹叶汤化下。

虎胫骨酒　治风，偏枯半死；行劳得风，若鬼所击，四肢不遂，不能行步。但是一切诸风挛急之证，悉皆治疗。
石斛　石楠叶　防风　虎胫骨酥炙　当归　茵芋叶　杜仲剉炒　牛膝　续断　芎藭　金毛狗脊燎去毛　川巴戟各一两
右件剉如豆大，以绢囊盛药，以酒一斗，渍之十日。每服一盏，烫热服，不拘时候。

二香三建汤　治男子妇人中风虚极，六腑俱微，舌强不语，痰涎并多，精神如痴，手足偏废，不能举运。此等证候，不可攻风，止可扶虚。
天雄　附子　川乌并生去皮，各一两　木香不见火，半两　沉香旋磨水入
右(口父)咀，每服四钱，水二盏，生姜十片煎至七分，去滓温服，空心食前。

神应养真丹　治厥阴经为四气所袭，脚膝无力，左瘫右痪，半身不遂，手足顽麻，语言蹇濇，气血凝滞，遍身疼痛。
当归酒浸捣　熟地黄酒蒸捣　川芎　芍药　羌活　天麻　菟丝子酒制　木瓜各等分
右为末，入地黄、当归二膏，加蜜捣丸桐子大。每服百丸，空心酒下，盐汤亦可。

贾同知通圣散
防风　芍药各二钱半　甘草　滑石各三两　荆芥穗三钱五分　薄荷叶　黄芩　石膏　桔梗各一两　川芎　当归　大黄麻黄　连翘各半两　白朮　山栀子各一分　一方有芒硝、缩砂。

崔宣武通圣散
滑石三两　防风　芍药　荆芥　当归　白朮　山栀子各一分　川芎　大黄　薄荷　连翘　黄芩　桔梗　缩砂各半两　甘草　石膏各一两

改容膏 【 《医方考》】 　治中风，口眼喎斜。
蓖麻子一两　真冰片三分
右共捣为膏。寒月加干姜，附子各一钱。喎左敷右，喎右敷左。今日敷之，明日改正，故曰改容。或以蜣螂、冰片敷之，或以鳝鱼、冰片敷之，皆良。

搜风丸 【 河间，下同】 　治邪气上逆，以至上实下虚，风热上攻，眼目昏，耳鸣鼻塞，头痛眩运，躁热上壅，痰逆涎嗽，心腹痞痛，大小便结滞。清利头面，鼻聪耳鸣，宣通血气。
人参　茯苓　薄荷叶　南星各半两　干生姜　藿香叶各一分　蛤粉二两　白矾　寒水石　大黄　黄芩　半夏各一两牵牛　滑石各四两
右为末，滴水为丸如小豆大。每服十丸，生姜汤下，加至二十丸，日三服。

祛风丸　治中风偏枯，手足颤掉，语言蹇濇，骨痛。
菉豆粉　川乌头炮　草乌头炮　天南星　半夏各一两　甘草　川芎　藿香叶　零陵香　地龙　蝎梢各三钱　白殭蚕淘米泔浸去丝　川姜各半两，炮
右为末，盖末一两用菉豆粉一两；又一法，用盖一两，以白面二两，滴水为丸如桐子大。量人虚实加减，细嚼，茶酒下五丸至七丸，食后。初服三丸，渐加。

地黄饮子　治瘖痱，肾虚弱厥逆，语声不出，足废不用。
熟地黄　巴戟去心　山茱萸　石斛　附子炮　肉苁蓉酒浸焙　五味子　官桂　茯苓　菖蒲　麦门冬去心　远志去心，各等分
右为末，每服三钱，水一盏半，生姜五片，枣一枚，薄荷同煎至八分，不计时候。

中风方 【 丹溪，下同】 　肥人中风，口喎，手足麻木，左右俱作痰治。
贝母　(艹后)蒌　南星　荆芥穗　防风　羌活　黄蘗　黄芩　黄连　白朮　陈皮　半夏　薄桂　甘草　威灵仙天花粉　多食湿面，加附子、竹沥、姜汁、酒一匙以行经。
又方　治左瘫。
附子三片　酒黄连　酒黄芩　酒黄蘗　防风　羌活　川芎　当归各半两　天南星　苍朮　人参各一两　麻黄　甘草各三钱
右丸如弹子，酒化下。
又方　治体肥中风，先吐后以药。
苍朮　南星　酒黄芩　酒黄蘗　木通　茯苓　牛膝　红花　厚朴　甘草　升麻。

家宝丹　治一切瘫痪，痿痹不仁，口眼喎僻，邪入骨髓。
川乌　南星　五灵脂姜汁制研　草乌各六两　白附子　全蝎　没药　辰砂各二两　羌活　乳香　天麻　殭姜炒，各三两　片脑五钱　麝香二钱半　地龙四两　雄黄　轻粉各一两
右为末，作散，调三分；不觉，半钱。或蜜丸如弹子大，含化，茶酒皆可。

如神救苦散　治瘫痪，风湿痹走注，疼痛不止。此刧剂也，非痛不可服，痛止则已。
米谷一两，去顶膜蜜炒　陈皮五钱　虎骨炙　乳香研　没药研　甘草各二钱半
右为末，每服三钱，水一盏煎，连滓服。病在上食后，在下食前，煎时须顺搅之。

藿香正气散　治中风，顺气，除痰。
大腹皮　茯苓　白芷　紫苏各一两　陈皮　桔梗　白朮　厚朴　半夏曲　甘草各二两　藿香三两
右为末，每服二钱，姜三片，枣一枚，煎服。

地仙丹　治中风挛蜷，或亸曳者。
牛膝　苁蓉　附子　川椒各四两　地龙　木鳖子各三两　覆盆子　白附子　菟丝子　赤豆　南星　骨碎补　羌活　何首乌　狗脊　萆薢　防风　乌药各二两　白朮　甘草　白茯苓　川乌各一两　人参　黄芪各一两半
右为末，酒糊丸，每服三四十丸，空心酒下。

不卧散　治卒暴中风。
川芎一两五钱　石膏七钱五分　黎芦五钱　甘草生，二钱半
右为细末，口擒水(口畜)之。

润肠丸　治中风便秘。
麻子仁另研　大黄酒煨，各一两半　桃仁泥　归尾　枳实麸炒　白芍　升麻各半两　人参　生甘草　陈皮各三钱　木香　槟榔各二钱
右，除麻仁、桃仁外，为末，却入二仁泥，蜜丸梧子大。每服七八十丸，温水食前下。

加减冲和汤　治中风，升阳益气，泻肝润燥。
升麻　当归　甘草炙，各三分　半夏　黄蘗　黄芩　人参　陈皮　芍药各二分　柴胡　黄芪各五分
右十一味(口父)咀，水二盏，煎至一盏，去滓温服。

大通圣白花蛇散　治诸风疾。
杜仲　天麻　海桐皮　干蝎　赤箭　(木郁)李仁　当归　厚朴　蔓荆子　木香　防风　藁本　官桂　羌活　白附子　萆薢　虎骨　白芷　山药　菊花　白花蛇肉　牛膝　甘草　威灵仙
右二十四味等分，为末，每服一二钱，温酒调下，荆芥汤亦得，空心服之。

犀角防风汤　治一切口眼喎斜，手足亸曳，语言蹇濇，四肢麻木。
犀角　防风　甘草炙　天麻　羌活各一两　滑石三两　石膏一两半　麻黄七钱半，不去节　独活　山栀子各七钱　荆芥　连翘　当归　黄芩　全蝎炒　薄荷　大黄　桔梗各半两　白朮　细辛各四钱
右(口父)咀，每服五钱，水二盏，生姜十片，煎至一盏，去滓稍热服。未汗，再一服。如脏气虚，则去大黄。

续命丹　治男子妇人卒中诸风，口眼喎斜，语言蹇濇，牙关紧急，半身不遂，手足搐搦，顽麻疼痛，涎潮闷乱。
川芎　羌活　南星姜制　川乌炮去皮脐　天麻　白藓皮　当归　防风　海桐皮　地榆　虎骨　熟地黄　殊砂　乌蛇生　铅白霜　干蝎各三两　肉桂一两　牛黄　雄黄各三钱　轻粉二钱　麻黄去节，四两
右二十一味为末，麻黄、酒汁入各半升，同熬成膏，和丸弹子大。每服一丸，豆淋酒下，不拘时候。

趁风膏　治中风，手足偏废不举。
红海蛤如棋子大　川乌去皮脐　穿山甲各二两，生一半，酥炙一半
右为末，每服用半两糊、葱白汁和成厚饼子，约一寸半，贴在所患一边脚心中，虚虚横裹缚定，于无风密室中椅上坐，椅前用热汤一盆，将贴药脚于汤内浸，仍用人扶病人，恐汗出不能支持，候汗出急去了药。汗欲出，身麻木，得汗周遍为妙。宜谨避风，自然手足可举。如病未尽除，候半月再用一次，自除根本。仍服治风之药，补里忌口，远欲自养。

至圣保命金丹　治中风，口眼喎斜，手足亸拽，语言蹇濇，四肢不举，精神昏愦，痰涎并多。
贯众一两　生地黄七钱　大黄半两　青黛　板蓝根各三钱　朱砂研　蒲黄　牛黄研　薄荷各二钱半　珠子研　龙脑研，各一钱半　麝香研，一钱
右十二味为末，入研药和匀，蜜丸鸡头大，每用一丸，细嚼茶清送下，新汲水亦得。如病人嚼不得，用薄荷汤化下，无时。此药镇坠痰涎，大有神效。用金箔为衣。

茯神散　治中风，舌强语濇。
茯神心炒，一两　薄荷焙，二两　蝎梢去毒，二分
右为末，每服一二钱，温酒调下。

胜金丹　治中风涎潮，卒中不语，合吐利者，服此吐利风涎。
青薄荷半斤　猪牙皂角二两，同薄荷以水二升捣，取汁尽，用银石器内慢火熬成膏　瓜蒂末　朱砂研，各一两，留些为衣　粉霜　洛粉各一钱
右，以上四物，研匀入前膏内，入臼内杵二三千杵，丸如樱桃大，以朱砂为衣。每服一丸，酒磨下。

分涎散　治中风涎潮，作声不得，口噤，手足搐搦。
藿香　干蝎　白附子　南星泡，各一两为末　腻粉　粉霜各一钱
右六味同为末，研匀，每服一钱匕至二钱，薄荷汤或茶清汤调下，未吐利再服。

轻骨丹　主中风瘫痪，四肢不遂，风痹等疾。
苦参三两半　桑白皮　川芎　白芷　苍朮　甘松一作栀子　麻黄去节，河水三升，煎一升，去滓熬膏
右七味为末，入前麻黄膏，和丸弹子大。每服一丸，温酒一盏，研化温服之，卧取汗。五七日间手足为即轻快。卒中涎潮，分利涎后用之。

风药圣饼子　治男子妇人半身不遂，手足顽麻，口眼喎斜，痰涎壅盛，及一切风，他药不效者。小儿惊风，大人头风，妇人血气。并皆治之。
川乌　草乌生　麻黄去节，各一两　白芷二两　苍朮　何首乌　川芎　白附子　殭蚕各五钱　防风　干姜　藿香叶荆芥穗各二钱五分　雄黄一钱六分
右十四味为末，酢糊丸如桐子大，捻作饼子。每服二饼，嚼碎，茶清送下，食后服。

诃子汤　治失音不语。
诃子四两，半生半泡　桔梗一两，半生半炒　甘草二寸，半生半炒
右三味为末，每服五钱，用童子小便一盏，煎五七沸，温服，甚者不过三服。

导痰汤　治前证。
法制硝同莱菔水煮化，去卜，绵滤，令结入腊月牛胆内风化，秤五钱；或只风化硝亦可。又云一两　蒙石二两，搥碎　焰硝二两，同入小砂罐内，瓦片盖之，铁线缚定，盐泥固济晒干，火煅红，候冷取出
右为末，神曲糊丸梧子大。每服三五十丸，白汤下。一方加苍朮半两、滑石一两，看病冷热虚实作汤使。一本有蒙石、南星各一两，无枳实。《入门》加香附、乌药、沉香、木香，名顺气导痰汤；加黄芩、黄连，名清热导痰汤；加羌活、白朮，名祛风导痰汤；加远志、菖蒲、黄芩、黄连、朱砂，名宁神导痰汤。
又方　治前证。
半夏二两　白朮一两　茯苓七钱半　黄芩　蒙石一两　风化硝二钱
右为末同前。

蠲风饮子　治中风瘫痪，口眼喎斜，及一切手足走注疼痛，肢节挛急，麻痹不仁等证。
防风　杜仲姜汁炒　羌活　白芷　当归酒炒　川芎　生地酒洗　白芍药　牛膝酒洗　秦艽　何首乌　萆薢　苍朮泔浸一宿　白朮　木通　大枫肉　威灵仙　血藤即过山龙　防己　丁公藤　生姜杵细，各一两　荆芥穗　海桐皮　五加皮南星煨裂　半夏汤炮七次　天麻　橘红去白　赤茯苓　桑寄生　殭蚕炒　钩藤钩各半两　薄桂　草乌头去皮尖　甘草节　川乌去皮脐　猪牙皂角各二钱半　两头尖　阴地蕨一名地茶　大蓟　小蓟　理省藤　桑络各一两半
右各细切，用无灰酒二十五斤，以磁罐一个，盛酒浸药，以皮纸十数重包封罐口，冬半月、夏七日、秋春十日，每日清晨、午前、午后、临卧，各服一大白盏。忌鸡、猪、鱼、羊、驴、马、飞禽、虾蟹等肉味，及煎煿、油腻、水果生冷、麦面一切动气发风之物，其效如神。

搜风顺气丸 【 《医学入门》，下同】 　治肠胃积热，胷隔痞闷，二便燥濇，肠风痔漏，腰膝酸疼，肢节顽麻，手足瘫痪，言语蹇濇，一切风气。
车前子　(木郁)李仁　白槟榔　大麻仁　菟丝子　牛膝　山药　山茱萸各二两　枳谷　防风　独活各一两　酒大黄五两
右为末，蜜丸梧子大。每二十丸，早晨临卧茶酒米饮任下。久觉大肠微动，以羊肚肺煮羹补之，常服百病皆除。如食色纵欲，及老人大便结燥者，最宜。孕妇忌服。

古硫附丸　治虚风，瘫痪神效。
附子一枚，重一两，以童便入粉草五钱，煮一日，至中心无白点为度，取出挖空，入矾制硫黄五钱，以末盖之，又用面包，入火内煨熟去面
右取硫附同捣丸梧子大。每七分或五分，量虚实大小，温酒送下。

四神丹　治手足顽麻，痰涎壅盛，头目昏眩，肩背拘急。
天麻　南星　防风各一两　薄荷五钱
右为末，酒糊丸菉豆大。每二十丸，荆芥生姜汤下。

拟治中风方 【 《明医杂着》，下同】 　治半身不遂，手足欠利，语言费力，呵欠喷嚏，面目口眼喎斜宽弛，头目眩运，痰火炽盛，筋骨时痛，或头痛心悸。
川芎一钱二分　当归　生地姜汁炒　熟地　牛膝酒洗　橘红盐水洗　黄芩酒炒　酸枣仁炒，各八分　红花酒洗　甘草炙，各四分　羌活　防风　柳桂各六分　南星　半夏　白芍酒炒白茯苓　天麻各一钱　白朮土炒，一钱五分　黄蘗酒炒，三分
右水煎，入淡竹沥、姜汁二三茶匙，侵晨服。

加味二陈汤　治中风痰证。
橘红八分　麦芽一钱　半夏姜汁炒　白茯苓　白朮各一钱二分　甘草炙　连翘　黄芩炒　前胡各五分　香附米盐水炒，七分(艹舌)蒌仁杵　桔梗各一钱
右水煎，入生姜汁三匙、竹沥两蚬谷，半饥温服。盖治痰药，亦以脾胃为主。

加味化痰丸　治中风，痰满胷膈，咽喉不利。
半夏汤泡七次，姜汁拌透　橘红盐水洗　桔梗　海蛤粉另研　(艹舌)蒌仁另研，各三两　枳壳麸炒　香附米淡盐水炒　连翘　枯黄芩炒，各五钱　贝母去心炒，一两　诃子皮　枯矾各二钱五分
右为末，炼蜜姜汁为丸，如黍米大，淡姜汤下四五十丸。不可过服，恐伤上焦元气。

豨莶丸　治中风，骨节疼痛，缓弱无力。
豨莶草不拘多少，五月五日或七月七日、九月九日，采来晒干，铺入甑中，用好酒层层匀洒，蒸之，复晒，如此九次
右为末，炼蜜为丸如梧桐子大。每服五十丸，空心无灰酒下。

古今图书集成医部全录卷二百二十二

　风门

　　方

犀角散 【 《奇效良方》，下同】 　治肝脏中风，流注四肢，上攻头面疼痛，言语蹇濇，上焦风热，口眼喎斜，脚膝疼痛无力。
犀角　石膏各二钱　羌活　羚羊角各一钱半　人参　菊花　独活　黄芩　天麻　枳谷麸炒　当归　芎藭　白朮　酸　枣仁　防风　黄芪　白芷各五分　甘草三分
右作一服，水二钟，生姜五片，煎至一钟，不拘时服。

决明子丸　治肝脏中风，攻及手足，缓弱无力，口眼喎斜，精神不定，行步艰难，并宜服之。

决明子　天雄炮去皮　独活　天南星姜制　川芎　白朮　升麻　白附子炮去皮　防风　蔓荆子　当归　细辛洗　酸枣仁　萆薢酒浸　犀角屑　白花蛇肉酒浸　白殭蚕炒，各半两　牛黄别研　麝香另研　朱砂各二钱半
右为细末，入牛黄等三味，再研和匀，炼蜜为丸如梧桐子大。每服三五十丸，豆淋酒送下，不拘时服。

射干汤　治肝经受病，多汗恶风，善悲嗌干，善怒，时憎女子。目下青黄色可治，急灸肝腧百壮，更宜行经顺气。若目下大段青黑一黄一白者。不可治。

射干　芍药各二钱半　苡仁三钱　桂心半钱　牡蛎　石膏各二钱
右作一服，水二钟，煎至一钟，不拘时服。
又方　治肝脏中风，心神烦热，言语蹇濇，不得卧。

竹沥　荆沥　葛根汁　生姜汁　白蜜各一合
右五味汁相匀，频频服之，不拘时。

麻黄散　治心脏中风，虚寒颤掉，心惊掣悸，语声混浊，口喎，冒昧好笑，并宜服之。
麻黄去节　白朮　防风　川芎　防己　当归　甘草炙　人参各一钱　桂心五分　羌活　远志　茯神去木，各一钱半　川升麻八分
右作一服，水二钟，生姜五片，煎至一钟，入竹沥半盏，再煎一二沸，不拘时服。

苏合香丸　疗传尸骨蒸，殗殜，肺痿，疰忤，鬼气，卒心痛，霍乱吐利，时气，魑魅，瘴疟，赤白暴痢，瘀血月闭，痃癖，丁肿，惊癎，鬼忤中人，小儿吐乳，大人狐狸等病。
白朮　青木香　乌犀角屑　香附子炒去毛　朱砂研水飞　诃黎勒煨取皮　白檀香　沉香　安息香另末，无灰酒一升熬膏麝香　丁香　荜茇各二两　龙脑研　苏合香油入安息膏内　熏陆香别研，各一两
右为细末，入研药匀，用安息香膏，并炼白蜜和剂，每服旋丸如梧桐子大。朝取井华水，温冷任意，化服四丸，老人小儿化服一丸，温酒化服亦得，并空心服之。用蜡纸裹一丸如弹子大，绯绢袋当心带之，一切邪神不敢近。

易简三生饮　治卒中，昏不知人事，口眼喎斜，半身不遂，咽喉作声，痰气上壅，无问外感风寒，内伤喜怒，或六脉沉伏，或指下浮盛，并宜服之。兼治痰厥饮厥及气虚眩运，悉有神效。但口开手撒，眼合遗尿，鼻声如鼾者，难治。
天南星一两　川乌去皮　生附子各半两　木香二钱半
右(口父)咀，每服半两，水二盏，姜十片，煎至六分，去滓温服。或口噤不省人事者，用细辛、皂角各少许为细末，以芦管吹入鼻中，候喷嚏，其人少苏，然后进药。痰涎壅盛者，每服加全蝎四枚，仍用养正丹镇坠之。一方气盛人止用南星半两、木香一钱，加生姜七片，名星香散。一方气虚人用生附子并木香，如前数煎，名附香饮。亦有天雄代附子者。并治卒中始作，无不克效。

万宝回春汤 【 《得效方》】 　治一切风虚诸证，去风和气活血，大有神效。夫血和平，荣卫调，则风证自去。
白芍一钱二分　黄芪八分　白朮六分　茯神　半夏各五分　附子　人参　麻黄　黄芩　熟地黄　生地黄　杏仁　川芎　当归　陈皮　防风　防己　肉桂　干姜　香附子　甘草各四分　沉香　乌药　川乌各三分
右剉，作一贴，入姜三片，枣二枚，水煎服。

胜金丸 【 《本事方》】 　治中风，忽然昏倒若醉，形体昏闷，四肢不收，风涎潮于膈上，气闭不通。
猪牙皂角二两，搥碎，水一升，同薄荷浸汁研成膏　薄荷　 朱砂研，各半两　瓜蒂末一两　藜芦二两
右将朱砂末二分，与二味末研匀，用膏子搜和，丸如龙眼大，以朱砂为衣，温酒化下一丸，甚者二丸，以吐为度。得吐即醒，不醒者不可治。《必用方》论中风无吐法，引金虎、碧霞为戒。且如卒暴涎生，声如引锯，牙关紧急，气闭不行，汤药不能入，命在须臾者，执以无吐法可乎？但不当用银粉药，恐损脾，坏人四肢尔。罗谦甫有粉霜、铅粉，无藜芦。
又方　治急中风，口闭涎壅垂死者。
江子二粒，去皮膜　白矾如拇指大一块，为末
右，将二味在于新瓦上煅，令江子焦赤为度，炼蜜丸如芡实大。每服一丸，用绵裹放患人口中近喉处，良久，吐痰立愈。

还魂汤 【 《千金方》】 　治卒感忤，鬼击飞尸，诸奄忽气绝，无复觉，或已死口噤不开，挖齿下汤，汤不下者，分病人发左右捉，踏肩引之，药下复增，取尽一升，须臾立苏。
麻黄三两　桂心二两　甘草一两　杏仁七十粒
右(口父)咀，水八升煮取三升，分三服。《肘后方》云：张仲景方无桂心，只三味。

小续命汤 【 《医学入门》】 　治卒中风，不省人事，喎斜瘫痪，瘖痖麻木眩运，初中无汗表实等证，及治一切诸风证。
防风一钱半　防己　桂　杏仁　黄芩　人参　白芍　川芎　麻黄　甘草各一钱　附子炮五分
右剉，作一贴，入姜三片，枣二枚，水煎服。一方无防己、附子，有当归、石膏。有热用白附子。

疏风汤 【 《万病回春》】 　治风中腑，手足不仁。先宜解表，后用愈风汤调理。
羌活　防风　当归　川芎　赤茯苓　陈皮　半夏　乌药　白芷　香附子各八分　桂枝　细辛　甘草各三分
右剉，作一贴，入姜三片，水煎服。

人参顺气散 【 《局方》】 　治中风气虚，喎斜瘫痪，语濇身疼。
麻黄　陈皮　川芎　白芷　白朮　厚朴　桔梗　甘草各一钱　干葛七分半　人参　干姜各五分
右剉，作一贴，入姜三片，枣二枚，薄荷七叶，同煎服。

省风汤 【 《奇效良方》】 　治痰厥中风。
半夏汤泡，八两　甘草炙，二两　防风四两
右(口父)咀，每服半两，姜二十片，水二盏煎服。

莽草膏 【 《肘后方》】 　治风入五脏，恍惚肿痹。
莽草一斤　乌头附子(艹蹢)(艹躅)各二两，切
右，以水和酢一升，渍一宿，猪脂一斤，煎三上三下，绞去滓，向火以手摩病上三百度，应手即瘥。

茵蓣酒 【 《图经本草》】 　治贼风，手足枯痹拘挛。
茵蓣　附子　天雄　乌头　秦艽　女萎　防风　防己　石楠叶(艹蹢)(艹躅)花　细辛　桂心各一两
右十二味切，以绢袋盛，清酒一斗渍之，冬七、夏三、春秋五日药成。每服一合，日三服，以微痹为度。

养荣汤 【 《万病回春》】 　治风中血脉，外无六经之形证，内无便溺之阻隔，但肢不能举，口不能言，或痰迷不省。
当归　川芎　白芍药　生地黄　麦门冬　远志　石菖蒲　陈皮　乌药　白茯苓　枳实　黄连　防风　羌活秦艽　半夏　天南星　甘草各六分
右剉，作一贴，入姜三片，竹茹一块，水煎服。

排风汤 【 《局方》】 　治风中五脏，精神恍惚，手足不仁，口眼喎斜，半身不遂。
独活　麻黄　赤茯苓各一钱　白朮　肉桂　川芎　杏仁去皮、尖　白芍药　防风　当归身　甘草各八分　白藓皮五分
右剉，作一贴，入姜三片，枣二枚，水煎服。

加减排风汤 【 《古今医鉴》】 　通治五脏风。
天麻二钱　苍朮一钱　防风　川芎　羌活　独活各八分　麻黄七分　白藓皮　当归身　白芍药　白朮　半夏　赤茯苓　黄芩　杏仁　甘草各四分
右剉，作一贴，入姜三片，水煎服。

大秦艽汤易老　治中风，外无六经之形证，内无便溺之阻隔，知为血弱，不能养筋，故手足不能运动，舌强不能言语，宜养血而筋自荣，此方主之。
秦艽　石膏各一钱　羌活　独活　川芎　白芷　生地黄　熟地黄　当归　白芍　黄芩　防风　白茯苓　白朮甘草各七分　细辛三分
右剉，作一贴，水煎服，不拘时。

羌活愈风汤 【 《丹溪心法》】 　治风中腑中脏，先以本药治之，后用此药调理。凡中风内邪已除，外邪已尽当服，此药，以行导诸经，久则大风悉去，清浊自分，荣卫自和矣。
苍朮　石膏　生地黄各六分　羌活　防风　当归　蔓荆子　川芎　细辛　黄芪　枳壳　人参　麻黄　白芷　甘菊　薄荷　枸杞子　柴胡　知母　地骨皮　独活　杜仲　秦艽　黄芩　白芍药　甘草各四分　肉桂二分
右剉，作一贴，入姜三片，水煎朝夕服；或以此汤空心咽下二参丹，临卧咽下四白丹。　　至宝丹 【 《局方》】 　治卒中急风不语，不省人事，及风中脏，精神昏冒。

至宝丹 【 《局方》】 　治卒中急风不语，不省人事，及风中脏，精神昏冒。
犀角　朱砂　雄黄　琥珀　玳瑁各一两　牛黄五钱　龙脑　麝香各一钱半　银箔　金箔各五十片　安息香酒，滤去沙土净，一两熬膏
右为末，入安息香膏，搜和匀，一两分作四十丸，以前金箔一半为衣，人参汤化下一丸，一日二三服。但安息香性硬难化，仓卒难用，宜减半代炼蜜为佳。

滋润汤 【 《万病回春》】 　治风中脏，二便闭濇，先服此，后以愈风汤调理。
当归　生地黄　枳壳　厚朴　槟榔　大黄　麻仁　杏仁各一钱　羌活七分　红花酒焙，三分
右剉，作一贴，水煎服。

牛黄清心丸 【 《古今医鉴》】 　治卒中风，不省人事，痰涎壅塞，精神昏愦，言语蹇濇，口眼喎斜，手足不遂等证。
甘草炒，五钱　人参　蒲黄　神曲炒，各二钱半　犀角二钱　山药七钱　大豆黄卷炒　肉桂　阿胶炒，各一钱七分半　白芍药　麦门冬　黄芩　当归　防风　朱砂飞　白朮各一钱半　雄黄八分　柴胡　桔梗　杏仁研　白茯苓　川芎各一钱二分半牛黄二钱二分　羚羊角　麝香　龙脑各一钱　白蔹　干姜炮，各七分半　金箔百二十片　大枣二十枚，蒸取肉研为膏
右为末，枣膏入炼蜜和匀，每一两作十丸，以前金箔四十片为衣。每取一丸，温水化下。

牛黄金虎丹 【 《局方》】 　治急中风，不省，身强口噤，鼻干面黑，遍体壮热，汗出如油，目瞪唇青，心神迷闷，形体如醉，痰涎壅塞，胷喉中如拽锯声。
雄黄十五两　牛黄二钱半　白矾枯　天竺黄　胆星各二两五钱　天雄炮，一两二钱半　腻粉　龙脑各二钱
右为末，炼蜜和匀，每一两半分作十丸，金箔八十片为衣。每一丸新汲水和灌之，扶坐使药行，良久，以薄荷汁更和一丸灌之，立愈。如肥盛体虚，多涎有风，宜常以此药随身备急为妙。

摄生饮 【 《万病回春》】 　治卒中风不省，无热者。
南星　半夏各一钱半　木香　苍朮　细辛　石菖蒲　甘草各一钱
右剉，作一贴，入姜七片，水煎服。

小省风汤　治卒中风不省，有热者。
防风　南星各二钱　半夏　黄芩　甘草各一钱
右剉，作一贴，姜十片，水煎服，与导痰汤合煎服尤妙，可以散风豁痰降火。

夺命散 【 《古今医鉴》，下同】 　治卒中风，涎潮气塞，口噤目瞪。
天南星　甜葶苈　半夏　巴豆去壳不去油　白芷各等分
右为末，每半钱姜汁一呷，调下即效。凡口噤药不下者，宜用此。

开关散　一名破棺散，治卒中风，目瞑口噤。
天南星末五分　龙脑一字
右研和，以中指蘸药末，揩齿一二十度，其口自开。每用半钱至一字。端午日合，尤佳。

乌药顺气散　治一切瘫痪历节。先服此疏通气道，后进风药。
麻黄　陈皮　乌药各一钱半　川芎　白芷　白殭蚕　枳壳　桔梗各一钱　干姜五分　甘草三分
右剉，作一贴，入姜三片，枣二枚，水煎服。

八味顺气散 【 《济生方》】 　凡中风人，先服此药顺气，次进治风药。
白朮　白茯苓　青皮　香白芷　陈皮去白　乌药　人参各一两　炙甘草半两
右为细末，每服三钱，水一盏，煎七分，温服。

通关散 【 《局方》】 　治卒中风不省，口噤气塞。
细辛　皂角　薄荷　雄黄各一钱
右为末，每少许入鼻中，有嚏可治，无嚏不可治。一方南星、半夏、皂角等分为末，用如上法。

通顶散 【 《丹溪心法》，下同】 　治卒中风不省，吹鼻即苏。
藜芦　川芎　细辛　人参　甘草各四分　石膏二钱
右为末，每取一字吹入鼻中，即提起顶中发即苏。有嚏可治，无嚏不可治。

(口畜)鼻通天散　治前证。
川芎　细辛　藜芦　白芷　防风　薄荷　皂角
右等分为末，用如上法。

乌附丸 【 《澹寮方》】 　搜风顺气。
川乌头二十个　香附子半斤，姜汁浸一宿，炒焙
右为末，酒糊丸梧子大。每温酒下十丸。肌体肥壮有风疾者，宜常服之。

乌荆丸 【 《局方》，下同】 　治诸风纵缓，言语蹇濇，遍身麻痛，皮肤瘙痒，痛风挛搐，颐颔不收者，服六七服即瘥也。
川乌头炮去皮脐，一两　荆芥穗二两
右为末，酢面丸梧子大。温酒或热水，每服二十丸。

碧霞丹　凡中风、痰厥、癫癎、惊风，痰涎上壅，牙关紧急，上视搐搦，并主之。
石绿研九度，飞过，十两　乌头尖　附子尖　蝎梢各七十个
右为末，面糊丸芡子大，每用一丸，薄荷汁半盏化下，更服温酒半合，须臾吐出痰涎为妙。

巴豆丸 【 《本事方》】 　治卒中风，痰塞垂死。
巴豆二枚，去皮膜　白矾如拇指大一块为末
右二味，瓦上煅令豆焦赤为度，蜜丸芡实大。每一丸绵裹，放患人口中近喉处，良久吐痰立愈。

羌活汤 【 《简易方》】 　治中风偏废。
生附子一个，去皮脐　羌活　乌药各一两
右(艹蹢)(艹躅)咀，每服四钱，生姜三片，水一盏煎七分服。

肾沥汤 【 《得效方》，下同】 　治肾脏风，语音蹇吃。
羊肾一具　生姜二两，切　磁石碎，一两七钱，三味以水一斗，煮减半入后药　元参　白芍药　白茯苓各一两二钱半　地骨皮五钱黄芪　川芎　五味子　桂心　当归　人参　防风　甘草各一两
并剉，再煮取二升，去滓，分三服。

正舌散　治中风，舌强语濇，神妙。
薄荷焙二两　赤茯苓一两　蝎梢二钱半
右为末，每一二钱温酒调下。《宝鉴》用茯神心一两炒，名茯神散，治同。

转舌膏 【 《医学入门》】 　治中风，舌强不语。
凉膈散　加石菖蒲　远志
为末，蜜丸弹子大，朱砂为衣，每一丸薄荷汤化下。

解语丸海藏　治中风，语言不正。
白附子　石菖蒲　远志　全蝎　羌活　天麻　胆星　白殭蚕
右等分为末，蜜丸菉豆大。每五七十丸，姜汤吞下。

清神解语汤 【 《古今医鉴》】 　治中风，痰迷心窍，言语蹇濇，或不省人事。
南星　半夏二味同白矾、生芋、皂角水浸三日，晒干，各一钱　当归　川芎　白芍药　生地黄　麦门冬　远志　石菖蒲　陈皮　枳实　乌药　白茯苓　黄连　防风　羌活　甘草各五分
右剉，作一贴，入芋三片，竹茹一团，水煎，入童便、姜汁、竹沥调服。

资寿解语汤 【 《医学入门》】 　治风中心脾，舌强不语。盖心之别脉，系于舌本，脾之脉挟咽连舌本，散舌下，故也。
羚羊角　桂皮各一钱　羌活　甘草各七分半　防风　附子炮　酸枣仁　天麻各五分
右剉，作一贴，水煎，入竹沥五匙，姜汁一匙，服。

活命金丹 【 《医学纲目》】 　治中风脏神不清。
辰砂四钱　大黄一两半　桂心　芒硝各一两　珍珠　牛黄　青黛　犀角屑　薄荷各五钱　麝香　龙脑各二钱　板蓝根　贯众　干葛　甘草各七钱
右为末，蜜水浸，蒸饼和匀，每两作十丸，就湿以前朱砂二钱为衣，再用金箔四十片为衣，每服一丸。如疗风毒，茶清化下。腊月收合妙。

牛黄定志丸 【 《丹溪心法》，下同】 　治心脏中风，昏冒，精神不守，压惊镇心，化涎安神。
朱砂飞　半夏姜制，各二两　雄黄飞　天麻　乌蛇肉　甘草各一两　琥珀七钱半　牛黄　麝香各二钱半　全蝎　白殭蚕炒　白附子炮　龙脑　胆星各五钱
右为末，蜜丸芡实大，每一丸以人参薄荷汤嚼下。

祛风至宝丹　治风中脏，昏冒及风热。
石膏一两半　川芎　当归各一两二钱半　防风　白芍药各七钱半　白朮六钱半　石膏　黄芩　桔梗　熟地黄　天麻　人参　羌活　独活各五钱　栀子三钱　连翘　荆芥　薄荷　麻黄　芒硝　黄连　大黄　黄蘗　细辛　全蝎各二钱半　甘草一两
右为末，蜜丸弹子大，每一丸细嚼茶酒任下。此乃防风通圣散加味也。

清阳汤 【 《东垣十书》】 　治中风，口眼喎斜，颊顋急紧。此胃中火盛，必汗不止，小便数。
升麻　黄芪　当归各二钱　葛根一钱半　甘草炙，一钱　苏木　甘草生，各五分　酒黄蘗　红花　桂枝各二分
右剉，作一贴，酒三盏，煎至一盏，三分温服。秦艽升麻汤 【 《卫生宝鉴》】 　治风中手足阳明经，口眼喎斜。

秦艽升麻汤 【 《卫生宝鉴》】 　治风中手足阳明经，口眼喎斜。
升麻　葛根　白芍药　人参　甘草各一钱半　秦艽　白芷　防风　桂枝各七分
右剉，作一贴，入连根葱白三茎，水煎服，食后。

牵正散 【 《丹溪心法》】 　治中风，口眼喎斜。
白附子　白殭蚕　全蝎并生用，各等分
右为末，每一钱，热酒调下。

理气祛风散 【 《古今医鉴》】 　治中风，口眼喎斜。
羌活　独活　青皮　陈皮　枳谷　桔梗　南星　半夏　乌药　天麻　川芎　白芷　防风　荆芥穗　白芍药　甘草各六分
右剉，作一贴，入姜五片，水煎服。

清痰顺气汤 【 《万病回春》】 　治风中经络，口眼喎斜。
南星　(艹舌)蒌仁　荆芥穗　贝母　陈皮　苍朮　官桂　防风各一钱　黄连　黄芩并酒炒　甘草各六分
右剉，入姜三片，水煎，入木香、沉香末各五分，调服。

犀角升麻汤 【 《卫生宝鉴》】 　治中风，鼻额间痛，唇口、颊车、发际皆痛，口不可开，左额颊上如糊急，手触之则痛，此足阳明经受风毒，血凝滞而然。
犀角一钱半　升麻一钱二分半　甘草五分　防风　羌活各一钱　川芎　白附子　白芷　黄芩各七分半
右剉，作一贴，水煎服，食后。

天仙膏 【 《得效方》】 　治卒中风，口眼喎斜。
南星大者一个　草乌大者一个　白芨一钱　白殭蚕七个
右为末，生鳝鱼血调成膏，敷喎处，觉正便洗去。

加减润燥汤 【 《卫生宝鉴》】 　一名愈生润燥汤。治左半身不遂，属血虚与死血。
白芍药酒炒，二钱　当归一钱二分　川芎　白茯苓　白朮　南星　半夏　天麻各一钱　生地黄酒炒　熟地黄姜汁炒　陈皮盐水洗　川牛膝酒洗　黄芩酒炒　酸枣仁炒，各八分　桃仁　羌活　防风　薄桂各六分　红花酒洗　甘草炙，各四分　黄蘗酒炒，三分
右剉，作一贴，水煎，入竹沥、姜汁调服。

祛风除湿汤 【 《万病回春》，下同】 　治右半身不遂，属气虚与湿痰。
白朮一钱二分　白茯苓　当归酒洗　赤芍药　陈皮　半夏　苍朮　乌药　枳壳　黄连酒炒　黄芩酒炒　羌活各一钱人参　川芎　桔梗　防风各八分　白芷七分　甘草炙五分
右剉，分二贴，入姜五片，水煎服。

加味大补汤　治左右瘫痪，此血气大虚也。
黄芪蜜炙　人参　白朮　白茯苓　当归酒洗　川芎　白芍药　熟地黄各七分　乌药　木瓜　牛膝酒洗　杜仲酒炒　防风　羌活　独活　薏苡仁各五分　附子炮　沉香　木香　肉桂　甘草各三分
右剉，作一贴，入姜三片，枣二枚，水煎服。

天台散 【 《古今医鉴》】 　治中风瘫痪疼痛。
乌药　陈皮　麻黄　川芎　枳壳　桔梗　白芷　白殭蚕　干姜　防风　羌活　天麻　当归　续断　威灵仙　甘草各六分　乳香　没药　麝香各二分
右剉，作一贴，水煎，入乳、没、麝三味细末调服。

全生虎骨散 【 《丹溪心法》，下同】 　治半身不遂，肌肉干瘦，名曰偏枯。忌用发汗之剂，惟当润筋去风。
当归一两半　赤芍药　续断　白朮　青蒿　虎骨各一两　乌蛇肉五钱
右为末，每二钱，温酒食后调下。骨中疼痛，加生地黄一两。

舒筋保安散　治左瘫右痪，筋脉拘挛，身体不遂，脚腿少力，干湿脚气，及湿滞经络，久不能去，倡导诸气。
木瓜五两　萆薢　五灵脂　牛膝酒浸　续断　殭蚕炒　乌药　松节　白芍药　天麻　黄芪　威灵仙　当归　防风　虎骨酥炙，各一两
右剉，以无灰酒一斗浸，封口，过二七日，取出焙干为细末。每服二钱，以药酒调下。酒尽，米饮调下。

疏风顺气汤 【 《医学正传》】 　治中风，半身不遂，或全体不能举动。因元气虚弱，兼酒色之过，而更挟外邪也。
人参　防风　麻黄　羌活　升麻　桔梗　石膏　黄芩　荆芥穗　天麻　南星　薄荷　葛根　芍药　杏仁　当归　川芎　白朮　细辛　皂角各五分
右剉，作一贴，入姜五片，水煎，更入竹沥半盏服之，外以艾灸治风穴，得微汗而愈。

秘方 【 《万病回春》，下同】 　治瘫痪如神。
熟牛骨内髓一碗　炼熟蜜一斤，二味滤过，炒面一斤　干姜末，三两
拌匀如弹子大。日服三四丸，细嚼，温酒下，大效。

加减导痰汤　治中风痰盛，不能言语，热者宜服。
南星　半夏以皂角、白矾、生姜同煎汤，浸透炒干　白茯苓　陈皮　白朮　桔梗　枳壳各一钱　甘草三分　黄连　黄芩　蒌仁　人参　当归　木香各五分
右剉，作一贴，入姜三片，水煎，入竹沥、姜汁调服。

涤痰汤 【 《济生方》】 　治中风，痰迷心窍，舌强不能语。
半夏　胆星并姜制，各二钱五分　枳实　橘红　茯苓各二钱　石菖蒲　人参各一钱　竹茹　甘草各五分
右剉，作一贴，入姜，水煎服。此药治中风不语，豁痰清热，利气补虚，可谓简而当也。

大省风汤 【 《医学入门》】 　治中风痰盛，喎斜不遂。
防风　半夏各二钱　川乌炮　南星生　木香　白附子生　甘草各一钱　全蝎三分
右剉，作一贴，入姜十片，水煎服。

沉香半夏汤 【 《资生方》】 　治中风痰盛，去痰醒脾，和气益心。
附子炮，一枚　沉香研细　熟附子各五分　人参五钱　半夏制，二钱　南星炮，一钱
右为细末，每三钱，水二盏，姜十片，煎一盏，空心服。

青州白丸子　治风痰涌盛，呕吐涎沫，口眼喎斜，手足瘫痪，小儿惊风，及痰盛泄泻。
白附子　南星各二两　川乌去皮脐，五钱　半夏水浸生衣，七钱
右四味并生用为末，绢袋盛，水摆出粉，未尽，再擂摆，以尽为度，贮磁盆，日暴夜露，春五、夏三、秋七、冬十日，晒干，糯米糊丸菉豆大。每服二十丸，姜汤下。

加味青州白丸子 【 《丹溪心法》】 　治中风壅塞，喎斜瘫痪。
白附子　天南星　半夏　白殭蚕　天麻　全蝎各一两　川乌五钱
并生为细末，姜汁面糊和丸梧子大。姜汤吞下五七十丸，不拘时。

蝎麝白丸子 【 《得效方》】 　治中风，痰涎壅塞，一切风痰，他药不能疗者。
半夏七两　南星三两　白附子二两　川乌　天麻　防风各一两　全蝎五钱　麝香半钱
右，并生为末，姜汁糊和丸梧子大，姜汤下三五十丸。瘫痪风，温酒下，日三服。数口后当有汗，便能舒展。经三五日，频呵欠是应。

龙星丹 【 《丹溪心法》，下同】 　治风热壅，痰涎盛，昏冒眩运。
胆星　朱砂各三钱　黄芩　黄连各二钱　全蝎　防风　薄荷各一钱　片脑　牛黄　麝香各三字　青黛一钱
右为末，蜜丸樱桃大，别以朱砂为衣，每一丸噙化咽下，不拘时。凡风病多是湿土生痰，痰生热，热生风。此方既治风热，又兼理痰。凡风热痰无不治也。

苏青丸　和气，卒散风痰。
青州白丸子末三两　苏合香丸末一两
右和匀，姜汁糊和丸梧子大，淡姜汤下三四十丸。

防风通圣散　治诸风热，或中风不语，暴瘖，语声不出，热极生风，为舌强口噤，筋惕肉瞤。
滑石一钱七分　甘草一钱二分　石膏　黄芩　桔梗各七分　防风　川芎　当归　赤芍药　大黄　麻黄　薄荷　连翘　芒硝各四分半　荆芥　白朮　栀子各二分半
右剉，作一贴，入姜五片，水煎服。此方治热风燥三者之总剂也。

史国公药酒　治中风日久，语言蹇濇，半身不遂，手足拘挛，不堪行步，痿痹不仁。
防风去芦　秦艽去芦　油松节　虎胫骨酥炙　鳖甲酢炙　白朮炒，各二两　羌活　萆薢　晚蚕沙炒　当归酒洗去土　川牛膝去芦　杜仲去皮，姜汁炒去丝，各三两　苍耳子四两　枸杞子五两　干茄根去土，八两
右为粗末，绢袋盛，浸无灰酒三十斤，煮熟，退火毒服。每日数次，常令醺醺不断。

人参羌活散 【 《得效方》】 　治中风，痰盛烦热。
羌活　独活　前胡　人参　防风　天麻　薄荷　川芎　黄芩　枳壳　桔梗　赤茯苓　蔓荆子　甘草各七分
右剉，作一贴，入姜三片，桑白皮七寸，同煎服。

匀气散　一名顺风匀气散。治中风，气虚不遂。
白朮二钱　乌药一钱半　人参　天麻各一钱　沉香　青皮　白芷　木瓜　紫苏　甘草各五分
右剉，作一贴，姜二片，水煎服。

换骨丹 【 《医学入门》】 　治中风，喎斜瘫痪。及暗风风癎。
苍朮　槐实　桑白皮　川芎　白芷　威灵仙　人参　防风　何首乌　蔓荆子各一两　苦参　五味子　木香各五钱龙脑　麝香各五分
右为末，以麻黄煎膏，和捣万杵，每一两分作十丸，朱砂为衣。每取一丸，磨温酒半盏，以物合定，不透气，食后临卧，一呷咽之，衣覆取汗即差。歌曰：我有换骨丹，传之极幽秘。疏开病者心，扶起衰翁臂。气壮即延年，神清目不睡，南山张仙翁。三百八十岁。槐皮芎朮芷，仙人防首蔓。十件各停匀，苦味香减半。龙麝即少许，朱砂作衣缠，麻黄煎膏丸。大小如指弹。修合在深房，勿令阴人见。夜卧服一粒，遍身汗津满。万病自消除，神仙为侣伴。

定风饼子 【 《本事方》】 　治中风，面喎鼻渊，痰厥头痛，眩运呕吐。
天麻　川乌　南星　半夏　白姜　川芎　白茯苓　甘草生
右等分为末，姜汁和丸芡实大，作饼子，朱砂为衣，每一饼细嚼姜汤下。预防风疾，爽慧神志。

通气驱风汤 【 《得效方》】 　一名驱风通气散。治中风，口眼喎斜，半身不遂，痰涎壅盛，语言蹇濇，行步艰难，精神不爽。
乌药一钱半　川芎　白芷　桔梗　陈皮　白朮　甘草各一钱　麻黄　枳谷　人参各五分
右剉，作一贴，入姜三片，枣二枚，水煎服。

秘传顺气散 【 《古代医鉴》】 　治中风，喎斜瘫痪，一切风疾。
青皮　陈皮　枳壳　桔梗　乌药　人参　白朮　半夏　川芎　白芷　细辛　麻黄　防风　干姜　白茯苓白殭蚕　甘草各六分
右剉，作一贴，入姜五片，水煎服。

木香保命丹　治中风一切诸证。
木香　白附子生　桂皮　杜仲　厚朴　藁本　独活　羌活　海桐皮　白芷　甘菊　山药　白花蛇酒炒　全蝎炒　威灵仙酒洗　蔓荆子　天麻　当归　虎骨酒浸酥炙　天南星浆水煮　防风　牛膝酒浸　甘草酥炙　赤箭各五钱　朱砂七钱半　麝香一钱半
右为末，蜜丸弹子大，留前殊砂一半为衣。每一丸细嚼，温酒送下。

御风丹 【 《医学入门》】 　治中风，口眼喎斜，半身不遂，神昏语濇。
防风　香白芷　麻黄去节，各一两半　干生姜　甘草各七钱半　川芎　白芍药　桔梗　细辛　白殭蚕　羌活　南星各五钱
右为末，蜜丸弹子大，朱砂二钱半为衣。每一丸，热酒化下。

乌龙丹 【 《直指方》】 　治中风，口眼喎斜，手足亸曳，言语蹇濇，神验。
川乌生，去皮脐　五灵脂各二两，共为末　龙脑　麝香各五分
右和匀，滴水丸如弹子大。每一丸先以姜汁研化，次日暖酒调服，一日两服。五七丸便觉手移足步，十丸可以自梳头。

一粒金丹 【 《得效方》】 　治一切诸风。
川乌炮　附子炮　白附子炮，各一两　白殭蚕　白蒺藜炒　五灵脂　白矾枯过　没药各五钱　朱砂　细墨磨化　麝香各二钱半
右为末，以墨汁和匀，每两作六丸，金箔为衣，每一丸姜汁和酒半盏，温热调服，更饮一二升，以助药力，覆衣汗出为效。

铁弹丸 【 《局方》】 　治中风，喎斜瘫痪，涎潮语濇，筋挛骨痛，应是风疾，无不治之。
五灵脂　川乌炮，各一两　乳香　没药各五钱　麝香一钱
右为末，滴水和丸弹子大，每一丸薄荷酒化下。

辟巽锭子 【 《丹溪心法》】 　治一切诸风，及破伤风，小儿急慢惊风疾。
朱砂一两　胆星二钱　防风　川乌　天麻　川芎　白芷　人参　薄荷　木香　白朮　茯神各五钱　麝香二钱　牛黄　龙脑　干姜　白附子各三钱　全蝎二十个生　殭蚕三七个，生
右为细末，用麻黄一斤，甘草八两，蜂蜜二两，煎作膏子，入药末和匀，一两作十锭，金箔为衣，每一锭温酒化下。
又方 【 《千金方》，下同】 　治中风不能言，四肢垂曳，皮肉痛痒不知。
独活　麻黄各二两　芎藭　防风　当归　葛根　生姜　桂心　茯苓　附子　细辛　甘草各一两
右十二味(口父)咀，以水一斗二升，煮取四升，分五服，老少半之。若初得病，便自大汗者，减麻黄；不汗者，依方。上气者，如吴茱萸二两，厚朴一两；干呕者，倍加附子一两；啘者，加橘皮二两；若胷中吸吸少气者，加大枣十二枚；心下惊悸者，加茯苓一两；若热者，可除生姜，加葛根。初得风未须加减，便且作三剂，停四五日已后，更视病虚实，行汤或针或灸。

西州续命汤　治中风、风痱入脏，身体不知自收，口不能言，冒昧不识人，拘急背痛，不得转侧。
麻黄六两　石膏四两　桂心二两　甘草　芎藭　干姜　黄芩　当归各一两　杏仁三十枚
右九味(口父)咀，以水一斗二升，煮取麻黄，再沸掠去上沫，后下诸药，煮取四升。初服一升，犹能自觉者，勿熟眠卧，可厚覆，小汗出已，渐减衣，勿复大覆，可熟眠矣。前服不汗者，后复服一升，汗后稍稍五合一服。安稳乃服，勿顿服也。汗出则愈，勿复服。饮食如常，无禁忌，勿见风。凡服此汤不下者，人口嘘其背，汤则下过矣。病人先患冷汗者，不可服此汤。若虚羸人，但当稍与五合为佳。

古今图书集成医部全录卷二百二十三

　风门

　　方

加味牛黄散　治心脏中风，恍惚恐惧闷乱，不得睡卧，志意不定，语言错乱，并皆治之。
牛黄　龙齿　麝香俱另研　防风　羚羊角屑　犀角屑　独活　人参　茯神　升麻　甘草炙　白藓皮　天麻　远志　天竺黄各一钱半，另研　朱砂水飞　铁粉另研　麦门冬各半两
右为细末，研匀，每二钱煎麦冬汤调下，不拘时服。

远志汤　治心经受病，多汗恶风，善怒，口不能言，其状但得偃卧，不可倾侧，闷乱冒绝，汗出，风中于心也。唇色正赤，尚犹可治，急灸心腧百壮。或青黄不定，面色(目亭)(目亭)，战栗动者，不可治。
远志二钱半　人参　细辛　石菖蒲　羌活　麻黄去根，各半两　赤芍药　白朮各一两
右为细末，每服二钱，煎小麦汤调下，不拘时，日服二次。

犀角丸　治心脏中风，语言颠倒，神思错乱，头面心胷烦热，或时舌强语濇，惊悸不安，并皆治之。
犀角屑　羚羊角屑　防风　远志　羌活　沙参　茯神　升麻　天麻　天门冬　葳蕤　元参各七钱半　牛黄以下俱另研细　麝香各二钱半　龙齿　铁粉　朱砂飞各一两　金箔　银箔各五十片
右为细末，研匀，炼蜜和捣五七百下，丸如梧桐子大。每服五十丸，不拘时，以薄荷汤送下。

朱砂丸　治心脏中风，手足惊掣，心神狂乱，恍惚烦闷，言语蹇濇。
朱砂水飞　犀角屑　羚羊角屑　人参　茯神　远志　龙齿研各一两　黄芩　防风　汉防己　秦艽　天麻　升麻各七钱　铅霜另研半钱　麦门冬　铁粉另研，各一两半
右为细末，入研药匀，炼蜜和捣三四百下，丸如梧桐子大。每服二十丸，粳米汤送下，不拘时服。

石斛酒　治心脏中风，下注腰脚，除头面游风，兼补损。
石斛四两　黄芪　人参　防风各一两半　朱砂水飞　杜仲炒去丝　牛膝酒浸　五味子　茯苓　山萸　山药　萆薢各二两　细辛一两　天门冬　生姜各三两　薏苡仁　枸杞子各半升
右为(口父)咀，并入朱砂末，酒五斗，用稀绢袋装药，浸三日三夜后，温热酒随量饮之，不断绝，不拘时候。

白朮汤　治脾经受病，多汗恶风，身体怠惰，四肢不动，不能饮食，口角两边黄者可治。其状但踞而腹满，通身黄色，口吐咸水，风中于脾也，急灸脾腧百壮。目下及手足青者，不可治。
白朮　厚朴姜制　防风各二钱　白藓皮　附子炮去皮脐　橘红　五加皮各一钱
右作一服，水二钟，生姜五片，煎至一钟，不拘时服。

细辛散　治脾脏中风，肉热，肌肤淫淫如虫行，或腠理开，汗大泄，脾肉色不泽，唇鼻黄色。
细辛　白朮　独活　肉桂　附子炮去皮脐　防风各一钱　厚朴姜制　麻黄去节，各二钱　枳实麸炒　甘草各半钱
右作一服，水二钟，生姜五片，煎至一钟，不拘时服。

羚羊角丸　治脾脏中风，口面偏邪，语蹇虚烦，手足腰脚不随。
羚羊角　防风　汉防己　白芍药　白茯苓　独活　麦门冬　酸枣仁炒　杏仁汤浸，去皮尖、双仁，麸炒微黄，各七钱半槟榔　人参　薏苡仁　附子炮去皮脐　熟地黄各一两　川芎　桂心　柏子仁　当归微炒，各半两
右为细末，炼蜜和捣二三百下，丸如梧桐子大。每服五十丸，空心及晚食前温酒下。忌鸡猪肉粘滑之物。

五味子汤　治肺经受病，多汗恶风，时欬短气，昼瘥夜甚。其状偃卧胷满，息促冒闷，风中于肺也。其鼻两边下至于口，上至于眉，白色，急灸肺腧百壮。若色黄，其肺已伤，化而为血，不可治也。若妄撮空指地，循衣摸床，如此数日必死矣。
五味子　杏仁去皮、尖炒　桂心各一钱　防风　甘草炙　赤芍药　川芎各二钱　川椒三分
右作一服，水二钟，煎一钟，不拘时服。

独活散　治肺脏中风，头痛项强背痛，鼻干心闷，语声不出，胷中少气，四肢无力疼痛。
独活　细辛　甘菊花　麻黄去节　五味子　附子炮去皮脐　白芷　赤茯苓　肉桂　白朮　川芎　紫菀茸　桑白皮各一钱　甘草炙，半钱　杏仁麸炒，去皮、尖　防风各一钱
右作一服，水二钟，煎一钟，不拘时服。

独活散　治肾脏中风，腰脊疼痛，不得俛仰，两脚冷痹，缓弱不随，头昏耳聋，语言浑浊，四肢沉重。
独活　附子炮去皮脐　当归　天麻　防风　桂心各一钱　川芎　甘菊花　黄芪　丹参　枳壳麸炒　山茱萸　牛膝酒浸　萆薢酒浸　甘草炙　细辛　菖蒲　白朮各半钱
右作一服，水二钟，生姜五片，煎至一钟，不拘时服。

天雄散　治肾脏风邪所伤，语言蹇濇，腰脊不可转侧，脚膝软弱疼痹，头旋耳鸣，身体沉重无力。
天雄炮裂，去皮脐　麻黄去节　枳壳麸炒　桂心各六分　石龙芮　人参　防风　独活　茯神　杜仲炒　萆薢酒浸　羌活　当归炒　丹参　五味子　牛膝酒浸　细辛各一钱
右作一服，水二钟，生姜五片，煎至一钟，不拘时服。

天麻丸　治肾脏气虚，风邪所中腰脚缓弱无力，视听不聪，腰脊酸疼，脐腹虚冷，颜色不泽，志意昏沉。
天麻　石斛　肉苁蓉酒浸，去粗皮炙，各一两半　菖蒲　附子炮去皮脐　巴戟酒浸　萆薢酒浸　天雄炮去皮脐　牛膝酒浸　当归炒　肉桂　杜仲炒去丝　独活　丹参　蛜(虫祁)微炒，各一两　鹿茸酥炙　磁石各二两，炒研水飞
右为细末，炼蜜和捣三五百下，丸如梧桐子大。每服二十丸，空心及食前温酒送下。

狗脊丸　治肾脏风虚，毒气上攻，下注腿膝，脚气肿痛。
狗脊　萆薢酒浸　防风　肉苁蓉酒浸，去鳞　川乌头炮去皮脐　牛膝酒浸　破故纸炒　巴戟天酒浸去心　胡卢巴炒　甜瓜子炒　威灵仙　没药另研，去油　当归身各一两　自然铜四两，火煅酢淬七遍，研极细
右为细末，酒糊为丸如梧桐子大。每服二十丸，加至三十丸，食前用温酒送下，日服二次。

黄芪丸　治肾脏风毒，上攻下注，麻痹肿痛，少气无力。
黄芪　川椒炒　茴香炒　川乌去皮脐　防风　川楝子去皮子炒　白蒺藜炒　狼毒　地龙炒　黑附子去皮脐炮　赤小豆各等分
右为细末，酒糊为丸如梧桐子大。每服二十丸，加至四十丸，食前温酒送下，日进二服。

万灵丸　治肾脏虚寒，耳鸣腰痛，筋骨酸疼。
草乌去皮脐剉，盐炒　细辛　地龙炒　防风　黄芪　海桐皮　骨碎补　苍朮米泔浸　白附子炮去皮　巨胜子　赤芍药　川乌头炮去皮脐　五灵脂　山茵陈各一两　黑狗脊　何首乌　蔓荆子　青皮　牛膝酒浸　御米子炒，各二钱　紫荆花三钱　黑牵牛半两为末
右为细末，酒糊丸如梧桐子大。每服十丸至二十丸，空心温酒送下。

仙传黑虎丹　治男妇血气虚弱，筋骨枯槁，外邪乘虚传入经络，或湿痰流注足胫，手足麻木，腰腿疼痛，久成偏枯，左瘫右痪，口眼歪斜，诸痰火湿热有余之证。
苍朮米泔水浸二宿，去皮　生姜洗净擂碎　草乌洗净去皮，切片，各一斤　葱半斤，全用捣碎
右四味和一处，拌匀腌之，春五、夏三、秋七、冬十日，每日一番拌匀，候日数足晒干。
五灵脂洗净　乳香另研　没药另研，各五钱　穿山甲酥炙，二两　自然铜火煅，酢淬七次
右，同前药为末，用好酢糊为丸如桐子大。每服三十丸，空心热酒送下，间日服尤妙。

不换金丹　治风势客于上焦，口眼喎斜。
荆芥穗　白殭蚕　甘草　防风各一两　天麻　川乌头生　白附子生　细辛　蝎梢炒去毒　羌活　川芎　藿香各半两薄荷三两
右为细末，蜜丸弹子大，每服一丸，细嚼茶酒下。如左喎，再以此涂于右，右喎涂左。

三蚣散　治诸风口眼喎斜。
蜈蚣三条，一条用蜜炙，一条酒浸，一条纸糊煨熟　南星三个，每个作四块，制同蜈蚣法　白芷半两
右为末，入麝香少许，热酒调一钱，食后服。

天麻丸易老　治诸风肢体麻木，手足不遂等证。
杜仲七两　天麻　牛膝二味俱酒浸三日，焙干　元参　萆薢各六两　羌活十两　附子炮，一两　当归二十两　生地一斤
愈风丹与此方大同，但愈风无附子，加肉桂三两，加地黄一斤，其余两分品数俱同。

千金保命丹　治诸风痪瘲，不能言语，心忪健忘，恍惚来去，头目眩运，胷中烦郁，痰涎壅塞，抑气攻心，精神昏愦。
朱砂　南星　殭蚕炒　犀角镑　麦冬　枳壳　地骨皮　神曲　茯神　远志　人参　柴胡　毫车　天竺黄　防风　甘草　桔梗　白朮　升麻各一两　珍珠二钱　麻黄去节　天麻　白附子炮　雄黄　龙脑　胆矾　蝉退各半两　琥珀　牛黄各三钱　黄芩　荆芥各二两　金箔一百片　牙硝四钱　脑子　麝香各少许
右为细末，炼蜜为丸弹子大。每服一丸，薄荷汤化下，不拘时候。忌猪、羊、虾、核桃、动气之物，及猪羊血。更加大川乌炮去皮脐、姜制半夏、白芷、川芎、猪牙皂角各一两，和前药丸服尤妙。

酒浸仙药方　凡患风病，四肢不举，服之三日，举手梳头，七日渐舒，十日行步，半月遍身依旧，觉得轻健，眼目更明，大有神效。
甘菊花　防风　羌活　杜仲　牡蛎　(艹舌)蒌根　丹皮　紫菀　菖蒲　人参　白蒺藜　牛蒡子　枸杞子各半两　白花蛇肉　桔梗　白朮　山茱萸　白茯苓　远志　晚蚕砂　官桂　牛膝各二钱半　牛蒡子根　虎胫骨　干姜　熟地柏子仁　蛇床子　萆薢　天雄炮去皮　狗脊去毛焙　附子　肉苁蓉　菟丝子　续断　芍药　石斛各三钱
右，并择拣真正地道为粗末，用新绢袋盛药，用新小瓮一个放药在内，以无灰酒二斗将药浸之，密封其口，春夏浸二七、秋冬浸三七开瓮，早中晚三时，令病人自取冷酒三杯服之，久病不过一月，近者十日见效。不问男妇小儿，骨节疼痛，四肢浮肿，眼目生花，半身不遂，语言蹇濇，口眼歪斜，中风失音，并皆治之。

起死方歌　治一切中风、中气、中痰，卒暴死证。
暴死南星半夏葛，木香苍朮细辛甘。姜煎一剂调苏合，全蝎加时可散痰。先用半星辛角末，鼻中吹入嚏声还。即将前药频频灌，口噤乌梅肉最良。将来共捣辛星末，中指揩牙口自张。记取此歌能济世，何愁死去不回阳。

大续命散　治八风十二痹，偏枯不仁，手足拘急，疼痛不得伸屈，头眩不能自举，起止颠倒，或卧苦惊，如堕地状，盗汗，临事不起，妇人带下无子，风入五脏，甚者恐怖，见鬼来收摄，或与鬼神交通，悲愁哭泣，忽忽欲走。
麻黄　乌头　防风　桂心　甘草　蜀椒　杏仁　石膏　人参　芍药　当归(艹闾)茹　黄芩　茯苓　干姜各一两
右十五味，治下筛，以酒服方寸匕，日再，后加，以知为度。《千金翼》有芎藭，无(艹闾)茹。

大八风汤　治毒风，顽痹亸曳，手足不遂，身体偏枯，或毒弱不仁，或风入五脏，恍惚多语，喜忘，有时恐怖，或肢节疼痛，头眩烦闷，或腰脊强直，不得俛仰，腹满不食，欬嗽，或始遇病时，卒倒闷绝，即不能语，便失瘖，半身不遂，不仁沉重，皆由体虚恃少，不避风冷所致。
当归二两半　五味子　升麻各一两半　乌头　黄芩　芍药　远志　独活　防风　芎藭　麻黄　秦艽　石斛　人参　茯苓　石膏　黄芪　紫菀各一两　杏仁四十枚　甘草　桂心　干姜各二两　大豆一升
右二十三味(口父)咀，以水一斗三升，酒二升合煮，取四升。强人分四服，羸人分六服。《千金翼》：大豆二合。

八风散　治八风十二痹，猥退，半身不遂，历节疼痛，肌肉枯焦，皮肤瞤动，或筋缓急痛，不在一处，卒起目眩，失心恍惚，妄言倒错，身上(疒咅)(疒畾)，面上起泡，或黄汁出，更相染渍，或燥或湿，颜色乍赤乍白，或青或黑，角弓反张，乍寒乍热。
麻黄　白朮各一斤　羌活二斤　附子三十枚　大黄半斤　(艹舌)蒌根　甘草　芍药　天门冬　石膏　栾荆　天雄　防风　白芷各一两　山茱萸　食茱萸(艹蹢)(艹躅)各五升　茵蓣十四两　黄芩一斤五两　细辛　干姜　桂心各五两　雄黄　朱砂　丹参各六两
右二十五味，治下筛，酒服方寸匕，初日一服，三十日后，日再。五十日知，百日瘥，一年平复。长服不已，佳。先食服。

小八风散　治迷惑如醉，狂言妄语，惊悸恐布，恍惚见鬼，喜怒悲忧，烦满颠倒，悒悒短气不得语，语则失妄，成心痛彻背，不嗜饮食，恶风不得去帷帐，时复疼热，恶闻人声，不知痛痒，身悉振摇，汗出猥退，头重浮肿，爪不知痛，颈项强直，口面喎戾，四肢不随，不仁，偏枯挛掣，不得屈伸，悉主之。
天雄　当归　人参各五分　附子　天门冬　防风　蜀椒　独活各四分　乌头　秦艽　白朮　细辛　干姜各三分　麻黄　山茱萸　五味子　桔梗　白芷　柴胡　莽草各二分
右二十味，治下筛，合相得，酒服半方寸匕，渐至一匕，日三服，以身中觉如针刺状，则药行也。

乌头汤　治八风五尸，恶气游走胷心，流出四肢，来往不住，短气欲死。
乌头　芍药　干姜　桂心　细辛　干地黄　当归　吴茱萸　甘草各二两
右九味(口父)咀，以水七升，煮取二升半，分三服。

大防风汤　治中风，发热无汗，肢节烦，腹急痛，大小便不利。
防风　当归　麻黄　白朮　甘草各十八铢　黄芩三十铢　地黄　山萸　茯苓　附子各一两
右十味(口父)咀，以水九升，煮取二升半，一服七合。大小便不利，加大黄、人参各十八铢，大枣三十枚，生姜三两，煮取三升，分三服。深师加天门冬一两。

独活酒　治八风十二痹。
独活　石楠各四两　防风三两　附子　乌头　天雄　茵蓣各二两
右七味(口父)咀，以酒二斗渍七日，每服半合，日三，以知为度。

星附散　治中风虽能言，口不喎斜，手足亸曳。
南星姜制　半夏姜制　人参　黑附子去皮脐　白附子 　白茯苓　川乌去皮脐　白殭蚕炒　没药各等分
右(口父)咀，每服五钱，水酒各一盏煎八分，热服，并进，得汗为度。

金牙酒　疗积年八风五疰，举身亸曳，行步跛躃，不能收持。
金牙碎如米粒，小绢袋盛　熟地黄　蒴藋根　地肤子无子用茎叶；一方用蛇床子　附子　防风　细辛　莽草各四两　川椒四合羌活一斤；一方用独活
右十味(口父)咀，盛以绢袋，用酒四斗于磁器中浸，封固勿令泄气，春夏三四宿、秋冬六七宿酒成，去滓，日服一合，常令酒气相接不尽，一料，病无不愈。

胃风汤
白芷一钱二分　升麻二钱　葛根　苍朮　蔓荆子　当归各一钱　甘草炙　柴胡　羌活　藁本　黄蘗　草豆蔻　麻黄不去节，各五分
水二钟，姜三片，枣二枚，煎八分，温服。

秦艽汤　服此药，去其风邪。
秦艽　芍药　柴胡各一钱七分　黄芩炒　防风各一钱二分　甘草炙，一钱三分　人参　半夏各一钱一分
右分二贴，每贴水二盏，姜三片，煎八分，食远服。

三黄汤《集验方》　治中风手足拘挛，百节疼痛，烦热心乱，恶寒，不进饮食；兼治贼风猥退风，半身不遂，失音不语。
麻黄　独活各一两　黄芪半两　黄芩七钱半
右(口父)咀，每服四钱，水一盏半，煎至七分，去滓温服，不拘时候，取汗为效。

地黄汤　治中风，四肢拘挛。
地黄　甘草炙　麻黄去节，各一两
右为(口父)咀，用酒三升，水七升，煎至四升去滓，分作八服，不拘时，日进二服。

木瓜散　治中风虚极，筋脉挛急，手足拘挛，屈伸短缩，腹中疼痛，手足爪甲疼痛，脚转筋，甚则舌卷囊缩，面色苍，唇青白，不思饮食。
木瓜　虎胫骨酢炙　五加皮　当归　桑寄生　酸枣仁炒　人参　柏子仁　黄芪炙，各一两　甘草炙，半两
右为(口父)咀，每服四钱，水一盏半，生姜五片，煎至七分，去滓温服，不拘时。

三圣散　一名舒筋散。大治手足拘挛，口眼喎斜，左瘫右痪，骨节酸疼，脚弱无力，行步不正，一切风疾。
当归　肉桂　延胡索
右等分，为细末，每服二钱，空心临卧温酒调下，日进三服。惟孕妇不可服。

酸枣仁丸　治风毒流注，四肢筋脉拘挛疼痛，少得睡卧。
熟地黄二两　酸枣仁　羚羊角屑　晚蚕沙炒　防风　槟榔各一两半　附子炮去皮脐　藁本　柏子仁　羌活　赤芍药各一两
右为细末，炼蜜和捣二三百下，丸桐子大。每服三十丸，温酒送下，不拘时，日进二服。

百倍丸　治男女中风，腰膝疼痛，筋脉拘挛，行步艰难。
败龟板酢炙　虎骨　肉苁蓉酒浸　牛膝酒浸　木鳖子去壳　乳香　没药俱另研　破故纸炒　骨碎补去毛　自然铜酢淬，各等分
右为细末，酒煮面糊和丸。如梧桐子大。每服四五十丸，空心温酒送下，日进二服。

续断丹　治中风寒湿，筋挛骨痛。
续断　萆薢酒浸　牛膝酒浸　杜仲炒去丝　干木瓜各二两
右为细末，以炼蜜和丸。每两作四丸，每服二丸，细嚼温酒下，不拘时。

羚羊角散　治肝风，筋脉拘挛，四肢疼痛。
羚羊角屑一两　甘草炙　栀子仁各半两　升麻　防风　酸枣仁　桑白皮　羌活各七钱半
右(口父)咀，每服三钱，水一中盏，入生姜五片，煎至六分，去滓温服，不拘时。忌热面、猪肉、大蒜。

酸枣仁散　治肝风，筋脉拘挛，四肢疼痛，心神烦闷，睡卧不得。
酸枣仁一两　桑白皮　芎藭　菊花　甘草炙　枳壳　羚羊角屑，各半两　羌活　防风各七钱半
右(口父)咀，每服三钱，水一中盏，生姜五片，煎至六分，去滓温服，不拘时。

防风散　治肝风，筋脉拘挛，四肢疼痛，心膈痰壅，不思饮食。
防风　麻黄去节，各一两　赤茯苓　薏苡仁　麦冬　牛膝酒浸　羚羊角屑　犀角屑，各一两　半夏　白朮　芎藭　人参　当归　大黄　炙甘草各半两　杏仁麸炒去皮尖，各七钱半
右(口父)咀，每服五钱，水一中盏，生姜五片，同煎至六分，去滓温服，不拘时候。

雷丸 【 《集验方》】 　治瘫痪顽风，骨节疼痛，下元虚冷，诸风痔漏下血，一切风疮。
草乌　川乌　两头尖各三钱　硫黄　麝香　丁香各一钱　木鳖子五个
右为末，以熟蕲艾揉软，合成一处，用钞纸包裹，烧熏痛处。

世传白花蛇酒 【 《濒湖集简方》】 　治诸风，无论新久，手足缓弱，口眼喎斜，语言蹇濇，或筋脉挛急，肌肉顽痹，皮肤燥痒，骨节疼痛，或生恶疮疥癞等疾。
白花蛇一条，酒洗净，头尾各去三寸，酒浸去骨刺，净肉一两　全蝎炒　当归　防风　羌活各一钱　独活　白芷　天麻　赤芍　甘草　升麻各五钱
右剉碎，以绢袋盛贮，用糯米二斗蒸熟，如常造酒，以袋置缸中，待成取酒同袋密封，煮熟，置阴地七日出毒，每温饮数杯，常令相续。

瑞竹堂白花蛇酒经验方　治诸风疠癣。
白花蛇一条，酒润，去皮骨取肉，绢袋盛之，蒸糯米一斗，安曲于缸底，置蛇于曲上，以饭安蛇上，用物密盖，三七日取酒
右以蛇晒干为末，每服三五分，温酒下。仍以浊酒并糟作饼食之，尤佳。

濒湖白花蛇酒 【 《集简方》】 　治中风伤湿，半身不遂，口眼喎斜，肤肉(疒帬)痹，骨节疼痛，及年久疥癣恶疮风癞诸证。
白花蛇一条，取龙头虎口，黑质白花，尾有佛指甲，目光不陷者为真，以酒洗润透去骨刺，取肉四两　防风一两　羌活　当归身　真天麻　真秦艽　五加皮各二两
右各剉，以生绢袋盛之，入金华酒坛内，悬胎安置，入糯米生酒醅五壶浸袋，箬叶密封，安坛于大锅内，水煮一日，取起埋阴地，七日取出。每饮一二杯，仍以滓日干碾末，酒糊丸，梧子大，每服五十丸，用煮酒吞下。切忌见风犯欲，及鱼、羊、鹅、面、发风物。

二陈汤　治痰饮呕恶，风寒欬嗽，或头眩心悸，或中脘不快，或因生冷，或饮酒过多，脾胃不和等证。
陈皮　半夏，制，各三钱　茯苓二钱　炙甘草一钱
水二钟，姜三五片，枣一枚，煎八分，食远服。

稀涎散　吐顽痰。
牙皂炙去皮弦，一钱　藜芦五分
右为细末，每服五分或一二钱，浆水调下。牙关不开者，灌之。

独圣散　吐积蓄痰涎。
甜瓜蒂不拘多少，微炒
右为细末，每服一二钱，虀汁调服。胁痛加全蝎，头痛加郁金，煮服吐之。

茶调散　吐除痰积。
瓜蒂二钱　好茶一钱
右为末，每服二钱，虀汁调服。

白花蛇膏 【 《鸡峯备急方》】 　治荣卫不和，阳少阴多，手足举动不快。
白花蛇酒煮，去皮骨，瓦焙，取肉一两　天麻　狗脊各二两
右为细末，以银盂盛无灰酒一升浸之，重汤煮稠如膏，银匙搅之，入生姜汁半杯，同熬匀，瓶收。每服半匙，用好酒或白汤化服，日二次，神效极佳。

大补元煎 【 《景岳全书》，下同】 　治男妇中风，气血大坏，精神失守，危剧等证。此回天赞化救本培元第一要方。
人参少则用一二钱，多则一二两　山药炒二钱　熟地少则用二三钱，多则二三两　杜仲二钱　当归二三钱，泄泻者去之　山茱萸一钱，畏酸吞酸者去之　炙甘草一二钱　枸杞二三钱
水二钟，煎七分，食远温服。

左归饮　此壮水之剂也。凡中风，若是命门阴衰阳胜者，宜此方加减主之。此一阴煎、四阴煎之主方也。
熟地二三钱或至一二两　山药　枸杞各二钱　炙甘草一钱　茯苓一钱半　山萸一二钱，畏酸者少用
水二钟，煎七分，食远服。

右归饮　此益火之剂也。凡中风，若是命门阳衰阴盛者，宜此方加减主之。
熟地如前　枸杞　杜仲姜制　山药炒，各二钱　甘草炙　肉桂各一二钱　附子制，一二三钱　山茱萸一钱
水二钟，煎七分，食远温服。

五福饮　凡五脏气血亏损者，此能兼治之，足称王道之最。
人参随宜　熟地黄随宜　当归身二三钱　白朮炒，一钱半　炙甘草一钱
水二钟，煎七分，食远温服。或加生姜三五片。凡治气血俱虚等证，以此为主。或宜温者加姜附，宜散者加升、麻、柴、葛。左右逢源，无不可也。

一阴煎　此治水亏火胜之剂，故曰一阴。凡中风，系肾水真阴虚损，而脉证多阳，虚火发热等证，皆宜用此加减主之。
熟地三五钱　甘草一钱　丹参　芍药　生地　麦冬各二钱　牛膝一钱半
水二钟，煎七分，食远温服。

加减一阴煎　治证如前，而火之盛者，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

二阴煎　此治中风，心经有热，水不制火之病，故曰二阴。
生地　麦冬各二三钱　枣仁二钱　甘草一钱　茯苓　木通　元参各二钱半　黄连或一二钱
水二钟，灯草二十根，竹叶亦可，煎七分，食远服。

三阴煎　此治肝脾虚损，精血不足，及营虚失血等病，故曰三阴。凡中风血不养筋，及疟疾汗多邪散，而寒热犹不能止，是皆少阳厥阴，阴虚少血之病。微有火者，宜一阴煎。无火者宜此主之。
当归二三钱　熟地三五钱　炙甘草一钱　芍药酒炒　枣仁各二钱　人参随用
水二钟，煎七分，食远服。
大营煎　治中风，真阴精血亏损，口眼喎斜，筋骨疼痛等证。
当归二三钱或五钱　熟地三五七钱　枸杞　杜仲炒去丝，各二钱　牛膝一钱半　甘草炙　肉桂各一二钱
水二钟，煎七分，食远温服。

小营煎　治血少阴虚，此性味平和之方也。
熟地二三钱　芍药酒炒　山药炒　当归　枸杞各二钱　炙甘草一钱
水二钟，煎七分，食远温服。

金水六君煎　治肺肾虚寒，水泛为痰，或年迈阴虚，血气不足，及非风，欬嗽呕恶，多痰喘急等证，神效。
熟地三五钱　陈皮一钱半　半夏　当归　茯苓各三钱　炙甘草一钱
水二钟，生姜三五七片，煎七八分，食远温服。

六安煎　治非风初感，痰滞气逆等证。
陈皮一钱半　半夏二三钱　茯苓二钱　甘草　杏仁去皮尖并双仁，切，各一钱　白芥子五七分，年老气弱者不用
水一钟半，加生姜三五七片，煎七分，食远服。凡非风初感，痰胜而气不顺者，加藿香一钱半。兼胀满者，加厚朴一钱，暂开痰气。然后察其寒热虚实而调之。若气虚猝倒，及气平无痰者，皆不可用。

抽薪饮　治诸凡火炽盛，而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。

徙薪饮　治三焦火。一切内热渐觉而未甚者，先宜清以此剂。其甚者宜抽薪饮。
陈皮八分　黄芩二钱　麦冬　芍药　黄蘗　茯苓　牡丹皮各一钱半
水一钟半，煎七分，食远温服。

六味回阳饮　治阴阳将脱等证。
人参随宜　制附子去皮脐　炮干姜各二三钱　炙甘草一钱　熟地五钱或一两　当归身三钱，泻者以冬朮代之
水二钟，武火煎七八分，温服。

理阴煎　此理中汤之变方也。凡真阴不足，或素多劳倦之辈，忽感寒邪不散，及非风证等。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。

温胃饮　治中寒，呕吐吞酸，泄泻，不思饮食，及妇人脏寒呕恶，胎气不安等证。
人参一二三钱或一两　白朮炒一二钱或一两　扁豆二钱炒　陈皮一钱或不用　炙甘草一钱　干姜炒焦，一二三钱　当归一二钱，泻者勿用
水二钟，煎七分，食远温服。

菉豆饮　凡热毒劳热，诸火热极不能退者，用此最妙。
菉豆不拘多寡
右用宽汤煮糜烂，入盐少许，或蜜亦可。待冰冷，或厚或稀或汤，任意饮食之，日或三四次不拘。此物性非苦寒，不伤脾气，且善于解毒除烦，退热止渴，大利小水。乃浅易中之最佳最捷者也。若火盛口甘，不宜厚味，但略煮半熟清汤冷饮之，尤善除烦清火。

古今图书集成医部全录卷二百二十四

　风门

　　单方

中风：口噤不语，心烦恍惚，手足不随，或腹中痛满，或时绝复苏，伏龙肝末五升，水八升搅，澄清灌之。 【 《本草》，下同】 

中风喎斜(疒帬)痹，一切风：荆芥煮汁饮之。

碧林丹：治卒中风，不语，痰涎潮盛，及一身风瘫，用生铜绿二两，乳细，水化去石，慢火熬干，取辰日、辰时、辰位上修合再研，入麝香一分，糯米粉糊和丸弹子大，阴干。卒中者每丸作二服，薄荷酒研下，余风朱砂酒化下，吐出青碧涎，泻下恶物，大效。治小儿用绿云丹，铜绿不计多少，研粉，酢面糊丸芡子大，每薄荷酒化服一丸，须臾吐涎如胶，神效。 【 《经验方》】 

中风喎斜：取生鹊劈开腹，及血热贴喎缓处即正。乌鸡亦可。 【 《本草》】 

中风舌强：用雄黄、荆芥穗等分为末，豆淋酒服二钱。 【 《卫生宝鉴》】 

中风口喎：新石灰一合，酢炒，调如泥涂之，左涂右，右涂左，立便牵正。 【 《寇氏衍义》】 

急中风：喎斜不遂，取乌鸦全者，盐泥固济，火煅为末，和酒服之。 【 《本草》】 

风中心气，风热手足不遂，及风痹不任，筋脉五缓，恍惚烦躁，用熊肉二斤，切如常法，调和作腌腊，空肚服之。 【 《医学纲目》】 

中风口噤，不知人事：白朮四两，酒三升，煮取一升，顿服。 【 《千金方》】 

男子诸风：四宝丹，用金毛狗脊，盐泥固济，煅红去毛，苏木、萆薢、川乌头生用，等分为末，米酢和丸梧子大。每服二十丸，温酒盐汤下。 【 《普济方》】 

偏风不遂，皮肤不仁：宜服仙灵脾酒。仙灵脾一斤，细剉，生绢袋盛，于不津器中，用无灰酒二斗浸之，重封，春夏三日，秋冬五日，后每日暖饮，常令醺然，不得大醉。酒尽再合，无不效验。合之，切忌鸡犬妇人见。 【 《圣惠方》】 

中风口噤，通身冷，不知人：独活四两，好酒一升，煎半升服。 【 《千金方》】 

中风不语：独活一两，酒二升，煎一升，大豆五合炒有声，以药酒热投，盖之良久，温服三合，未瘥再服。 【 《小品方》】 

热风瘫痪，常举发者：羌活二斤、构子一升为末，每酒服方寸匕，日三服。 【 《广济方》】 

喉闭口噤：羌活三两，牛蒡子二两，水煎一钟，入白矾少许，灌之取效。 【 《圣济录》】 

暗风卒倒，不省人事：细辛末吹入鼻中。 【 《得效方》】 

诸风拘挛，偏于血气不通及麻痹：取鴈肪四两，炼净，每日空心取二匙，和温酒服。

中风喎斜：取鹿肉和生椒同捣敷之，正则去之。 【 《本草》，下同】 

鹿骨酿酒，治风补虚。

一切偏风，口眼喎斜：用青荆芥一斤，青薄荷一斤，同入砂盆内研烂，生绢绞汁，于磁器中煎成膏，滤去滓三分之一，将二分日干为末，以膏和丸梧子大。每服三十丸，白汤下，早暮各一服。忌动风物。 【 《经验方》】 

中风口噤：荆芥穗为末，酒服二钱立愈，名荆芥散，前后用之甚验。

风痰：练鹊细剉炒香，袋盛浸酒中，每日温饮服之。

瘫痪走痛：用蝎虎一枚炙黄，陈皮五分，罂粟壳一钱，甘草、乳香、没药各二钱半，为末。每服三钱，水煎服。 【 《正传》】 

风疾挛急：茵陈蒿一斤，秫米一石，曲三斤和匀，如常法酿酒服之。 【 《圣济总录》】 

六十二种风，兼腹内血气刺痛：用红花一大两，分为四分，以酒一大升煎钟半，顿服之，不止再服。 【 《图经本草》】 

一切风疾，十年二十年者：牛蒡根一升，生地黄、枸杞子、牛膝各三升，用袋盛药，浸无灰酒三升内，每任意饮之。 【 《外台秘要》】 

老人中风，口目瞤动，烦闷不安：牛蒡根切一升去皮，晒干，杵面，白米四合淘净，和作馎饦，豉汁中煮，加葱椒五味，空心食之，极为效。 【 《寿亲养老书》】 

中风，舌强不语，目睛不转，烦热：乌雌鸡一只，治净，以酒五升煮取二升，去滓，分作三次连服之，食葱姜粥暖卧，取小汗。 【 《饮膳正要》】 

中风虚弱：羊肚一具，粳米二合：和椒姜豉葱作羹食。一切风毒，并杀三虫，肠痔，能进食。若病胃胀满，心闷发热，即宜服之。五月五日午时附地刈取枲耳药，洗暴捣下筛，每服方寸匕，酒或浆水下，日一夜三。若觉吐逆，则以蜜丸服，准计方寸匕数也。风轻者日二服，若身体作粟或麻豆出，此为风毒出也，可以针刺溃去黄汁乃止。七月七，九月九，方可采用。

一切风气：苍耳嫩叶一石切，和麦糵五升，作块，于蒿艾中，罯二十日，成曲，取米一斗炊作饭，看冷暖入曲三升酿之，封二七日成熟，每空心暖服，神验。封此酒可两重布，不得令密，密则溢出。忌马肉猪肉。 【 《食疗本草》】 

中风瘫痪，手足不举：用穿山甲，左瘫用右甲，右痪用左甲，炮熟大川乌头，炮熟红海蛤如碁子大者，各二两为末，每用半两，捣葱白汁和成厚饼，径寸半，随左右贴脚心，缚定，密室安坐，以脚浸热汤盆中，待身麻汗出，急去药，宜谨避风，自然手足可举。半月再行一次，除根。忌口，远色，调养。亦治诸风疾。 【 《卫生宝鉴》】 

中风：宜服豨莶丸。于夏五月以来收豨莶，每去地五寸剪刈，以温水洗去泥土，摘叶及枝头，凡九蒸九晒，不必太燥，但以取足为度，仍熬捣为末，炼蜜丸如梧子大。空心温酒或米饮下二三十丸。服至二千丸，所患愈加，不得忧虑，是药攻之力；服至四千丸，必得复旧；至五千丸，当复丁壮。服后须吃饭三五匙压之。五月五日采者佳。

中风诸病：麻黄一秤去根，以王相日、乙卯日，取东流水三石三斗，以净铛盛五七斗，先煮五沸，掠去沫，逐旋添水，尽至三五斗，滤去麻黄，澄定，滤去滓，取清再熬至一斗，再澄再滤，取汁再熬，至升半为度，密封收之，一二年不妨。每服一二匙，热汤化下。取汁熬时要勤搅，勿令着底，恐焦了。仍忌鸡犬阴人见之。此刘守真秘方也。 【 《宣明方》】 

手足偏风：蒴藋叶火燎，厚铺床上，趁热眠于上，冷复易之。冬月取根舂碎，熬热用。 【 《外台秘要》，下同】 

半身不遂，失音不语：取蓖麻子油一升，酒一斗，铜锅盛油着酒中一日，煮之令熟，细细服之。

口目喎斜：蓖麻子仁捣膏，左贴右，右贴左，即正。
又方：用蓖麻子仁七七粒，研作饼，右喎安在左手心，左喎安在右手心，却以铜盂盛热水，坐药上，冷即换，五六次即正也。 【 《妇人良方》】 
又方：用蓖麻子仁七七粒，巴豆十九粒，麝香五分，作饼，如上用。

中风不省，牙关紧急者：藜芦一两去苗头，浓煎防风汤，浴过，焙干，切炒微褐色，为末。每服半钱，小儿减半，温水调灌。以吐风涎为效，未吐再服。 【 《简要济众》】 

中风不语，喉如曳锯，口中涎沫：藜芦一分，南星一?，去浮皮，于脐上剜一坑，纳入陈酢二橡斗，四面火逼，黄色，研为末，生面丸小豆大，每三丸温酒下。 【 《经验方》】 

中风，气厥痰壅，昏不知人，六脉沉伏：生附子去皮，生南星去皮，生木香半两，每服四钱，姜九片，水二盏，煎七分，温服之。 【 《济生方》】 

风寒湿痹，麻木不仁，手足不遂：生川乌末，每以香白米煮粥一盌，入末四钱，慢熬得所，下姜汁一匙，蜜三大匙，空腹服之。或入薏苡末二钱。此汤极验。 【 《本事方》】 

体虚有风，外受寒湿，身如在空中：生附子、生天南星各二钱，生姜十片，水一盏半，慢火煎服。

口眼喎斜：生乌头、青矾各等分为末，每用一字(口畜)入鼻内，取涕吐涎，立效无比，名通关散。 【 《箧中秘宝方》】 

口卒噤瘖：用附子末吹入喉中，瘥。 【 《千金方》】 

半身不遂，遂令癖疰：用附子一两，以无灰酒一升浸一七日，隔日饮一合。 【 《延年秘录》】 

诸风不遂：用生草乌头、晚蚕沙等分为末，取生地龙捣和，入少酢糊丸梧子大。每服四五丸，白汤下，甚妙。勿多服，恐麻人。 【 《集验方》】 
又方：用草乌头四两去皮，大豆半升，盐一两，同以砂瓶煮三伏时去豆，将乌头入木臼捣三百杵，作饼焙干为末，酒糊丸梧子大。每空心盐汤下十丸，名至宝丹。 【 《经验济世方》】 

一切顽风：用生草乌头、生天麻各洗等分，擂烂绞汁，倾盆中，砌一小坑，其下烧火，将盆放坑上，每日用竹片搅一次，夜则露之，晒至成膏，作成小锭子。每一锭分作三服，用葱姜自然汁和好酒热服。 【 《乾坤秘韫》，下同】 

一切风证，不问头风痛风黄鸦吊脚风痹：生淮乌头一斤，生川乌头一枚，生附子一枚，并为末，葱姜各一斤，擂如泥，和作饼子，以草铺盘内，加楮叶于上，安饼于叶上，又铺草叶盖之，待出汁黄，一日夜乃晒之，舂为末，以生姜取汁煮面糊和丸梧子大。初服三十丸，日二服。服后身痹汗出即愈，避风。

诸风口噤：天南星泡剉，大人三钱，小儿三字，生姜五片，苏叶一钱，水煎减半，入雄猪胆少许，温服。 【 《直指方》】 

口眼喎斜：天南星生研末，自然姜汁调之，左贴右，右贴左。 【 《仁存方》】 

星香散：治壮人风痰，及中风中气初起。用南星四钱，木香一钱，水二盏，生姜十四片，煎六分温服。 【 《易简方》】 

角弓反张：南星、半夏等分为末，姜汁、竹沥灌下一钱，仍灸印堂。 【 《摘元方》】 

骨软风疾，腰膝疼，行步不得，遍身瘙痒：用何首乌大而有花纹者，同牛膝各一斤，以好酒一升浸七宿，暴干，木臼杵末，枣肉和丸梧子大。每一服三五十丸，空心酒下。 【 《经验方》】 

大风半身不遂：蒸鼠壤土，袋盛熨之，瘥即止。 【 《本草》】 

一切诸风：用青风藤出太平荻港上者，二三月采之，不拘多少，入釜内，微火熬七日夜成膏，磁器收。用时先备梳三五把，量人虚实，以酒服一茶匙毕，将患人身上拍一掌，其后遍身发痒不可当，以梳梳之。要痒止，饮冷水一口即解，风病皆愈。避风数日良。 【 《集简方》】 

一切风痛风疮：百灵藤五斤，剉，水三斗，煮汁五升，熬膏，每酒服一匙，日三服。

三十六风不能治者，悉效。菖蒲薄切，日干三斤，盛以绢袋，清酒一斛悬浸之，密封一百日，视之如菜绿色，以一斗熟黍米纳之，封十四日，取出日饮。 【 《神仙经》】 

去风丹：世传宋时东京开河，掘得石碑，梵书大篆一诗，无能晓者。真人林灵素逐字辨译，乃是治中风方，名去风丹也。诗云：天生灵草无根干，不在山间不在岸。始因飞絮逐东风，泛梗青青飘水面。神仙一味去沉疴，采时须在七月半。选其瘫风与大风，些小微风却不算。豆淋酒化服三丸，铁镤头上也出汗。某法以紫色浮萍晒干为细末，炼蜜和丸弹子大。每服一粒，以豆淋酒化下，治左瘫右痪，三十六种风，偏正头风，口眼喎斜，大风癞风，一切无名风，及脚气，并打扑伤折，及胎孕育有伤，服过百粒，即为全人。此方后人易名紫萍一粒丹。

诸风瘫痪，筋骨不收：用白龙须根皮一两，闹羊花即老虎花七分，好烧酒三斤封固，煮一炷香，埋土中一夜，能饮者三杯，不能敬者一杯，卧时服，服至三五杯见效，但知痛者可治。 【 《皆效方》】 

砖墙城垣上苔衣，渍酒服之，治暴风口噤。 【 《别录》】 

风气脚弱：用孔公孽二斤，石斛五两，以酒二斗浸服。 【 《肘后方》】 

龙手藤，主偏风口喎，手足瘫痪，补虚益阳，去冷气风痹，以醇酒浸，近火令温，空心服之，取微汗。

风病麻木：火麻花四两，草乌一两，炒存性为末，炼蜜调成膏。每服三分，白汤调下。

火麻仁取汁煮粥，去五脏风，润肺，治关节不通。 【 《孟诜》】 

中风口噤：豉二升，吴茱萸一升，二味以水七升煮取三升，渐饮之。

贼风口噤，角弓反张：酒一斗，胶二斤，煮令烊，得六升，每服一升，稍服得愈。

卒中风口喎不正：取空青末如豆大一枚，口内含之，即愈。

卒不得语：酒五合和人乳汁钟半，分为二服，即能言矣。

卒患偏风，口喎语濇：取衣中白鱼即蠹书鱼也，摩耳下，喎向左摩右，向右摩左，即正。

暴得风疾，四肢挛缩，不能行：取大豆三升，淘净蒸湿，以酢二升倾入瓶中，铺于地上，设席豆上，令病人卧之，仍重盖五六层衣，豆冷渐渐却衣，仍令一人于被内引挽挛急处，更蒸豆再作，并饮荆沥汤，如此三日三夜即休。 【 《崔氏纂要》】 

大豆炒黑，投酒中饮之，治风痹瘫痪口噤。

风入脏中：以大豆一斗，水五斗，煮取一斗二升，去滓，入美酒斗半，煎取九升，旦服取汗，神验。 【 《千金翼》】 

卒风不语：大豆煮汁，煎稠如饴，含之并饮汁。 【 《肘后方》，下同】 

卒不得语：煮豉汁，加入美酒服之。

手足不随：豉三升，水九升，煮三升，分三服。
又法：豉一升微熬，囊贮渍三升酒中三宿，温服，常令微醉为佳。

五加皮酒：去一切风湿痿痹，壮筋骨，填精髓。用五加皮洗刮去骨，煎汁，和曲米酿成饮之。或切碎袋盛，浸酒煮饮。或加当归、牛膝、地榆诸药。

女贞皮酒：治风虚，补腰膝。女贞皮切片，浸酒煮饮之。

中风，强直不得屈伸：用橘树皮细切一升，酒二升，浸一宿，每日温服半斤，酒尽再作。 【 时珍】 

薏苡仁酒：去风湿，强筋骨，填精髓，健脾胃。用绝好薏苡仁粉，同曲米酿酒，或袋盛煮酒饮之。

百灵藤酒：治诸风。百灵藤十斤，水一石，煎汁三斗，入糯米三斗，神曲九斤，如常酿成，三五日更炊糯饭投之即熟，澄清，日饮，以汗出为效。 【 《圣惠方》】 

白石英酒：治风湿周痹，肢节湿痛，及肾虚耳聋。用白石英、磁石煅，酢淬七次，各五两，绢袋盛，浸酒中五六日，温饮酒，少更添之。

痰澼卒风：生姜二两，附子一两，水五升，煮取二升，分再服。忌猪肉冷水。

薯蓣酒：治诸风眩运，益精髓，壮脾肾。用薯蓣粉同曲米酿酒，或同山茱萸、五味子、人参诸药，浸酒煮饮。

苍朮酒：治一切风湿筋骨诸病，驻颜色，耐寒暑。用朮三十斤去皮捣，以东流水三石，渍三十日取汁，露一夜，浸曲米酿成饮。

三年中风：松叶一斤，细切，以酒一斗，煮取三升，频服，汗出立瘥。

南藤酒：治风虚，逐冷气，除痹痛，强腰脚。石南藤煎汁，同曲米酿酒饮。

中风不省，涎潮口噤，语言不出，手足亸曳，得病之日，便进此药，可使风退气和，不成废人。柏叶一握去枝，葱白一握连根，研如泥，无灰酒一升，煎一二十沸，温服。如不进酒，分作四五分服，方进他药。 【 《家藏方》】 

中风口喎：青松叶一斤捣汁，清酒二升，浸二宿，近火一宿。初服半升，渐至一升，头面汗出即止。 【 《千金方》】 

枳茹酒：治中风身直，口僻眼急。用枳壳刮茹浸酒饮之。

诸风毒：用牛蒡根切片，浸酒饮之。 【 《本草》】 

偏风不遂，失音不语：生吞杏仁七枚，不去皮尖，日加至七七枚，周而复始，食后仍饮竹沥，以瘥为度。 【 《外台秘要》】 

麻仁酒：治骨髓风毒痛不能动者。取大麻子中仁炒香，袋盛，浸酒饮之。

蚕沙酒：治风缓顽痹，诸节不随，腹内宿痛，用原蚕沙炒黄，袋盛，浸酒饮。

花蛇酒：治诸风，顽痹瘫缓，挛急疼痛，恶疮疥癞。用白花蛇肉一条袋盛，同曲置于缸底，糯饭盖之，三七日取酒饮。又有羣药煮酒方亦多。

三十六风结疮：马齿苋一硕，水二硕，煮取汁，入蜜蜡三两，重煎成膏涂之。 【 《食疗》】 

韭捣汁服，治肥白人中风失音。 【 《日华》】 

卒风口偏不语，及角弓反张，烦乱欲死，及鼓胀不消，以鹅屎白一升炒焦投酒中，待紫色去滓频饮，名紫酒。

身上浮风：煮芋汁浴之，慎风半日。 【 《食疗》】 

卒然中风：防风、荆芥各一两，升麻半两，姜三片，水一盏，煎半盏，以丝瓜子研取浆半盏，和匀灌之。如手足麻痒，以羌活煎汤洗之。 【 《经验方》】 

中风口噤：萝卜子、牙皂荚各二钱，以水煎服取吐。 【 《丹溪》】 

诸风诸癎：用瓜蒂炒黄为末，量人以酸韲水一盏，调下取吐。风癎加蝎梢半钱；湿气肿满，如赤小豆末一钱。有虫加狗油五七点、雄黄一钱；甚则加芫花半钱，立吐虫出。 【 《活法机要》】 

风涎暴作，气塞倒仆：用瓜蒂为末，每用一二钱，腻粉一钱匕，以水半合调灌，良久涎自出；不出，含沙糖一块，下咽即涎出也。 【 《寇氏衍义》】 

男女诸风，产后风尤妙：铁线草根五钱，五加皮一两，防风二钱为末，以乌骨鸡一斤重者，水内淹死，去毛肠，砍作肉生，入药剁匀，下麻油些少，炒黄色，随人量入酒煮熟，先以排风藤煎浓汤，沐浴头身，乃饮酒食鸡，发出粘汗即愈。如不沐浴，必发出风丹乃愈。 【 滑伯宁《心仁婴要》】 

中风口喎，面目相引，偏僻颊急，舌不可转：桂心酒煮取汁，故布蘸搨病上，正即止。左喎搨右，右喎搨左，常用大效。 【 《千金方》】 

中风，逆冷吐清水，宛转啼呼：桂一两，水一升半，煎半升冷服。 【 《肘后方》】 

中风失音：桂着舌下咽汁。
又方：桂末三钱，水二盏，煎一盏服，取汗。 【 《千金方》】 

口目喎斜：乳香烧烟熏之，以顺其血脉。 【 《证治要诀》】 

婆律香膏，摩一切风。 【 苏恭】 

祛风益颜：真乳香二斤，白蜜三斤，瓷器合煎如饧，每旦服二匙。 【 《奇效方》】 

中风失音：炒槐花，三更后仰卧嚼咽。 【 《得效方》】 

中风，身直不得屈伸反复者：取槐皮黄白者切之，以酒或水六升，煮取二升，稍稍服之。 【 《肘后方》】 

夜合枝酒，治中风挛缩：用夜合枝、柏枝、槐枝、桑枝、石榴枝各五两，并生剉，糯米五升，黑豆五升，羌活二两，防风五钱，红曲七斤半，先以水五斗煎五枝，取二斗五升，浸米豆蒸熟入曲，与防风、羌活，如常酿酒法，封三七日，压汁。每饮五合，勿过醉致吐，常令有酒气也。 【 《奇效良方》】 

中风口噤不开，痰涎潮壅：大皂角一挺去皮，猪脂涂炙黄色为末，每服一钱，汤酒调下。气壮者二钱，以吐出风涎为度。 【 《济众方》】 

中风口喎：皂角五两，去皮为末，三年米酢和之，左喎涂右，右喎涂左，干更上之。 【 《外台秘要》】 

一切诸风，不问远近：用柽叶半斤，切枝亦可，荆芥半升，水五升煮二升，澄清，入白蜜五合，竹沥五合，新瓶盛之，油纸封，入重汤煮一伏时。每服一小盏，日三服。 【 《普济方》】 

中风口喎：巴豆七枚去皮研，左喎涂右手心，右喎涂左手心，仍以暖水一盏安药上，须臾即正，洗去。 【 《圣惠方》】 

中风不语：谷树枝叶剉细，酒煮沫出，随多少日日饮之。 【 《肘后方》】 

诸风筋骨挛缩，及肌皮顽痹，手足不遂，眉发疥癣诸疾在皮肤骨节者，入温泉中浴，浴讫当大虚惫，可逐病与药，及饮食补养。非有病人，不宜轻入。 【 藏器】 

防风子疗风更优，调食之。 【 苏恭】 

治中风及壅滞：旋覆花净洗捣末，炼蜜丸，如桐子大。夜卧茶汤下五丸七丸至十丸。

中风不语，喉中如拽锯声，口中涎沫：取藜芦一分，天南星一枚，去浮皮，却于脐上剜一坑子，内入藜芦，陈酢和面包裹，四面用火逼，令黄色，同捣再研极细，生面为丸，如小豆大。每服三丸，温酒下。

巴豆熏法：治卒中风，口噤不省。巴豆去壳，纸包搥油，去豆，以纸作捻条，迸入鼻内；或加皂角末尤良；或以前纸捻烧烟，熏鼻内亦可。 【 《万病回春》】 

中风口噤不语：以乌龟尿少许点舌下，神妙。取龟尿法，以龟坐荷叶上，用猪髦鼻内刺之。 【 《类聚》】 

偏风不遂及癖疾：用桃仁二千七百枚，去皮尖双仁，以好酒一斗三升，浸二十一日，取出晒干，杵细作丸，如梧子大。每服二十丸，以原酒吞之。 【 《外台秘要》】 

延年去风，令人光润：用桃仁五合，去皮，用粳米饭浆同研，绞汁令尽，温温洗面极妙。 【 《千金方》】 

诸风眩运：取干菊花煮汤饮之，或浸酒、或酿酒服，皆妙。

贼风口偏不能语者：茱萸一升，姜豉三升，清酒五升，和煎五沸，待冷服半升，一日三服，得少汗即瘥。 【 《食疗》】 

防风分头、身、梢，治上中下部三十六种风，疗风最要。剉一两，酒水煎服。

一切风气：苍耳子子三两为末，水升半，煎取七合，温服之；又水煎如茶服。

一百六十种恶风：取藁本剉一两，水煎服。

瘫痪不遂：天麻苗名定风草，又名赤箭，不为风所动，剉水煎服。

风(疒帬)痒痹：茱萸一升，酒五升，煮取一升半，温洗之立止。 【 《食疗》】 

一切风：桑枝未生叶者，剉炒，水煎如茶，每服一盏。久服则终身不患偏风，又可预防风气。霜后煮汤，淋渫手足，去风痹更胜。 【 《本草》，下同】 

中风口噤不语，烦闷：竹沥一升饮之，连饮佳。

风痱恍惚：竹沥二升，生葛汁三升，姜汁五合，相和服，名曰竹沥汤。

中风语濇，及风寒湿痹：取乌鸡肉作羹，入葱姜椒盐油酱，煮熟食之。

中风口眼喎斜：取鳝鱼大者，以针刺头上出血，左斜涂右，右斜涂左，正则洗去。鳝放水中。 【 《得效方》】 

中风，失瘖不语，烦热：取梨汁服一合，日一。又风疾人吃含消梨，不限多少，旬日顿爽。 【 《本草》】 

风劳毒肿挛痛，或牵引小腹及腰痛：桃仁一升去皮尖，熬令黑烟出，热研如脂膏，以酒三升搅和服，暖卧取汗，不过三度瘥。 【 《食医心镜》】 

蚺蛇酒：治诸风瘫痪，筋挛骨痛，痹木瘙痒，杀虫辟瘴，及疠风、疥癣、恶疮。用蚺蛇肉一斤，羌活一两，绢袋盛之，用糯米二斗蒸熟，安曲于缸底，置蛇于曲上，乃下饭密盖，待熟取酒，以蛇焙研和药。其酒每随量温饮数杯。忌风及欲事。亦可袋盛，浸酒饮。 【 《集简方》】 

手足风痹：黄蜂窠大者一?，小者三四?，烧灰，独头蒜一盌，百草霜一钱半，同捣敷上，一时取下，埋在阴处。忌生冷荤腥。 【 《乾坤秘韫》】 

一切风疾，久服轻身，明目、黑发、驻颜：用南烛树，春夏取枝叶，秋冬取根皮，细剉五斤，水五斗，慢火煎，取二斗去滓，净锅慢火煎如稀饴，磁瓶盛之。每温酒服一匙，日三服。一方入童子小便同煎。 【 《圣惠方》，下同】 

中风不语，舌根强硬：三年陈酱、人乳汁各五合，相和研，以生布绞汁，随时少少与服，良久当语。

搜风通滞，风气所攻，脏腑积滞：用牵牛子以童尿浸一宿，长流水上洗半日，生绢袋盛，挂风处令干，每日盐汤下三十粒，极能搜风，亦消虚肿。 【 《斗门方》】 

中风喎僻，骨疼烦躁者：用乌驴皮燖毛，如常治净，蒸熟入豉汁中，和五味煮食。 【 《心镜》，下同】 

风虚湿痹：醍醐二两，温酒，每服一匙效。

中风，烦热肤痒：醍醐四两，每半匙温酒和服，日一。

中风口喎：取蜘蛛研摩偏急颊上，候正即止。 【 《千金方》】 

瘫痪偏风，及诸风手脚不遂，腰脚无力者：驴皮胶微炙热，先煮葱豉粥一升，别又以水一升煮香豉二合，去滓入胶，更煮七沸，胶烊如饧，顿服之，乃暖吃葱豉粥，如此三四剂即止。若不吃粥，令人呕逆。 【 《广济方》】 

风淫湿痹，手足不举，筋节挛疼：先与通关散，次以全蝎七个，瓦炒，入麝香一字，研匀：酒三盏，空心调服，如觉已透则止，未透再服。如病未尽除，自后专以婆蒿根洗净，酒煮，日二服。 【 《直指方》】 

中风瘫痪：追魂散，用五灵脂研末，以水飞去上面黑浊下面沙石，研末。每服二钱，热酒调下，日一服。继服小续命汤。 【 《奇效良方》】 

中风痰壅，四肢不收，昏愦若醉：砒，如菉豆大研，新汲水调下，少顷，以热水投之，大吐即愈。未吐再服。 【 《圣惠方》】 

手足不遂，大风及丹石热风不遂：用消石一两，生乌麻油二斤，置铛中，以土墼盖口，纸泥固济，火煎。初时气腥，熟则气香。更以生麻油二升合煎得所，收不津器中，服时坐室中，重作小低屋，然火于内，服一大合发汗。力壮者，日二服。三七日头面疱疮皆减也，然必以火为使。 【 《波罗门僧方》】 

二月九日，采葳蕤根切碎一石，以水二石煮之，从旦至夕，以手挼烂，布囊榨取汁熬稠，其滓晒为末，同熬至可丸，丸如鸡头子大。每服一丸白汤下，日三服。导气脉，强筋骨，治中风湿毒，去面皱，益颜色，久服延年。 【 《曜仙神隐书》】 

天麻丸：消风化痰，清利头目，宽胷利膈，治心忪烦闷，头运欲倒，项急肩背拘倦，神昏多睡，肢节烦痛，皮肤瘙痒，偏正头痛，鼻齆，面目虚浮，并宜服之。天麻半两，芎藭二两，为末，炼蜜丸如芡子大。每食后嚼一丸茶酒任下。 【 《普济方》】 

中风偏痹，半身不遂者：用麻黄以汤熬成糊摊纸上，贴不病一边，上下令遍，但除七孔，其病处不糊，以竹虱焙为末三钱，老人加麝香一钱研匀，热酒调服。就卧须臾，药行如风声，口吐出恶水，身出臭汗如胶，乃急去糊纸，别温麻黄汤浴之，暖卧将息，淡食十日，手足如故也。 【 《岣嵝神书》】 

口眼喎斜：活鲇鱼切尾尖，朝吻贴之，即正。 【 时珍】 

一切风痰：白殭蚕七个直者细研，姜汁调灌之。 【 《胜金方》】 

白龙须：治男子妇人风湿腰腿疼痛，左瘫右痪，口目喎斜，及产后气血流散，胫骨痛，头目昏暗，腰腿痛不可忍，并宜之。惟虚劳瘫痿不可服。研末每服一钱，气弱者七分，无灰酒下，密室随左右贴床卧，待汗出自干。勿多盖被，三日勿下床见风。一方得疾浅者，用末三钱，磁瓶煮酒一壶，每日先服桔梗汤，少顷饮酒二盏，早一服，晚一服。 【 《保寿堂方》】 

槐胶：治一切风，化涎，肝脏风，筋脉抽掣，及急风口噤，或四肢不收，顽痹，或毒风周身如虫行，或破伤风，口眼偏斜，腰背强硬，任作汤散丸煎杂诸药用之，亦可水煮和药为丸。 【 《嘉佑》】 

男女中风，口噤不语：并宜细研乳头香末方寸匕，以酒煎苏方木调服，立吐恶物，瘥。 【 海藏】 

胡麻炒食，不生风病。风人久食，则步履端正，语言不蹇。 【 李廷飞】 

威灵仙：治风，通十二经脉。此药朝服暮效，疏通五脏六腑，令出宿水，微利不泻，久服四肢轻健，手足温暖。专治男妇中风，手足不遂，口眼喎斜，骨节风、胎风、暗头风、白癜风、心风、大麻风、皮风搔痒，手足顽麻、言语蹇濇，行立不得，风疥癣毒，湿热浸淫，面黄气急，腹胀腰重，阴肿肾冷。妇人月水不来，动经多日，内服威灵仙，外用煎汤频洗，无不平愈。用威灵仙一味洗焙为细末，用好酒和令微湿，入在竹筒内，塞口，九蒸九晒如干漆，以炼蜜和丸梧桐子大。每服二十丸，酒送下。

　　针灸

《灵枢经》曰：偏枯，身偏不用而痛，言不变，志不乱，病在分腠之间，巨针取之，益其不足，损其有余，乃可复也。痱之为病也，身无痛者，四肢不收，智乱不甚，其言微，知可治，其则不能言，不可治也。病先起于阳，后入于阴者，先取其阳，后取其阴，浮而取之。
《中藏经》曰：风中有五者，谓心、肝、脾、肺、肾也。心风宜于心俞灸之，肝风宜于肝俞灸之，脾风宜于脾俞灸之，肾风宜于肾俞灸之，肺风宜于肺俞灸之。
《甲乙经》曰：口僻，颧髎及龂交、下关主之。
面目恶风寒，(出页)肿臃痛，招摇视瞻，瘈瘲口僻，巨髎主之。
口不能水浆，喎僻，水沟主之。
口僻噤，外关主之。
瘈瘲，口沫出，上关主之。
偏枯，四肢不用，善惊，大臣主之。
大风，逆气，多寒善悲，大横主之。
头身风，善呕怵，寒中少气，掌中热，腑急腋肿，间使主之。
足下缓失履，冲阳主之。
口噤不可开，支沟主之。
痱痿臂腕不用，唇吻不收，合谷主之。
大风默默，不知所痛，嗜卧善惊瘈瘲，天井主之。
偏枯臂腕发痛，肘屈不得伸手，又风头痛，涕出，肩臂颈痛，项急，烦满惊，五指掣不可屈伸，战怵，腕骨主之。
风眩惊，手腕痛，泄风，汗出至腰，阳谷主之。
风入腹中，侠脐急，胷痛胁榰满，衄不止，五指端尽痛，足不任地，涌泉主之。
偏枯不能行，大风默默，不知所痛，视如见星，溺黄，小腹热，咽干，照海主之。泻在阴蹻，右少阴俞。先刺阴蹻，后刺少阴，在横骨中。
风逆四肢肿，复溜主之。
风从头至足，面目赤，口痛囓舌，解溪主之。
大风目外眦痛，身热痱，缺盆中痛，临泣主之。
善自囓颊，偏枯，腰髀枢痛，善摇头，京骨主之。
大风，头多汗，腰尻腹痛，腨跟肿，上齿痛，脊背尻重，不欲起，喜闻食臭，恶闻人音，泄风从头至足，昆仑主之。
《千金方》曰：绝骨，主风劳身重。
天府、曲池、列缺、百会，主恶风邪气，泣出喜忘。
阳谷，主风，眩惊手卷，泄风汗出，腰项急。
阴蹻，主风，暴不知人，偏枯不能行。
昆仑，主狂易大风。
临泣，主大风目痛。
通理，主不能言。
肝风占候，其口不能言，当灸鼻下人中，次灸大椎，次灸肝腧，第九椎下是，五十壮，余处随年壮。眼暗人灸之得明，灸二三百壮良。
心风寒，灸心腧各五十壮，第五节两边各一寸半是。
脾风占候，声不出或上下手，当灸手十指头，次灸人中，次灸大椎，次灸两耳门前脉，去耳门上下行一寸是，次灸两大指节上下各七壮。
脾风，灸脾腧夹脊两边各五十壮。凡人脾腧无定所，随四季月应，病即灸脏腧是脾穴，此法甚妙。
又方：灸百会，次灸本神，次灸承浆，次灸风府，次灸肩髃，次灸心腧，次灸手五里，次灸手髓孔，次灸手少阳，次灸足五里，次灸足髓孔，次灸足阳明，各五百壮。
风痱不能语，手足不遂：度病者手小指内岐间至指端为度，以置脐上，直望心下，以丹注度上端毕；又作两度，续所注上，合其下，开其上，取其本度横置其开上，令三合，其状如倒作人字形。男度左手，女度右手。嫌不分了，故上丹注。三处同时起火灸之，各一百壮愈。
卒中风口噤不得开：灸机关二穴，穴在耳下八分少近前，灸五壮即得语；又灸随年壮。僻者，逐僻左右灸之。
中风失瘖，不能言语，缓纵不随：先灸天窻五十壮，息火仍移灸百会五十壮毕，还灸天窻五十壮者，始发先灸百会则风气不得泄，内攻五脏，喜闭伏，乃失音也。所以先灸天窻，次百会佳。一灸五十壮，悉泄火势，复灸之。视病轻重，重者一处三百壮，大效。凡中风服药益剧者，但是风穴，悉皆灸之三壮，无不愈也，神良。决定勿疑惑也。不至心者，勿浪尽灸。
又方：以苇竹筒长五寸，以一头刺耳孔中，四畔以面密塞之，勿令泄气。一头内大豆一颗，并艾烧令然，灸七壮即瘥。患右灸左，患左灸右，千金不传。其病亦可灸之。
又方：灸手交脉三壮，左灸右，右灸左，其注如鼠屎形，横安之，两头下火。
风寒之气客于中，滞而不能发，故瘖不能言，及喉痹失声，皆风邪所为也，入脏皆能杀人，故附之于治风方之末。凡尸厥而死，脉动如故，此阳脉下坠，阴脉上争，气闭故也。针百会入三分补之，熨斗熨两胁下；又灶突墨弹丸大，浆水和服之；又针足中趾头，去甲如韭叶；又刺足大趾甲下内侧，去甲三分。
眼瞤动，口唇偏喎，皆风入脉，急与小续命汤、附子散，摩神明膏、丹参膏，依穴灸之。喉痹舌缓亦然。风入脏使人瘖痖卒死，口眼相引，牙车急，舌不转，喎僻者，与伏龙肝散和鸡冠血及鳖血涂，干复涂，并灸吻边横文赤白际，逐左右随年壮，报之，至三报；三日不瘥，更报之。
《儒门事亲》曰：卒暴中风，目之斜灸以承泣，口之喎灸以地仓，俱效；但不效者，当灸人迎。夫气虚风入而为偏，上不得出，下不得泄，真气为风邪所陷，故宜灸。
《丹溪心法》曰：卒暴中风，灸风池、百会、曲池、合谷、风市、绝骨、环跳、肩髃、三里等穴，皆灸之，以凿窍疏风。
《卫生宝鉴》曰：大接经从阳引阴，治中风偏枯。
足太阳膀胱之脉，出于至阴，小指外侧，去爪甲如韭叶，为井金，十呼。
足少阴肾之脉，起于小指之下，斜趋足心，三呼。
手厥阴心包之脉，其直者，循中指中冲出爪甲如韭叶陷中，为井；其支者，别掌中小指次指出其端。
手少阳三焦之脉，起小指次指之端，去爪甲如韭叶，为井，三呼。
足少阳胆之脉，起足窍阴，小指次指之端，去爪甲如韭叶，为井；其支者，上入大指岐骨内出其端，还贯爪甲，出三毛中，三呼，十三呼。
足厥阴肝之脉，起足大敦，大指入丛毛之际，去爪甲如韭叶及三毛，为井，十呼，六呼。
手太阴肺之脉，起大指之端，出于少商，大指内侧，去爪甲如韭叶，为井；其支者出次指内廉，出其端。
手阳明大肠之脉，起大指次指之端，入次指内侧，去爪甲如韭叶，为井，一呼，中指内交三呼。
足阳明胃之脉，起足大指次指之端，去爪甲如韭叶，为井；其支者，入大指出其端，一呼。
足太阴脾之脉，起足大指端循指内侧，去爪甲角如韭叶，为井，隐白是也，十呼。
手少阴心之脉，起于小指内出其端，循指内廉，去爪甲角如韭叶，为井。
手太阳小肠之脉，起手小指之端，去爪甲下一分陷中，为井。
大接经从阴引阳，治中风偏枯。
手太阴肺之脉，起手大指端，出于少商，大指内侧，去爪甲角如韭叶，为井，一呼，三呼。
手阳明大肠之脉，起手大指次指之端，去爪甲如韭叶，为井；其支者，入大指间出其端。
足阳明胃之脉，起足大指次指之端，去爪甲如韭叶，为井；其支者，入大指间出其端。
足太阴脾之脉，起足大指端，循指内侧，去爪甲如韭叶，为井，隐白也。
手少阴心之脉，起手小指内出其端，循指内廉，去爪甲如韭叶，为井。
手太阳小肠之脉，起手小指之端，去爪甲下一分陷中，为井。
足太阳膀胱之脉，起足小指外侧至阴，去爪甲如韭叶，为井金。
足少阴肾之脉，起足小指之下，斜趋足心为井，涌泉穴也。
手厥阴心包之脉，其直者，循手中指出其端，去爪甲如韭叶，为井，中冲穴也；其支者循掌中，循小指次指出其端。
手少阳三焦之脉，起手小指次指之端，去爪甲如韭叶，为井。
足少阳胆之脉，起于窍阴，小指次指之端，去爪甲如韭叶，为井；其支者上入大指岐骨内出其端，还贯爪甲，出三毛中。
足厥阴肝之脉，起足大指之端，入丛毛之际，去爪甲如韭叶，为井，大敦是也，六呼。
手太阴列缺：偏风半身不遂。
手阳明肩髃、曲池：偏风半身不遂。
足阳明大巨：偏枯，四肢不举。
冲阳：偏风，口眼喎斜，足缓不收。
手太阳腕骨：偏枯狂惕。
足太阳辅阳：风痹不仁，四肢不举。
足少阴照海：大风、偏枯、半身不遂，善悲不乐。
足少阳阳陵泉：半身不遂。
环跳：风眩、偏风、半身不遂，失音不语。
手阳明天鼎：暴瘖并喉痹。
合谷：瘖不能言。
足阳明颊车、地仓：不语，饮食不收，水浆漏落，左治右，右治左。
手少阴阴郄：瘖不能言。
灵道：暴瘖不语。
手少阳支沟：暴瘖不语。
三阳络：暴痖不能言。
手太阳天窗：暴瘖不能言。
足少阴通谷：暴瘖不语。
手厥阴间使：瘖不能言。
黄帝灸法疗中风，眼戴上不能视者，灸第二椎并第五椎上各七壮，一齐下火，炷如半枣核大，立愈。
《医学纲目》曰：中风不语，不省人事，顶门灸七壮，百会针入豆许，先补后泻，泻多补少。
又撮要法：中冲一分补之，大敦灸，一分，百会一分泻。怪穴又法：十指尖出血，此更详之。
中风失音：瘖门二分，留三呼，泻之，不可深；人中三分，留三吸，泻之；天突、涌泉各五分，神门、支沟各三分。
舌转不语：瘖门二分。
舌缓不语：风府三分。
卒中失音，不能言语，缓纵不随：天窗刺之一分，灸五十壮，息火，仍移灸百会五十壮毕，复灸天窗五十壮，始发。若先灸百会，则风气不得泄，内攻五脏，喜闭伏，仍失音，所以先灸天窗。
口眼喎斜：地仓针入二分，沿皮斜向颊车一寸半，留十吸泻之；颊车二分，斜向地仓。以上二穴，喎右补泻左，喎左补泻右。
崇宁中凡两中风，始则口眼喎斜，次则涎潮闭塞，左右共灸十二穴，得气通。十二穴者，谓听会、颊车、地仓、百会、肩髃、曲池、风市、足三里、绝骨、发际、大椎、风池也，依而用之无不效。
《本草纲目》曰：中风口噤，熟艾灸承浆一穴、颊车二穴，各五壮。
中风掣痛，不仁不随：并以干艾斛许揉团，纳瓦甑中，并下塞诸孔，独留一目，以痛处着甑目而烧艾熏之，一时即止矣。
中风喎斜：用(艹舌)蒌绞汁，和大麦面作饼，炙热熨之，正便止，勿令太过。
《古今医统》曰：治中风，口眼喎斜：听会二穴，在耳前陷中，动脉宛宛中，张口得之；颊车二穴，在耳下二韭叶陷中；地仓二穴，在口吻旁四分外，近下有脉微微动者是。上三穴左患灸右，右患灸左。
灸中风中腑，手足不随等疾：百会一穴，在顶中央；肩髃二穴，在两肩端两骨间陷处宛宛中，举臂得之；曲池二穴，在肘外横纹头，屈肘曲骨取之是；风市二穴，在膝外两筋间，平立舒两手着腿，中指到处是；足三里二穴，在膝下三寸胫骨外大筋内筋骨之间是；绝骨二穴，在足外踝上三寸动脉中。凡觉手足麻木不仁，或痛良久乃止，此将中腑之候也，不论是风与气，可速灸此六穴，在左灸右，在右灸左。
灸风中脏，风塞涎上，不语昏危，下火立效：百会一穴，如前；风池二穴，在项后发际陷中；大椎一穴，在项后一椎上项中；肩井二穴，在缺盆上大骨前寸半，以三指按之，当其中指是；间使二穴，在掌后三寸两筋间陷中；足三里二穴，如前；曲池二穴，如前。凡觉手足麻痹，心中昏乱，神思不快，此将中腑之候，不论是风与气，可速灸此七穴，依次第灸之立愈。
《景岳全书》曰：凡非风，用灸法，必其元阳暴脱，及营卫血气不调，欲收速效，惟艾火为良。然用火之法，惟阳虚多寒，经络凝滞者为宜。若火盛金衰，水虚多燥，脉数发热，咽干面赤，口渴便热等证，则不可妄加艾火。若误用之，必致血愈燥而热愈甚，是反速其危矣。
一凡灸法，头面上艾炷宜小不宜大，手足上乃可粗也；又须自上而下，不可先灸下，后灸上。
灸非风，卒厥危急等证：神阙，用净盐炒干，纳于脐中令满，上加厚姜一片盖定，灸百壮至五百壮，愈多愈妙，姜焦则易之。或以川椒代盐；或用椒于下，上盖以盐，再盖以姜灸之，亦佳。
丹田、气海二穴，俱连命门，实生气之海，经脉之本，灸之皆有大效。
灸非风连脏气塞涎上，昏危不语等证：百会、风池、大椎、肩井、曲池、间使、足三里。
灸口眼歪斜：听会、客主人俱灸；眼，颊车、地仓、承浆俱灸；口，合谷。
灸手足不遂偏枯等证：百会、肩髃、曲池、风市、环跳、足三里、绝骨 【 即悬钟】 。

古今图书集成医部全录卷二百二十五

　风门

　　导引

《保生秘要》曰：中风因腠理不密，风邪乘虚而入。始于中风，或起四肢麻木，或不觉疼，或时疼者，皆因受风湿之过耳。其有口眼歪邪，风中经络，左身不遂，血死为瘫；右身不遂，湿痰气弱为痪；而左右瘫痪，为气血两虚也。口喎语濇，皆因血虚火盛，而心气不润，宜当养心运动。
如患左手，以右手指右回头，目左而视；左患亦如之。各运气二十四口。如患左足，坐平凳子上，以左足踏右膝上，左手托脚跟，右手扳脚尖，转头向左；患右亦如之，用力扳之。能除风寒暑湿，远年近日瘫痪之证，无不应验。
运功三提三咽，返念归元，气积一九，斡旋周天。左边气不通，于右手行功，着意引在左手；右亦如之。各运五口专气，须百日候到气脉全。
偏风导引：左偏，于左内关穴，搯之九九，擦之九九，亦搯五指尖；右亦如之。
运功取效全，用周天通关法。
周天法：先立安土守中得诀纯熟，后行周天，流通一身，散彻四肢滞气。其法从前运于脐轮，由小而大，大而收小，依次而上，至璇玑穴，向左臂打圈而下，至曲池，经内关，遡掌心及指尖，圈出手臂外关，而上肘后肩井，及大椎而下，运于尾闾，由下复上，过玉枕，逾昆仑泥丸面部，上鹊桥而降重楼，达胃口，过脐，至玉柱，复气海，行入右腿，历膝关，由鞋劳穴穿足背至指尖，转涌泉踵后上运，过阴谷通尾闾，又圈至顶门，如前下鹊桥，依次送左腿似右法，而落涌泉，又升泥丸及璇玑穴，右行照左手转过肩背，贯昆仑而下摄元海。如此将周身经脉宣畅，徐徐迥转，但意至而气自相随，是为有作之周天法，亦可与造化参。
通关法：从北极定枢斗柄，大旋三遍，天地包罗，行于脐下，分开两路，旋下两腿之前，联络不绝，双行转脚底，向后绕圆海，上至命门会合，从右转左，大旋三遍，从椎骨下分行两肩，经肘后外关达掌心，循内关过肩井，由项后透泥丸，行明堂渐落双瞳，自面部下胷膈会心窝，从左转下降，大旋三遍如前，脐下分开，循环遍体，周流运用。卯酉二辰行之，或九度或二十一度而止。慎勿执着，若有若无。此所谓炼其形和其气也。
中风病，先饮热茶或热汤，项要直，舌卷托之上腭，两手作拳状，两足指亦缩紧，自然汗发而病愈。
中风口歪右，就右肾下肋头拔过左，左拔上至口，又从口处拔回至左肾；左同。

　　医案

《史记》扁鹊传曰：扁鹊过虢，虢太子死，扁鹊至虢宫门下，问中庶子喜方者曰：太子何病，国中治穰过于众事？中庶子曰：太子病血气不时交错而不得泄，暴发于外，则为中害，精神不能止邪气，邪气积畜而不得泄，是以阳缓而阴急，故暴蹷而死。扁鹊曰：其死何如时？曰：鸡鸣至今。曰：收乎？曰：未也，其死未能半日也。言臣齐渤海秦越人也，家在于郑，未尝得望精光，侍谒于前也。闻太子不幸而死，臣能生之。中庶子曰：先生得无诞之乎？何以言太子可生也？臣闻上古之时，医有俞跗，治病不以汤液醴洒，镵石挢引，案杌毒熨，一拨见病之应，因五藏之输，乃割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。先生之方能若是，则太子可生也；不能若是，而欲生之，曾不可以告咳婴之儿。终日，扁鹊仰天叹曰：夫子之为方也，若以管窥天，以郄视文。越人之为方也，不待切脉望色听声写形，言病之所在，闻病之阳，论得其阴，闻病之阴，论得其阳，病应见于大表，不出千里，决者至众，不可曲止也。子以吾言为不诚，试入诊太子，当闻其耳鸣而鼻张，循其两股以至于阴，当尚温也。中庶子闻扁鹊言，目眩然而不瞚，舌挢然而不下，乃以扁鹊言入报虢君。虢君闻之大惊，出见扁鹊于中阙，曰：窃闻高义之日久矣！然未尝得拜谒于前也。先生过小国，幸而举之，偏国寡臣幸甚。有先生则活，无先生则弃捐填沟壑，长终而不得反。言未卒，因嘘唏服臆，魂精泄横，流涕长澘，忽忽承(目夹)，悲不能自止，容貌变更。扁鹊曰：若太子病，所谓尸蹷者也。夫以阳入阴中，动胃繵缘，中经维络，别下于三焦膀胱，是以阳脉下遂，阴脉上争，会气闭而不通，阴上而阳内行下，内鼓而不起上，外绝而不为使，上有绝阳之路，下有破阴之纽，破阴绝阳之色，已废脉乱，故形静如死状，太子未死也！夫以阳入阴支兰藏者生，以阴入阳支兰藏者死。凡此数事皆五脏蹶中之时暴作也，良工取之，拙者疑殆。扁鹊乃使弟子子阳厉针砥石，以取外三阳五会。有间太子苏，乃使子豹为五分之熨，以八减之齐和煮之，以更熨两胁下，太子起坐。更适阴阳，但服汤二旬而复故，放天下尽以扁鹊为能生死人。扁鹊曰：越人非能生死人也，此自当生者，越人能使之起耳。

仓公传曰：阳虚侯相赵章病，召臣意。众医皆以为寒中。臣意诊其脉曰：迵 【 音洞，言洞彻五脏也。】 风。迵风者，饮食下嗌而辄出不留，法曰五日死而后十日乃死，病得之酒。所以知赵章之病者，臣意切其脉，脉来滑，是内风气也。饮食下嗌而辄出不留者，法五日死。皆为前分界法。后十日乃死，所以过期者，其人嗜粥，故中藏实；中藏实故过期。师言曰：安谷者过期，不安谷者不及期。

济北王病，召臣意诊其脉，曰：风蹷胷满，即为药酒尽三石，病已得之，汗出伏地。所以知济北王病者，臣意切其脉，时风气也。心脉浊病法，过入其阳，阳气尽而阴气入，阴气入张，则寒气上而热气下，故胷满。汗出伏地者，切其脉气阴，阴气者病必入中出及瀺水也。

齐淳于司马病，臣意切其脉，告曰：当病迵风。迵风之状，饮食下嗌辄后之。病得之饱食而疾走。淳于司马曰：我之王家食马肝，食饱甚，见酒来，即走去，驱疾至舍，即泄数十出。臣意告曰：为火齐米汁饮之，七八日而当愈。时医秦信在旁，臣意去。信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意。臣意往问之，尽如意诊，臣即为三火齐米汁使服之，七八日病已。所以知之者，诊其脉时切之，尽如法，其病顺，故不死。

臣意尝诊安阳武都里成开方，开方自言以为不病，臣意谓之病苦沓风，三岁四肢不能自用，使人瘖，瘖即死。今闻其四肢不能用，瘖而未死也，病得之数饮酒，以见大风气。所以知成开方病者，诊之其脉法奇咳，言曰脏气相反者死，切之得肾反肺，法曰三岁死也。

《千金方》曰：仁寿宫遍身患风，脚不能行，奉敕治之。针环跳一穴，阳陵泉一穴，巨虚下廉一穴，阳辅一穴。凡针四穴，即能起行。

大理赵卿患风，腰脚不随，不能跪起，针上髎一穴，环跳一穴，阳陵泉一穴，巨虚下廉一穴。凡针四穴，即能跪起。库狄钦患偏风，不得挽弓，针肩髃一穴，即得挽弓。

《儒门事亲》曰：桑惠民病风，面黑色，畏风不敢出，爬搔不已，眉毛脱落，作癞。医三年。一日，戴人到棠溪，来求治于戴人。戴人曰：非癞也。乃出《素问》风论曰：肾风之状，多汗恶风，脊痛不能正立，其色炲，面庬然浮肿。今公之病，肾风也。宜先刺其面大出血，其血当如墨色，三刺血变色矣。于是下针，自额上下(金非)针直至颐项，皆出血，果如墨色。遍肿处皆针之，惟不针目锐眦外两旁，盖少阳经，此少血多气也。隔日又针之，血色乃紫；二日外又刺，其血色变赤。初针时痒，再刺则额觉痛，三刺其痛不可任，盖邪退而然也。待二十余日，又轻刺一遍，方已。每刺必以冰水洗其面血，十日黑色退，一月面稍赤，三月乃红白。但不服除根下热之药，病再作，戴人在东方，无能治者。

高评事中风，稍缓，张令涌之，后服铁弹丸，在普济加减方中。或问张曰：君常笑人中风服铁弹丸，今亦用之，何也？张曰：此收后之药也。今人用之于大势方来之时，正尤蚍蜉撼大树，不识次第故也。

新寨马叟年五十九，因秋欠税，官杖六十，得惊气，成风搐，已三年矣。病大发，则手足颤掉，不能持物，食则令人代哺，口目张睒，唇舌嚼烂，抖擞之状，如线引傀儡。每发，市人皆聚观。夜卧发热，衣被尽去，遍身燥痒，中热而反外寒。久欲自尽，手不能绳，倾产求医，至破其家而病益坚。叟之子，邑中旧小吏也，以父母病讯戴人。戴人曰：此病甚易治，若隆暑时，不过一涌，再涌夺则愈矣。今已秋寒，可三之。如未愈，更刺腧穴，必愈。先以通圣散汗之。继服涌剂，则吐痰一二升，至晚又下五七行，其疾小愈。待五日再一涌，出痰三四升，如鸡黄成块，状如汤热。叟以手颤不能自探，妻与代探，咽嗌肿伤，昏愦如醉。约一二时许，稍稍省，又下数行，立觉势轻颤减，热亦不作，足亦能步，手能巾栉，自持匙箸。未至三涌，病去如濯。病后但觉极寒。戴人曰：当以食补之，久则自退。盖大疾去，卫气未复，故宜以散风导气之药。切勿以热剂温之，恐反成他病也。

吕君用妻年三十余，病风搐，目眩，角弓反张，数日不食。诸医皆作惊风、暗风、风癎治之，以南星、雄黄、天麻、乌附用之，殊无少效。戴人曰：诸风掉眩，皆属肝木。曲直动摇，风之用也。阳主动，阴主静。由火盛制金，金衰不能平木，肝木茂而自病。先涌风痰二三升，次以寒剂下十余行，又以(金非)针刺百会穴，出血二杯愈。

一衲子因阴雨卧湿地一年，手足皆不遂，若遇阴雨，其病转加。诸医皆作中风偏枯治之，用当归、芍药、乳香、没药、自然铜之类，久服反加大便濇，风燥生，经岁不已。戴人以舟车丸下三十余行，去青黄沫水五升；次以淡剂渗泄之，数日手足能举。戴人曰：此风寒湿三气合而为痹。水湿得寒而浮，蓄于皮腠之间，久而不去，内舍六腑，宜用去水之药可也。水湿者，人身中之寒物也。寒去则血行，血行则气和，气和则愈矣。

《丹溪心法》曰：一妇人手足左瘫，口不能语，健啖，以防风、荆芥、羌活、南星、没药、乳香、木通、茯苓、厚朴、桔梗、麻黄、甘草、全蝎为末，汤酒调下，不效。时春脉伏，渐以淡盐汤、虀汁，每早一碗，吐五日；仍以白朮、陈皮、茯苓、甘草、厚朴、菖蒲，日二贴。后以川芎、山栀、豆豉、瓜蒂、菉豆粉、虀汁、盐汤吐之，吐甚快，不食。后以四君子汤服之，以当归、酒芩、红花、木通、黏子、苍朮、姜南星、牛膝、茯苓为末，酒糊丸，服而瘥。

一人体肥中风，先吐，后用化痰胜湿之药而愈。

《卫生宝鉴》曰：真定府临济寺赵僧判于至元庚辰八月间患中风，半身不遂，精神昏愦，面红颊赤，耳聋鼻塞，语言不出，诊其两手，六脉弦数。尝记洁古有云：中脏者多滞九窍，中腑者多着四肢。今语言不出，耳聋鼻塞，精神昏愦，是中脏也；半身不遂，是中腑也，此脏腑俱受病邪。先以三化汤一两，内疏三两行，散其壅滞，使清气上升，充实四肢。次与至宝丹加龙骨、南星，安心定志养神治之，使各脏之气上升，通利九窍。五日音声出，语言稍利。后随四频率证加减用药，即稍能行步，日以绳络其病脚，如履阈或高处，得人扶之方可踰也。又刺十二经之井穴，以接经络；翌日不用绳络，能行步。几百日大势已去，戒之慎言语，节饮食，一年方愈。

太尉忠武史公年六十八岁，于至元戊辰十月初，侍国师于圣安寺丈室中，煤炭火一炉在左侧边，遂觉面热，左颊微有汗。师及左右诸人皆出，因左颊疏缓，被风寒客之，右颊急，口喎于右，脉得浮紧，按之洪缓。予举医学提举忽君吉甫专科针灸，先于左颊上灸地仓穴一七壮，次灸颊车穴二七壮，后于右颊上热手熨之。议以升麻汤加防风、秦艽、白芷、桂枝发散风寒，数日而愈。或曰：世医多以续命汤等药治之，今君用升麻汤加四味，其理安在？对曰：足阳明经起于鼻交頞中，循鼻外入上齿中，手阳明经亦贯于下齿中，况两颊皆属阳明。升麻汤乃阳明经药，香白芷又行手阳明之经，秦艽治口噤，防风散风邪，桂枝实表而固荣卫，使邪不能再伤，此其理也。夫病有标本经络之别，药有气味厚薄之殊，察病之源，用药之宜，其效如桴鼓之应。不明经络所过，不知药性所主，徒执一方，不惟无益，而又害之者多矣。学者宜精思之 ！

顺德府张安抚字耘夫，年六十一岁，于己未闰十一月初患风证，半身不遂，语言蹇濇，心神昏愦，烦躁自汗，表虚恶风，如洒冰雪，口不知味，鼻不闻香臭，闻木音则惊怖，小便频多，大便结燥。若用大黄之类下之，却便饮食减少不敢用，不然则满闷。最苦者昼夜不得瞑目而寐，约有三月余。凡三易医，病全不减。至庚申年三月初七日，又因风邪，加之痰嗽，嗌干燥疼痛不利，唾多，中脘气痞似噎。予思《内经》有云：风寒伤形，忧恐忿怒伤气。气伤脏乃病，脏病形乃应。又云：人之气，以天地之疾风名之。此风气下陷入阴中，不能生发，上行则为病矣。又云：形乐志苦，病生于脉，神先病也。邪风加之，邪入于经，动无常处，前证互见。治病必求其本，邪气乃服。论时月则宜升阳、补脾胃、泻风木；论病则宜实表里、养胃气、泻肝木、润燥、益元气，慎喜怒，是治其本也。宜以加减冲和汤治之。自汗加黄芪半钱，嗽加五味子二十粒。昼夜不得睡，乃因心事烦扰，心火内动，上乘阳分，卫气不得交入阴分，故使然也。以朱砂安神丸服之，由是昼亦得睡。十日后，安抚曰：不得睡三月有余，今困睡不已，莫非他病生否？予曰：不然。卫气者，昼则行阳二十五度，夜则行阴亦二十五度。此卫气交入阴分，循其天度，故安抚得睡也，何病之有焉！止眼白睛红，隐濇难开，宜以当归连翘汤洗之。十三日后，至日晡，微有闷乱不安。于前冲和汤中又加柴胡三分，以升少阳之气。饮三服，至十五日，全得安卧，减自汗。恶寒躁热，胷膈痞满，小便多，服药之后，小便减少，大便一二日一行，鼻闻香，口知味，饮食如常，脉微弦而柔和，按之微有力。止咽喉中妨闷，会厌后肿，舌赤，早辰语言快利，午后微濇。以元参升麻汤煎去滓稍热噙漱，时时咽之，前证良愈。止牙齿无力，不能嚼物。用牢牙散入麝香少许研匀，临卧擦牙后，以温水漱之愈。安抚初病时，右肩臂膊痛无主持，不能举动，多汗出，肌肉瘦不能正卧，卧则痛甚。经曰：汗出偏沮，使人偏枯。予思《内经》云：虚与实邻，决而通之。又云：留瘦不移节而刺之，使经络通和血气乃复。又言陷下者灸之。为阳气下陷入阴中，肩膊时痛，不能运动，以火导之，火引而上，补之温之。已上证皆宜灸刺，谓此先刺十二经之井穴，于四月十二日右肩臂上肩井穴内先针，后灸二七壮，及至疮发，渐于枯瘦处渐添肌肉，汗出少，肩臂微有力。至五月初八日，再灸肩井，次于尺泽穴各灸二十八壮，引气下行，与正气相接，次日臂膊又添气力，自能摇动矣。时值仲夏，暑热渐盛，以清肺饮子补肺气，养脾胃，定心气。

《医学纲目》曰：唐王太后中风不能言，脉沉而口噤。医人许胤宗曰：既不能下药，宜汤气熏之，药入腠理，周时可瘥。乃煎黄芪防风汤数斛置床下，气如烟雾熏之，其夕便得语。药力熏蒸，其效如此。按丹溪云：人之口通乎地，鼻通乎天；口以养阴，鼻以养阳。天主清，故鼻不受有形而受无形；地主浊，故口受有形而兼乎无形。王太后病风不言而脉沉，其急非大补不可也。若以有形之药汤，缓不及事。今以黄芪防风煎汤熏之，气如烟雾满室，则口鼻俱受。非智者通神之法不可为也。

一妇人年六十，左瘫手足，不语多痰。以防风、荆芥、羌活、南星、没药、乳香、木通、茯苓、厚朴、桔梗、甘草、麻黄、全蝎、红花为末，酒调下，不拘时，春脉渐伏。以淡盐汤虀汁，每早一碗，吐五日，仍以白朮、甘草、陈皮、厚朴、菖蒲，一日二贴。后以川芎、山栀、豆豉、瓜蒂、菉豆粉、虀汤吐了，用苍朮、南星、生姜、牛膝、茯苓酒糊丸，服十日后，夜间微汗，手足动而能言。

《医学正传》曰：予长嫂何氏年五十七，身肥白。春初得中风暴仆，不省人事，身僵直，口噤不语，喉如拽锯，水饮不能入，六脉浮大弦滑，右甚于左。以藜芦末一钱加麝香少许，灌入鼻窍，吐痰一升许，始知人事，身体略能举动。急煎小续命汤倍麻黄，连进二服，覆以衣被，得汗，渐苏省，能转侧，但右手足不遂，语言蹇濇。后以二陈汤加芎、归、芍药、防风、羌活等药，合竹沥、姜汁日进二三服。若四日大便不去，则不能言语，即以东垣导滞丸或润肠丸微利之，则语言复正。如此调理至六十四岁，得他病而卒。

《医宗必读》曰：徽商汪华泉忽然昏仆，遗尿手撒，汗出如珠。众皆以绝证既见，决无生理。余曰：去撒脾绝，遗尿肾绝，法在不治，惟大进参附，或冀万一。遂以人参三两，熟附五钱，煎浓灌下，至晚而汗减。复煎人参二两，芪、朮、附各五钱，是夜服尽，身体稍稍能动。再以参附膏加生姜、竹沥盏许，连进三日，神气渐爽。嗣后以理中、补中等汤，调养二百日安。

延平太守唐东瀛多郁多思，又为府事劳神，昏冒痰壅，口喎语濇，四肢不随，时欲悲泣，脉大而软。此脾肺气虚，风在经络。余以补中益气去黄芪，如秦艽、防风、天麻、半夏，十剂，证减二三；更加竹沥、姜汁，倍用人参，兼与八味丸，两月乃愈。

吴门太史姚现闻中风昏愦，语言不出，面赤时笑，是心脏中风也。乙亥孟秋，延余诊之，六部皆得石脉。余归，谓唐名必曰：石者，冬令之脉也。新秋见之，非其时矣。其象先见于非时，当其时岂能再见耶？果至冬月而殁。

钱台石年近六旬，昏倦，不能言，鼻塞，二便闭。此心脾二脏中风也。服顺气疏风化痰之剂，已濒于危矣。比余诊之，六脉洪大，按之搏指，乃至虚反有盛候也。宜补中为主，佐以祛风化痰，方可回生。举家惶惧，两日不决。余瞋目而呼曰：今日无药则毙矣！若服参而病进，余一人独任其咎。乃以大剂补中益气，如秦艽、钩藤、防风、竹沥，再剂而神爽。加减调治，五十日始愈。

燕邸张可真远归，忽然中风昏昧，牙关紧闭。遂先以牙皂末取嚏，次以箸抉开灌苏合丸，二丸后，以防风散投之，连进三服，出汗如洗，此邪自外解也。去麻黄、独活、羚羊角，加秦艽、半夏、胆星、钩藤、姜汁，十剂，痰清神爽。服六君子加竹沥、姜汁、钩藤，六十日而痊。

《薛己医案》曰：车驾王用之卒中昏愦，口眼喎斜，痰气上涌，咽喉有声，六脉沉伏，此真气虚而风邪所乘，以三生饮一剂加人参一两，煎服即苏。若遗尿、手撒、口开、鼾睡为不治，用前药亦有得生者。夫前饮乃行经络治寒痰之药，有斩关夺旗之功。每服必用人参两许，驾驱其邪而补助真气。否则不惟无益，适足以取败矣。观先哲用芪附、参附等汤，其义可见。

州判蒋大用年五十，形体魁伟，中满吐痰，劳则头运，所服皆清痰理气。余曰：中满者，脾气亏损也；痰盛者，脾气不能运也；头运者，脾气不能升也；指麻者，脾气虚而不能周于四末也。遂以补中益气加茯苓、半夏以补脾土，用八味地黄以补土母而愈。后惑于《乾坤生意》方云：凡人手指麻软，三年后有中风之疾，可服搜风天麻二丸以预防之。乃朝暮服，致大便不禁，饮食不进而殁。夫预防之理，当养气血，节饮食，戒七情，远帏幕也。若服前丸以预防，适所以招风取中也。

一男子卒中，口眼喎斜，不能言语，遇风寒，四肢拘急，脉浮而紧。此手足阳明经虚，风寒所乘，故舌本强而不能言，用秦艽升麻汤治之。稍愈，以补中益气加山栀而痊。若舌瘖不能言，足痿不能行，属肾气虚弱，名曰痱证，宜用地黄饮子。然此证由将息失宜，肾水不足，而心火暴盛，痰滞于胷也。轻者自苏，重者或死。

吾师佥宪高如斋自大同回，谓余曰：吾成风病矣。两腿逸则痿软而无力，劳则作痛如针刺，脉洪数而有力。余告之曰：此肝肾阴虚火盛而致。痿软无力，真病之形；作痛如锥，邪火之象也。用壮水益肾之剂而愈。先生曰：向寓官邸，皆以为风，恨无医药。若服风剂，岂其然哉！乃吾之幸也。窃谓前证往往以为风疾，辄用发散而促其危者多矣。

大尹刘孟春素有痰，两臂顽麻，两目流泪，服祛风化痰药，痰愈甚，臂反痛不能伸，手指俱挛。余曰：麻属气虚，误服前药，肝火炽盛，肝血干涸，筋无所养，虚而挛耳。当补脾肺滋肾水，则风自息，热自退，痰自清。遂用六味地黄丸、补中益气汤，不三月而痊。

一儒者素勤苦，恶风寒，鼻流清涕，寒禁嚏喷。余曰：此脾肺气虚，不能实腠理。不信，服祛风之药，肢体麻倦，痰涎自出，殊类中风。余曰：此因风剂耗散元气，阴火乘其土位。遂以补中益气加麦门、五味治之而愈。

外舅年六十余，素善饮，两臂作痛。余曰：此脾虚有湿也。不信，恪服祛风治痰之药，更加麻木发热，体软痰涌，腿膝拘痛，口噤语濇，头目运重，口角宽纵流涎。两月后，身如虫行，搔起白屑。始信，谓余曰：何也？余曰：臂麻体软，脾无用也；痰涎自出，脾不能摄也；口斜语濇，脾气伤也；头目运重，脾气不能升也；痒起白屑，脾气不能营也。遂用补中益气汤加神曲、半夏、茯苓，三十余剂，诸证悉退。又用参朮煎膏，治之而愈。

秀才刘允功形体魁伟，素不慎酒色，因劳怒头运仆地，痰涎上涌，手足麻痹，口干引饮，六脉洪数而虚。余以为肾经亏损，不能纳气归源而头运，不能摄水归源而为痰，阳气虚热而麻痹，虚火上炎而作渴，用补中益气合六味丸料治之而愈。其后或劳役，或入房，其病即作，用前药随愈。

宪幕顾斐斋饮食起居失宜，左半身并手足不遂，汗出神昏，痰涎上涌。王竹西用参芪大补之剂，汗止而神思渐清，颇能步履。后不守禁，左腿自膝至足肿胀甚大，重坠如石，痛不能忍，其痰甚多，肝脾肾脉洪大而数，重按则软濇。余朝用补中益气加黄蘗、知母、麦门、五味煎送地黄丸，晚用地黄丸料加黄蘗、知母，数剂诸证悉退。但自弛禁，不能全愈耳。

一妇人元气素虚，劳则体麻发热，痰气上攻。或用乌药顺气散、祛风化痰丸之类，肢体痿软，痰涎自出，面色痿黄，形体倦怠，而脾肺二脉虚甚，此虚而类风也。朝用补中益气汤，夕用十全大补汤渐愈；又用加味归脾汤调理，寻愈。

先母七十有五，遍身作痛，筋骨尤甚，不能屈伸，口干目赤，头运痰壅，胷膈不利，小便短赤，夜间殊甚，遍身作痒如虫行，此肝经气燥而风动也。用六味地黄丸料加山栀、柴胡治之，诸证悉愈。

一男子时疮愈后，遍身作痛，服愈风丹，半身不遂，痰涎上涌，夜间痛甚。余作风客淫气，治以地黄丸而愈。

一妇人四肢挛屈烦痛，自汗，小便短少，畏见风寒，脉浮弦缓，此气血虚而风寒湿热相搏。先用东垣清燥汤渐愈，再用加味逍遥散，及八珍汤加牡丹皮而痊。

一妇人因怒发搐，呕吐痰涎，口噤昏愦，气口脉大于人迎，此气滞而食厥。用平胃散加茯苓、半夏、木香治之而苏，更以六君子加木香渐愈，乃去木香，又二十余剂而痊。

一妇人脾胃虚弱，饮食素少。忽痰涌气喘，头摇目札，手扬足掷，难以候脉。视其面色，黄中见青，此肝木乘脾土。用六君加柴胡升麻治之而苏，更以补中益气加半夏，调理而痊。

一妇人怀抱郁结，筋挛骨痛，喉间似有一核。服乌药顺气散等药，口眼歪斜，臂难伸举，痰涎愈甚，内热晡热，食少体倦。余以为郁火伤脾，血燥生风所致。用加味归脾汤加丹皮、山栀二十余剂，痰热少退，喉核少利；更用升阳益胃汤数剂，诸证渐愈；但臂不能伸，此肝经血少，用地黄丸而愈。

一妇人素有痰火，忽然昏愦，瘈瘲抽搐，善伸数欠，四肢筋挛，痰涎上升，此肺金燥甚，血液衰少而然也，用清燥汤六味丸兼服，寻愈。

一妇人肢节作痛，不能转侧，恶见风寒，自汗盗汗，小便短少，虽夏亦不去衣，其脉浮紧，此风寒客于太阳经，用甘草附子汤一剂而瘥。

一妇人善怒，舌木强，手臂麻。余曰：舌本属土，被木克制故耳，当用六君加柴胡、芍药治之。

一膏粱之人，素不慎起居，忽失音不能语，神思昏愦，痰涎上壅。余谓河间云：夫瘖属肾经虚寒，其气厥不至。《医学纲目》曰：少阴气至则啮舌，少阳气至则啮颊。今失音，肾气不能上接清阳之气也。不信，仍用风药。后啮舌，始信余言。先用地黄饮子及六味地黄丸而愈。

仪部袁补之患前证，不信余言，数服祛痰之剂，后啮舌而殁。

靳阁老夫人先胷胁胀痛，后四肢不收，自汗如水，小便自遗，大便不实，口紧目瞤，饮食颇进，十余日。或以为中脏，公甚忧。余曰：非也。若风既中脏，真气既脱，恶证既见，祸在反掌，焉能久延？乃候其色，面目俱赤而或青；诊其脉，左三部洪数，惟肝尤甚。余曰：胷乳胀痛，肝经血虚，肝气否塞也；四肢不收，肝经血虚，不能养筋也；自汗不止，肝经风热，津液妄泄也；小便自遗，肝经热甚，阴挺失职也；大便不实，肝木炽盛，克脾土也。遂用犀角散，四剂诸证顿退；又用加味逍遥散调理而安。后因郁怒，前证复作，兼发热呕吐，饮食少思，月经不止，此木盛克土，而脾不能摄血也。用加味归脾汤为主，佐以逍遥散，调补肝脾之气，清和肝脾之血而愈。后每遇怒，或睡中手足搐搦，复用前药即愈。

大参朱云溪母于九月内忽仆地，痰迷不省，唇口喎斜，左目紧小。或用治痰调血之剂，其势稍缓。至次年四月初，其病复作。仍进前药，势亦渐缓。至六月终，病乃大作，小便自遗。或谓风中于脏，以为不治。余诊之，左关弦洪而数，此属肝火血燥也。遂用六味丸加五味、麦门、芎、归。一剂而饮食顿进，小便自调。遂用补中益气加茯苓、山栀、钩藤、丹皮而安。至十月，复以伤食腹痛作泻，左目仍小，两关尺脉弦洪鼓指。余以六君加木香、吴茱萸、升麻、柴胡，一剂而痛泄俱缓；复以六君加肉果、补骨脂，一剂诸脉顿平，痛泄俱止。余谓左关弦洪，由肝火血燥，故左目紧小；右关弦洪，由肝邪乘脾，故唇口歪斜；腹痛作泻，二尺鼓指，由元气下陷。设以目紧口喎，误作中风，投以风药；以腹痛泄泻，误作积滞，投以峻剂，复耗元气，为害甚矣。后卧火箱热蒸太过，遂致痰喘，误服寒凉之剂益甚。后请诊，辞不治，果殁。

一妇人因怒仆地，语言蹇濇，口眼喎斜，四肢拘急，汗出遗尿，六脉洪大，肝脉尤甚。皆因肝火炽盛，肝主小便，因热甚而自遗也。用加味逍遥散加钩藤及六味丸，寻愈。

一妇人素性急，患肝风之证，常服搜风顺气丸、秦艽汤之类。后大怒吐血，唇口牵紧，小便频数，或时自遗。余以为肝火旺而血妄行，遂用小柴胡汤加山栀、牡丹皮，渐愈。后大怒吐血，误服降火祛风化痰之剂，大便频数，胷满少食；用清气化痰之剂，呕而不食，头运口干，不时吐痰；用导痰降火之类，痰出如涌，四肢常冷。余曰：呕而不食，头运口干，胃气不能升也；痰出如涌，脾气不能摄痰也；四肢逆冷，脾气不能运行也。用补中益气汤加茯苓、半夏治之，诸证渐愈；又用加味归脾汤兼服而安。

举人于尚之素肾虚积劳，足痿不能步履，后舌瘖不能言，面色黧黑。余谓肾气虚寒，不能运及所发，用地黄饮治之而愈。后不慎调摄而复作。或用牛黄清心丸之类，发热痰甚，诚似中风；用祛风化痰之类，小便秘濇，口舌干燥。仍用前饮及加减八味丸渐愈；又用补中益气汤而痊。

一妇人口眼歪斜，四肢拘急，痰涎不利，而恶风寒，其脉浮紧。此风寒客于手足阳明二经。先用省风汤二剂，后用秦艽升麻汤而愈。

一男子舌下牵强，手大指次指不仁，或大便秘结，或皮肤赤晕。余曰：大肠之脉散舌下，此大肠血虚风热，当用逍遥散加槐角、秦艽治之。

知州韩廷仪先患风证，用疏风化痰养血之药而痊，其腿膝骨肉发热作痛，服十味固本丸、天麻丸益甚，两尺脉数而无力。余以为肾水虚不能生肝木，虚火内动而作，非风邪所致也。不信，又服羌活愈风丹之类，四肢痿软，遍身麻木，痰涎上涌，神思不清。余曰：皆脾气亏损不能荣养周身，又不能摄涎归源。先用六君子加木香、川芎数剂，壮其脾气，以摄涎归源；又以八珍汤数剂，以助五脏生化之气，以荣养周身，而诸证渐愈。乃朝以补中益气汤培养脾肺，夕以六味地黄丸滋补肝肾，如此三月余而安。

一妇人因怒患痰厥而苏，左手臂不能伸，手指麻木，口喎眼斜，痰气上攻，两腿骨热，或骨中酸痛。服乌药顺气散之类，诸证益甚，不时昏愦，更加内热晡热。余以为肝经血虚，内热生风，前药复耗肝血，虚火炽盛而然也。先以柴胡栀子散调养肝经气血，数日后，用八珍汤加钩藤钩散，诸证稍愈。又用加减八味丸料少加酒炒黄蘗、知母黑色者数剂，诸证顿退；乃服八珍汤、柴胡栀子散半载而痊。后劳役即有复作之意，服柴胡栀子散遂安。

一老妇两臂不遂，语言蹇濇。服祛风之药，反致筋挛骨痛。余谓此肝火血虚所致，用八珍汤补气血，用地黄丸补肾水，佐以排风汤，年余而愈。

太宜人年七十五，遍身作痛，筋骨尤甚，不能伸屈，口干目赤，头眩痰涌，胸膈不利，小便赤濇而短少，夜间痰热殊甚，遍身作痒如虫行。此肝经气燥而风动也，用六味地黄丸料加山栀、柴胡治之而愈。

《寓意草》曰：杨季蘅翁禀丰躯伟，望七之龄，神采不衰。近得半身不遂之证，已二年矣。病发左半，口往右喎，昏厥遗溺。初服参朮颇当。为黠医簧以左半属血，不宜补气之说，几致大坏。云间施笠泽以参附疗之，稍得向安。然概从温补，未尽病情也。诊得脉体软滑中时带劲疾，盖痰与风杂合之证，痰为主风为标也。又热与寒杂合之证，热为主寒为标也。平时手冷如冰，故痰动易至于厥。然厥已复苏，苏已呕去其痰，眠食自若。虽冬月亦能耐寒，无取重裀复絮。可知寒为外显之假寒，而热为内蕴之真热。既有内蕴之热，自蒸脾湿为痰，久久隔塞窍隧，而卫气不周，外风易入。加以房帏不节，精气内虚，与风相召，是以杂合而成是证耳。及今大理右半脾胃之气，以运出左半之湿痰虚风，此其间有细微曲折，非只温补一端所能尽者。何也？治杂合之病，必须用杂合之药，而随时令以尽无穷之变。即如冬月严寒用事，身内之热为外寒所束，不得从皮肤外泄，势必深入筋骨为害矣。故用姜附暂彻外寒，而内热反得宣泄。若时令之热与内蕴之热相合，复助以姜附，三热交煽，有灼筋腐肉而已。孰谓用药之权衡可以一端尽耶？或者曰：左半风废而察脉辨证，指为兼痰兼热似矣。痰者脾湿所生，寄居右畔，是则先宜中右，而何以反中左耶？既已中左，明系左半受病，而何以反治右耶？不知此正病机之最要者，但为丹溪等方书说病在左血多，病在右气多，教人如此认证，因而起后人之执着，至《内经》则无此说也。《内经》但言，左右者阴阳之道路。夫左右既为阴阳往还之道路，何尝可偏执哉？况左半虽血为主，非气以统之则不流；右半虽气为主，非血以丽之则易散。故肝胆居左，其气常行于右；脾胃居右，其气常行于左。往来灌注，是以生生不息也。肝木主风，脾湿为痰，风与痰之中人，原不分于左右。但翁恃其体之健，过损精血。是以八八天癸已尽之后，左半先亏，而右半饮食所生之痰，与皮毛所入之风，以渐渍于空虚之府，而骤发始觉耳。风脉劲疾，痰脉软滑。惟劲疾故病则大筋短缩，即舌筋亦短而蹇于言。小筋弛张，故从左而喎于右。从左喎右，即可知左畔之小筋弛而不张也。若左筋之张，则左喎矣。凡治一偏之病，法宜从阴引阳，从阳引阴，从左引右，从右引左。盍观树木之偏枯者，将溉其枯者乎，抑溉其未枯者使荣茂，而因以条畅其枯者乎？治法以参朮为君臣，以附子、干姜为佐使，寒日可恃无恐；以参朮为君臣，以羚羊角、柴胡、知母、石膏为佐使，而春夏秋三时可无热病之累。然宜刺手足四末，以泄荣血而通气，恐热痰虚风久而成疠也。

庚辰冬，于鼎翁公祖园中，识江冲寰先生面。窃见身体重着，行步艰难，面色滞晦，语言迟缓，以为有虚风卒中之候也，因为过虑。辛巳秋召诊间，细察脾脉缓急不调，肺脉劲大，然肝木尚平，阳气尚旺，是八风之邪未可易中。而筋脉掣痛不能安寝者，大率风而加之以湿，交煽其虐所致，以斯知尚可引年而施治也。何也？风者，肝之病，天之气也；湿者，脾之病，地之气也。天气迅疾，故发之暴。益以地气之纡缓，反有所牵制，而不能暴矣。然气别则病殊，而气交则病合，有不可不明辨者。病殊者，在天气则风为百病之长，其来微，则随相克为传次，必遍五脏而始烈；其来甚，则不繇传次而直中。唯体虚之人，患始不测焉。在地气则湿为下体之患，其来微，则足跗肿大，然得所胜亦旋消；其来甚，则害及皮肉筋脉，以渐而上攻。亦惟阳虚之人，势始腾越焉。两者一本之天，一本之地，病各悬殊，治亦异法者也。病合者，天之气入于筋脉，地之气亦入于筋脉。时乎天气胜，则筋脉张而劲焉；时乎地气胜，则筋脉亸而缓焉。两者其源虽异，其流则同，交相酝结，蔓而难图者也。先生房中之风，始虽不可知，然而所感则微也。至若湿之一字，既以醇酒厚味而酿之于内，又为炎蒸岚瘴而袭之于外，是以足患日炽。虽周身筋脉舒展，亦不自如，究竟不若足间昼夜掣痛，疮疡肿溃，浸淫无已也。夫春时之风也，夏时之湿与热也，秋时之燥也，三时之气，皆为先生一身之患者也。而一身之患，又惟一隅独当之，亦良苦矣！设内之风湿热燥不攘，足患其有宁宇乎？所可嘉者，惟冬月寒水司令，势稍末减。而医者不识此意，每投壮筋骨之药酒，以驱其湿。不知此乃治寒湿之法，惟冬月病增者方宜。岂以风湿热湿而倒行逆施，宁不重其困耶？况乎先生肺脉劲大，三四日始一大便，虽冬月亦喜形寒饮冷，而不尝近火，何所见其为寒湿也哉？所以孙真人大小竹沥等方，风湿热燥寒五治之药具备，笼统庞杂，后人全不知用。若识此义为去取，则神而明之之事矣。然则不辨证而用方者，几何而不误人耶？
古今图书集成医部全录卷二百二十六

　痹门

　　黄帝素问

　　　生气通天论

阳气者，精则养神，柔则养筋。开阖不得，寒气从之，乃生大偻。
 【 注　背为阳，阳虚则寒邪痹闭于背，而形体为之俯偻。《金匮》所谓痹侠背行是也。】 

　　　金匮真言论

冬善病痹厥。故冬不按蹻，冬不病病　原缺，据《素问?金匮真言论》补。痹厥，飧泄而汗出也。
 【 注　四肢为诸阳之本。冬时阳气下藏，经气外虚，风入于经，故手足痹厥。按蹻者，按摩导引。冬气伏藏，故冬不按蹻。复言人能藏养元真之气，必不使邪伤经脉，内为飧泄；亦不使邪伤阳气，外而汗出。】 

　　　五脏生成篇

人卧，血归于肝。肝受血而能视，足受血而能步，掌受血而能握，指受血而能摄。卧出而风吹之，血凝于肤者为痹，凝于脉者为泣，凝于足者为厥。此三者血行而不得反其空，故为痹厥也。
【 注　痹者，痹闭而不遂也。泣者，凝于络脉，泣濇而不能流行也。厥者，逆冷也。血为阴，如血凝于下，则上下阴阳不相顺接而为厥矣。空，骨空也。骨空者，节之交，三百六十五穴会，络脉之渗灌诸节者也。血行于皮肤，不得反循于穴会，故为痹厥也。】 
赤脉之至也喘而坚，诊曰有积气在中，时害于食，名曰心痹，得之外疾，思虑而心虚，故邪从之。
 【 注　赤当脉，脉合心，故曰赤脉之至也。脉之喘急而牢坚，主积气于中，当时害于食。盖食气入胃，浊气归心，淫精于脉，有积于中，故害于食也。名曰心痹，积气痹闭于心下也。此得之外淫之邪，因思虑而心虚，故邪气乘虚而留于内也。】 
白脉之至也喘而浮，上虚下实，惊，有积气在胷中，喘而虚，名曰肺痹，寒热，得之醉而使内也。
 【 注　肺主气而虚，故脉浮。病气而不病血，病上而不病下，故脉上虚而下实也。阳气虚则善为惊骇。胷中为气之海，上注于肺，以司呼吸。邪积于上则膻中之正气反虚，故为虚喘。脏真高于肺，主行荣卫阴阳，阴阳虚乘则为往来之寒热。酒者，熟谷之液，其气慓悍，入于胃中则胃胀，气上逆则满于胷中，醉而使内则气上逆，故有积气在胷中。入房太过则伤肾，肾为本，肺为末，本伤故肺虚也。】 
青脉之至也长而左右弹，有积气在心下支胠，名曰肝痹，得之寒湿，与疝同法，腰痛足清头痛。
 【 注　脉长而弹，弦而急也。弦则为减，诸急为寒。此得之寒湿而阳气受伤，故弦急，邪在心下支胠间，故脉左右弹。清湿地气之中人，必从足始。足厥阴之脉从足上腘入毛中，过阴器，抵小腹，布胁肋，故与疝相同，而腰痛足冷。厥阴与督脉会于巅，故头痛。】 
黑脉之至也上坚而大，有积气在小腹与阴，名曰肾痹，得之沐浴清水而卧。
 【 注　尺以候肾。黑脉之至上坚而大者，肾脏有积，故肾脉坚大。上坚者，坚大在上而不沉。与阴者，小腹而兼于前阴也。】 

　　　移精变气论

中古之治病，至而治之。汤液十日，以去八风五痹之病。十日不已，治以草苏草荄之枝。本末为助，标本已得，邪气乃服。
【 注　病至而治之者，言不能如恬憺虚无之世，虽有贼邪不能为害，设有病至而即以汤药治之。八风者，八方之风，触五脏邪气发病。五痹者，五脏之痹也。以春甲乙伤于风者为肝痹，以夏丙丁伤于风者为心痹，以秋庚辛伤于风者为肺痹，以冬壬癸伤于风者为肾痹，以至阴戊己遇此者为脾痹。草苏之枝，茎之旁枝；草荄之枝，根之旁枝也。苏荄为本，而旁枝为末。五痹以五脏为本，而经俞筋骨为标。五脏病以苏荄治之，经脉之外合病则以苏荄之枝治之，是以本治本而以末治标也。】 

　　　诊要经终论

冬刺夏分，病不愈，气上发为诸痹。
 【 注　冬主闭藏，夏令浮长，气应藏而使之外泄，故发为诸痹。】 

　　　脉要精微论

按之至骨脉气少者，腰脊痛而身有痹也。
 【 注　病在阴者名曰痹，故当按之至骨。】 

　　　玉机真脏论

风者，百病之长也。今风寒客于人，使人毫毛毕直，皮肤闭而为热，当是之时，可汗而发也。或痹不仁肿痛，当是之时，可汤熨及火灸刺而去之。弗治，病入舍于肺，名曰肺痹，发欬上气。
 【 注　气主皮毛，风寒之邪始伤阳气，故使人毫毛毕直。太阳之气主表而主开，病则反闭而为热矣。言风寒之邪始伤表阳之时，□发汗而愈也。痹不仁而肿痛者，气伤而病及于形也。如在皮腠气分者，可用汤熨。在经络血分者，可灸刺而去之。皮毛者，肺之合。邪在皮毛，弗以汗解，则邪气乃从其合矣。病舍于肺，名曰肺痹。邪闭于肺，故欬而上气。】 
弗治，肺即传而行之肝，病名曰肝痹，一名曰厥胁痛，出食。当是之时，可按若刺耳。
【 注　失而弗治，肺即传其所胜而行之肝，病名曰肝痹。胁乃肝之分。厥者逆也，逆于胁下而为痛，故一名厥胁痛，盖言痹乃厥逆之痛证也。食气入胃，散精于肝，肝气逆，故食反出也。木郁欲达，故可按摩而导引之。肝主血，故若可刺耳。】 

　　　宣明五气篇

五邪所乱，邪入于阴则痹。
 【 注　邪入于阴，闭而不行，则留着而为痹痛之证。故曰病在阳者名曰风，病在阴者名曰痹。】 

　　　逆调论

帝曰：人之肉苛者，虽近衣絮犹尚苛也，是谓何疾？岐伯曰：荣气虚，卫气实也。荣气虚则不仁，卫气虚则不用，荣卫俱虚则不仁且不用，肉如故也。人身与志不相有，曰死。
 【 注　此言荣气不得卫气之和，则荣气虚；卫气不与荣气相和，则卫气实也。不仁者不知痛养，不用者痿而不胜。盖言荣卫不和则两者皆虚，荣卫两虚则不仁且不用。而肉苛如故者，不和而致虚也。人身者，荣卫之所循行也；志者，五脏之神志也。本脏篇曰：经脉者，所以行气血而荣阴阳，濡筋骨，利关节者也；卫气者，所以温分肉，充皮肤，肥腠理，司开阖者也：志意者，所以御精神，收魂魄，适寒温，和喜怒者也。如三者相失而不相有，则气血不行，魂魄离散而死矣。】 
帝曰：人有身寒，汤火不能热，厚衣不能温，然不冻栗，是为何病？岐伯曰：是人者素肾气胜，以水为事，太阳气衰，肾脂枯不长，一水不能胜两火。肾者水也而生于骨，肾不生则髓不能满，故寒甚至骨也。所以不能冻栗者，肝一阳也，心二阳也，肾孤脏也，一水不能胜二火，故不能冻栗，病名曰骨痹，是人当挛节也。
 【 注　肾气胜者，肾水之气胜也。以水为事者，膀胱之水胜也。言水寒之气偏胜，则太阳气衰而孤阴不长矣。肾脏之精枮不长，而膀胱之一水不能胜二火矣。肾脂不生，则髓不能满于骨，是以寒至骨也。肝者，一阳初生之木火；心者，地二所生之君火也；肾为孤脏，孤脏之阴借太阳标本以合化，太阳气衰，则孤阴不长矣。膀胱之津液不能胜二火，不能冻栗者，二阳之火热在内也。病名曰骨痹，病在髓枯而骨痛也；故其人当骨节拘挛。】 

　　　风论

风气与太阳俱入行诸脉俞，散于分肉之间，与卫气相干，其道不利，故使肌肉愤(月真)而有疡，卫气有所凝而不行，故其肉有不仁也。
 【 注　此言风邪伤卫，而为肿疡不仁也。】 

　　　痹论

黄帝问曰：痹之安生？岐伯对曰：风寒湿三气杂至，合而为痹也。其风气胜者为行痹，
 【 注　风者善行而数变，故其痛流行而无定处。】 
寒气胜者为痛痹，
 【 注　寒为阴邪，痛者阴也，是以寒气胜者为痛痹。】 
湿气胜者为着痹也。
 【 注　湿流关节，故为留着之痹。】 
帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。
 【 注　皮肉筋骨，五脏之外合也。五脏之气合于四时五行，故各以其时而受病，同气相感也。】 
帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。
 【 注　肺合皮，心合脉，脾合肌，肝合筋，肾合骨。邪之中人，始伤皮肉筋骨，久而不去则内舍于所合之脏，而为脏腑之痹矣。】 
故骨痹不已，复感于邪，内舍于肾；筋痹不已，复感于邪，内舍于肝；脉痹不己，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，重感于风寒湿之气也。
 【 注　舍者，如馆舍，邪客留于其间者也。邪薄于五脏之间，干脏气而不伤其脏真，故曰舍、曰客，而止见其烦满喘逆诸证。如入脏者，则死矣。】 
凡痹之客五脏者：肺痹者，烦满喘而呕。
 【 注　肺主气而司呼吸，其脉起于中焦，还循胃口，上膈属肺，故痹则烦喘而呕。】 
心痹者，脉不通，烦则心下鼓，暴上气而喘嗌干，善噫，厥气上则恐。
 【 注　心主脉，故痹闭而令脉不通。邪薄心下，鼓动而上干心脏，则烦而心下鼓。心脉上通于肺，故逆气暴上则喘而嗌干，心气上逆则善噫。水火之气时交。心气逆于上，则不能下交于肾；肾气虚，故恐。】 
肝痹者，夜卧则惊，多饮数小便，上为引如怀。
 【 注　肝藏魂，神魂不安故发惊骇。肝脉入毛中过阴器，循喉咙入颃嗓。肝气痹闭则郁热，在上则多饮，在下则便数，上引于中而有如怀妊之状也。】 
肾痹者，善胀，尻以代踵，脊以代头。
 【 注　肾者，胃之关。关门不利则胃气不转，故善胀。骨痿不能行，故尻以代踵。阴病不能仰，故脊以代头。】 
脾痹者，四肢解堕，发欬呕汁，上为大塞。
 【 注　脾气不能行于四肢，故四肢解堕。脾脉上鬲挟咽，气痹不行，故发欬。入胃之饮，上输于脾肺。脾气不能转输，故呕汁。肺气不能通调，故上为大塞。】 
肠痹者，数饮而出不得，中气喘争，时发飧泄。
 【 注　肠兼大小肠而言。小肠为心之腑而主小便，邪痹之则火热郁于上而为数饮，下为小便不得出也。大肠为肺之腑而主大便，邪痹之故上则为中气喘争，下为飧泄。】 
胞痹者，少腹膀胱按之内痛，若沃以汤，濇于小便，上为清涕。
【 注　胞者膀胱之室，居少腹。邪闭之，故少腹膀胱按之内痛。水闭不行，则蓄而为热；故若沃以汤，且濇于小便。膀胱之脉从巅入脑，脑渗则为涕。上为清涕者，太阳之气痹闭于下，不能循经而上升也。】 
阴气者，静则神藏，躁则消亡。
 【 注　阴气者，脏气也。神者，五脏所藏之神也。五脏为阴，阴者主静，故静则神气藏而邪不能侵，躁则神气消亡而痹聚于脏矣。】 
饮食自倍，肠胃乃伤。
 【 注　居处失宜则风寒湿中其俞，当节饮食，勿使邪气内入。如饮食应之，邪则循俞而入舍其腑矣。】 
淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。
 【 注　淫气者，阴气淫佚不静藏也。淫气而至见于诸证，则脏气不藏，而痹聚在脏。是以在脏腑经俞诸痹，留而不已，亦进益于内而为脏腑之痹。夫寒湿者，天之阴邪，伤人经俞筋骨；风者天之阳邪，伤人皮肤气分。是以三邪中于脏腑之俞，而风气胜者，其性善行，可从皮腠而散，故其人易已也。】 
帝曰：痹其时有死者，或疼久者，或易已者，其故何也？岐伯曰：其入脏者死，其留连筋骨者疼久，其留皮肤间者易已。
 【 注　夫风寒湿气中其俞，其脏气实则邪不动脏；若神气消亡，则痹聚在脏而死矣。】 
帝曰：其客于六腑者何也？岐伯曰：此亦其食饮居处，为其病本也。
 【 注　夫居处失常则邪气外客，饮食不节则肠胃内伤，故饮食居处为六腑之病本。】 
六腑亦各有俞，风寒湿气中其俞，而食饮应之，循俞而入，各舍其腑也。
 【 注　饮食入胃，大小肠济泌糟粕，膀胱决渎水浊，蒸化精液，荣养经俞。如居处失常，而又食饮应之于内，则经脉虚伤，邪循俞而入舍其腑矣。】 
帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳矣。
【 注　荥俞治经，故痹在脏者当取之俞。合治内腑，故痹在腑者取于合。又当循形身经脉之分所发，各随其有过之处而取之，则其病自瘳。】 
帝曰：荣卫之气亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也。故循脉上下，贯五脏络六腑也。
 【 注　言五脏六腑受谷精之气，营行于经脉，经荣之气复贯络于脏腑，互相资生而养育者也。】 
卫者，水谷之悍气也，其气慓疾滑利，不能入于脉也。故循皮肤之中，分肉之间，熏于肓膜，散于胷腹。
 【 注　分肉者，肌肉之腠理。水谷之悍气，行于脏腑之募原。募原者，脂膜也。络小肠之脂膜，谓之肓。是以在中焦则熏蒸于肓膜，行于胷膈则散于心肺之膜理，行于腹中散于肠胃肝肾之募原。是外内上下皮肉脏腑，皆以受气，一日一夜五十而周于身。】 
逆其气则病，从其气则愈。不与风寒湿气合，故不为痹。
 【 注　荣行脉中，卫行脉外，营周不休，五十而复大会。阴阳相贯，如环无端，旋转而不休息者也。故逆其气则病，从其气则愈。不与风寒湿邪合而留连于皮肤脉络之间，故不为痹也。】 
帝曰：善！痹或痛，或不痛，或不仁，或寒或热，或燥或湿。其故何也？
 【 注　不仁，不知痛痒。燥谓无汗。湿者多汗而濡湿。】 
岐伯曰：痛者寒气多也，有寒故痛也。
 【 注　寒气胜者为痛痹，故痛者寒气多也。】 
其不痛不仁者，病久入深，荣卫之行濇，经络时疏，故不通；皮肤不营，故为不仁。
 【 注　通当作痛。病久入深者，久而不去，将内舍于其合也。邪病久则荣卫之道伤而行濇，邪入深则不痹闭于形身，而经络时疏，故不痛也。荣卫行濇，则不能荣养于皮肤，故为不仁。】 
其寒者阳气少，阴气多，与病相益，故寒也。
 【 注　人之阳气少而阴气多，则与病相益其阴寒矣。邪属阴，故为寒也。】 
其热者阳气多，阴气少，病气胜，阳遭阴，故为痹热。
 【 注　人之阳气多而阴气少，邪得人之阳盛而病气胜矣。人之阳气盛而遇天之阴邪，则邪随气化而为痹热矣。】 
其多汗而濡者，此其逢湿甚也。阳气少，阴气盛，两气相感，故汗出而濡也。
 【 注　湿者，天之阴邪也，感天地之阴寒而吾身阴气又盛，两气相感，故汗出而濡也。】 
帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者，则不痛也。
 【 注　邪痹经脉骨肉之有形而不伤其气者，则不痛也。夫骨有骨气，脉有脉气，筋有筋气，肌有肌气，皮有皮气，皆五脏之气而外合于形身。如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。】 
凡痹之类，逢寒则虫，逢热则纵。帝曰：善！
 【 注　凡此五痹之类，如逢吾身之阴寒，则如虫行皮肤之中；逢吾身之阳热，则筋骨并皆放纵。又非若病气之有寒则痛，阳气多则为痹热。】 

　　　皮部论

阳明之阳，名曰害蜚。上下同法。视其部中有浮络者，皆阳明之络也。其色多青则痛，多黑则痹，黄赤则热，多白则寒，五色皆见则寒热也。络盛则入客于经。阳主外，阴主内。
 【 注　阳明为阳盛之时，如万物之飞动。阳盛而阴气加之，有害于蜚，故名曰害蜚。视其皮部之浮络，多青则痛，多黑则痹，黄赤则热，多白则寒，五色皆见则为寒热。络盛而不泄其邪，则入客于经矣。在阳明之部分，则为阳明之病；在少阳之部分，则为少阳之病；在三阴之部分，则为三阴之病。故见于皮肤间者，为络为阳而主外；络于筋骨间者，为经为阴而主内。盖在阳者可从外解，在阴者则内入而舍于脏腑矣。】 

　　　气穴论

积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒流于溪谷也。
 【 注　积寒留舍，致荣卫不能居其间，寒邪凝滞，又不得正气以和之，以致肉卷而筋缩也。肋肘乃筋骨之机关，故不得伸舒；邪闭于外，故内为骨痹；荣卫内逆，故外为不仁。命曰不足，盖热邪淫溢是属有余，寒性凝濇故为不足。此大寒之邪流于溪谷之间，以致筋骨皆为病也。】 

　　　四时刺逆从论

厥阴有余病阴痹，不足病生热痹。少阴有余病皮痹隐轸，不足病肺痹。太阴有余病肉痹寒中，不足病脾痹。阳明有余病脉痹身时热，不足病心痹。太阳有余病骨痹身重，不足病肾痹。少阳有余病筋痹胁满，不足病肝痹。
 【 注　有余者多气少血，不足者血气皆少。此三阴三阳所主之血气，各有太过不及之为病也。】 

　　　气交变大论

岁火不及，寒乃大行，痿痹，足不任身。
 【 注　痿痹足不任身，皆寒湿之证。】 

　　　至真要大论

太阴司天，肘肿骨痛阴痹。除痹者，按之不得。
 【 注　太阴司天，丑未岁也。胕肿阴痹，皆感寒湿之气。病在阴者，名曰痹，故按之不得也。】 
少阴在泉，主胜则厥气上行，心痛发热，膈中，众痹皆作。
【 注　终之主气，乃太阳寒水。主胜则厥气上行心痛发热者，乃寒水之主气上乘于在泉之君火也。五之主气乃阳明燥金，客于乃厥阴风木；众痹者各在其处，更发更止，更居更起，以右应左，以左应右，膈中众痹皆作。】 

　　灵枢经

　　　邪气脏腑病形篇

心脉微大为心痹，引背，善泪出。
 【 注　心气微盛，则逆于心下而为心痹。引背行于上，则心精随气上凑于目而泪出矣。】 
肺脉微大为肺痹，引胷背，起恶日光。
 【 注　肺气微盛于上，则为肺痹。引胷背，盖气从下而上也。阴血少，故恶日光，金畏火也。】 
肝脉微大为肝痹，除缩，欬引小腹。
 【 注　阴缩，肝气逆于下也。肝脉抵少腹，上注肺。欬引小腹者，经气逆于上下也。】 

　　　寿夭刚柔篇

病在阳者名曰风，病在阴者名曰痹，阴阳俱病名曰风痹。病有而不痛者，阳之类也；无形而痛者，阴之类也。无形而痛者，其阳完而阴伤之也，急治其阴，无攻其阳。有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。
【 注　风者天之阳气，痹者人之阴邪，阴阳俱病名曰风痹，外内之相合也。皮肉筋骨乃有形，脏腑之气为无形。病有形而不痛者，病在外之阳也。病无形而痛者，气伤痛也。阴完阳完，乃脏腑阴阳之气不伤。阴阳俱动，乍有形乍无形，乃阴阳之不表不里。心为阳而主火，水为阴而居下，加以烦心，此阴胜其阳矣。阴阳外内不交，水火上下相克。此天地阴阳之气不调，故其形不久，形气之相应也。】 

　　　厥病篇

风痹淫泺，病不可已者，足如履冰，肘如入汤中，股胫淫泺，烦心头痛，时呕时闷，眩已汗出，久则目眩，悲以喜恐，短气不乐，不出三年死也。
 【 注　风痹淫泺，乃痹逆之风邪淫泺于上下，盖风之善行而数变也。风邪淫泺于上下，故病不可已；盖寒之则伤心主之火，热之则伤肾脏之阴，病不可治，故不可已也。淫泺于下，故足如履冰，感寒水之气也。时或淫泺于上，则如入汤中，感火热之气也。股胫淫泺，淫及于下之足胫；烦心头痛，淫及于上之头首也。时呕时闷，有时而逆于中也。诸脉皆会于目，眩者淫于经脉之血分也。毛腠疏则汗出者，淫于毛腠之气分也。水之精为志，火之精为神，志与心精共腠于目，故久则目眩也。悲以喜恐者，心之神志伤而悲泣也。肾为生气之风，短气者伤其肾气也。不乐者，伤其心气也。不出三年死者，不过尽水火阴阳之数周而终也。】 

　　　五变篇

黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处乎？少俞答曰：欲知其高下者，各视其部。
 【 注　各视其部，则知痹之高下。盖心肺之痹在高，肝肾脾之痹在下也。】 

　　　五色篇

雷公曰：小子闻风者百病之始也，厥逆者寒湿之起也，别之奈何？黄帝曰：常候阙中，薄泽为风，冲浊为痹，在地为厥，此其常也，各以其色言其病。
 【 注　地即面之地阁。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。】 

　　　阴阳二十五人篇

足阳明之下，血少气多则肉而善瘃；血气皆少则无毛，有则稀枯悴，善痿厥足痹。
 【 注　瘃乃冻疮。血少则肉善瘃者，血所以温肤热肉者也。痿厥足痹者，血气少而不能荣养筋骨也。】 
足少阳之上，血气皆少则无须，感于寒湿则善痹，骨痛爪枯也。
 【 注　爪者筋之余，血气皆少，不能荣养筋骨，以致寒湿之邪留痹，而为骨痛爪枯也。】 

　　　邪客篇

脉大以濇者，为痛痹。

　　　论疾诊尺篇

尺肤濇者，风痹也。
 【 注　病在阴者名曰痹。如尺肤濇者，此风痹于筋骨间也。】 
诊血脉者，多黑为久痹。
 【 注　此以皮部之色，而知血脉之为痹也。】 

　　　九针篇

邪入于阴则为血痹。
 【 注　痹者闭也，痛也。邪入于阴，闭而不行，则留着而为痹痛矣。】 

　　金匮要略 【 汉?张机】 

　　　痹证

间曰：血痹病从何得之？师曰：夫尊荣人骨弱肌肤盛重，因疲劳汗出，卧不时动摇，加被微风，遂得之。但以脉自微濇，在寸口关上小紧。宜针引阳气，令脉和紧去则愈。
血痹，阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。
人年五六十，其病脉大者，痹侠背行。若肠鸣马刀侠瘿者，皆为劳得之。
寸口脉浮而缓，浮则为风，缓则为痹。痹非中风，四肢苦烦，脾色黄，瘀热以行。
太阳病关节疼痛而烦，脉沉而细者，此名湿痹。湿痹之候，其人小便不利，大便反快，但当利其小便。

　　中藏经 【 汉?华佗】 

　　　五痹

痹者，风寒暑湿之气，中于脏腑之为也。入腑则病浅易治，入脏则病深难治。而有风痹、寒痹、湿痹、热痹、气痹，又有筋骨血肉气之五痹也。大凡风寒暑湿之邪，入于心则名血痹，入于脾则名肉痹，入于肝则名筋痹，入于肺则名气痹，入于肾则名骨痹。感病则一，其治乃异。痹者闭也，五脏六腑感于邪气，乱于真气，闭而不仁，故曰痹也。又痹病或痛痒，或麻，或急，或缓而不能收持，或拳而不能舒张，或行立艰难，或言语蹇濇，或半身不遂，或四肢拳缩，或口眼偏斜，或手足欹侧，或能行步而不能言语，或能言语而不能行步，或左偏枯，或右壅滞，或上不通于下，或下不通于上，或大腑闭塞，或左右手疼痛，或得疾而即死，或感邪而未亡，或喘满而不寐，或昏昧而不醒，种种诸证，皆出于痹也。痹者，风寒暑湿之气中于人，则使之然。其于脉候、形证、治疗之法，亦各不同焉。
气痹者，愁思喜怒过多则气结于上，久而不消则伤肺，肺伤则生气渐衰而邪气愈胜，留于上则胷腹痹而不能食，注于下则腰脚重而不能行，攻于左则左不遂，冲于右则右不仁，贯于舌则不能言，遗于肠中则不能溺，壅而不散则痛，留而不聚则麻。真经既损，难以医治；邪气不胜，易为痊愈。其脉右手寸口沉而迟濇者是也。宜节忧思以养气，慎喜怒以全真，最为良矣。
血痹者，饮酒过多，怀热太盛，或寒折于经络，或湿犯于荣卫，因而血搏，遂成其咎。故使人血不能荣外，气不能养内，内外已失，渐渐消削。左先枯则右不能举，右先枯则左不能伸，上先枯则上不能制下，下先枯则下不能克上，中先枯则不能通疏，百证千状，皆失血也。其脉左寸口脉结而不流利，或如断绝者是也。
肉痹者，饮食不节，膏粱肥美之所为也。脾者肉之本，脾气已失则肉不荣，肉不荣则肌肤不滑泽，肌肤不滑泽则纹理疏。凡风寒暑湿之邪易为入，故久不治则为肉痹也。肉痹之状，其先能食而不能充悦，四肢缓而不收持者是也。其右关脉按举皆无力，而往来濇者是也。宜节饮食以调其脏，常起居以安其脾，然后依经补泻以求其愈也。
筋痹者，由怒叫无时，行步奔急，淫邪伤肝，肝失其气，因而寒热，所客久而不去，流入筋会，则使人筋急而不能行步舒缓也，故名曰筋痹。宜活血以补肝，温气以养肾，然后服饵汤丸。治得其理，合自瘳已。不然，则害人矣。其脉左关中弦急而数，浮沉而有力者是也。
骨痹者，乃嗜欲不节，伤于肾也。肾气内消则不能关禁，不能关禁则中上俱乱，中上俱乱则三焦之气痞而不通，三焦痞则饮食不糟粕，饮食不糟粕则精气日衰，精气日衰则邪气妄入，邪气妄入则上冲心舌，上冲心舌则为不语，中犯脾胃则为不充，下流腰膝则为不遂，旁攻四肢则为不仁；寒在中则脉迟，热在中则脉数，风在中则脉浮，湿在中则脉濡，虚在中则脉滑。其证不一，要在详明。

　　济生方 【 宋?严用和】 

　　　五痹历节

风寒湿三气杂至，合而为痹。皆因体虚，腠理空疏，受风寒湿气而成痹也。痹之为病，寒多则痛，风多则行，湿多则着；在骨则重而不举，在脉则血凝而不流，在筋则屈而不伸，在肉则不仁，在皮则寒；逢寒则急，逢热则纵。此皆随所受邪气而生证也。大率痹病，总而言之，凡有五种，筋痹、脉痹、皮痹、骨痹、肌痹是也。筋痹之为病应乎肝，其状夜卧则惊，饮食多，小便数。脉痹之为病应乎心，其状血脉不流，令人痿黄，心下鼓气，卒然逆喘不通，嗌干善噫。肌痹之为病应乎脾，其状四肢懈怠，发欬呕吐。皮痹之为病应乎肺，其状皮肤无所知觉，气奔喘满。骨痹之为病应乎肾，其状骨重不可举，不遂而痛，喜胀。诊其脉大而濇为痹，来急者亦为痹，濇而紧者亦为痹。又有风血痹，阴邪入于血经故也。外有支饮，亦令人痹。当随证施治。白虎历节，由体虚之人将理失宜，受风寒湿毒之气，使筋脉凝滞，血气不流，蕴于骨节之间，或在四肢，肉色不变，其病昼轻夜剧，其痛彻骨，如虎之囓，故名白虎也。痛如掣者为寒多，肿满如脱者为湿多，汗出者为风多。巢氏云：饮酒当风，汗出入水，遂成斯疾。久而不愈，令人骨节蹉跌为癫病者，诚有此理也。

　　河间六书 【 金?刘完素】 

　　　诸痹

身非衣寒中，非受寒气。痹者血气不行，如从水中出，不必寒伤而作也。附子丸主之。
身寒，大衣不能热，肾脂枯涸不行，髓少筋弱冻栗，故挛急。附子汤主之。
近衣絮肉苛，荣气虚则不仁，其证(疒帬)重，为肉苛也。以前胡散主之。
风寒湿三气合而为痹，风气胜者为行痹，上下左右无常留，随所至而作。防风汤主之。
寒胜者为痛痹，大宜宣通。阴寒为痛，宜通气温经而愈。茯苓汤加减主之。
湿气胜者为着痹，湿地水气甚重，着而不去，多汗而濡者。茯苓川芎汤主之。
周痹，《黄帝针经》云：在血脉之中，随上下，本痹不痛，今能上下周身，故以名之。大豆糵散主之。
胞痹者，小腹膀胱之内痛，若沃以汤，濇于小便，上为清涕；太阳直行从巅入，循于脑气，下灌于鼻，时出清涕不止。肾着汤主之。
肠痹者，虽多饮不得溲，不成大便，使糟粕不化，故气喘急而飧泄。木香丸主之。
热痹者，阳气多，阴气少，阳热搏其阴寒故痹，脏腑热熻然而闷也。升麻汤主之。
风寒湿三气合而为痹，当汗恶风，目瞤胁痛，或走注四肢，皮肤不仁，屈伸不便。升麻前胡汤主之。

　　儒门事亲 【 元?张从政】 

　　　论痹

夫痹之为状，麻木不仁，以风寒湿三气合而成之。故《内经》曰风气胜者为行痹。风则阳受之，故其痹行，旦剧而夜静。世俗莫知，反呼为走注疼痛虎咬之疾。寒气胜者为痛痹，寒则阴受之，故其痹痛，旦静而夜剧。世俗不知，反呼为鬼忤。湿气胜者为着痹，湿胜则筋脉皮肉受之，故其痹着而不去，肌肉削而着骨。世俗不知，反呼为偏枯。此疾之作，多在四时阴雨之时，及三月九月，太阳寒水用事之月，故草枯水寒为甚。或濒水之地，劳力之人，辛苦失度，触冒风雨，寝处津湿，痹从外入。况五方七地，寒暑殊气，刚柔异禀，饮食起居，莫不相戾。故所受之邪各有浅深，或痛或不痛，或仁或不仁，或筋屈而不能伸，或引而不缩，寒则虫行，热则缩缓，不相乱也。皮痹不已而成肉痹，肉痹不已而成脉痹，脉痹不已而成筋痹，筋痹不已而成骨痹。久而不已，内舍其合。若脏俯俱病，虽有智者，不能善图也。凡病痹之人，其脉沉濇。今人论方者见诸痹证，遽作脚气治之。岂知《内经》中本无脚气之说。或曰：诸方亦有脚气统论，又有脚气方药，若止取《素问》，则诸方皆非耶？曰：痹病以湿热为源，风寒为兼，三气合而为痹。奈何治此者不问经络、不分脏俯、不辨表里，便作寒湿脚气，乌头、附子、乳香、没药，种种燥热攻之，中脘、脐下、三里灸之，蒸熨汤炕以治之，以至便漩濇滞，前后俱闭，虚燥转甚，肌肤日削，食饮不入，邪气外侵，虽遇扁华，亦难措手。何哉？胷膈间有寒痰故也。痹病本不死，死者皆医之误。虽有用蒸之法，必先涌去其寒痰，然后诸法皆效。经曰：五脏有俞，六俯有合。循脉之本分，各有所发之源，以砭石补之，则痹病瘳。仆常用伤寒汗、下、吐三法治风痹，愈者多矣。
大人小儿，风寒湿三气合而为痹，及手足麻木不仁者，可用郁金散吐之；吐讫，以导水丸、通经散泄之；泄讫，以辛温之剂发散。汗出，则可服当归、芍药，乳、没行经和血等药。如不愈，则便不宜服此等药。

　　东垣十书 【 元?李杲】 

　　　痛风论

气行脉外，血行脉内，昼行阳二十五度，夜行阴二十五度，此平人之造化也。得寒则行迟而不及，得热则行速而太过。内伤于七情，外伤于六气，则血气之运或迟或速而病作矣。彼痛风者，大率因血受热已自沸腾，其后或涉冷水，或立湿地，或扇取凉，或卧当风，寒凉外搏，热血得寒，污浊凝濇，所以作痛。夜则痛甚，行于阴也。治法以辛热之剂，流散寒湿，开发腠理，其血得行，与气相和，其病自安。然亦有数种治法稍异。 【 治法见医案中。】 或曰：此见邻人用草药研酒，饮数贴，亦有安者。如子经久取效，无乃太迂缓乎？曰：此劫病草药。石上采石丝为之君，过山龙等佐之，皆性热而燥者，不能养阴，却能燥湿。病之浅者，湿痰得燥则开，热血得热则行，亦取效。彼病深血少者，愈劫愈虚愈深也。
臂痛有六道经络，以行本经药行其气血者，以两手伸直，其臂贴身垂下，大指居前，小指居后而定，则臂臑之前廉痛者，属阳明经，以升麻、白芷、干葛行之；后廉痛者，属太阳经，以藁本、羌活行之；外廉痛者，属少阳，以柴胡行之；内廉痛者，属厥阴，以柴胡、青皮行之；内前廉痛者，属太阴，以升麻、白芷、葱白行之；内后廉痛者，属少阴，以细辛、独活行之。仍视何经而用针灸。

　　丹溪心法 【 元?朱震亨】 

　　　痛风

痛风者，四肢百节走痛，方书谓之白虎历节风证是也。大率有痰、风热、风湿、血虚。因于风者，小续命汤；因于湿者，苍朮、白朮之类，佐以竹沥；因于痰者，二陈汤加酒炒黄芩、羌活、苍朮；因于血虚者，用芎归之类，佐以红花、桃仁。大法之方，苍朮、川芎、白芷、南星、当归、酒黄芩，在上者加羌活、威灵仙、桂枝，在下者加牛膝、防己、木通、黄蘗。若血虚宜多用川芎、当归，佐以桃仁、红花、薄桂、威灵仙。凡治痛风，取薄桂味淡者，独此能横行手臂，领南星、苍朮等药至痛处。
遍身骨节疼痛，昼静夜剧，如虎囓之状，名曰白虎历节风。并宜加减地仙丹，或青龙丸、乳香丸等服之。又有痛风而痛有常处，其痛处赤肿灼热，或浑身壮热，此欲成风毒，宜败毒散。
凡治臂痛，以二陈汤加酒炒黄芩、苍朮、羌活。如肢节痛，须用羌活；去风湿亦宜用之。如肥人肢节痛，多是风湿与痰饮流注经络而痛，宜南星、半夏。如瘦人肢节痛，是血虚，宜四物加防风、羌活；如瘦人性急燥而肢节痛发热，宜四物汤加黄芩酒炒、黄蘗。如肢节肿痛脉滑者，当燥湿，宜苍朮、南星，兼行气药木香、枳壳、槟榔，在下者加防己。若肢节肿痛脉濇数者，此是瘀血，宜桃仁、红花、当归、川芎及大黄微利之。如倦怠无力而肢节痛，此是气虚，有痰饮流注，宜参、朮、星、半。
有湿郁而周身走痛，或关节间痛，遇阴寒即发，当作湿郁治。或用白朮一味酒煎服之，其痛立愈。
手足麻者属气虚，手足木者有湿痰死血，十指麻木是胃中有湿痰死血。

　　医学正传 【 明?虞抟】 

　　　痹

丹溪曰：因湿痰浊血流注为病，以其在下焦，道路远，非乌附气壮不能行，故用为引经。若以为主治，非惟无益而有杀人之毒。此病必行气流湿舒风，导滞血补新血，降阳升阴。治有先后，须分肿与不肿可也。不可食肉，肉属阳，大能助火。素有火气盛者，小水不能制，若食肉厚味，下有遗溺，上有痞闷，须将鱼腥面酱酒酢皆断去之。先以二陈汤加酒浸白芍药，少佐以黄连降心火。看作何应，又为区处也。
《内经》曰：风寒湿三气合而为痹，故寒气胜者为痛痹，湿气胜者为着痹。河间曰：流着不去，四肢麻木拘挛也。经又曰：痛者寒气多也，有寒故痛也。其不痛不仁者，病久入深，荣卫之行濇，经络时疏，故不痛；皮肤不荣，故为不仁。夫所谓不仁者，或周身，或四肢，唧唧然麻木不知痛痒，如绳扎缚初解之状，古方名为麻痹者是也。丹溪曰：麻是气虚，木是湿痰死血。然则曰麻曰木者，以不仁中而分为二也。虽然亦有气血俱虚，但麻而不木者；亦有虚而感湿，麻木兼作者；又有因虚而风寒湿三气乘之，故周身掣痛，麻木并作者，古方谓之周痹，治法宜先汗而后补也。

　　证治要诀 【 明?戴思恭】 

　　　痛痹

伤湿兼风寒者，汗出身重，恶风喘满，骨节烦疼，状如历节风，脐下连脚冷痹，不能屈伸，所谓风寒湿合而成痹，宜防己黄芪汤、五痹汤。详五痹用药，于风湿最宜。若因浴未解裙衫，身上未干，忽尔熟睡，致湿干肾经，外肾肿痛，腰背挛曲。以五苓散一贴入真坯少许，下青木香丸，三服，脏腑才通，肿消腰直，其痛自止。
筋骨疼者，俗呼为痛风；或痛而游走无定，俗呼为走注风。并宜乌药顺气散，和煎复元通气散，咽地仙丹或青龙丸。未效，用大防风汤，或五积散调乳香末。
遍身骨节疼痛，昼静夜剧，如虎之囓，名曰白虎历节风。并宜加减地仙丹，或青龙丸、乳香丸等。
有于窻牖间梳洗，卒然如中风，呼为檐风。五积散加防风一钱。有痛风而痛有常处，其痛处赤肿灼热，或浑身壮热，此欲成风毒，宜败毒散。

　　医学纲目 【 明?楼英】 

　　　白虎飞尸历节辨

有附骨疽，与白虎、飞尸、历节皆相类。历节痛，则走注不定；白虎、飞尸痛浅，按之则便止；附骨疽痛深，按之亦无益。又二说：白虎、飞尸亦能作脓，着骨而生，及其腐溃，碎骨出尽方愈。如是则附骨与白虎飞户同是一病，但浅深不同耳。

　　　痹分阴阳

病在阳者命曰风。东垣云：此病在阳，因十二经各受风邪，以高言之气分也，故身半以上风之中也，用针当引而去之也。又曰：散而去之，用药以辛温发散，通因通用，又热因热用是也。
病在阴者命曰痹。东垣云：身半已下湿之中也，命曰痹。饮食自倍，肠胃乃伤，得之劳倦，脾胃气虚而下陷，运气营气不得升浮，经营心肺也。
阴阳俱病命曰风痹，尺肤濇者风痹也。《灵枢》云：风痹淫泺病不可已，足如履冰，时如入汤中，股胫淫泺而烦心头痛，此伤肾也；时呕时悗，眩已汗出，此伤心也；久则目眩，此伤肝也；悲以善恐，短气不乐，此伤肺也，不出三年死也。

　　医学入门 【 明?李梴】 

　　　痛风

形怯瘦者，多内因血虚有火；形肥勇者，多外因风湿生痰。以其循历遍身曰历节风，甚如虎咬曰白虎风。痛必夜甚者，血行于阴也。
痛多痰火，肿多风湿。然痰火虽内因七情六欲，或病后亡津，血热已自沸腾，亦必略感外邪而后发动，骨节痛极，久则手足蜷挛。风湿虽外因涉冷坐湿，当风取凉，然亦必血热而后凝滞污浊，所以作痛，甚则身体块瘰。痰火风湿全者，古龙虎丹主之。
伤寒通身节痛，乃风寒侵入肌骨；杂病周身痛，乃风痰壅滞。二陈汤加南星、羌活、苍朮、白芷、酒芩、竹沥、姜汁；挟瘀血者，再加桃仁、红花。湿痰瘀血，周身两胁走痛，控涎丹加桃仁泥为丸，或小胃丹下之。如半身不遂，及左右手足蜷挛者，乌头汤微汗之，虚者地仙丹。
上体痛者，宜祛风热豁痰，二陈汤主之。痰热客太阳，颈项强，动则微痛者，加酒芩、羌活、红花。湿痰钻注，肢节痛者，加二朮、威灵仙、干姜、黄蘗、羌活、白芍；结阳肢肿者，倍加黄芩；湿痰横行手臂痛，加南星、苍朮、酒芩、香附、威灵仙；臂重难举者，加二朮、羌活、桂枝、威灵仙、黄芩；臂软难举者，加南星、枳实、木香、姜黄。如臂痛不能举，或连指掌肿痛者，舒经汤。肩忽痛者，小柴胡汤去半夏，加防风、当归、生地、大黄、黄连、滑石。肩背痛因食积者，单龟板为丸，姜汤下。肩腿痛者，甩龟板一两，侧柏叶、香附各五钱，白芥子、凌霄花各一钱五分为末，酒糊丸，四物汤加甘草、陈皮煎汤下。背心常一片冰冷者，导痰汤合苏子降气汤。
下体痛者，宜流湿行气，四物汤主之。阴虚臀尖痛者，膀胱有火，加知母、黄蘗及桂少许。有痰合二陈汤加泽泻、前胡、木香为引；痛甚，加乳香没药；热者合大承气汤下之。两腿痛者，加牛膝、陈皮，吞加味三妙丸。两腿痛甚，素虚性急，或痢后血流经络作痛者，加桃仁、牛膝、陈皮、甘草、姜汁煎熟，调潜行散。如两腿间忽一二点痛入骨，不可忍者，用芫花根为末，酢调敷痛处，以帕紧扎。产后有此疾者，亦宜。两足痛，当归拈痛汤。凡痛风丸散佐使，在上加羌活、威灵仙，在下加牛膝、防己、木通、黄蘗，在手臂加桂枝引至痛处。如遍身痛者，则问所起处加之。
痛风，百节酸痛无定处，久则变成风毒，痛入骨髓，不移其处，虎骨散、麝香丸；如赤肿灼热者，败毒散；肢节肿痛挟湿热者，麻黄赤芍汤主之。
外因湿证肿满身痛如脱者，除湿汤；寒湿者附子六物汤、捉虎丸；湿热者，五苓散加苍朮、防风、羌活、白芷、黄蘗、竹沥、姜汁。走注者四妙散；肢节肿脉滑者，如南星、木香、槟榔、苍朮、黄蘗、防己。
湿气背伛偻足挛成废者，用甘遂一钱为末，入猪腰内煨食之，上吐下泻。
风证黄汗出，面微红掣痛热者，防风通圣散，或小续命汤去附子加羌活、黄芩；虚者乌药顺气散、独活寄生汤；上体，金枣丹；下体，换腿丸。
风中肩背，太阳气郁，不可回顾，或肺气郁热，小便数而欠伸，宜通气防风汤、羌活胜湿汤。
风湿相搏痛者，甜瓜子丸、神仙飞步丹、龙虎丹、活络丹、乳香黑虎丹、活血应痛丸。
风湿毒生疮者，单苍耳加羌活、防风十分之二为末，蜜丸如梧子大，每百丸，酒下。或单豨莶丸一斤加四物汤料各五钱，防风、羌活各三钱，川乌一钱五分为末，蜜丸，空心茶酒任下。
风寒湿热成痹，臂髀腰脚骨热肿痛，行步艰难者，二妙苍蘗散等分，加虎胫骨减半为末，水调服。
暑湿相搏，面赤尿赤者，五苓散合败毒散加当归、赤芍，或复元通圣散。
结阳肢肿，热毒流注，大便闭者，犀角汤。
寒证肢节掣痛，小筋急痹，五积散合顺元散，加麝一厘。鹤膝痛，五积散加松节、杉节。骨髓痛，虎骨散。
内因七情，肢节胷胁刺痛，初必眩运自汗，二陈汤加香附、枳壳、木香。如腰背气动发痛者，枳甘散、流气饮子，俱加葱白，服后卧少时。如思虑忧心痛从背起至胷胁者，人参四分、木通二分煎汤，吞当归龙荟丸。
饮食积痛风，初必胷满呕吐，二陈汤加乌药、枳壳，或单苍耳丸。因食厚味积痰脾胃，髀枢左右发痛一点延及膝骭肿大恶寒，夜剧者，潜行散为主，如甘草梢、苍朮、犀角、川芎、陈皮、牛膝、木通、白芍，入姜汁煎服。病稍减，去犀角加牛膝、龟板、归身尾。冬月加桂，夏加黄芩。又有遍身游走痒痛，状如虫啮，遇痒而进饮食，则虫亦餍饫其间，庶不致频频啮也，宜麝香丸。
留饮四肢历节，气短脉沉，久则令人骨节蹉跌，恐为癫癎，宜导痰汤加减。痰饮者，古半硝丸；气短倦怠者，六君子汤加南星。
酒湿痛者，用黄蘗、威灵仙各五分，苍朮二钱，陈皮芍药各一钱，甘草三分，羌活二分，水煎服。
血虚，四物汤加龟板、秦艽；有火者，调潜行散；有瘀血者，加大黄、桃仁、红花微利之；性急发热者，加酒芩、黄蘗；肢节肿痛脉濇者，加桃仁；历年不愈者，倍加木通，出汗或发红丹即愈；若不愈者，痛风丸、二妙苍蘗散、三妙丸。
气虚历节痛如锤锻者，四君子汤加桂、附、白芍。
血气俱虚挟痰火者，八物汤加羌活、防风、黄蘗、龟板。劳伤者，趁痛散、血风丸，劫劳散。除虚，虎潜丸、补阴丸。痛风因是风热风湿得者，初起与伤寒相似，宜分表里治之：表证，九味羌活汤；气虚表实骨节痛者，六一散加香附、黄芩水煎，或姜汁糊丸服。
里证，五积交加散加大黄；痰湿热者，导水丸；病愈后大便闭，稍虚者，麻子仁丸；骤痛不可忍者，用枫寄生焙干，浸酒常服，微醉。通用史国公浸酒方、万应膏。
属内因者，宜消瘀血，养新血，兼理痰火，则血活气和，痛无不止。又不愈者，间用升降之剂，或专养血补脾。如久病及亡血，产后病此者，俱不宜纯用风药燥血。

　　　痹证

痹者气闭塞不通流也，或痛痒，或麻痹，或手足缓弱，与痿相类。但痿属内因，血虚火盛，肺焦而成；痹属风寒湿三气侵入而成。然外邪非气血虚则不入，此所以痹久亦能成痿。又痹为中风之一，但纯乎中风，则阳受之；痹兼风寒湿三气，则阴受之，所以为病更重。观宋明医钱仲阳自患周痹偏废不能全愈可见。
经言春为筋痹、夏为脉痹、仲夏为肌肉痹、秋为皮痹、冬为骨痹，言皮脉肌筋骨各以时而受风寒湿之邪也。大概风湿多侵乎上，肩背麻木，手腕硬痛；寒湿多侵乎下，脚腿木重；若上下俱得，身如板夹，脚如石坠。须分风寒湿多少治之。风多痛走不定；寒多掣痛，周身拘急，手足冷痹，与痛风同；湿多浮肿，重着一处不移。风多，乌药顺气散、三痹汤、越婢汤、单豨莶丸；寒多，五积散加天麻、附子，或蠲痹汤；寒湿，五积交加散；湿多，川芎茯苓汤、当归拈痛汤、防己黄芪汤、羌活胜湿汤、续断丸。冷痹身寒不热，腰脚沉冷，即寒痹之甚者，三痹汤合三五七散，或舒经汤、附子理中汤。热痹或湿生热，或风寒郁热，身上如鼠走，唇口反纵，肌肉变色，宣明升麻汤。风寒湿热痹，二妙苍蘗散等分，加虎胫骨，防风减半，水煎服。
风寒湿三邪交侵，在皮则顽不自觉，遇寒则急，遇热则纵，应乎肺，其证气喘烦满；在脉则血滞，六脉濇而紧，面无色，应乎心，其证心烦上气，嗌干善噫；在肌肉则四肢不仁，应乎脾，其证怠惰呕吐；在筋则屈而不伸，应乎肝，其证夜卧多惊，溺濇小腹痛；在骨则重不能举，尻以代踵，脊以代头，应乎肾，其证心腹胀满。初入皮肤血脉，邪轻易治；留连筋骨，久而不痛不仁者难治。久久不愈，五痹复感三邪，渐入五脏，卧不起床，泻多食少，亦如中风入脏者，死。
初起强硬作痛者，宜疏风豁痰；沉重者，宜流湿行气；久病须分气血虚实，痰瘀多少治之。气虚痹者，关节不充，一身如从水中出，阳虚阴盛也，四君子汤加肉桂、生附，或川附丸。血虚痹者，皮肤不仁，济生防风汤，或黄芪建中汤去饴加桂枝。挟瘀血者，四物汤加桃仁、红花、竹沥、姜汁。挟痰者，手足麻痹，多睡眩运，济生茯苓汤，或二陈汤加竹沥、姜汁。肾脂枯涸不行，髓少筋弱，冻栗挛急者，十全大补汤、地仙丹，通用五痹擦痹法。初病骤用参芪归地，则气血滞而邪郁经络不散，虚者乌头粥、行湿流气散主之。
麻属气虚，木属痰凝，此概言耳。有因虚而风寒湿三气乘之，麻木并作者；有气血俱虚，但麻不木者。盖麻犹痹也，虽不知痛痒，尚觉气微流行。在手多兼风湿，在足多兼寒湿。木则非惟不知痛痒，气亦不觉流行。常木为血碍气，间木为湿痰，皆经络凝滞，血脉不贯，谓之不仁。或兼虚火，则肌肉瞤动，不可误作风治。
周身掣痛麻者，谓之周痹，乃肝气不行也。宜先汗后补，黄芪汤。开目麻木暂退，闭目甚者，升阳和中汤。皮肤麻木者，补气汤。手足麻气虚者，补中益气汤去当归、陈皮，加五味子、白芍、生甘草。虚甚挟风者，补中益气汤正料，加乌药、附子、羌活、防风、天麻。十指麻木，胃有湿痰死血者，二陈汤加二朮、红花、桃仁，少加附子以行经。左手脚腿偏麻疼痛，右口角并眼牵引侧视者，表有风也，宜天麻黄芪汤。两腿麻者，导气汤。两脚麻木如火热者，三妙丸。
凡味酸伤筋则缓，味咸伤骨则痿，令人发热变为痛痹麻木等证。慎疾者须戒鱼腥、面酱、酒酢。肉属阳助火，但可量吃；若厚味过多，下必遗溺，上必痞闷，先用二陈汤加芍药、黄连降火，然后用本证药。

古今图书集成医部全录卷二百二十七

　痹门

　　医学准绳六要 【 明?张三锡】 

　　　痛风

痛风，即《内经》痛痹。上古多外感，故云三气合而为痹。今人多内伤，气血亏损，湿痰阴火，流滞经络，或在四肢，或客腰背，痛不可当，一名白虎历节风是也。大抵湿多则肿，热多则痛，阴虚则脉弦数而重在夜，气虚则脉虚大而重在日。

　　　着痹

四肢肌肉不为我用，似偏枯而多痛着，与痛风相类者，痹也。分虚实标本治。
俞子木曰：痹者闭也，五脏六腑正气，为邪气所闭，则痹而不仁。《灵枢经》曰：病人一臂不遂，时复移于一臂者痹也，非风也。《要略》曰：风病半身不遂，若但闭不遂者痹也。经曰：风寒湿三气合而为痹，风多则行，寒多则痛，湿多则着，故痹多重痛沉着。

　　医宗必读 【 明?李中梓】 

　　　诸痹

筋痹即风痹也，游行不定，上下左右，随其虚邪与血气相搏，聚于关节，或赤或肿，筋脉弛纵，古称走注，今名流火。防风汤主之，如意通圣散、桂心散、没药散、虎骨丸、十生丹、一粒金丹、乳香应痛丸。
肌痹，即着痹、湿痹也，留而不移，汗多，四肢缓弱，皮肤不仁，精神昏塞，今名麻木。神效黄芪汤主之。

　　医门法律 【 清?喻昌】 

　　　痛风

痛风一名白虎历节风，实即痛痹也。经既言以寒气胜者为痛痹矣，又言凡伤于寒者皆为热病，则用药自有一定之权衡。观《金匮》用附子、乌头，必用于表散药中，合桂枝、麻黄等药同用，即发表不远热之义。至攻里必遵《内经》不远于寒可知矣。诸家方中不达此义，即攻里概不远热。独《千金》犀角汤一方，深有合于经意，特表之为例。
更有内热，因血虚炽盛，始先表散药中不能用辛热者，即当取夏月治温热病之表法为例。诸家复无其方，独《本事方》中有牛蒡子散，先得我心，亦并表出。

　　　风痹

中风四证：其一曰风痹，以诸痹类风状，故名之。然虽相类，实有不同。风则阳先受之，痹则阴先受之耳。致痹之因，乃风寒湿互相杂合，匪可分属。但以风气胜者为行痹，风性善行故也；以寒气胜者为痛痹，寒主收急故也；以湿气胜者为着痹，湿主重滞故也。
邪之所中，五浅五深，不可不察。在骨则重而不举，在经则屈而不伸，在肉则不仁，在脉则血凝而不流，在皮则寒，此五者在躯壳之间，皆不痛也。其痛者，随血脉上下，寒凝汁沫，排分肉而痛；虽另名周痹，亦隶于血脉之中也。骨痹不已，复感于邪，内合于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。此五者亦非径入五脏也，五脏各有合病，久而不去，内舍于其合也。盖风寒湿三气离合牵制，非若风之善行易入，故但类于中风也。
经论诸痹至详，然有大阙，且无方治。《金匮》补之，一曰血痹，二曰胷痹，三曰肾着。四曰三焦痹。
《金匮》论血痹谓尊荣人骨弱肌肤盛重，因疲劳汗出，卧不时动摇，加被微风，遂得之。但以脉自微濇，在寸口关上小紧，宜针引阳气，令脉和紧去则愈。血痹阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。经但言在脉则血凝而不流，《金匮》直发其所以不流之故，言血既痹，脉自微濇，然或寸或关或尺，其脉见小紧之处，即风入处也。故其针药所施，皆引风外出之法也。
《金匮》论胷痹脉证并方治，绎明入胷寒痹痛条下，此不赘。
《金匮》论肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腹重如带五千钱，甘姜苓朮汤主之。经但言骨痹不已，复感于邪，内舍于肾。仲景知湿邪不能伤肾脏之真，不过舍于所合，故以身重腰冷等证为言，曰饮食如故，曰病属下焦，意可知矣。然湿土之邪，贼伤寒水，恐害两肾所主生气之原，关系尤大，故特举肾着一证立方，以开其痹着。
《金匮》复有总治三痹之法，今误编历节黄汗之下。其曰诸肢节疼痛，身体魁瘰 【 一作尪羸，】 脚肿如脱，头眩短气，遇湿 【 一作温温】 欲吐，桂枝芍药知母汤主之是也。盖短气，中焦胷痹之候也，属连头眩，即为上焦痹矣；遇湿欲吐，中焦痹也；脚肿如脱，下焦痹也；肢节疼痛，身体魁瘰，筋骨痹也。荣卫筋骨三焦俱病，又立此法以治之。合四法以观精微之蕴，仲景真百世之师矣！

　　　肾着即痹

《内经》云：湿胜为着痹。《金匮》独以属之肾，名曰肾着，云此证乃湿阴中肾之外廓，与肾之中脏无预者也。地湿之邪着寒脏外廓，则阴气凝聚，故腰中冷，如坐水中。实非肾脏之精气冷也。若精气冷，则膀胱引之从夹脊逆于中上二焦，荣卫上下之病，不可胜言。今邪止着下焦，饮食如故，不渴，小便自利；且与肠胃之腑无与，况肾脏乎？此不过身劳汗出，衣里冷湿，久久得之，但用甘草、干姜、茯苓、白朮，甘温从阳淡渗行湿足矣，又何取暖胃壮阳为哉！
律一条
凡治痹证，不明其理，以风门诸通套药施之者，医之罪也！
痹证非不有风，然风入在阴分，与寒湿互结，扰乱其血脉，致身中之阳不通于阴，故致痹也。古方多有用麻黄、白芷者，以麻黄能通阳气，白芷能行荣卫，然已入在四君、四物等药之内，非颛发表明矣。至于攻里之法，则从无有用之者。以攻里之药皆属苦寒，用之则阳愈不通，其痹转入诸腑而成死证者多矣，可无明辨而深戒欤？

　　景岳全书 【 明?张介宾】 

　　　论痹证

风痹一证，即今人所谓痛风也。盖痹者闭也，以血气为邪所闭，不得通行而病也。如痹论曰风气胜者为行痹，盖风者善行数变，故其为痹，则走注历节，无有定所，是为行痹，此阳邪也。曰寒气胜者为痛痹，以血气受寒则凝而留聚，聚则为痛，是为痛痹，此阴邪也。曰湿气胜者为着痹，以血气受湿则濡滞，濡滞则肢体沉重而疼痛顽木，留着不移，是为着痹，亦阴邪也。凡此三者，即痹之大则也。此外如五脏六腑之痹，则虽以饮食居处皆能致之，然必重感于邪而内连脏气，则合而为痹矣。若欲辨其轻重，则在皮肤者轻，在筋骨者甚，在脏俯者更甚。若欲辨其寒热，则多热者方是阳证，无热者便是阴证。然痹本阴邪，故为寒者多而热者少，此则不可不察！
观痹论曰风寒湿三气杂至合而为痹，而寿夭刚柔篇又曰：在阳者命曰风，在阴者命曰痹。何也？盖三气之合，乃专言痹证之所因也。曰在阳为风，在阴为痹，又分言表里之有殊也。如风之与痹，本皆由感邪所致。但外有表证之见，而见发热头疼等证，或得汗即解者，是皆有形之谓，此以阳邪在阳分，是即伤寒中风之属也，故病在阳者，命曰风。若既受寒邪而初无发热头疼，又无变证，或有汗或无汗而筋骨之痛如故，及延绵久不能愈，而外无表证之见者，是皆无形之谓。此以阴邪直走阴分，即诸痹之属也，故病在阴者命曰痹。其或既有表证而疼痛又不能愈，此即半表半里，阴阳俱病之证，故阴阳俱病者。命曰风痹。此所以风病在阳而痹病在阴也。然则诸痹者皆在阴分亦总由真阴衰弱，精血亏损，故三气得以乘之而为此诸证。经曰：邪入于阴则痹，正谓此也。是以治痹之法，最宜峻补真阴，使血气流行，则寒邪随去。若过用风湿痰滞等药，而再伤阴气，必反增其病矣。

　　　治法

痹因外邪，病本在经而深则连脏。故其在上则有喘呕有吐食，在中则为胀满为疼痛，在下则为飧泄为秘结诸病，此皆风痹之兼证也。凡见此者，当于各门权其缓急先后，而随证治之。
痹证之风胜者，治当从散，宜败毒散、乌药顺气散之类主之。若以风胜而兼微火者，宜大秦艽汤或九味羌活汤之类主之。
痹证之寒胜者，但察其表里俱无热证，即当从温治之，宜五积散，或小续命汤、甘草附子汤之类主之。若寒甚气虚者，宜三因附子汤之类主之。
痹证之湿胜者，其体必重，或多寒，或多痰，或多汗，皆脾弱阴寒证也。若羌活胜湿汤乃驱风散湿之剂，五积散乃温经散湿之剂，真武汤乃温中除湿之剂，三因附子汤乃补脾燥湿之剂，调气平胃散乃行气行湿之剂，五苓散乃利水导湿之剂，二陈汤、六君子汤乃化痰去湿之剂也。大抵治湿者欲其燥，欲燥者宜从暖。盖脾土喜燥而恶湿，喜暖而恶寒，故温脾即所以治湿也。然又有湿热之为病者，必见内热之证，滑数之脉，方可治以清凉，宜二妙散及加味二妙丸、当归拈痛汤之类主之。其有热甚者，如抽薪饮之类，亦可暂用，先清其火，而后调其气血。
风痹之证，大抵因虚者多，因寒者多。惟血气不充，故风寒得以入之；惟阴邪留滞，故经脉为之不利。此痛痹之大端也。惟三气饮及大防风汤之类方能奏效。凡治痹之法，惟此为最。其有宜酒者，即以三气饮浸酒服之，亦妙法，见本方。或用易老天麻丸亦可。

　　　历节风痛

历节风痛，以其痛无定所，即行痹之属也。《病源》云：历节风痛，是气血本虚；或因饮酒腠理开，汗出当风所致；或因劳倦调护不谨，以致三气之邪遍历关节，与气血相搏而疼痛非常。或如虎之咬，故又有白虎历节之名。《中藏经》曰：历节疼痛者，因醉犯房而得之。此其概也。大都痛痹之证，多有昼轻而夜重者，正阴邪之在阴分也。其有遇风雨阴晦而甚者，此正阴邪侮阳之证也。或得暖遇热而甚者，此湿热伤阴之火证也。有火者宜从清凉，有寒者宜从温热。若筋脉拘滞，伸缩不利者，此血虚血燥证也，非养血养气不可，凡诸治法，总宜如前。凡诸痹作痛者，俱宜用火龙膏贴之。

　　方

附子八物汤 【 《医学纲目》】 　治历节风，四肢疼痛，如锤锻不可忍。
附子炮去皮脐　干姜炮　芍药　茯苓　半夏　桂心　人参各三两　白朮四两
右剉散，每服四钱，水二盏，煎至七分，去滓，食前服。

桂枝芍药知母汤 【 仲景】 　治痛痹。
桂枝　知母　防风各四两　芍药三两　甘草　附子炮　麻黄各二两　白朮　生姜各五两
右，水七升，煮取二升，温服七合，日三服。

导水丸 【 子和，下同】 　治湿痹。
滑石水飞　黑牵牛另取头末，各四两　大黄　黄芩各二两
右为细末，滴水丸梧桐子大，每服五十丸，或加至百丸，临卧温水下。

通经散　治湿痹。
陈皮去白　当归各一两　甘遂面包不令透水，煮百余滚，取出，用冷水浸过，去面焙干
右为细末，每服三钱，温汤调下，临卧服。

潜行散 【 丹溪】 　治痛风。
黄蘗不拘多少，酒浸焙干为末
生姜汁和酒调服，必兼四物等汤相间服，妙。

苍朮复煎散 【 东垣】 　治痛痹。
苍尤四两，水二碗，煎至三大盏，去滓，入下药　羌活一钱　黄蘗三分　升麻　柴胡　藁本　泽泻　白朮各五分　红花少许
右为粗末，用苍朮汤二盏，煎至一盏，去滓，空心温服，微汗为效。忌酒面。

越婢汤 【 仲景】 　治风痹脚弱。
附子一钱五分　麻黄二钱　甘草一钱二分　石膏三钱　白朮三两
右，姜枣煎服。

三妙丸　治三阴血虚，足心如火热，渐烘腰胯，及温热麻痹疼痛痿软等证，皆效。
苍朮六两　黄蘗四两　牛膝二两
右为末，酒糊为丸如梧桐子大，每服七十丸至一百丸，空心姜汤或盐汤送下。

天麻黄芪汤　治手足麻木，兼有风证。
天麻　白芍药　神曲　羌活　白茯苓各三分　人参　黄连各四分　当归五分　黄芪　甘草　升麻　干葛　黄蘗苍朮各六分　泽泻七分　柴胡九分
右，水煎温服。

单豨莶丸　治中风，口眼喎斜，时吐痰涎，语言蹇滞，四肢缓弱，骨节疼痛，腰膝无力，及诸风痹。
豨莶端午、七夕、重阳收，洗去土，摘叶晒干，铺甑中，用好酒和蜜层层匀洒，蒸之复晒，如此九次
右为末，炼蜜丸梧子大，每四十丸，空心酒下。

蓖麻蒸痹法 【 《千金方》】 　治风湿瘫痪，手足不仁，半身不遂，周身麻木酸疼，口眼歪斜，皆效。
蓖麻秋冬用叶，春夏用子一二十斤
右入甑内，蒸半熟取起。先将绵布数尺双折，浸入蒸汤内，取出乘热敷患处，将前蒸热药铺布上一层，候温，再换热药一层。如此换蒸，以汗出为度。重者蒸五次，轻者蒸三次，即愈。内服疏风活血之剂。

擦痹法　治风湿诸痹。
麝香一钱，捣烂于磁器内，勿泄气　蓖麻子三两，去油　活地龙七条，去土捣烂　甘草　甘遂各一两，俱为末
临用先将姜葱各一两，捣烂包患处，次用姜汁化此药，一鸡子黄大，擦半时久，一日三次。二三年者皆效，妇人尤神。

茯苓汤 【 《济生方》】 　治停蓄支饮，及筋痹脉痹。
半夏汤泡　茯苓皮各一钱　甘草　桔梗　枳实各五分
姜煎温服。

冲和补气汤 【 《医学正传》】 　治合眼则麻木，开则不麻，四肢无力，痿厥酢心，目昏头眩，神效。
羌活七分　独活　川归　黄蘗各三分　柴胡　神曲　木香　草豆蔻各二分　人参　苍朮　白朮　芍药　泽泻　陈皮　猪苓各一钱　甘草　升麻各五分　黄芪制，二钱　黄连　麻黄不去节，各二分
右切，分作二服，每服用水一盏半，煎至一盏，温服。

活血应痛丸 【 《宝鉴》】 　治痛痹。
狗脊去毛，六两　香附炒，十二两　陈皮九两　没药一两二钱　草乌炮，二两半　威灵仙三两　苍朮米泔浸一宿，十两
右为细末，酒煮面糊为丸如桐子大，每服十五丸，温酒或热汤送下，不拘时候。常服和血脉，壮筋骨，使气脉宣通。忌桃、李、雀、鸽诸血物。

行湿流气散　治风寒湿痹，身如板夹，麻木不仁，或手足酸软。
苍朮　羌活　防风　川乌各一两　薏苡二两　白茯苓一两五钱
右为末，每服二钱，温酒或葱汤下。

换腿丸　治足三阴经为风寒暑湿所乘，发为挛痹缓弱，上攻胷背，下注腰腿，足心发热，行步艰难。
木瓜四两　薏苡仁　南星　石楠叶　石斛　槟榔　萆薢　牛膝　羌活　防风　黄芪　当归　天麻　续断各一两
右为末，酒糊丸梧子大，每五十丸，温酒盐汤下。

麝香丸 【 《医学纲目》】 　治白虎历节诸风疼痛，游走无定，状如虫啮，昼静夜剧，及一切手足疼痛。
川乌三枚　地龙五条　全蝎　黑豆各二十一个
右俱生为细末，入麝香半字研匀，糯米糊为丸如菉豆大，每服七丸，甚者十丸，夜卧令膈空，温酒下，微出冷汗一身，便瘥。予得此方，凡是历节及不测痰痛，一二服便瘥。

神效黄芪汤 【 《医学正传》】 　治浑身麻木不仁，或头面手足跗背腿脚麻木，并皆治之；及两目羞明畏日，隐濇难开，视物昏花，睛痛，亦皆治之。
蔓荆子二分　陈皮五分　人参八分　炙甘草　白芍药各一钱　黄芪二钱
右细切，作一服，水二盏，煎至一盏，去柤，临卧热服。如麻木不仁，虽有热，不加黄蘗，只加黄芪一钱、木通三钱。如麻木甚者，加芍药一钱、木通二钱。如小便淋濇，加泽泻五分，一服，去则止。如有大热证，加酒洗黄蘗三分。

二妙苍蘗散　治一切风寒湿热，脚气，骨间作热，四肢痛，令人痿躄，用之神效。
苍朮盐炒　黄蘗酒炙，各五钱
水煎服。二物皆有雄壮之气，如气实，加酒少许，气虚加补气药，血虚加补血药，痛甚加姜汁，或为末、为丸服，尤妙。

牛蒡子散 【 《本事》】 　治前证。
牛蒡子　豆豉炒　羌活各三两　生地二两半　黄芪一两半
右为细末，汤调二钱，空心，食前，日三服。

四君子汤　治气虚麻痹。
人参一钱　白朮　茯苓各二钱　甘草六分　生姜三片　枣子二枚
右水煎，不拘时温服。加半夏、陈皮，名六君子汤。

当归拈痛汤　治湿热为病，肢节烦疼，肩背沉重，胸膈不利，遍身疼痛，足胫肿痛等证。
白朮一分五厘　当归　防风　猪苓　泽泻　茯苓　知母各三分　羌活　茵陈　甘草　黄芩各五分　升麻　干葛　苦参　人参　苍朮各二分
水煎温服。

犀角汤 【 《千金方》】 　治热毒流入四肢，历节肿痛。
犀角　羚羊角　前胡　黄芩　栀子仁　射干　大黄　升麻各四两　豉一升
右(口父)咀，每服五钱，水二盏煎服。

茵芋丸 【 《本事方》】 　治历节肿满，疼痛。
茵芋　朱砂　薏苡　牵牛一两半　(木郁)李仁半两
右为细末，炼蜜杵丸如桐子大，轻粉滚为衣，每服十丸至十五丸，五更温水下。到晚未利，可二三服。

二陈汤　治痰痹麻木。
陈皮二钱　半夏一钱　茯苓八分　甘草四分
右加生姜三片，水煎温服。

补中益气汤　治湿热郁于脾土。不能荣于四肢，致痹痛麻木。
黄芪　人参　甘草各一钱　当归　白朮　陈皮　柴胡　升麻各五分，虚甚者升柴各一分，汗多者全去
右水煎，巳、午、未时温服。伤之重者，连进二服，如得微汗即愈。忌多言劳役，静养一二时辰久，方进美膳以助之。常服去升麻，加黄蘗三分以滋肾水，红花二分入心养血，多用则破血。

十全大补汤　治元阳大虚，不能荣于四肢，故作麻木或疼痛。
人参　白朮　茯苓　甘草　当归　川芎　熟地　芍药　肉桂　黄芪各二分半
右，姜枣煎服。快利为度，白粥将息。

趁痛散　治痛痹。
右为末，每服二钱，酒调。或加酒炒芩、蘗。
小续命汤 【 《千金方》】 　通治八风五痹痿厥等疾，以一岁为总，六经为别，春夏加石膏、知母、黄芩，秋冬加官桂、附子、芍药。又于六经别药内，随证细分加减。

麻黄去节　人参　黄芩　甘草炙　芍药　川芎　杏仁去皮尖炒　防风　官桂各一两　附子炮去皮脐，半两
右除附子、杏仁外，为粗末，后入二味和匀，每服五钱，水一盏半，生姜五片，煎一盏去滓，稍热服，食前。

史国公浸酒方　治左瘫右痪，四肢顽麻，骨节酸疼，诸般寒湿风气。
虎胫骨酒浸一日，焙干酥炙　当归　鳖甲炙　羌活　防风　萆薢　秦艽　牛膝　晚蚕沙　松节各二两　干茄根八两，蒸熟　枸杞子五两
用无灰酒一斗，绢袋盛药入酒内，封十日。取饮时不可面向坛口，恐药气冲人头面。饮酒不可间断，饮尽，药滓晒干为末，米糊丸梧子大，空心酒下五十丸。忌食发风动气之物。

加味二妙丸　治两足湿痹疼痛，或如火燎，从足跗热起，渐至腰胯，或麻痹痿软，皆是湿为病，此药主之。
苍朮四两，米泔浸　黄蘗二两，酒浸日干　牛膝　当归尾酒洗　萆薢　防己　龟板酒炙，各一两
右为细末，酒煮面糊为丸如梧桐子大，每服一百丸，空心姜汤或盐汤下。

三五七散 【 《济生方》】 　治风寒湿痹，脚气缓弱等疾。
天雄炮去皮　细辛洗去土，各三两　干姜炮　山茱萸去核，各五两　防风　山药炒，各七两
右为细末，每服二钱，食前温酒调下。

起死神应丹 【 子和，下同】 　治瘫痪，四肢不举，风痹等疾。
麻黄去根节，河水五升，熬去滓，可成膏子，五斤　白芷　桑白皮　苍朮　甘松　浮萍各二两　川芎三两　苦参三两五钱

以上各为细末，用膏子和丸如弹子大，每服一丸，温酒一盏化下，临卧服之，微汗出，勿虑。如未安，隔二三日再服，手足实时软快。

愈风丹　治痹。
甘草三钱　芍药　川芎　白殭蚕炒　桔梗　细辛　羌活各五钱　白芷　麻黄去节　防风　天麻　全蝎炙，各一两　南星生姜制用，五钱　朱砂为衣，五钱
右为末，蜜丸弹子大，每服一丸，细嚼茶酒吞下。

经验九藤酒　治远年痛风，及中风左瘫右痪，筋脉拘急，日夜作痛，叫呼不已等证，其功甚速。
钩藤钩　红藤即理省藤　丁公藤即风藤　桑络藤　菟丝藤即无根藤　青藤　天仙藤即青木香　阴地蕨根各四两，即地茶　五味子藤即红内消　忍冬藤各二两
右细切，以无灰老酒一大斗，用磁罐一个盛酒，其药用真绵包裹，放酒中浸之，密封罐口，不可泄气，春秋七日，冬十日，夏五日。每服一盏，日三服。病在上，食后及卧后服；病在下，空心食前服。

木瓜虎骨丸 【 《卫生宝鉴》，下同】 　治风寒湿合而成痹，脚重不仁，疼痛少力，足下挛痛，不能踞地，脚膝筋挛，不能屈伸，及项背拘急，手臂无力，耳内蝉鸣，头眩目运诸证，脚气行步艰难，并皆服之。
木瓜　血竭研　虎胫骨酒炙　没药研　乳香　自然铜酢淬，各五钱　枫香脂　甜瓜子　木香　败龟板酢炙去阑　骨碎补去毛　当归焙　桂各一两　安息香重汤酒煮　地龙去土，各二两
右为末，入研药和匀，酒糊丸如桐子大。每服三十丸，温酒送下，煎木瓜汤送下亦得，渐加至五十丸，空心食前。

茖葱丸　治寒湿筋骨冷疼，不能举动。
川乌去皮、尖，生　黑牵牛头末　盐豉各三钱　乳香研　没药研，各一钱
右为末，入研药匀，用肥葱一握洗去土，淡酢一升，不犯铜铁，文武火熬葱酢一半，去柤，慢火再熬成膏，滴水中不散为度。将前药末和丸如桐子大。每服十丸加至二十丸，温酒送下，大便微利则愈。

乌灵丸　治久患风虚麻痛，行步艰难。
川乌炮去皮，一两　五灵脂二两
右为末，酒糊丸如桐子大。每服十丸加至五十丸，空心温酒送下。忌一切冷物。

芍药补气汤 【 东垣】 　治着痹。
黄芪一两　白芍药一两半　陈皮留白，一两　泽泻半两　甘草一两，炙
右剉，每服一两，用水二大盏，煎至一盏，去渣温服。

黄芪桂枝五物汤 【 仲景】 　治着痹。
黄芪　芍药　桂枝各三钱　大枣十二枚　生姜六两
水六升，煮取二升，温服七合，日三服。一方有人参。

独活寄生汤 【 《卫生宝鉴》】 　治肾气虚弱，冷卧湿地，腰背拘倦，筋骨挛痛，或当风取凉，风邪流入脚膝，为偏枯冷痹，缓弱疼痛，或腰痛牵引，脚重行步艰辛。
独活　寄生　杜仲　牛膝　细辛　秦艽　桂心　茯苓　防风　川芎　人参　甘草各一两五钱　当归　熟地黄　芍药各一两
右(口父)咀。每服三钱，水二盏，生姜五片，煎至一盏，去滓，稍热服，食前。

桂枝附子汤 【 仲景，下同】 　治湿痹，脉浮虚而濇者。
桂枝去皮，四两　附子三枚，炮去皮，破八片　生姜切，三两　甘草炙，二两　大枣十二枚，擘
右五味，以水六升，煮取二升，去滓，分温三服。

甘草附子汤　治痹证，风湿相搏，骨节烦疼掣痛，恶风不欲去衣。
甘草炙　白朮各二两　桂枝四两　附子二枚，炮去皮，破八片
右四味，以水六升，煮取三升，去渣，温服一升，日三服。初服得微汗则解，能食，汗出复烦者，服五合。恐一升多者，宜服六七合妙。

风湿方 【 《千金方》】 　治风湿，脉浮身重，汗出恶风。
甘草二两　黄芪五两　汉防己四两　生姜　白朮各三两　大枣十二枚
右六味(口父)咀，以水六升，煮取三升，分三服，服了坐被中，欲解，如虫行皮中，卧取汗。

黄芪汤 【 《千金方》】 　治血痹，阴阳俱微，寸口关上微，尺中小紧，外证身体不仁如风状。
黄芪　人参要略少　芍药　桂心各二两　生姜六两　大枣十二枚
右六味(口父)咀，以水六升，煮取二升，服七合，日三服，令尽。

补气升阳和中汤 【 东垣】 　治气虚着痹。
黄芪五钱　人参　白芍药各三钱　甘草炙　佛耳草各四钱　陈皮　白朮　当归身各二钱　苍朮　草豆蔻各一钱半　黄蘗酒洗　甘草根　升麻　白茯苓　泽泻　柴胡各一钱
每服三钱，水二大盏，煎至一盏，去滓稍热服，早饭后、午饭前服之。

白蔹散 【 《千金方》，下同】 　治风痹，肿筋急，展转易常处。
白蔹五钱　附子六铢
右二味，治下筛，酒服半刀圭，日三，不知，增至一刀圭，身中热行为候，十日便觉。

血痹大易方　治风痹游走无定处。
萆薢　薯蓣　牛膝　泽泻各二两　地肤子　白朮各五钱　干膝　蛴螬　狗脊　车前子　天雄各十铢　茵芋六铢　山茱萸三十铢　干地黄二两五钱
右十四味为末，蜜和丸如梧桐子大。酒下十丸，日三，后稍加。

诸风方　治诸风痹。
防风　甘草生　黄芩　桂心　当归身　茯苓各一两　秦艽　葛根各二两　生姜五两　大枣三十枚　杏仁五十枚
右十一味(口父)咀，以酒水各四升，煮取三升，分三服，取汗。

附子酒　治大风冷痰癖胀满诸痹。
大附子一枚，重二两者；一作二枚　酒五升渍，春五、夏三、秋七、冬十日
每服一合，日再，以瘥为度。

除风湿羌活汤 【 东垣】 　治风湿着痹。
羌活　防风各一两　茯苓二钱　独活五分　黄芪　苍朮泔浸，各一钱　泽泻　猪苓各二分　柴胡　甘草炙各五分　藁本川芎　陈皮　黄蘗各三分　升麻七分　黄连去须，一分
每服三钱，或五钱，水二盏，煎至一盏，去滓，稍热服。量虚实施用。如不尽证候，依加减法用之。

附子汤 【 《宣明方》，下同】 　治肾脏风寒湿骨痹，腰脊疼不得俛仰，两脚冷受热不遂，头昏耳聋音浑。
附子炮　独活　防风　川芎　丹参　萆薢　石菖蒲　天麻　官桂　当归各一两　黄芪　细辛　山茱萸　白朮甘菊花　牛膝酒浸　甘草炙　枳壳麸炒去穰，各五钱
右为末，每服三钱，水一大盏，生姜五片，煎至七分，去滓温服，不计时候，日进三服。

防风汤　治行痹行走无定。
防风　甘草　当归　赤茯苓去皮　桂心　杏仁去皮炒熟，各一两　麻黄去节，五钱　黄芩　秦艽　葛根各三钱
右为末，每服五钱，酒水合二盏，枣三枚，姜五片，煎至一盏，去滓温服。一方有羌活，无麻黄。一方有独活、赤芍，无葛根、麻黄。

茯苓汤　治痛痹，四肢疼痛，拘倦浮肿。
赤茯苓　桑白皮各二两　防风　官桂　川芎　芍药　麻黄去节，各一两五钱
右为末，每服五钱，水一盏，枣一枚，煎至八分，去滓温服。以姜粥投之，汗泄为度，效矣。

茯苓川芎汤　治着痹，留注不去，四肢麻木，拘挛浮肿。
赤茯苓　桑白皮　防风　官桂　川芎　麻黄　芍药　当归　甘草炙，各等分
右为末，每服二钱，水二盏，枣三枚，同煎至一盏，去滓，空心温服。如欲出汗，以粥投之。一方有苍朮。

大豆糵散　治周痹，注五脏留滞，胃中结聚。益气出毒，润皮毛，补肾气。
大豆糵炒香熟，一斤
右为末，每服五钱，温酒调下，空心，加至一两，日三。

肾着汤　治胞痹，小便不利，鼻出清涕者。
赤茯苓去皮　白朮各四两　甘草炙，二两　干姜炮，二两
右为末，每服五钱，水二盏，煎一盏，去滓温服，日三。

木香丸　治肠痹，腹(疒丂)痛，时发飧泻，气不消化，小便秘濇。
干姜三分　木香　白朮　官桂　芜荑　良姜　诃子皮各一两　附子炮去皮　厚朴生姜制　肉豆蔻各二两　甘草五钱
右为末，曲面糊为丸如桐子大。每服二十丸，姜汤空心下。

升麻汤　治热痹，肌肉热极，体上如鼠走，唇口反纵，皮色变，兼诸风皆治。
升麻三两　茯神去皮　人参　防风　犀角镑　羚羊角镑　羌活各一两　官桂五钱
右为末，每服四钱，水二盏，生姜二块碎，竹沥少许，同煎至一盏，温服，不拘时。

苦参丸　治着痹。
苦参二两，取粉　丹参炙　沙参　人参　防风　五加皮　蒺藜炒去刺　乌蛇肉酒浸　蔓荆子　败龟板酥炙黄　虎骨酥炙黄　元参各一两
右为细末，用不蛀皂角一斤剉碎，以水三升，挼取汁去滓，于无油铁器内熬成膏，用炼蜜四两和丸如梧桐子大。每服十五丸至二十丸，食后、食久、夜卧其三服，荆芥薄荷酒下。

附子丸　治气痹中寒，阳虚阴盛，一身如从水中出。
附子炮　川乌头炮，二味通剉碎炒黄色入药　官桂　川椒　菖蒲　甘草各四两　骨碎补炒　天麻　白朮各二两
右为末，炼蜜为丸如梧子大。每服三十丸，温酒下，空心食前，日三服。

前胡散　治荣虚卫实，肌肉不仁，致令(疒帬)重，名曰肉苛。
川椒去目闭口者，生，二钱　前胡　白芷　细辛　官桂　白朮　川芎各三两　吴茱萸汤洗炒　附子炮　当归各二两
右剉捣，以茶酒三升拌匀，同窨一宿，以炼成猪脂膏五斤入药微煎，候白芷黄紫色，漉出滓成膏。于病处摩之至热，调此药樱桃大。

补气汤 【 东垣】 　治皮肤间有麻木，乃肝气不行故也。
白芍药　橘皮不去白，各一两五钱　炙甘草　黄芪各一两　泽泻五钱
右(口父)咀，每服一两，水二盏，煎至一盏，去柤温服。

蔓荆实丸 【 《奇效良方》】 　治皮痹不仁。
蔓荆实七钱半　桔梗炒　附子炮　枳壳麸炒　蒺藜子炒去刺　羌活　防风各半两　皂角不蛀者，半斤，剉碎，用新汲水浸一宿，以熟绢滤去渣，入面少许，同煎成膏
右为细末，以皂角膏和丸如梧桐子大。每服二十丸，食后用热酒送下。

家宝丹 【 丹溪，下同】 　治一切风疾瘫痪，痿痹不仁，口眼喎斜者，邪入骨髓可服。
川乌　南星　五灵脂姜汁制研　草乌各六两　白附子　全蝎　没药　辰砂各二两　羌活　天麻　乳香研　白殭蚕炒，各三两　片脑五钱　麝香二钱半　地龙四两　雄黄　轻粉各一两
右为末，作散，调三分，不觉，半钱。或蜜丸如桐子大，含化，茶酒皆可。

如神救苦散　治瘫痪，风湿痹走注，疼痛不止。此刼剂也，非痛不可服，痛止则已。
米壳去顶膜，蜜炒一两　陈皮五钱　虎骨酥炙　乳香研　没药研　甘草各二钱五分
右为末，每服三钱，水一盏煎，连滓服。病在上食后，在下食前。煎时须顺搅之。
又方　治上中下疼痛。
南星姜制　苍朮泔浸　黄蘗酒炒，各二两　神曲炒　川芎各一两　白芷　桃仁各五钱　威灵仙酒拌　桂枝　羌活各三钱　防己五钱　红花酒洗，一钱五分　草龙胆五分
右为末，面糊丸梧子大。每服一百丸，空心白汤下。

萆薢丸　治血痹，手足(疒帬)麻不仁，游走无定，及风痹等证。
萆薢炮　山芋　牛膝酒浸　山萸炒　熟地焙　泽泻各一两　狗脊去毛　地肤子炒　白朮各半两　干漆炒烟尽　天雄炮去皮脐　车前子炒　蛴螬研，各七钱五分　茵芋去皮茎，二钱五分
右，除蛴螬生研外，捣为细末，和令匀，炼蜜为丸如梧桐子大。每服十丸至十五丸，空心用温酒送下，日二夜一。

臂痛方　治臂痛。
苍朮一钱五分　半夏　南星　白朮　香附　黄芩酒炒，各一钱　陈皮　白茯苓各五分　威灵仙三钱　甘草少许
右(口父)咀，作一服，入生姜二三片。一本加羌活一钱。

八珍丸　治痛风走注，脚疾。
乳香　没药　代赭石　穿山甲生用，各三钱　羌活　草乌生用，各五钱　全蝎炒，二十一个　川乌不去皮尖，生用，一两
右为末，酢糊丸如梧子大。每二十一丸，温酒迭下。

四妙散 【 丹溪】 　治痛风走注。
威灵仙酒浸，五钱　羊角灰三钱　白芥子一钱　苍耳一钱五分；一作苍朮
右为末，每服一钱，生姜一大片擂汁，入汤调服。又二妙散同调服。

麻黄赤芍汤 【 《医学入门》】 　治湿热流注，肢节肿痛。
麻黄　赤芍各一钱　防风　荆芥　威灵仙　羌活　独活　白芷　苍朮　片芩　枳实　桔梗　葛根　川芎各五分　甘草　归尾　升麻各三分
下焦加酒炒黄蘗，妇人加酒炒红花，肿多加槟榔、泽泻，痛加乳没，瘀血加桃仁、大黄，水煎服。
又方 【 丹溪】 　治痛风不能行。
糯米一盏　黄(艹蹢)(艹躅)根一握　黑豆半合
右，用酒水各一碗煎，徐徐服之，大吐大泻，一服便能行动。

痛风丸 【 《医学入门》】 　治上中下疼痛。
红花钱半　南星　苍朮　黄蘗各二两　木瓜　神曲各一两　白芷　桃仁各五钱　威灵仙　羌活　桂枝各三钱　防己　草龙胆各四钱
右为末，曲糊丸梧子大。每百丸，空心白汤下。

乳香丸 【 丹溪】 　治痛风。
白附子炮　南星　白芷　没药　赤小豆　荆芥　藿香　骨碎补去毛　乳香另研，各一两　五灵脂　川乌炮去皮脐尖糯米炒，各二两　草乌头去皮尖　京墨煅，各五两　松脂研，五钱
右为末，酒糊丸如梧子大。每服十丸至十五丸，冷酒吞下，茶亦得，不拘时。忌热物。

加味四物汤 【 《医学正传》】 　治白虎历节风证。
生地　当归　川芎　白芍　加桃仁　牛膝　陈皮　茯苓　甘草　白芷　草龙胆
如痛在上者属风，加羌活、桂枝、威灵仙。在下者属湿，加牛膝、防己、木通、黄蘗。气虚者加人参、白朮、龟板。有痰者加南星、半夏、生姜。血虚者倍川归、川芎，佐以桃仁、红花，水煎服之。

防风天麻散 【 《医学正传》】 　治风湿麻痹，肢节走注疼痛，中风偏枯，或暴瘖不语，内外风热，壅滞昏眩。
防风　天麻　川芎　羌活　白芷　草乌头　白附子　荆芥穗　当归　甘草炙，各五钱　白滑石二两
右为细末，每服五分，加至一钱，热酒化蜜少许调下搅，药力运行微麻为度；或炼蜜为丸如弹子大，每服半丸至一丸，热酒化下，白汤亦可。此药散郁开结，宣风通气之妙剂也。

神通饮 【 《古今医鉴》，下同】 　治感风湿，得白虎历节风，遍身抽掣疼痛，足不能履地者二三年，百方不效，身体羸瘦，服此神效。
川木通二两
右剉细，长流水煎汁，顿服。服后一时许，遍身发痒，或发红丹，勿惧，遍身上下出汗，即愈。

两手痹方　治两手疼痛麻木。
当归　川芎　白芷　黄芩酒炒　黄连　南星　半夏各姜汁炒　苍朮　羌活　防风　桔梗　桂枝　甘草各等分
右剉，一剂，生姜煎服。

舒筋立安散　治四肢百节疼痛，名曰白虎历节风。
防风　羌活　独活　茯苓　川芎　生地黄　白芷　苍朮　红花　桃仁　陈皮　半夏　南星　白朮　威灵仙　牛膝　木瓜　防己　黄芩　连翘　木通　龙胆草酒浸　木香少许　大附子少许　甘草各等分
右剉，一剂，水煎，入姜汁、竹沥服。痛甚，加乳香、没药调服。

透骨膏 【 《奇效良方》，下同】 　治一切风湿，走注疼痛。
生地　马鞭草各半斤　吴茱萸　白面各三两　骨碎补　败龟板酒炙，各四两　鳖甲酒炙三个　蒲黄二两
右为细末，用米粉酢调似膏子，火上温热，摊于痛处，用纸裹，候冷再烘，于避风处用之。

八风九州岛汤　治男子妇人，寒冷不自爱护，当风解衣，汗出卧冷湿地，半身不遂，或俛仰屈伸难，周身淫痹，四肢不收，状如风狂，饮食损少，手足苦冷，或不随。
麻黄去节，四两　甘草炙　干姜　附子炮　防风　独活各三两　石膏绵裹捣碎　茯苓　白朮土炒　川芎　柴胡　当归身　人参　细辛各二两　杏仁去尖皮，四十九粒
右(口父)咀，以水一斗，清酒五升，渍三夜，煮取四升，分为三服，一日令尽。若病羸瘦者，用水煎服，服讫厚覆，当汗出微微，去上衣，汗解，以粉扑之。忌生菜、菘菜、酢、桃、李、猪肉、雀肉。

除湿蠲痛汤　治风湿痛痹。
苍朮米泔浸炒，二钱　羌活　茯苓　泽泻　白朮各一钱半　陈皮一钱　甘草四分
水二钟，煎八分，入姜汁、竹沥各二三匙服。在上痛者，加桂枝、威灵仙、桔梗。在下痛者，加防己、木通、黄蘗、牛膝。

海桐皮散　治白虎历节，走注，骨节疼痛。
独活　萆薢盐水浸焙　川芎　当归各三分　桃仁去皮焙　天麻　辣桂　牛膝　麻黄去节　枳壳麸炒　海桐皮　白芍药　川乌炮去皮脐　松节　防风　杜仲姜制　甘草各五钱　麝香一分　虎胫骨酒炙黄，一两
右(口父)咀，每服四钱，水一盏半，姜五片，枣二枚，煎六分，食前温服。

摄风酒 【 《奇效良方》】 　治白虎历节风，及诸般风湿，流注四肢，大风鹤膝，一切风疾。
寻风藤　三角尖石上生者　青藤根　石薜荔石上生者，各一两　五加皮　生姜各一两五钱　虎胫骨　石楠叶　青木香　威灵仙　川续断　当归　乳香　羌活　细辛　南木香各二钱半　乌药　防风　甘草节　苏木　苍朮各五钱　骨碎补七钱五分　生川乌一枚，四分之一　牛膝四钱
右剉碎，用无灰酒一坛，将药盛于布袋内，放酒坛中，油纸封缚，以锅内盛水，将酒坛坐于锅内，慢火自辰煮至午，连坛取出，放冷，每日不拘时，随意温服。药酒如夏恐停久作酸，自作半料，用小坛酒，依上法煮服。

古今图书集成医部全录卷二百二十八

　痹门

　　方

两足痹方 【 《古今医鉴》】 　治两足疼痛麻木。
当归　白芍　白朮　苍朮　陈皮　半夏　茯苓　黄蘗酒炒　桃仁　红花　威灵仙　川牛膝酒洗　甘草各等分
右剉，生姜五片，水煎，入竹沥同服。

活血丹 【 《医学纲目》，下同】 　治遍身骨节疼痛，如神。
熟地黄三两　当归　白朮　白芍　续断　人参各一两
右为细末，酒糊丸如桐子大。

虎骨丸　治经络凝滞，骨节疼痛，筋脉挛急，遇阴寒愈痛。
乳香　没药各另研　赤芍药　熟地黄　当归　虎胫骨酥炙黄，各一两　血竭五钱
右为末，用木瓜一枚，切破去子，入乳香末在内，以麻线缠定，勿令透气，好酒六升煮，酒尽取木瓜去皮，研如泥，更入熟蜜少许，杵和为丸如桐子大，每服五十丸，病在上食后，在下食前，温酒下。

甜瓜子丸 【 《医学入门》，下同】 　治风湿相搏，腰脚疼痛。
甜瓜子炒，二两　木瓜一两五钱　威灵仙一两　川乌五钱
右为末，酒糊丸梧子大。每服三十丸，酒下，避风，汗出。忌热及相反药。

捉虎丸　治一切痛风走注，手足瘫痪麻木，白虎历节等证。
麝香二钱五分　京墨煅，一钱五分　乳香　没药　当归各七钱五分　白胶　草乌　地龙　木鳖子　五灵脂各一两五钱
右为末，糯米丸芡实大。每一丸，酒化下。

乳香黑虎丹　治男妇虚血气衰败，筋寒骨冷，及天感风湿，传于经络，手足麻木，腰腿疼痛，久则偏枯瘫痪，口眼喎斜，及诸中风不能行者。
草乌　苍朮　生姜各一斤　连须葱半斤，同均匀盦，春五、夏三、秋七、冬十日，每日拌一次，晒干入　五灵脂　乳香　没药各五钱穿山甲二两　自然铜一两
右为末，酢糊丸梧子大。每三十丸，空心热酒下，间日服，尤妙。忌生冷物。但觉麻木为效。孕妇勿服。

神仙飞步丹　治诸风湿痹瘫痪等证。
草乌不去皮尖，四两　苍朮半斤　川芎藭　白芷各一两
右为末，用生姜、连须葱各四两，和前药捣烂，以磁器筑药于内令实，纸封瓶口，勿令泄气，春三、夏二、秋五、冬七日取出，晒或焙干，与姜葱同为末，酢糊为丸如梧子大。每服十五丸，空心温酒茶任下。忌发热物。孕妇勿服。

历节风方 【 《奇效良方》，下同】 　治白虎历节风痛者，状如虎咬，骨节惊疼。
白芥子　大戟　木鳖子　甘遂　乳香　川乌
右各等分为细末，米糊为丸如梧桐子大。每服七八十丸，酒下。

四物附子汤　治风湿相搏，骨节烦疼，四肢拘急，不得屈伸。
附子炮，一钱五分　肉桂二钱　白朮三钱　甘草一钱
右作一服，水二钟，生姜五片，煎至一钟，不拘时服。

通气防风散　治风湿注痹走痛。
羌活　独活　川芎　蔓荆子各一钱　防风　甘草炙　藁本各五分
右，水钟半，煎七分，热服出汗。

通痹散　治腰以下至足，风寒湿三气合而成痹，两足至膝冷如冰，不能自举，或因酒热，立冷水中，久成此疾。
天麻　独活　当归　川芎　白朮　藁本各等分
右为细末，每服二钱，食前热酒调下。

七圣散　治风湿流注经络间，肢节缓纵不随，或脚膝疼痛。
续断　独活　防风　杜仲　萆薢　甘草　牛膝酒浸一宿
右等分，焙干为细末，每服二钱，温酒调下。

乳香没药丸　治远年近日，风湿脚气，攻注脚膝，肿疼筋挛，不能屈伸，脚不能踏地，及一切疼痛往来不已。
白牵牛麸炒，三两　乳香别研　没药别研　骨碎补去毛　缩砂仁　五灵脂　白附子　甜瓜子　当归酒炒　牛膝酒浸一宿木瓜　地龙去土　木鳖子各一两
右为细末，酒煮面糊为丸如梧桐子大。每服二十丸，温木瓜汤下，或温酒方可，不拘时服。

上马丸　治寒湿，臂痛腿痹，筋骨诸疾。
川乌　木香不见火，各五钱　虎骨酥炙　牛膝　杜仲　木瓜　当归酒浸　败龟板酥炙　白朮　自然铜酢淬　黄芪蜜炙，各一两
右为细末，炼蜜为丸如梧桐子大。每服三四十丸，温酒送下。

三痹汤　治血气濇滞，手足拘挛，风痹等疾，并皆治之。
杜仲姜炒　防风　桂心　续断　人参　当归　秦艽　川芎　白茯苓　黄芪　细辛　白芍药　独活　牛膝　生地黄　甘草炙，各八分
右作一服，用水二钟，生姜二三片，红枣一枚，煎至一钟，去滓，不拘时服。

蠲痛丸　治诸风历节疼痛肿满。
川乌生一枚　全蝎去毒，二七个　麝香研，五分　黑豆生去皮，七十粒　地龙去土，五钱
右为细末，酒糊为丸如菉豆大。每服十五丸至二十丸，临睡用冷酒送下，微汗不妨。

寻痛舒筋丸　治痹痛如神。
两头尖　五灵脂各五钱　草乌　滴乳香　明没药各三分
右为细末，捣生葱和丸如梧桐子大。每服三五丸，临睡时用温酒送下，盐汤方可。忌热物。

循络丸　治风痹气滞，血脉凝濇，筋脉拘挛，肢节腰膝强痛，行步艰难。
没药别研　乳香别研　虎骨酥炙　五灵脂　龟板酥炙　当归各二两　白附子炮　南星炮　天麻酒浸焙　全蝎去毒炒　附子炮去皮脐　川乌炮去皮脐　地龙炒　杜仲炒　威灵仙　牛膝酒浸一宿　乌蛇酒浸去皮骨焙　续断　肉苁蓉酒浸一夜焙　朱砂别研，各一两
右为细末，酒煮糊和丸如梧桐子大。每股三十丸，食前用温酒送下。

枳实散　治心痹，胸中气坚急，心微痛，气短促，欬唾亦痛，不能饮食。
枳实麸炒　桂心　细辛　桔梗各七钱半　青皮一两
右(口父)咀，每服三钱，水一钟，生姜一钱半，煎六分，不拘时服。

活络饮　治风湿痹痛，诸药不效。
当归　白朮　川芎　羌活　独活各一钱　甘草五分
水一钟半，姜五分，煎七分，温服。

换骨丹　治痹痛，与史国公浸酒方大同。
虎骨酥炙　防风　牛膝　当归　羌活　独活　败龟板　秦艽　萆薢　晚蚕沙　松节各一两　枸杞二两半　茄根洗净，二两
酒糊丸服，或酒浸、或为末服亦可。

乳香宣经丸 
【 《奇效良方》】 
　治风寒湿痹，四肢拘挛，筋骨疼痛，行步艰难。
乳香别研　附子炮去皮脐　木香各八钱　五灵脂一两　黑豆生用，三合　草乌去皮尖炒　川楝子肉微炒　茴香炒，各二两　防风　乌药　陈皮去白　黑牵牛生　威灵仙　萆薢各四两
右为细末，酒煮面糊和丸如梧桐子大。每服三十丸，渐加至五七十丸，空心用温酒送下。

蠲痛丸　治风寒湿痹，筋骨重疼，走注攻刺，腰脚无力。
草乌去皮尖，盐炒烟山，四两　南星　地龙炒　五灵脂炒　白胶香熬开，泼净石上冷，研　破故纸炒，各二两　没药别研，一两　乳香别研　京墨煅，各五钱
右为细末，酢煮糊为丸如梧桐子大。每服十丸，温酒送下，渐加丸数服之。

导痹汤　治脉痹，导血壅塞。
半夏　官桂去皮，各五两　黄芪四两　茯苓　当归焙　远志　龙齿　人参　甘草炙，各三两　茯神　枳实麸炒　桔梗炒，各二两
右(口父)咀，每服先以水二盏，煮糯米半合，米熟去米，入药五钱，生姜五片，枣二枚，煎数沸，去滓，取一盏，不拘时温服。

牛膝酒　治肾气虚冷，复感寒湿为痹。
火麻仁炒，五钱　牛膝　秦艽　川芎　白茯苓　防风　官桂　独活　丹参各二两　薏苡一两　五加皮五两　麦冬　石斛　杜仲炒　地骨皮　附子炮去皮脐　干姜炮，各一两五钱
右剉如麻豆大，以生绢袋盛，用酒一斗浸，春夏三日，秋冬五日。每服半盏，空心温服，日再。

五加皮酒　治筋痹，多悲思，颜色苍白，四肢不营，诸筋拘挛，伸动缩急，腹中转痛。
五加皮　枳刺炒　猪椒根皮　丹参各八两　川芎藭　干姜炮，各五两　白藓皮　木通　秦椒去目，并合口者，炒出汗　天雄炮去皮脐　甘草炙，各四两　薏苡仁八两　火麻仁三升　官桂去粗皮　当归切焙，各三两
右剉麻豆大，绢袋盛，用酒三斗浸之，春夏三四日，秋冬六七日。初温服二三合，稍加之，以知为度。

草豆蔻散　治肠痹，风寒湿内攻，腹疼飧泄。
草豆蔻　陈皮去白，焙，各二两　官桂去粗皮　白豆蔻仁 　肉豆蔻　当归切焙　木香　白朮　丁香　良姜各五钱
右为细末，每服一钱，食前，生姜枣汤调服。

巴戟丸　治胞痹，脐腹疼痛，小水不利。
巴戟一两半　桑螵蛸麸炒　续断　杜仲酥炙　生地黄焙　附子炮去皮脐　肉苁蓉酒浸切焙　山芋各一两　远志三钱　石斛鹿茸酥炙　菟丝子酒浸一宿，捣　山茱萸　五味子　龙骨　官桂各三分
右为细末，入别捣药研和令匀，炼蜜为丸如梧桐子大。每服三十丸，空心用温酒送下，日再服。

蠲痹汤　治周痹及手足冷痹，脚腿沉重，或身疼项强。
当归酒洗　赤芍药煨　黄芪　姜黄　羌活　甘草五分
水三钟，姜三片，枣二枚，不拘时服。

人参丸　治脉痹，通行血脉。
人参　麦门冬去心焙　茯神去木　赤石脂　龙齿　石菖蒲 　黄芪各一两　熟地焙，二两
右为细末，炼蜜和捣三五百杵，丸如梧桐子大。每服三十丸，食后良久，以清粥饮送下。

秘传药酒　治男子妇人风湿相搏，腰膝疼痛，或因坐卧湿地，雨露所袭，遍身骨节痛，风湿脚气，并皆治之。
麻黄　白芷　桔梗　芍药　当归　川芎　肉桂　半夏　防己　甘草各一两　陈皮　厚朴　枳壳　乌药　牛膝杜仲制，各二两　苍朮　槟榔　川木瓜　独活各两半
右剉粗末，以绢袋盛之，用无灰酒三斗，浸于坛内，密封坛口，锅内重汤煮一时，然后取出，过三日开，取酒饮之，量饮，一日三次。滓晒干为末，酒糊丸梧桐子大。每服七十丸，空心酒下。

羌活汤　治皮痹，皮如虫走，腹胁胀满，大肠不利，语不出声。
羌活　细辛　附子炮去皮脐　沙参　白朮　羚羊角镑　五加皮　生地黄　官桂　白蒺藜　枳壳麸炒　麻黄去节　杏仁去皮尖，各五钱　丹参　萆薢　五味子　石菖蒲　木通　槟榔 　(木郁)李仁炮去皮　赤茯苓各等分
右水盏半，姜五片，煎七分，不拘时温服。

羌活续断汤　治一切白虎历节风，手足肢节，肿痛如锥。
羌活　川续断　牛膝酒洗　防风　当归酒洗　川芎各一钱　薄桂三分　秦艽　川乌各五分　苍朮米泔浸炒　麻黄　甘草节　枳壳麸炒　穿山甲各七分
右，水二盏，姜三片，葱一根，煎一盏，不拘时服，取汗。

金刀如圣散　治三十六种一切口眼喎斜，半身不遂，遍体游风白虎历节疼痛，立效。
川乌炮　草乌炮，各二两　防风　荆芥　麻黄　天麻　苍朮　何首乌　当归　川芎　细辛　石斛　人参　甘草各三钱　全蝎　朱砂　雄黄各二钱
右为细末，每服五分，卧时温茶下。如久病者，初服三分，随加至五分，看虚实加减。

燥湿化痰丸　治历节风，湿痰壅滞，昼夜疼痛无休者。
羌活　独活　防风　防己　川乌　全蝎　南星　半夏　殭蚕炒　天麻　陈皮去白　猪牙皂角炒　当归酒洗　生地黄　木香　沉香各五钱　白朮土炒　苍朮米泔水浸　杜仲姜汁炒，各二两　巴戟天炒　薏苡仁　牛膝酒洗　川芎　破故纸炒，各一两
右为末，酒糊丸梧桐子大。每服一百丸，空心食前酒送下，日二次，食干物压之。

诸风应效酒　治白虎历节风，一切诸风，瘫痪，寒湿痹，肢节疼痛。
当归　川芎　白朮　五加皮　石楠藤　殭蚕　白芍药各三两　苍朮五钱　白芷　苦参　何首乌　木瓜　牛膝　细辛　黄蘗　知母　大枫子　薏苡仁　生地黄各二钱　川乌　木香各一钱　穿山甲　紫荆皮　羌活　独活　威灵仙　藁本　防风各钱半
右为粗末，好酒坛，将绢袋盛于坛内，密封口，文武火重汤煮一时取出，去火毒，过三日饮之。

煮酒方　治一切白虎历节疼痛。
当归　五加皮　海风藤各五钱　川芎　牛膝　黄芩　木通　薏苡仁　木瓜各二钱　白朮　苍朮　乌药　茯苓　甘草　桑寄生各一两　白芍药　生地黄　陈皮　半夏　羌活　独活　麻黄　金银花　枳壳　防风各三钱　紫苏叶　木香各一钱
右，煮法同前。

乌药顺气散　治气攻注四肢，骨节疼痛，遍身顽麻，及疗瘫痪，步履艰难，脚膝痿弱。
麻黄去根节　陈皮　乌药各二钱　干姜炮　白殭蚕去丝嘴炒，各五分　川芎　枳壳　桔梗　白芷　甘草炒，各一钱
水二钟，姜三片，枣一枚，煎八分，食远服。

抽薪饮 【 《景岳全书》，下同】 　治热盛挛痹。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟，煎七分，食远温服。内热甚者，冷服更佳。

三气饮　治血气亏损，风寒湿三气乘虚内侵，筋骨历节痹痛之极。
当归　枸杞　杜仲各二钱　熟地三五钱　牛膝　茯苓　芍药酒炒　肉桂各一钱　白芷　细辛或代以独活　炙甘草各一钱附子随宜一二钱
水二钟，加生姜三片，煎服。此饮亦可浸酒，大约每药一斤，用烧酒六七斤，浸十余日服。

熨背散 【 《奇效良方》，下同】 　治胷痹，心背疼痛，气闷。
川芎一两二钱　乌头　细辛　附子　羌活　川椒　桂心各一两
右为末，以少酢拌匀，或炒热，或用帛裹，微火炙令暖，以熨背上，取差乃止。忌生冷如常服。按此方当用气，惟诸辛香者佳，附子似不必用。

火龙膏　治风寒湿毒所袭，筋骨挛痛，及湿痰流注，经络壅痛，不能行步，并治历节风、鹤膝风，其效如神。
生姜八两，取汁　乳香为末　没药为末，各五钱　麝香一钱　真牛皮广胶二两
右，先将姜汁并广胶镕化，方下乳香没药调匀，待少温，下麝香成膏，摊贴患处。更服五积散。

续断丹　治中风寒湿，筋挛骨痛。
续断　萆薢酒浸　牛膝酒浸　干木瓜　杜仲炒，各二两
右为末，炼蜜和丸，每两作四丸。每服一丸，细嚼温酒下，不拘时。

羌活散　治风痹，手足不仁。
荆芥一握　羌活　防己　防风　枣仁 当归　川芎各一两　附子炮去皮脐　麻黄去根节　天麻各一两半　黄松节　薏苡仁各二两
右为细末，每服二钱，不拘时，温酒调下。

当归汤　治肺痹，上气闭塞胷中，胁下支满，乍作乍止，不得饮食，唇干舌燥，手足冷痛。
当归焙　防风　黄芪各二两　人参　细辛　黄芩各一两　柴胡八两　半夏汤泡，五两　麻黄去根节，水煮二三沸，掠去沫，晒干，一两杏仁去皮尖，炒，五十个　桂心三两
右(口父)咀，每服五七钱，水一钟，姜七片，枣二枚，煎七分，不拘时，温服。日三夜二。

黄芪丸　治脾痹，肌肉消瘦，心腹胀满，水谷不化，食即欲呕，饮食无味，四肢怠惰，或时自利。
黄芪　石斛　附子炮去皮脐　肉苁蓉　益智仁白朮　人参各一两　诃梨勒煨，二两　桂心　厚朴姜汁炙，各一两半　五味子当归　沉香　白豆蔻去壳　枳实麸炒　良姜各七钱五分　吴茱萸汤泡　丁香各半两
右为细末，煮枣肉和捣五百杵，丸如梧子大。每服三十丸，食前用温酒送下。

加味五痹汤　治五脏痹证。
细辛七分　人参　当归酒洗　白芍煨　茯苓　川芎各一钱，肝心肾痹倍之　五味子十五粒　甘草　白朮一钱，脾痹倍之
水二钟，姜一片，煎八分，食远服。脾痹，加厚朴、枳实、砂仁、神曲。肝痹，加酸枣仁、柴胡。心痹，加远
志、茯神、麦门冬、犀角。肺痹，加半夏、紫菀、杏仁、麻黄。肾痹，加独活、官桂、杜仲、牛膝、黄芪、萆薢。

石楠散　治热痹，肌肉热极，体上如鼠走，唇口反坏，皮肤色变，兼治诸风。
石楠叶酢炙　山芋　葳蕤剉　天雄炮去皮脐　石膏别研　升麻各一两　黄芪剉　桃花生用　甘草　菊花未开者，炒，各五钱山萸肉一两半　珍珠别研　丹砂各二钱半，别研
右为细末，入别研药，更研令匀。每服一钱，渐加至二钱，空心用温酒调服。

防风丸　治热痹。
防风　羌活　桂心　茯神　人参　枳壳麸炒　牛膝酒浸　五加皮　麦门冬　元参　薏苡仁　生地黄焙　芍药丹参　槟榔二两　大黄炒　松子仁　木香各半两　磁石火煅酢淬，七次
右为细末，炼蜜为丸如梧桐子大。每服三十丸渐加至四十丸，空心温酒下。

巴戟天汤　治冷痹，脚膝疼痛，行履艰难。
巴戟天三两　附子炮去皮脐　五加皮各二两　牛膝酒浸焙　石斛　甘草炙　萆薢各一两半　白茯苓　防风各一两七钱半
右剉如麻豆大。每服五钱，生姜三片，水一盏半，煎至一盏，去滓，空心温服。一方无生姜。

补肝汤　治肝痹，两胁下满，筋急不得太息，疝瘕，四逆抢心，腹痛，目不明。
乌头四枚，炮去皮脐　附子二枚炮去皮脐　山茱萸去核，各七钱半　官桂七钱半　薏苡仁　甘草炙　独活各半两　白茯苓一两二钱柏子仁另研　防风　细辛各二两
右剉如麻豆大，入研药拌匀。每服五钱，水一盏半，大枣二枚去核，同煎至八分，去滓，不拘时温服。

萆薢丸　治肝痹，缓筋脉，去邪毒，调荣卫。
萆薢　羌活　天麻酒浸焙，各一两　乳香别研　没药别研，各二钱五分　附子炮去皮脐，半两
右为细末，入乳香、没药同研匀，炼蜜丸梧子大。每服一丸，空心温酒化下日再服。

犀角散　治心痹，精神恍惚，恐畏闷乱，不得睡卧，志气不定，语言错误。
犀用屑　牛黄别研　麝香另研　羚羊角　白藓皮　茯神去木　沙参　天竺黄别研　防风　天麻　独活　人参　升麻　龙齿　远志去心　甘草炙，各二钱五分　麦门冬去心　丹砂别研　龙脑别研，一钱二分
右为细末，入别研药，再研令极细。每服二钱，不拘时，用麦门冬汤调下。

茯神汤　治心痹，神思昏塞，四肢不利，胷中烦闷，时复恐悸。
茯神　羌活　麻黄去根节　龙齿　麦门冬焙　远志　犀角屑　薏苡仁　人参　蔓荆子　防卧各七钱五分　赤芍药甘草炙，半两
右(口父)咀，每服三钱，水一钟，生姜五片，同煎至七分，去滓，不拘时温服。

温中法曲丸　治脾痹，发欬呕汁。
法曲炒　枳实麸炒　白茯苓　吴茱萸汤浸炒　厚朴姜汁炙　甘草炙，各三两　麦糵微炒，五合　细辛　干姜炮　麦门冬焙附子炮去皮脐　桔梗炒　人参各一两
右为细末，炼蜜丸如梧桐子大。每服七十丸，食前熟水下，日三服 。

五味子汤　治肺痹，上气发欬。
五味子　半夏各三两　麻黄去根节　细辛　紫菀　黄芩　甘草炙，各二两　当归焙　人参　桂心各一两　紫苏子炒，八两
右(口父)咀，每服四钱，水一盏，生姜五片，煎至六分，去滓，不拘时温服。上气病亦单煮紫苏子及生紫苏叶，冬月煮干枝茎叶服。

紫苏子汤　治肺痹，胷心满塞，上气不下。
紫苏子炒，八两　半夏汤洗，五两　陈皮去白　桂心各三两　人参　白朮　甘草炙，各二两
右(口父)咀，每服四钱，水一盏，入生姜五片，枣二枚，煎至七分，去滓，不拘时温服。

乳香应痛丸 【 《集验》】 　治风痹，走注疼痛。
乳香另研　没药另研，各半两　五灵脂炒　赤石脂各一两，研　草乌头一两半，炒
右为细末，酢糊为丸如小豆大。每服十五丸，空心酒送下，日进二服。

风痹方　治走注，疼痛不定。
芫花　桑白皮　川椒各二两　桂心一两　柳蛙屑，半两　麦麸一升
右为粗末，用酢一升，拌炒令热，以青布裹熨痛处，冷即更人酢，再炒，依前熨之，以瘥为度。

薏苡仁散 【 《本事》】 　治风湿痛痹。
薏苡仁一两　当归　小川芎　干姜　茵芋　甘草　官桂　川乌 　防风　人参　羌活　白朮　麻黄　独活各半两
右为细末，每服二钱，空心临卧，酒调下，日三服。

和血散痛汤 【 《东垣》】 　治血留于经络，周身痹痛。
羌活　升麻　麻黄去节，各一钱半　桃仁十?　柴胡二钱　防风六分　当归身　红花各一分　独活　猪苓各五分　黄蘗酒炒知母酒炒，各一钱　黄连酒炒　甘草炙，各二分
右，分作四服，每服水一大盏，煎至一半，去滓，空心热服。

如意通圣散 【 《集验》，下同】 　治走注风疼痛。
当归　陈皮去白　麻黄去节　甘草炙　川芎　御米壳去顶膈　丁香各等分
右用慢火炒令黄色。每服五钱，水二盏，煎至一盏，去渣温服。如腰脚走注疼痛，加虎骨、没药、乳香，此治诸痛之仙药也。又可服一粒金丹。

虎骨散　治风毒走注，疼痛不定，少得睡卧。
虎胫骨　败龟板酢炙各二两　骐驎竭另研　没药　自然铜酢淬　赤芍药　当归　天麻　苍耳子炒　骨碎补去毛　防风　牛膝酒浸　槟榔　五加皮　羌活去芦，各一两　白附子炮　桂心　白芷各半两
右为细末，每服二钱，温酒调下，不拘时候。

桂心散　治风走注疼痛。
桂心　漏芦　威灵仙　芎藭　白芷　木香　当归去芦　白殭蚕炒　地龙炒，去土，各半两
右为细末，每服二钱，温酒调下，不拘时候。

仙灵脾散　治走注风，往来不定。
仙灵脾　威灵仙　芎藭　苍耳子　桂心各一两
右为细末，每服一钱，温酒调下，不拘时服。

没药散　治遍身百节风虚劳冷，麻痹，走注疼痛，日夜不止。
没药二两，另研　虎骨四两，酢炙
右为细末，每服五钱，温酒调下，不拘时，日进二服。

虎骨丸　治男子妇人走注疼痛，麻木困弱。
虎骨酢炙，四两　五灵脂炒　殭蚕炒　威灵仙　地龙炒　白胶香各一两　川乌二两，炮去皮脐　胡桃肉二两半，去隔皮，捣研如泥
右为细末，同研令匀，以酒煮面糊和丸如梧桐子大。每服十丸至十五丸，空心温酒送下日进二服。

十生丹　治风痹走注疼痛。
天麻　防风　羌活　独活　川乌　草乌　何首乌　当归　海桐皮各等分，并生
右为细末，以炼蜜为丸。每丸重一钱，每服一丸，细嚼，冷茶清送下。病在上食后服，病在下空心服。忌食热物一日。

定痛丸　治风虚走注疼痛。
威灵仙　木鳖子去壳　川乌头炮去皮脐　防风　香白芷　五灵脂　地龙去土炒，各半两　水蛭糯米炒熟　朱砂水飞，各三钱
右捣研为细末，酒煮面糊和丸如梧子大，以朱砂为衣。每服十丸，空心温酒送下。妇人红花酒下。常服轻身壮骨。

八神丹　治风虚走注疼痛，昏迷无力，四肢麻木。
地龙去土炒　五灵脂炒　威灵仙　防风　木鳖子去壳　草乌头各一两，炒　白胶香另研　乳香另研，各三钱
右为细末，酒煮面糊丸如桐子大。每服五七丸至十丸，温酒送下，不拘时。若汗出，其(疒帬)麻自散，是其效也。老幼加减服之。

一粒金丹　治腰膝风痹，走注疼痛。
草乌头剉炒　五灵脂各一两　地龙去土炒　木鳖子去壳，各半两　白胶香研，一两　细墨煅　乳香研，各半两　没药另研　当归各一两　麝香另研一钱
右为细末，以糯米糊为丸如桐子大。每服二丸至三丸，温酒下。服药罢，遍身微汗为妙。

痛风方　 【 丹溪，下同】 
黄蘗酒炒　苍朮酒炒，各二钱
右作一服，煎就调酒浸威灵仙末、羚羊角灰为臣，苍耳为佐，芥子为使，用姜一片，入药末一钱，擂碎，以前药再温服。

龙虎丹　治走注疼痛，或麻木不遂，成半身疼痛。
草乌　苍朮　白芷各一两
右研为末，水拌发酵过，再入乳香二钱，当归、牛膝各半两，酒糊丸弹子大，酒化下。

透骨丹 【 《集验》，下同】 　治男妇一切走注疼痛，不可忍。
地骨皮　甜瓜子炒　芸台子葱捣为饼，各三两　乳香另研　没药另研　草乌头各一两，剉炒　苍朮　牛膝酒浸　赤芍　当归　自然铜酢煅川乌头炮去皮脐　五灵脂各二两
右为末，酢糊丸梧子大。每服十丸，加至十五丸，温酒送下，不拘时。先用甜瓜子一两炒香研，酒煎数沸，量虚实，调黑牵牛末五钱服之，以利为度。后服此。

神效膏　治风走注疼痛，上下不定。
牛皮胶水镕成膏，一钱　芸薹子　安息香　川椒生用　生附子各半两
右为细末，入胶中和成膏纸摊，随痛处贴之。

神效万全膏　治风毒走注疼痛。
牛膝二两，酒煮研为膏　芸薹子　川椒生用　安息香酒熬为膏　附子生用，各半两
右三味为细末，入牛膝安息膏中调匀，纸摊，随患处贴之。

摩风膏　治风毒攻注筋骨疼痛。
蓖麻子一两，去壳并皮研　草乌头半两生　乳香一钱，另研
右以猪肚脂炼，去沫成膏，方入药搅匀，涂摩攻注之处，以手心摩挲，如火之热，却涂摩患处，大妙。

　　单方

历节风痛：独活、羌活、松节等分，用酒煮过，每日空心饮一杯。 【 《外台》，下同】 

历节诸风，酸疼不可忍：用松脂三十斤，炼四五十遍，以炼酥三升温和，松脂三升熟搅，令极调匀。每旦空腹，以酒服方寸匕，日二服。数日，食面粥为佳。慎勿食血腥生冷鲊物果子。百日瘥。

历节风，四肢疼痛：松节二十斤，酒五斗，渍三七日，服一合，日五六服。

历节风：松叶三十斤，酒二石五斗，渍三七日，服一合，日服五六度。 【 《千金方》】 

白虎风痛，日夜走注百节，有如虎啮：炭灰五升，蚯蚓屎一升，红花七捻，和熬，以酢拌之，用故布包二包，更互熨痛处，取效。 【 《圣惠方》】 

鼠壤土：治中风筋骨不随，冷痹骨节手足拘急，风掣痛偏枯，死肌。多收曝干，蒸热袋盛，更互熨之。 【 藏器】 

风湿冷痹：蒴藋叶火燎，厚铺床上，趁热眠于上，冷复易之，冬月取根舂碎熬热用。 【 《外台》】 

麻木疼痛：万灵膏。用甘遂二两，蓖麻子四两，樟脑一两，捣作饼贴之，内饮甘草汤。 【 《摘元方》】 

风寒湿，麻木不仁，或手足不遂：生川乌头末，每以香白米煮粥一盌，入末四钱，慢熬得所，下姜汁一匙，
蜜三大匙，空腹啜之，或入薏苡末二钱，良验。 【 《本事方》】 

湿气痹痛，腰膝痛：用牛膝叶一斤切，以米三合，于豉汁中煮粥，和盐酱，空腹食之。 【 《圣惠方》，下同】 

风痹肢痛，营卫不行：川乌头炮去皮，以大豆同炒，至汗出为度，去豆焙干，全蝎五分，焙为末，酽酢熬稠，丸菉豆大。每温酒下七丸，日一服。

腰脚冷痹，疼痛有风：川乌头三个，生去皮脐为散，酢调，涂帛上贴之，须臾痛止。

风湿身痛：生葱擂烂，入香油数点，水煎，调川芎藭、郁金末一钱，服取吐。 【 《丹溪心法》】 

风毒麻痹：芥菜子为末，酢调敷之。 【 《日华》】 

风痹走注疼痛：芫花一斤，黑豆五升，生姜半斤，切同炒，旋入酢拌，用青布裹熨痛处。如冷更再炒熨，以效为度。 【 《集验方》，下同】 

风痹走注疼痛，及四肢顽痹强硬，屈伸不得：皂荚一斤，不蛀者，食盐五升，细剉，皂荚和盐炒热，以青布裹熨痛处，立瘥。

年久麻痹，或历节走气，疼痛不仁，不拘男女：神授散，用草乌头半斤，去皮为末，以袋一个，盛豆腐半袋，入乌末在内，再将豆腐填满压干，入锅内煮一夜，其药即坚如石，取出晒干为末，每服五分。冷风湿气以生姜汤、麻木不仁以葱白汤下之。 【 《活人心统》】 

风湿痹木：黑神丸，草乌头连皮生研，五灵脂等分为末，六月六日，滴水丸弹子大。四十岁以下，分六服；病甚，一丸作二服，薄荷汤化下，觉微麻为度。 【 《本事方》】 

风湿走痛：黑弩箭丸，用两头尖、五灵脂各一两，乳香、没药、当归三钱为末，酢糊丸梧子大。每服十丸至三十丸，临卧温酒下。忌油腻温面。孕妇勿服。 【 《瑞竹堂方》】 

痛风走注：黄(艹蹢)(艹躅)根一把，糯米一盏，黑豆半盏，酒水各一盌，徐徐服，大吐大泄，一服便能动也。 【 《医学集成》】 

风湿痹痛，手足身体，收摄不遂，肢节疼痛，言语蹇濇：(艹蹢)(艹躅)花酒拌，蒸一炊久，晒干为末。每以牛乳一
合，酒二合，调服五分。 【 《圣惠方》】 

风痹，筋急肿痛，屈转易常处：白蔹二分，熟附子一分为末。每酒服半刀圭，日二服，以身中热行为候，十日便觉。忌猪肉冷水。 【 《千金方》】 

手足麻痹，时发疼痛，或打扑伤损，痛不可忍，或瘫痪等证：威灵仙炒五两，生川乌头、五灵脂各四两为末，酢糊丸梧子大。每服七丸，用盐汤下，忌茶。 【 《普济方》】 

心痹心烦内热：茜根煮汁服。 【 《伤寒类要》】 

筋骨痛挛：马霓儿子炒开口为末，酒服一钱，日二服。 【 《集简方》】 

风湿走注疼痛：地龙一两去土炒，麝香二钱半另研，共为细末，每服一钱，以温酒调下，不拘时。 【 《集验方》】 

风湿痹痛：青藤根三两，防己一两，酒一瓶，煮饮。 【 《普济方》】 

风淫湿痹，手足不举，筋节挛痛：先与通关，次以全蝎七个，瓦炒，入麝香一字，研匀，酒三盏，空心调服。如觉已透则止，未透再服。如病未尽除，自后专以婆蒿洗净，酒煎，日二服。 【 《直指方》】 

风痹冷痛：麻黄去根五两，桂心二两为末，酒二升，慢火熬如饧。每服一匙，热酒调下，汗出为度。避风。 【 《圣惠方》】 

风(疒帬)痒痹：茱萸一升，酒五升，煮取一升半，温洗之，立止。 【 《孟诜食疗》】 

小麦麸酢，蒸熨手足，风湿痹痛，寒湿脚气，互易，至汗出，良。 【 时珍】 

手足痛风，冷痛如虎咬者：用樟木一斗，急流水一石，煎极滚泡之，盛大桶内，乘热安足于桶上熏之，以草荐围住，勿令汤气入目，其功甚捷。 【 《正传》】 

周痹缓急偏者：薏苡仁十五两，大附子十枚，炮为末。每服方寸匕，日三。 【 仲景】 

风寒湿痹，四肢挛急，脚肿不可践地：用紫苏二两，杵碎，以水三升，研取汁，煮粳米二合作粥，和葱椒姜豉食之。 【 《圣惠方》】 

白虎风毒：以三年酽酢五升，煎五沸，切葱白三升，煎一沸，漉出，以布染乘热裹之，痛止乃已。 【 《外台秘要》】 

骨髓风毒，痛不能动者：取大麻子中仁炒，香袋盛，浸酒饮之。 【 《本草》，下同】 

风缓顽痹，诸节不随，腹内宿痛：用原蚕沙炒，黄袋盛，浸酒饮。

历节肿痛，风热攻手指，赤肿麻木，甚则攻肩背两膝，遇暑热则大便秘：牛蒡子三两，新豆豉、炒羌活各一两，为末。每服二钱，白汤下。 【 《本事方》】 

历节诸风，骨节疼痛，昼夜不止：没药末五钱，虎胫骨酥炙为末，三两，每服二钱，温酒调下。 【 《图经本草》】 

白虎风痛走注，两膝热肿：用骐驎竭、硫黄末各一两，每温酒服一钱。 【 《圣惠方》，下同】 

历节风痛：用精猪肉四两切片，裹安息香二两，以瓶盛灰，大火上着一铜版片隔之，安息香放上烧之，以瓶口对痛处熏之，勿令透气。

手足麻木，不知痛痒：霜降后桑叶，煎汤频洗。 【 《救急方》】 

一切风虚羸冷，手足疼痹，无论老幼轻重：小天蓼浸酒，及煮汁服之，十许日，觉皮肤间风出如虫行。 【 藏器】 

积年痛风不可忍，久治无效者：枫柳皮细剉焙干，不限多少，入脑麝浸酒，常服，以醉为度。 【 《斗门方》】 

手足掣痛，不仁不随者：用城东朽木煮汤，热渍痛处，甚良。 【 时珍】 

风湿挛痹一切风气：苍耳子三两炒为末，以水一升半，煎取七合，去滓呷之。 【 《食医心镜》】 

遍身走注疼痛，外贴方：牛皮胶一两，水镕成膏，芸薹子、安息香、川椒、附子各半两，为细末，入胶中，和成膏，涂纸上，随痛处贴之。

黑雌鸡肉作羹食，治风寒湿痹五缓六急。 【 《别录》】 

一切风痹脚气：于大松下掘坑置瓮承取其津液一斤，酿糯米五斗，取酒饮之。

风痹历节作痛：东向侧柏叶煮汁，同曲米酿酒饮。

白虎风痛，寒热发渴，骨节微肿：用水牛肉脯一两炙，黄燕窠土、伏龙肝、飞罗面各二两，砒黄一钱，为
末，每以少许新汲水，和作弹丸大，于痛处摩之。痛止，即取药抛于热油铛中。 【 《圣惠方》】 

风湿顽痹不仁，筋骨挛缩，冷风瘫缓，血脉断绝：六月取河砂，烈日暴令极热，伏坐其中，冷即易之，取热彻通汗，随病用药。切忌风冷劳役。 【 藏器】 

风虚湿痹：醍醐二两，温酒每服一匙，效。 【 《心镜》】 

白虎风痛走注，两股热肿：用虎胫骨涂酥炙，黄黑附子炮去皮脐，各一两为末，每服二钱，酒下，日再。 【 《经验良方》】 

风痹：铁砂四两，硇砂三钱，黑脚白矾六钱，研末，热酢或水拌湿，油纸裹置袋内，任意热之，冷再拌。 【 《圣济录》】 

百节皆痛不可忍：用虎头骨一具，涂酥炙黄，槌碎，绢袋盛置二斗清酒中，浸五宿，随性饮之。 【 《圣惠方》】 

遍身走注疼痛：地龙一两，去土炒，水蛭半两，糯米内炒熟，麝香二钱半，另研，共为细末。每服一钱，以温酒调服，不拘时候。

手足风痹不随，筋脉五缓，恍惚烦躁：熊肉一斤，切，入豉汁中，和葱姜椒盐作腌脂，空腹食之。

风痹，五缓筋急：用熊肉半斤，如上法食之。

生姜捣汁，和黄明胶熬贴风湿痛，甚妙。 【 时珍】 

古今图书集成医部全录卷二百二十九

　痹门

　　针灸

《素问》曰：病在筋，筋挛节痛，不可以行，名曰筋痹。刺筋上为故，刺分肉间，不可中骨也。病起筋炅，病已止。
病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故。无伤筋骨。伤筋骨，痈发若变。诸分尽热，病已止。
病在骨，骨重不可举，骨髓酸痛，寒气至，名曰骨痹。深者，刺无伤脉肉为故。其道大分小分，骨热，病已止。
凡痹往来，行无常处者，在分肉间而刺之，以月生死为数。用针者，随气盛衰，以为痏数。针过其日数则脱气，不及日数则气不泻。左刺右，右刺左，病已止。不已，复刺之如法。月生一日一痏，二日二痏，渐多之；十五日十五痏，十六日十四痏，渐少之。
《灵枢经》曰：病在阳者名曰风，病在阴者名曰痹，阴阳俱病，命曰风痹。病有形而不痛者，阳之类也；无形而痛者，阴之类也。无形而痛者，其阳完而阴伤之也。急治其阴，无攻其阳。病九日者，三刺而已；病一月者，十刺而已。多少远近，以此衰之。久痹不去身者，视其血络，尽出其血。
黄帝曰：余闻刺有三变，何谓三变？伯高答曰：有刺营者，有刺卫者，有刺寒痹之留经者。黄帝曰：刺三变者奈何？伯高答曰：刺营者出血，刺卫者出气，刺寒痹者内热。黄帝曰：营卫寒痹之为病奈何？伯高答曰：
营之生病也，寒热少气，血上下行。卫之生病也，气痛，时来时去，怫忾贲响，风寒客于肠胃之中。寒痹之为病也，留而不去，时痛而皮不仁。
黄帝曰：刺寒痹内热奈何？伯高答曰：刺布衣者，以火焠之；刺大人者，以药熨之。黄帝曰：药熨奈何？伯高答曰：用淳酒二十斤，蜀椒一升[一升：原作「一斤」，据《灵枢?寿夭刚柔》改。]，干姜一斤，桂心一斤。凡四种皆(口父)咀，渍酒中。用绵絮一斤，细白布四丈，井内酒中，置酒马矢熅中，盖封涂，勿使泄。五日五夜，出布绵絮曝干之，干复渍，以尽其汁。每渍必睟其日，乃出干。干，并用滓与绵絮，复布为复巾，长六七尺，为六七巾。则用之生桑炭炙巾，以熨寒痹所刺之处，令热入至于病所。寒，复炙巾以熨之，三十遍而止。汗出，以巾拭身，亦三十遍而止。起步内中，无见风。每刺必熨。如此病已矣。此所谓内热也。
病在经络痼痹者，取以锋针。病痹气暴发者，取以圆利针。病痹气痛而不去者，取以毫针。泻于井荣分俞，取以四时。
凡刺有十二节，以应十二经。一曰偶刺。偶刺者，以手直心若背，直痛所，一刺前，一刺后，以治心痹。刺此者，旁针之也。二曰报刺。报刺者，刺痛无常处也。上下行者，直内，无拔针，以左手随病所按之，乃出针复刺之也。三日恢刺。恢刺者，直刺旁之，举之前后，恢筋急，以治筋痹也。四曰齐刺。齐刺者，直入一，旁入二，以治寒气小深者。或曰三刺，三刺者，治痹气小深者也。五曰扬刺。扬刺者，正内一，旁内四而浮之，以治寒气之博大者也。六曰直针刺。直针刺者，引皮乃刺之，以治寒气之浅者也。七曰输刺。输刺者，直入直出，稀发针而深之，以治气盛而热者也。八曰短刺。短刺者，刺骨痹，稍摇而深之，致针骨所，以上下摩骨也。九曰浮刺。浮刺者，旁入而浮之，以治肌急而寒者也。十曰阴刺。阴刺者，左右率刺之，以治寒厥。中寒厥，足踝后少阴也。十一曰旁针刺。旁针刺者，直入旁刺各一，以治留痹久居者也。十二曰赞刺。赞刺者，直入直出，数发针而浅之出血，是谓治痈肿也。
凡刺有五，以应五脏。一曰半刺。半刺者，浅内而疾发针，无针伤肉，如拔毛状，以取皮气，此肺之应也。二曰豹文刺。豹文刺者，左右前后针之，中脉为故，以取经络之血者，此心之应也。三曰关刺。关刺者，直刺左右尽筋上，以取筋痹，慎无出血，此肝之应也。或曰渊刺；一曰岂刺。四曰合谷刺。合谷刺者，左右鸡足，针于分肉之间，以取肌痹，此脾之应也。五曰输刺。输刺者，直入直出，深内之至骨，以取骨痹，此肾之应也。
黄帝曰：诸络脉皆不能经大节之间，必行绝道而出入，复合于皮中，其会皆见于外。故诸刺络脉者，必刺其结上。甚血者，虽无结，急取之，以泻其邪而出其血，留之发为痹也。
着痹不去，久寒不已，卒取其三里。
邪在肾则病骨痛阴痹。除痹者，按之而不得，腹胀腰痛，大便难，肩背颈项痛，时眩，取之涌泉、昆仑，视有血者尽取之。
头痛不可刺者，大痹为恶，日作者可令少愈，不可已。
黄帝问于岐伯曰：周痹之在身也，上下移徙随脉，其上下左右相应，间不容空。愿闻此痛在血脉之中耶，将在分肉之间乎？何以致是？其痛之移也，间不及下针；其搐痛之时，不及定治而痛已止矣。何道使然？愿闻其故！岐伯答曰：此众痹也。黄帝曰：愿闻众痹。岐伯对曰：此各在其处，更发更止，更居更起；以右应左，以左应右。非能周也，更发更休也。黄帝曰：善。刺之奈何？岐伯对曰：刺此者，痛虽已止，必刺其处，勿令复起。帝曰：善。愿闻周痹何如？岐伯曰：周痹者，在于血脉之中，随脉以上，随脉以下，不能左右各当其所。黄帝曰：刺之奈何？岐伯对曰：痛从上下者，先刺其下以过之，后刺其上以脱之。痛从下上者，先刺其上以过之，后刺其下以脱之。黄帝曰：善。此痛安生？何因而得名？岐伯对曰：风寒湿气客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则他痹发，发则如是。此内不在脏，而外未发于皮，独居分肉之间，真气不能周，故命曰周痹。故刺痹者，必先切循其下之六经，视其虚实，及大络之血结而不通，及虚而脉陷空者而调之，熨而通之，其瘈坚转引而行之。黄帝曰：善。余已得其意矣，亦得其事也。九者经巽之理，十二经脉阴阳之病也。
阴阳相得而合为痹者，此为内溢于经，外注于络。如是者，阴阳俱有余，虽多出血而弗能虚也。
人迎紧则为痛痹，代则乍甚乍间。盛则泻之，虚则补之。紧痛则取之分肉，代则取血络且饮药。陷下则灸之，不盛不虚以经取之，名曰经刺。
寸口紧则痛痹，代则乍痛乍止。盛则泻之，虚则补之。紧则先刺而后灸之，代则取血络而后调之。陷下则徒灸之。陷下者，脉血络于中，中有着血，血寒，故宜灸之。不盛不虚，以经取之，名曰经刺。
黄帝曰：刺其诸阴阳奈何？岐伯曰：按其寸口人迎，以调阴阳，切循其经络之凝濇，结而不通者，此于身皆有痛痹，甚则不行，故凝濇。凝濇者，致气以温之，血和乃止。其结络者，脉结血不行，决之乃行。故曰，气有余于上者，导而下之。气不足于上者，推而休之。其稽留不至者，因而迎之。必明于经隧，乃能持之。寒与热争者，导而行之。其宛陈血不结者，则而予之。必先明知二十五人，则血气之所在，左右上下，刺约毕也。
黄帝曰：持针纵舍奈何？岐伯曰：必先明知十二经脉之本末，皮肤之寒热，脉之盛衰滑濇。其脉滑而盛者病日进，虚而细者久以持，大以濇者为痛痹，阴阳如一者病难治。其本末尚热者病尚在，其热已衰者其病亦去矣。持其尺，察其肉之坚脆大小滑濇寒温燥湿，因视目之五色，以知五脏而决死生；视其血脉，察其色，以知其寒热痛痹。
圆利针取法于牦针，微大其末，反小其身，令可深内也，长一寸六分，主取痈痹者也。毫针取法于毫毛，长一寸六分，主寒热痛痹在络者也。长针取法于綦针，长七寸，主取深邪远痹者也。
《甲乙经》曰：骨痹举节不用而痛，汗注烦心，取三阴之经补之。
厥痹者，厥气上及腹，取阴阳之络，视主病者，泻阳补阴经也。
风痹注病不可已者，足如履冰，时如入汤中，肢胫淫泺，烦心头痛，时呕时闷，呕已汗出，久则目眩，悲以喜怒，短气不乐，不出三年死。
足痹不可举，侧而取之，在枢合中，以圆利针，大针不可。
风寒从足小指起，脉痹上下带胷胁痛无常处，至阴主之。
足下热痛不能久坐，湿痹不能行，三阴交主之。
骨痹烦满，商丘主之。
肤痛痿痹，外丘主之。
寒气在分肉间痛，上下痹不仁，中渎主之。
《千金方》曰：掖门，主手臂痛。
肩贞，主手麻木不举。
阴交，主手足拘挛。
少商，主手不仁。
前腋，主臂里挛急，手不上举。
尺泽，主掣痛手不伸。
曲池，主手不可举重，腕急，肘中痛难屈伸。又云，主手不仁。
阳溪，主臂重痛肘挛。
臑会、支沟、曲池、腕骨、肘髎，主肘节痹，臂酸重，腋急痛，肘难屈伸。
天井，主肩痛痿痹不仁，不可屈伸，肉麻木。
曲垣，主肩胛周痹。
阴陵泉，主足痹痛。
风府、腰腧，主足不仁。
阳辅、阳交、阳陵泉，主髀枢膝骨痹不仁。
至阴，主风寒从足小指起脉痹上下。
内庭、环跳，主胫痛不可屈伸。
阳间、环跳、承筋，主胫痹不仁。
涌泉、然谷，主五趾尽痛，足不践地。
凡髀枢中痛不可举，以毫针寒而留之，以月生死为息数，立已。
太冲，主膝内踝前痛。
梁丘、曲泉、阳关，主筋挛膝不得屈伸，不可以行。
犊鼻，主膝中痛不仁。又云，主膝不仁难跪。
髀关，主膝寒不仁，痿痹不得屈伸。
风市，主缓纵，痿痹，腨肠痛，冷不仁。
中渎，主寒气在分肉间，痛苦痹不仁。
阳关，主膝外廉痛不可屈伸，胫痹不仁。
悬钟，主湿痹流肿，髀筋急瘈胫痛。
曲泉，主卒痹病，引膑下节。
阳陵泉，主髀痹引膝股外廉痛不仁，筋急。
绝骨，主髀枢痛，胫膝骨摇酸痹不仁，筋缩，诸节酸折。
漏谷，主久湿痹不能行。
商丘，主骨痹烦满。
临泣，主身痹洒淅振寒。
凡身体不仁，先取京骨，后取中封、绝骨，皆泻之。
历节疼痛，但于痛处灸二七壮，佳。
《医学纲目》曰：白虎历节风痛，取两踝尖。在内外两踝尖灸之。
浑身疼痛，往来上下无常，取阳辅。
浑身疼痛，但于痛处针，不拘经穴，须避筋骨，穴名天应穴。
臂膊疼痛，取肩髃、手三里、外关。
臂膊疼痛，并麻痹，取肩髃、肩井、曲池。
臂膊麻痹疼痛，取肩髃、曲池、手上廉、合谷；不应，再取肩井、列缺。
臂痛连腕，取液门沿皮向后透阳池，泻之；又取中渚沿皮透腕骨，泻之。
臂内廉痛，取经渠，一分，忌灸；灵道，一分，卧针，向前三分；少海，五分。
臂酸挛，取肘髎、窍阴、尺泽、前谷、后溪。
腕痛，取阳溪、曲池。
腕无力并痛，取腕骨，横针入三分，痛则泻，无力则补；曲池，补泻同上。
五指拘挛，取三间，一分，先泻后补，灸之；前谷，一分，泻之，灸。
五指皆痛，取阳池、外关、合谷。
胯痛腿支风，取环跳，在髀枢中，侧卧，伸下足屈上足方可，针可入三寸半，补少泻多，留八吸；居髎，一寸二分，留八吸，泻之；委中，出血。
胯痛足蹷，取环跳、悬钟 【 《摘英》作丘墟，】 针五分，留三呼，灸三壮。
胯痛腿支风，不能转侧，举动艰难，取环跳，三寸半，灸七七壮；风市，灸二七壮；居髎，三寸半，灸五七壮；委中、昆仑、三里、阳陵泉。不已，取五枢、阳辅。
腰脚痛，取委中、昆仑、人中。
侧脚风，取绝骨、太冲。
髀枢痛，足胫寒热，足外廉皮骨痛，取临泣，一分；足三阴，寸半；阳辅。
髀筋急，胫痛，纵缓，痿痹，腨疼，膝冷，外廉不可屈伸，湿痹流肿，取风市、中渎、阳关、悬钟。
腿痛，取阳陵泉、三里、伏兔、阴市。
腿膝拘挛痛引胁，或青或焦，或黧或枯，如腐木状，风市灸之，又取阳陵泉、曲泉、昆仑。
腿膝外廉痛，股肿胻酸，转筋痿痹，或膝胫热不能行动，取侠溪，五分；髀关、光明，各一寸。
髀痹引膝，股外廉急痛，胫酸摇动有声，诸节酸不能行，取阳陵泉、绝骨、中封。
腿膝内廉痛引膑，不可屈伸，连腹，引咽喉痛，取太冲，五分；中封、膝关。
胫酸寒，足下热，不能久立，湿痹不仁，取中都、冲阳、承山、承筋。
胫寒，四肢重，少气难言，不得卧，取至阳、三阴交。
草鞋风，取昆仑，泻之，留六呼；太溪，泻之，留六呼；申脉，五分，补少泻多，留二吸，忌灸。
草鞋风，足腕痛，取昆仑，透太溪；丘墟、商丘各寸半，泻，灸之。
又法：取昆仑、丘墟、商丘、照海；不已，取太冲、解溪。
足腕不用，痿躄坐不起，髀脚痛，取光明，沿皮五分；丘墟，直五分。
外踝红肿痛，取申脉，半寸，泻之。
绕踝风，取曲池。如绕外踝痛，兼刺孙络，足少阳小指间三分；如绕内踝痛，兼刺大都三分；如绕前廉痛，刺行间六分。
大拇指本节前骨疼，取太冲，弹针出血。
足五指尽痛不得践地，取涌泉，二分；然谷，一分。
百节痛，实无所知，取绝骨，三棱针出血。
《医学入门》曰：冷风湿痹，针环跳、阳陵、三阳尻尾；不知痛痒者，用艾粟米大，于针尾上烧三五炷，知痛即止。

　　导引

《古今医统》曰：以右踵拘左足拇指，除风痹；以左踵拘右足拇指，除厥痹；以两手更引足趺至膝上，除体痹。
又法：踞坐伸腰，两手引两踵，鼻内气，自拯七息布两膝头，除痹。
又法：凡人常觉腰脊拘急，手足举动不遂，以左右手朝拱迎面，呵气三口，足立直，蹬七数，踞坐，左右手抱膝摇二七遍，纳气七息，愈周身之痹。
《保生秘要》曰：手足麻痹导引法，将左足搭右膝上，以右手扳左脚，左手托脚跟，扳向右，头即转左；右亦如之。兼运功法，气脉自朝。
运功气血两虚之证，起于归元会意运法，渐行患处，多旋百回，以还原位。行住坐卧，得闲皆可运用。或时以指甲捻麻处，捻之觉疼，使血来朝之意。
遍身痹痛，外法用火推至尾闾，令人以手跪指摩热，至湿出如汗，即愈。
行痹，须摩涌泉及昆仑相交，又背膊处摩热，无论时刻，用此法渐解。
手足风痹，念脐行通关法，或念背再推散四肢去，于骨节疼处，想火烧之。
湿痹，于筋骨疼痛处，行发汗法，次行通关法。
手足不仁：目转脐轮并气海，夜翻背水溉昆仑。遍身汗出四肢瘥，要在勤行是妙功。还宜两足交相擦，更有三阴穴处同。

　　医案

《史记》仓公传曰：齐王故为阳虚侯，时病甚，众医皆以为蹷。臣意诊脉以为痹，根在右胁下，大如覆杯，令人喘，逆气不能食。臣意即以火齐粥且饮，六日气下，即令更服丸药，出入六日，病已。病得之内，诊之时，不能识其经解，大识其病所在。

《唐书》许胤宗传：胤宗仕陈，为新蔡王外兵参军。王太后病风不能言，脉沉难对，医家告术穷。胤宗曰：饵液不可进，即以防风黄芪煮汤数十斛置床下，气如雾熏薄之，是夜语。

《儒门事亲》曰：郾城梁贾人年六十余，忽晓起梳发，觉左手指麻，斯须半臂麻，又一臂麻，斯须头一半麻，比及梳毕，从胁至足皆麻，大便二三日不通。往问他医，皆云风也，或药或针皆不解。求治于戴人。戴人曰：左手三部脉皆伏，比右手小三倍，此枯濇痹也。不可纯归之风，亦有火燥相兼。乃命一涌一泄一汗，其麻立已。后以辛凉之剂调之，润燥之剂濡之，惟小指次指尚麻。戴人曰：病根已去，此余烈也，方可针溪谷。溪谷者，骨空也。一日晴和往针之，用《灵枢》中鸡足法，向上卧针，三进三引讫。复卓针起，向下卧针送入指间皆然，手热如火，其麻全去。昔刘河间作《原病式》，常以麻与濇同归燥门中，真知病机者也。

常仲明病湿痹五七年，戴人涌之，后泻五七次。其药则舟车、浚川、通经、神佑、益肾，自春及秋，必十余次方能愈。公之病，不必针灸，与令嗣皆宜涌，但腊月非其时也。欲候春时，恐予东适，今姑屏病之大势，至春和时人气在上，可再涌之以去其根，卒如所论矣。

一税官风寒湿痹，腰脚沉重浮肿，夜则痛甚，两足恶寒，经五六月间，犹绵胫靴足；腰膝皮肤少有跣露则冷风袭入，流入经络，其病转剧，走注上下，往来无定；其痛极处，便挛极而肿起，肉色不变，腠理如虫行。每遇风冷，病必转增。肌体瘦乏，须人扶掖稍能行立。所服者，乌、附、姜、桂，种种燥热，燔针着灸，莫知其数，前后三年不愈。一日，余脉之，其两手皆沉滑有力。先以导水丸、通经散各一服，是夜泻三十余行，痛减半，渐服赤茯苓汤、防风汤。此三方在《宣明论》中治痹方是也。日三服，煎七八钱，漐漐然汗出。余又作玲珑灶法熏蒸，血热病必增剧。诸汗法，古方多有之。惟以吐发汗者，世罕知之。故余尝曰：吐法兼汗，良以此夫。

《李杲十书》曰：杜彦达左手右腿麻木，右手大指次指亦常麻木至腕，已三四年矣。诸医不效，求治明之。明之遂制人参益气汤，服二日，觉手心热，手指中间如气满胀。三日后，觉两手指中间皮肉如不敢触，似痒痛满胀之意，指上瑟瑟，不敢用手触之，此真气遍至矣。遂于两手指甲旁，各以三棱针一刺之，微见血如黍米许，则痹自息。又为处第二第三服之，大效。

《丹溪心法》曰：朱宅阃内，年近三十，食味甚厚，性躁急。患痛风挛缩，数月，医祷不应。予视之曰：此挟痰与气证，当和血疏气导痰，病自安。遂以潜行散，入生甘草、牛膝、炒枳壳、通草、陈皮、桃仁、姜汁煎服，半年而安。

邻鲍子年二十余，因患血痢，用濇药取效。后患痛风，叫号撼邻。予视之曰：此恶血入经络证。血受湿热，久必凝浊。所下未尽，留滞隧道，所以作痛。经久不治，恐成偏枯。遂与四物汤，加桃仁、红花、牛膝、黄芩、陈皮、生甘草，煎入生姜，研潜行散，入少酒饮之，数十贴；又与刺委中出黑血近三合而安。

一男子年十四岁，因感风湿，得白虎历节风证，遍身抽掣疼痛，足不能履地者三年，百方不效，身体羸瘦骨立，自分于死。一日，梦以木通汤服愈。遂以四物汤加木通服，不效；后以木通二两，剉细，长流水煎汁顿服。服后一时许，遍身痒甚，上体发红丹如小豆大粒。举家惊惶。随手没去，出汗至腰而止，上体不痛矣。次日，又以前煎服，身体又发红丹，方出汗至足底，汗干后，遍身舒畅而无痛矣。一月后，人壮气复，步履如初。后以此法治数人皆验。故录于此，以示后学。

李正臣夫人病，诊得六脉俱中得弦，洪缓相合，按之无力，弦在上，是风热下陷入阴中，阳道不行。其证闭目则浑身麻木，昼减而夜甚；觉而开目，则麻木渐退，久则绝止；常开其目，则此证不作。惧其麻木不敢合眼，致不得眠。身体皆重，时有痰嗽，觉胷中常似有痰而不利，时烦躁，气短促而喘，肌肤充盛，饮食不减，大小便如常，惟畏其麻木，不敢合眼为最苦。观其色脉，形病相应而不逆。《内经》曰：阳盛瞑目而动轻，阴病闭目而动重。又云：诸脉皆属于目。《灵枢经》云：开目则阳道行，阳气遍布周身，闭目则阳道闭而不行，如昼夜之分，知其阳衰而阴旺也。且麻木为风，三尺之童，皆以为然。细校之，则有区别耳。久坐而起，亦有麻木，如为绳缚之久，释之觉麻作而不敢动，良久则自已。以此验之非有风邪，乃气不行。治之当补其肺中之气，则麻木自去矣。如经脉中阴火乘其阳分，火动于中为麻木也，当兼去其阴火则愈矣。时痰嗽者，秋凉在外在上而作也，当以温剂实其皮毛。身重脉缓者，湿气伏匿而作也，时见躁作，当升阳助气益血，微泻其火与湿，通行经脉，调其阴阳则已矣，非五脏六俯之本有邪也。补气升阳和中汤主之。

《卫生宝鉴》曰：中书左丞张仲谦年五十二岁，至元戊辰春正月，在大都患风证，半身麻木。一医欲汗之，未决可否，命予决之。予曰：治风当通因通用，汗之可也。然北地此时，虽交春令，寒气尤存。汗之则虚其表，必有恶风寒之证。仲谦欲速差，遂汗之，身体轻快。后数日，再邀予视。曰：果如君言，官事繁剧，不敢出门，当如之何？予曰：仲景云，大法夏宜汗，阳气在外故也。今时阳气尚弱，初出于地，汗之则使气亟夺，卫气失守，不能肥实腠理，表上无阳，见风必大恶矣。《内经》曰：阳气者卫外而为固也。又云：阳气者若天与日，失其所则折寿。而不以当汗之时，尤有过汗之戒，况不当汗而汗者乎？遂以黄芪建中汤加白朮服之，滋养脾胃，生发荣卫之气。又以温粉扑其皮肤，待春气盛，表气渐实，即愈矣。《内经》曰：心不可伐，时不可违，此之谓也。

《医学纲目》曰：王检正患鼻额间痛，或麻痹不仁，如是数年。忽一日，连口唇颊车发际皆痛，不开口，虽言语饮食亦妨。在额与颊上，常如糊，手触之则痛。予作足阳明经络受风毒，传入经络，血凝滞而不行故也。或以排风、小续命、透髓丹之类与之，皆不效。予制犀角升麻汤赠之而愈。夫足阳明，胃也。经云：肠胃为市。又云：阳明多血多气。胃之中腥膻五味无所不纳，如市廛无所不有；六经中此为血气俱多者，能腐熟饮食，故其毒聚焉。此方以犀角为主，解饮食之毒也。阳明经络，环唇挟舌，起于鼻，合頞中，循颊车，上耳前，过客主人，循发际，至额颅。王公所患，皆一经络，故以升麻佐之。余药皆涤除风热。升麻、黄芩专入胃。

歙州一贵家妇，病遍身走注疼痛，夜则发如虫啮，其肌多作鬼邪，治曰：此正历节病也，以麝香丸三服愈。

《薛己医案》曰：大尹刘孟春素有痰，两臂顽麻，两目流泪。服祛风化痰药，痰愈甚，臂反痛不能伸，手指俱挛。余曰：麻属风虚。误服前药，肝火炽盛，肝血干涸，筋无所养，故虚挛耳。当补脾肺滋肾水则风自息，热自退，痰自清。遂用六味地黄丸、补中益气汤，三月而痊。

知州韩廷仪先患风证，用疏风化痰养血之药而痊。其腿膝骨内发热作痛，服十味固本丸、天麻丸，益甚。两尺脉数而无力。余以为肾水虚不能生肝木，虚火内动而作，非风邪所致也。不信，又服羌活愈风丹之类，四肢痿软，遍身麻木，痰涎上涌神思不清。余曰：皆脾气亏损，不能营养周身，又不能归源。先用六君子加芎、归、木香数剂，壮其脾气以摄涎归源；又以八珍汤数剂，以助五脏生化之气，以荣养周身，而诸证渐愈。乃朝以补中益气汤培养脾肺，夕以六味地黄丸滋补肝肾，如此三月余而安。

一妇人肢节作痛，不能转侧，恶见风寒，自汗盗汗，小便短少，虽夏亦不去衣，其脉浮紧。此风寒客于太阳经，用甘草附子汤一剂而瘥。

秀才刘允功形体魁梧，素不慎酒色，因劳怒气，头运仆地，痰涎上涌，手足麻痹，时或面赤，口干引饮，六脉洪而无力，甚数。余曰：肺主气，肾藏气。今肾虚不能纳气归源，阳独居上，故作头运。又不能摄水归源，饮停于中，故化而为痰。阳气虚热而麻痹，虚火上炎而作渴，当滋化源，用补中益气合六味地黄丸料，一服而愈。后劳役或入房即作，用前药随愈。

一妇人元气素虚，劳则体麻发热，痰气上攻。或用乌药顺气散、祛风化痰丸之类，肢体痿软，痰涎自出，面色痿黄，形体倦怠，而脾肺二脉虚甚，此虚而类风也。朝用补中益气汤，夕用十全大补汤，渐愈。又用加味归脾汤调理，寻愈。

一男子饮食劳倦而发寒热，右手麻木。或误以为疔毒，敷服皆寒凉败毒，肿胀重坠，面色痿黄，肢体倦怠，六脉浮大，按之如无，此脾胃之气虚也。询之，果是销银匠，因热手入水挴银，寒凝隧道，前药益伤元气故耳。遂用补中益气，及温和之药煎汤渍手而愈。

太宜人年七十五，遍身作痛，筋骨尤甚，不能伸屈，口干目赤，头眩痰涌，胸膈不利，小便赤濇而短少，夜间痰热殊甚，遍身作痒如虫行。此肝经气燥而风动也，用六味地黄丸料加山栀、柴胡治之而愈。

一男子时疮，愈后遍身作痛，服愈风丹，半身不遂，痰涎上涌，夜间痛甚。此风客淫气，治以地黄丸而愈。

一老妇两臂不遂，语言蹇濇，服祛风之药，筋挛骨痛。此因风药亏损肝血。用八珍汤补气血，用地黄丸补肾水，仍佐以愈风丹而愈。

州判蒋大用，形体魁伟，中满吐痰，劳则头运指麻，所服皆清痰理气药。余曰：中满者，脾气亏损也。痰盛者，脾气不能运也。头运者，脾气不能升也。指麻者，脾气不能周也。遂以补中益气，加茯苓、半夏以补脾土，用八味地黄以补土母而愈。后惑于《乾坤生意》方云：凡人手指麻软，三年后有中风之疾，可服搜风天麻二丸以预防之。乃朝饵暮服，以致大便不禁，饮食不进而殁。

锦衣杨永兴形体丰厚，筋骨软痛，痰盛作渴，喜饮冷水。或用愈风汤、天麻丸等药，痰热益甚；服牛黄清心丸，更加肢体麻痹。余以为脾肾俱虚，用补中益气汤、加减八味丸，三月余而痊。已后连生七子，寿踰七旬。《外科精要》云：凡人久服加减八味丸，必肥健而多子。信哉！

一妇人善怒，舌本强，手麻痹。余曰：舌本属土，被木克制故耳。当用六君子，如柴胡、芍药治之。

《医宗必读》曰：文学陆文湖，两足麻木，自服活血药不效，改服攻痰剂又不效。经半载后，两手亦麻，左胁下有尺许不知痛痒。余曰：此经所谓着痹也。六脉大而无力，气血皆损。用神效黄芪汤，加茯苓、白朮、当归、地黄，十剂后小效。更用十全大补五十余剂始安。

孝廉王春卿，久患流火，靡药弗尝，病势日迫。商之余曰：尚可疗否？余曰：经年之病，且痛伤元气，非大补血气不可。卿曰：数月前曾服参少许，痛势大作，故不敢用。余曰：病有新久之不同。今大虚矣，而日从事于散风清火，清火则脾必败，散风则肺必伤。言之甚力，竟不能决，遂致不起。

盐贾叶作舟，遍体疼痛，尻髀皆肿，足膝挛急。余曰：此寒伤营血，筋脉为之引急，《内经》所谓痛痹也。用乌药顺气散七剂而减，更加白朮、桂枝，一月而愈。

《古今医鉴》曰：一妇人患骨节疼痛，呕吐，心痛胁胀，遍身浮肿，经年不愈。以五积散全料，加羌活独活柴胡而愈。

　寒门

　　黄帝素问

　　　生气通天论

阳气者，若天与日，失其所则折寿而不彰，故天运当以日光明。是故阳因而上，卫外者也。因于寒，欲如运枢，起居如惊，神气乃浮。
【 注　人之阳气如天与日，然生于至阴，由枢转而外出。风寒之邪，皆始伤皮毛气分。是故因于寒，而吾身之阳气，当如运枢以外应。阳气司表，邪客在门，故起居如惊，而神气乃浮出以应之。神气，神脏之阳气也。】 
开阖不得，寒气从之，乃生大偻。陷脉为瘘，留连肉腠；俞气化薄，传为善畏，及为惊骇。荣气不从，逆于肉理，乃生痈肿。
【 注　开者，一日而主外；阖者，暮而收引也。如失其开阖之机，则寒气从而内薄矣。背为阳，阳虚则寒，邪痹闭于背而形体为之俯偻，《金匮》所谓痹侠背行是也。如阳虚不能为荣血之卫，邪陷于脉中而为瘘，留连于肉腠之间，《金匮》所谓马刀侠瘿是也。如经俞之气化虚薄，则传入于内而干及脏神矣。心主脉，神伤则恐惧自失；肝主血，故其病发惊骇也。如邪逆于肉理气分，而阴阳不和，则生痈肿。】 
冬伤于寒，春必病温。
 【 注　冬伤于寒，邪不即发，寒气伏藏，春时阳气外出，邪随气而化热，发为温病。】 
寒伤形。
 【 注　阳化气，阴成形。寒则阴甚，故伤形。】 
寒胜则浮。
 【 注　寒气伤阳，故神气乃浮也。】 

　　　通评虚实论

帝曰：寒气暴上，脉满而实，何如？岐伯曰：实而滑则生，实而逆则死。
 【 注　肾脏主水，在气为寒。寒气暴上者，水寒之气暴上而满于脉也。实而滑者，得阳明之气相和，故生。逆者，少阴之生气已绝，故死。】 

　　　逆调论

帝曰：人身非衣寒也，中非有寒气也，寒从中生者何？岐伯曰：是人多痹气也。阳气少，阴气多，故身寒如从水中出。
 【 注　身非衣寒，表无寒也。中非有寒气，里无寒也。寒从中生者，谓寒从阴中而生也。阳气少而阴气多者，因是人多痹气故也。病在阴者名曰痹。寒湿之气，闭于里阳，则火热不得下交于阴而阴气盛，阴气盛，则阳气少而阴寒之气过多，故身寒如从水中出。盖寒出于阴水，故如从水中出。】 

　　　气厂?朔论

肾移寒于肝肾移寒于肝　《素问?气厥论》新校正云：按金元起本云，肾移寒于脾。《甲乙经》同，当是。，痈肿少气。 【 肝当作脾。】 
【 注　脾主肌肉，寒气化热，则腐肉而为痈脓。脾统摄元真之气，脾脏受邪，故少气也。】 
脾移寒于肝，痈肿筋挛。
 【 注　肝主血，寒，则血凝注。经曰：荣气不行，乃发为痈。肝主筋，故筋挛也。】 
肝移寒于心，狂，隔中。
 【 注　肝为阳脏，而木火主气，阳并于阳故狂。心居膈上，肝处膈下，母子之气上下相通，肝邪上移于心，留于心下，故为隔中。】 
心移寒于肺，肺消。肺消者，饮一溲二，死不治。
 【 注　肺受心邪，则不能通调水液而惟下泄矣。肺为金水之原，寒随心火，消烁肺精，是以饮一溲二者，肺液并消，故为不治之死证。】 
肺移寒于肾，为涌水。涌水者，按腹不坚，水气客于大肠，疾行则呜濯濯，如囊里浆，水之病也。
 【 注　肾为水脏，肺主生原。是以肺之寒邪移于肾下，则肾之水气上涌于肺。水气客于大肠，疾行则鸣，濯濯有声，如以囊裹浆者，水不沾濡，流走肠间也。】 

　　　举痛论

岐伯曰：寒气客于脉外则脉寒，脉寒则缩蜷，缩蜷则脉绌急，则外引小络，故卒然而痛。得炅则痛立止。因重中于寒，则痛久矣。
 【 注　寒则血凝泣，故脉缩蜷，缩蜷则绌急而外引小络，外内引急，故卒然而痛。脉寒而得阳热之气，则缩绌即舒，故其痛立止。若复感于寒，则阳气受伤，故痛久而不止。】 
寒气客于经脉之中，与炅气相薄则脉满，满则痛而不可按也。寒气稽留，炅气后上，则脉充大而气血乱，故痛甚不可按也。
 【 注　寒邪在脉，与阳气相搏，则血气淖泽而脉满矣。脉满，故痛而不可按也。寒气稽留于脉中，阳气惟升而从上，血气不能相将而循行，则乱矣。】 
寒气客于肠胃之间，膜原之下，血不得散，小络急引，故痛。按之则血气散，故按之痛止。
【 注　寒气客于肠胃膜原之间，则内引小络，故痛者。夫痛也，阴也。气为阳，经络为阴。邪在膜原之气分，牵引小络而痛，故按之即止。】 
寒气客于侠脊之脉则深，按之不能及，故按之无益也。
 【 注　侠脊之脉，伏冲之脉也。伏冲之脉，上循背里，邪客之则深，按之不能及，故按之无益也。】 
寒气客于冲脉。冲脉起于关元，随腹直上。寒气客则脉不通，脉不通则气因之，故喘动应手矣。
 【 注　冲脉之循于背者注于经，其浮而外循于腹者，至胷中而散于脉外之气分。故脉不通，则气因之而喘动应手。谓脉逆于胷之下，而气因病于胷之上。喘动应手者，人迎气口喘急应手也。】 
寒气客于背俞之脉则脉濇，脉濇则血虚，血虚则痛。其俞注于心，故相引而痛。按之则热气至，热气至则痛止矣。
 【 注　背俞之脉者，足太阳之脉也。脏俯之血气皆注于俞，故寒客之则脉濇而血虚，血虚则痛矣。夫心主血脉，五脏六腑之俞，皆注于心，故相引心而痛。心为阳中之太阳，盖与太阳之气，标本相合，是以按之则热气至而痛止矣。】 
寒气客于厥阴之脉。厥阴之脉者，络阴器，系于肝。寒气客于脉中，则血濇脉急，故胁肋与少腹相引痛矣。
 【 注　肝主血，故寒气客于厥阴之脉，则血濇脉急。肝脉布胷肋，循阴器，故胷肋与少腹相引而痛。】 
厥阴客于阴股，寒气上及少腹，血濇在下相引，故腹痛引阴股。
 【 注　厥阴之脉，上抵少腹，下循阴股，故腹痛引阴股。盖经气上下相通，故邪正相引而为痛。】 
寒气客于小肠膜原之间，络血之中，血濇不得注于大经，血气稽留不得行，故宿昔而成积矣。
 【 注　邪在外内之络脉者，必转入于大经，而后乃代谢。如血气稽留于络脉，则宿昔而成积矣。】 
寒气客于五脏，厥逆上泄，阴气竭，阳气未入，故卒然痛，死不知人。气复反则生矣。
 【 注　寒气客于五脏，脏阴之气厥逆于上而从上泄，则阴气内竭矣。阳热之气未入于内，则里气虚伤，故卒然痛死。得阴阳之气复反于内，则生矣。】 
寒气客于肠胃，厥逆上出，故痛而呕也。
 【 注　寒气客于肠胃之间，从胃上出，故痛而呕。】 
寒气客于小肠，小肠不得成聚，故后泄腹痛矣。
 【 注　寒气客于小肠之间，转入于肠内，故不成积聚，而为后泄腹痛也。】 

　　　气穴论

积寒留舍，荣卫不居，蜷肉缩筋，肋肘不能伸，内为骨痹，外为不仁，命曰不足，大寒流于溪谷也。
 【 注　积寒留舍，致荣卫不能居其间，寒邪凝滞，又不得正气以和之，以致肉卷而筋缩也。肋肘乃筋骨之机关，故不得伸舒。邪闭于外，故内为骨痹。荣卫内逆，故外为不仁。命曰不足，盖热邪淫溢，是属有余；寒性凝濇，故为不足。此大寒之邪，流于豀谷之间，以致筋骨皆为病也。】 

　　　调经论

帝曰：阴盛生内寒奈何？岐伯曰：厥气上逆，寒气积于胷中而不泻，不泻则温气去，寒独留则血凝泣，凝则脉不通，其脉盛大以濇，故中寒。
 【 注　厥气上逆，下焦之阴气厥逆于上也。阴寒之气积于胷中而不泻，则中上二焦之阳气消，而寒气独留于上，寒则血凝泣而脉不通矣。阴盛则脉大，血凝泣故脉濇也。阳热去而寒独留，故中寒也。】 

　　　标本病传论

先寒而后生病者治其本，先病而后生寒者治其本。
 【 注　先寒者，寒淫所胜也。以吾身感之而生病者，是当治其寒邪。如先病而后生寒者，当治其身之本病，而寒气自解矣。】 

　　　气交变大论

岁水太过，寒气流行，邪害心火。民病身热，烦心躁悸，阴厥，上下中寒，谵妄，心痛，寒气早至。
 【 注　六丙岁水运太过，寒气流行，故邪害心火。寒气上乘，迫其火气外炎，故身热。心烦心悸者，水气上凌于心也。躁者，火气不交于阴也。阴气寒甚，故厥逆于上。上下中寒者，三焦之火衰也。心神不宁，故谵妄也。寒主冬令，此岁气流行，故寒气早至。】 
岁火不及，寒乃大行。复则病鹜溏腹满，食饮不下，寒中肠鸣，泄注腹痛，暴挛痿痹，足不任身。上应镇星、辰星。
 【 注　六癸岁，岁火不及，水反乘之，故寒乃大行。鹜溏腹满，足不任身，皆寒湿之证。盖水寒太甚，而又湿土复之，故为此诸病也。】 

　　　六元正纪大论

太阳司天之政，三之气，寒气行。民病寒反热中，痈疽，注下，心热瞀闷，不治者死。
 【 注　司天寒水之气，加临于三气而寒气行。夏时应热而反为寒气加临，故民病寒而内反热。痈疽瞀闷，皆火郁之病，不治将自焚矣。】 
太阴司天之政，终之气，寒大举。感于寒则病人关节禁固，腰脽痛。
 【 注　终之主客，乃在泉寒水之气，故寒大举。肾为冬藏而主骨，关节禁固，骨节不利也。】 
厥阴司天之政，初之气，寒始肃。民病寒于右之下。
 【 注　初之气，乃阳明清金司令，故寒始肃。民病寒于右之下，谓阳明之间气，在在泉少阳之右也。】 
水郁之发，阳气乃辟，阴气暴举，大寒乃至。民病寒客心痛，腰脽痛，大关节不利，屈伸不便，善厥逆，痞坚腹满。
 【 注　关节屈伸，乃筋骨之病，肾主骨而筋属于节也。厥逆痞坚腹满者，阳气下藏，中气塞也。】 

　　　至真要大论

太阳司天，寒淫所胜，则寒气反至，民病厥心痛，呕血，血泄，鼽衄，善悲，时眩仆，胷腹满，手热肘挛，掖肿，心澹澹大动，胷胁胃脘不安，面赤目黄，善噫嗌干，甚则色炲，渴而欲饮，病本于心，神门绝，死不治。
 【 注　寒气反至者，谓太阳为诸阳之首，即君火之阳。呕血鼽衄腹满，乃阳热中盛之证。如心痛眩仆，面赤目黄，色炲善噫，乃寒凌心火，逼其火热上炎，水火寒热交争，而神门脉绝，心气灭矣。】 
太阳之胜，凝凓且至。痔疟发，寒厥入胃则内生心痛，阴中乃疡，隐曲不利，互引阴股，筋肉拘苛，血脉凝泣，络满色变，或为血泄，皮肤否肿，腹满食减，热反上行，头顶囟顶脑户中痛，目如脱，寒入下焦，传为濡泻。
 【 注　太阳寒水气胜，故凝凓且至。痔疟者，太阳寒热之邪也。厥逆而入于胃者，水侮土也。胃络上通于心，故心痛也。阴中乃疡，是以隐曲不利而互引阴股。足太阳主筋，故筋肉拘苛也。血脉凝泣，络满色变，或为血泄，邪入于经也。皮肤否肿者，太阳之气主表也。腹满食减者，水气乘脾也。热反上行者，太阳经脉起于目内眦，故目如脱。寒入下焦者，太阳标阳而本寒，是以阳热上行而阴寒下行也。】 
太阳司天，客胜则胷中不利，出清涕，感寒则欬；主胜则喉嗌中鸣。
 【 注　太阳之气在表，而肺主皮毛，是以受司天之客气，即为胷中不利，出清涕而欬。】 
诸病水液，澄澈清冷，皆属于寒。
 【 注　此五脏之气，发见于形气也。】 

　　灵枢经

　　　经脉篇

凡诊络脉，脉色青则寒且痛。胃中寒，手鱼之络多青矣。
【 注　凡诊络脉色青则寒，盖浮络之血气，皆见于皮之部。胃中寒，手鱼之络多青，盖皮络之气血，本于胃腑所生，从手阳明少阳，注于尺肤而上鱼也。】 

　　　师传篇

黄帝曰：便病人奈何？岐伯曰：夫中热消瘅则便寒，寒中之属则便热，胃中热则消谷，令人悬心善饥，脐已上皮热，肠中热则出黄如糜，脐以下皮寒，胃中寒则腹胀，肠中寒则肠鸣飧泄。胃中寒，肠中热，则胀而且泄。胃中热，肠中寒，则疾饥，小腹痛胀。
【 注　便者，所以更人之逆也。热者更之寒，寒者更之热也。热中寒中者，寒热之气，皆由中而发，内而外也。脐以上皮热者肠中热，脐以下皮寒者胃中寒，寒热外内之相应也。】 

　　　五癃津液别篇

天寒则腠理闭，气湿不行，水下流于膀胱，则为溺与气。
 【 注　天寒则腠理闭，三焦之气因湿而不行，津水下流于膀胱，则为溺与气。气化而出者为溺。】 

　　　论疾诊尺篇

掌中寒者，腹中寒。鱼上白肉有青血脉者，胃中有寒。
 【 注　掌中鱼上，乃手臂之正面。背面为阳，故候形身之外。正面主阴，故候腰腹肠胃之内。】 

　　　九宫八风篇

风从北方来，名曰大刚风。其伤人也，内舍于肾，外在于骨与肩背之膂筋，其气主为寒也。

　　　五色篇

青黑为痛，黄赤为热，白为寒。
 【 注　青黑者，风寒之色，故为痛。黄赤者，火土之色，故为热。白者，清肃之色，故为寒。】 

　　金匮要略 【 汉?张机】 

　　　中寒

肺中寒，吐浊涕。肝中寒者，两臂不举，舌本燥，喜太息，胷中痛，不得转侧，食则吐而汗出也。心中寒者，其人苦病，心如噉蒜状，剧者心痛彻背，背痛彻心，譬如蛊注，其脉浮者，自吐乃愈。
腹满时减，复如故，此为寒，当与温药。
夫中寒家喜欠，其人清涕出，发热色和者，善嚏。
中寒，其人下利，以里虚也。欲嚏不能，此人肚中寒。 【 一云痛。】 
腹中寒气，雷鸣切痛，胷胁逆满，呕吐，附子粳米汤主之。
心胷中大寒痛，呕不能饮食，腹中寒，上冲皮起，出见有头足上下，痛而不可触近，大建中汤主之。
胁下偏痛，发热，其脉紧弦，此寒也，以温药下之，宜大黄附子汤。
寒气厥逆，赤圆主之。

　　千金方 【 唐?孙思邈】 

　　　痼冷

凡人中寒者喜欠。其人清涕出，发热色和者，善嚏。凡觇病者，未脉望之。口燥清涕出，善嚏欠，此人中寒。其人下利，以里虚故也。欲嚏不能，此人腹中痛，畏寒。脉沉弦、脉双弦者，寒也。弦脉状如张弓弦，按之不移。脉数弦者当下其寒。脉双弦而迟者心下坚。脉大而紧者阳中有阴，可下之。右手寸口脉弦者，即胁下拘急而痛，其人濇濇恶寒。师曰：迟者谓寒，濇为无血，寸口脉微，尺中紧而濇。紧即为寒，微即为虚，濇即为血不足，故知发汗而复下之。大露宿丸，主寒冷百病。

　　东垣十书 【 元?李杲】 

　　　治寒以热

治寒以热，凉而行之，有三：北方之人，为大寒所伤，其足胫肿，乃寒胜则浮也。若火炙汤浴，必脱毛见骨。须先以新汲水浴之，则时见完复。更有大寒冻其而或耳，若近火汤，必脱毛成疮，须先于凉处浴之。少时，以温水熨烙，必能完复。此凉而行之，除其大寒之理。一也。大寒之气，必令母实，乃地道左迁入肺，逆行于天，投以凉药，使天道右迁而顺天令，诸病得天令行而必愈。二也。况大寒在外，其大热伏于地中者，乃三焦包络天真之气所居之根蒂，热伏于中，元气必伤。在人之身，乃胃也。和以凉药，则元气充盛而不伤。三也。

　　丹溪心法 【 元?朱震亨】 

　　　中寒

中寒宜主乎温散。然有卒中天地之寒气者，有口得寒物者，从补中益气汤中加发散药，属内伤者十居八九。其法：邪之所凑，其气必虚，只用前汤中从所见之证出入加减，必先用参芪托住正气。气虚甚者，少加附子以行参芪之功。如果气虚者，方可用此法。
胃气大虚，必当温散。理中汤相宜，甚者加附子。
仓卒感受大寒之气，其病即发，非若伤寒之邪，循经以渐而深也。已上治法，宜用于南，不宜北。
正治温散，宜桂枝汤、四逆汤辈。甚者三建汤、霹雳散。从治用热药，加凉剂引之，或热药须俟冷饮，最妙。经曰：从而逆之，此之谓也。若反攻，用乌头煎之类。

　　证治要诀 【 明?戴思恭】 

　　　中寒

中寒之证，身体强直，口噤不语，或四肢战掉，或洒洒恶寒，或翕翕发热，或卒然眩运，身无汗者，此为寒毒所中。宜先用酒调苏合香丸，轻则五积散加香附一钱、麝香少许，重则姜附汤。若人渐苏，身体回暖，稍能言语，须问其别有何证。挟气攻刺，姜附汤加木香半钱；挟气不仁，加防风一钱；挟湿肿满者，加白朮一钱；筋脉牵急者，加木瓜一钱；肢节疼痛者，加桂二钱。

　　医学入门 【 明?李梴】 

　　　中寒

伤寒循经渐入，中寒不问冬夏，或当风取凉，或坐地受冷，肃杀之气，自皮肤卒入脏腑，昏倒、四肢拘挛、强直厥冷与中风相似，牙紧四肢不动为异耳。急用葱饼熨脐，并灸气海，手足温暖则生。如极冷唇青，厥逆无脉，舌卷囊缩者，须臾死。若仓卒难分经络，急煎姜附理中救之。次审中脘疼痛中太阴者，理中汤；脉沉足冷中少阴者，四逆汤加吴萸；或脐腹疼痛，五积散加吴萸；小腹疼痛中厥阴者，当归四逆汤加吴萸或五味子。如阴盛烦躁，热药冷饮，或加些凉药为引。温中散冷，补暖下元，阳气复而寒自消矣。切忌吐下。
西北苦寒，中伤者多；东南温和，中伤者少。寻常感冒表证见者，九味羌活汤、芎芷香苏散。寒入肠胃者，霍乱转筋，洞泄下利，干呕吐逆，藿香正气散，或五积散。挟食停痰者，人参养胃汤。夏秋暴寒折热于里者，调中汤微下之。凡带漏、遗精、痎疟、疝瘕、脚气、腰膝冷、虚劳、阴痿诸痛，皆寒也。挟痰，眩运不仁；挟湿，四肢肿痛。内伤劳役，感寒困倦，补中益气汤加姜附。如内伤生冷，感寒腹痛，脉脱，附子理中汤。如内伤房室，感寒厥冷，四逆汤。脉脱，三建汤、炼脐法。

　　古今医鉴 【 明?龚信】 

　　　中寒

中寒者，寒邪直中三阴也。寒为天地杀厉之气。多由气体虚弱之人，或调护失节，冲斥道途，一时为寒气所中，则昏不知人，口噤失音，四肢强直，拘急疼痛者，先用热酒、姜汁各半盏灌服，稍醒，后用理中汤。
如寒中太阴，则中脘疼痛，宜理中汤，或加藿香正气散同服。寒甚脉沉细手足冷者，附子理中汤。
寒中少阴，则脐腹疼痛，宜五积散加吴茱萸。寒甚脉沉细手足冷者，四逆汤加吴茱萸。
寒中厥阴，则少腹疼痛，宜当归四逆汤加吴茱萸，甚者倍附子。此中寒比伤寒尤甚，若不急治，死在旦夕。
冷极唇青，厥逆无脉，阴囊缩者，急用葱熨法，或吴茱萸熨法，并艾灸脐中与气海、关元二三十壮，佳。
中寒虽燥热烦渴，可煎理中汤，水中顿冷服之。此寒因寒用之法也。若以寒凉治之，立死。

古今图书集成医部全录卷二百三十

　寒门

　　证治准绳 【 明?王肯堂】 

　　　中寒

中寒之证，身体强直，口噤不语，或四肢颤掉，或洒洒恶寒，或翕翕发热，或卒然眩运，身无汗者，此寒毒所中也。其异于伤寒何也？曰：伤寒发热，而中寒不发热也。仲景于伤寒详之，而中寒不成热者，未之及，何也？曰：阳动阴静，动则变生，静则不变。寒虽阴邪，既郁而成热，遂从乎阳动，传变不一，靡有定方，故极推其所之之病，不得不详。其不成热者，则是邪中于阴形之中，一定而不移，不移则不变，不变则止在所中寒处而生病，是故略而不必详也。治之，先用酒调苏合香丸，轻则五积散加香附一钱、麝香少许，重则用姜附汤。若人渐苏，身体回暖，稍能言语，须臾，问其别有何证。寒脉迟紧，挟气带洪，攻刺作痛，附子理中汤加木香半钱。挟风带浮，眩运不仁，加防风一钱；挟湿带濡，肿满疼痛，加白朮一钱；筋脉牵急，加木瓜一钱；肢节疼痛，加桂一钱，亦可灸丹田穴，以多为妙。大抵中在皮肤则为浮，中在肉则为苛、为重、为聚液。分裂而痛，或痛在四肢，或痛在胷胁，或痛在胫背，或痛在小腹引睪，或经脉引注脏腑之膜，原为心腹痛，或注连于脏腑，则痛死不知人。中于筋骨，为筋挛骨痛，屈伸不利。中入六腑五脏，则仲景述在《金匮要略》中。所以肺中寒者，吐浊涕。肝中寒者，两臂不能举，舌本燥，喜太息，胷中痛而不得转侧，则吐而汗出也。心中寒者，其人苦心如噉蒜状，剧者，心痛彻背，背痛彻心，譬如虫注，其脉浮者，自吐乃愈。不言脾肾二脏中寒者，缺文也。然所谓中脏者，乃中五脏所居畔界之郭内，阻隔其经，脏气不得出入，故病。若真中脏则死矣。
《永类钤方》云：肝中寒，其脉人迎并左关紧而弦，其证恶寒发热，面赤，如有汗，胷中胁下挛急，足不得伸。心中寒者，其脉人迎并左寸紧而洪，其证如噉蒜虀，甚则心痛彻背，恶寒，四肢厥，自吐，皆塞不省。脾中寒，其脉人迎并右关紧而沉，其证心腹胀，四肢挛急，嗳噫不通，脏气不传，或秘或泄。肺中寒，其脉人迎并右寸紧而濇，其证善吐浊，气短不能报息，洒洒而寒，吸吸而欬。肾中寒，其脉人迎并左尺紧而滑，其证色黑气弱，吸吸少气，耳聋腰痛，膝下拘疼，昏不知人。治当审微甚，甚则以姜附汤为主，微则不换金正气散加附子、附子五积散。脐腹痛，四肢厥，附子理中汤、姜附汤。入肝加木瓜，入肺加桑皮，入脾加朮，入心加茯苓。

　　　医门法律 【 清?喻昌】 

风寒暑湿燥火六气，分配手足各六经，百病之生，莫不由之。轩岐论列，要在于此。然原始上古经文，先师僦季贷所传。每思洪荒初辟，结绳纪事，书从何来？岂光音天化生世界，早有天医降下乎？抑仰求大自在天而得之乎？然则医药者，上天之载也。穷理尽性至命，首推医学矣。去古渐远，无阶可升。日取《内经》读之，其端绪或有或无，有者可求，无者将何求耶？君相二火及燥气，未曾深及。即寒之一气，赖先圣张仲景推演伤寒中寒为二论。不知中寒论，何以不入金匮之藏？至晋初即无可搜求，并其弟子卫沈四逆三部厥经亦亡，从未有老医宿学记载一语。晋人之浅于谭医，岂待问哉。设使晋代仙医许旌阳、葛稚川之流，仰遡丹台紫府大自在天之藏，得其原论，亦未必为当世之所好矣。昌既尚论《伤寒论》，不揣凡驽，窃欲拟议仲景传世之文，以窥见不传之一斑。后及《内经》之风热暑湿，并燥火缺略，百病传讹，绵力任重，老而不休，志非不苦。但以从不见闻之说，定为率由坦道，按剑而诧不祥，在所不免。然十百中岂无二三知己，取其大关，略其小失乎？见为是者，因其是畅发奥旨；见为非者，因其非另竖伟议。总不肯安上世至今相沿之黯汶，而必欲耀之光明。有仲景表章《内经》于前，有诸君子表章《内经》、《金匮》于后。昌于后辈中如杂剧登场，漫引其端要，不谓非个中人物也。且昌数十载寤寐诚求，才脱凡身，必承提命，此番公案，尚有待于再来云。

　　　阴病论

太极动而生阳，静而生阴。阳动而不息，阴静而有常。二气交而人生，二气分而人死；二气偏而病起，二气乖而病笃。圣神忧之，设为医药，调其偏驳，使归和平，而民寿已永。观于生气通天论中，论人身阳气，如天之与日，失其所则折寿而不彰。是虽不言阴病，而阴病之机，宛然可识。但三皇之世如春，阳和司令，阴静不扰。所以《内经》凡言阴病，但启其端，弗竟其说。厥后国政乖讹，阳舒变为阴惨，天之阳气闭塞，地之阴气冒明。冒明者，以阴浊而冒蔽阳明也。百川沸腾，山冢崒崩，高岸为谷，深谷为陵，诗言之矣。民病因之，横夭宏多，究莫识其所以横夭之故。汉末张仲景着《伤寒论》十卷，治传经阳病；着《卒病论》六卷，治暴卒阴病。生民不幸，《卒病论》当世即已失传。岂非其时贤士大夫，莫能深维其义，《金匮玉函》，置而弗收，其流布民间者，悉罹兵火之厄耶？仲景已后，英贤辈出，从未有阐扬其烈者。惟韩祗和于中寒一门，微有发明，诲人以用附子、干姜为急，亦可谓仲景之徒矣。然自有医以来，只道其常，仲景兼言其变，诧而按剑，势所必至。越千百年，祇和草泽一家之言，已不似仲景登高之呼。况有丹溪、节斋诸缙绅先生，多主贵阴贱阳。立说曰：阳道饶，阴道乏。曰：阳常有余，阴常不足。曰：阴气难成易亏，故早衰。制为补阴等丸，畸重乎阴，畴非至理。第于此道依样壶卢，未具只眼，然世医莫不奉以为宗。即使《卒病论》传之至今，亦与《伤寒论》同其悠悠汶汶也已。嗟乎！化日舒长，太平有象；乱离愁惨，杀运繁兴。救时者，傥以贵阴贱阳为政教，必国非其国；治病者倘以贵阴贱阳为药石，必治乖其治矣，岂通论哉。昌尚论仲景《伤寒论》，于凡阴病见端，当以回阳为急者，一一表之，吾俦已骎骎知所先矣。今欲并度金针，畅言底里。《易曰》：通乎昼夜之道。而知夫昼为阳，羣阴莫不潜伏；夜为阴，羣阴得以现形，诸鬼为之夜食。一切山精水怪，扬氛吐焰，伎俩无穷，比鸡鸣则尽隐矣。盖鸡鸣夜虽未央，而时则为天之阳也。天之阳开，故长夜不至漫漫而将旦也。阴病之不可方物，此见一斑，而谁为燃犀之照也哉。佛说四百四病，地水火风各居其一，是则四百四病皆为阴病矣。夫水火木金土，在天成象，在地成形，原不独畸于阴。然而五行皆附地而起，水附于地而水中有火，火中有风。人所以假合成身，身所以相因致病，率禀四者。金性坚刚，不受和合，故四大惟金不与。证无生者，必修西方佛土，有由然也。世人但知地气静而不扰，偶见地动，便骇为异。不知地之小动则为灾眚，大动则为劫卮。劫卮之来，天地万物，凡属有形，同归于坏。然地气有时大动，而世界得不速坏者，则以元天真武，坐镇北方，摄伏龙蛇，不使起陆。以故地动而水不动，水不动而水中之火，火中之风，自不动也。仲景于阴盛亡阳之证，必用真武汤以救逆者，非以此乎？至于戌亥混茫，亦非天翻地覆互相混也。天原不混于地，乃地气加天而混之耳。盖地水火风四轮，同时轰转，雷炮冲射之威，千百亿道，震荡于五天之中，顷之搅毁，太空混为一区，而父母所生血肉之躯，其阴病之惨烈，又当何如？禅宗有白浪滔天，劫火同然，大千俱坏等语。岂非四大解散之时，实有此象乎？究竟地气之加于天者，止加于欲界色界等天，不能加于无色界天。所以上八景中，忉利天宫，万圣朝真，兜率内院，诸天听法，各各身除中阴，顶现圆光，由此直接非想非非想天，而入佛界法界，覩大千世界，若掌中一珠矣，更何劫运可加之耶？劫运所加之天，至子而开，阴气下而高覆始露，至丑而阴气尽返于地，而太空始廓，两仪分奠厥位。日月星辰丽乎天，华岳河海附乎地，五天之气，散布于列曜，九地之气，会通乎山泽，以清以宁，曰大曰广，庶类以渐萌生。而天界隙中所余暴悍浊阴，动辄绵亘千万丈，排空直坠，摧残所生，靡有孑遗。天开地辟以后，阴惨余殃，尚若此其可畏，必至寅而驳劣悉返冲和，天光下济，地德上乘，名木嘉卉，累累垂实，光音天人，下食其果，不复升举，因得施生，乃至繁衍而成天地人之三界也。此义关系人身性命，病机安危，最宏最巨。儒者且置为不论不议，医者更蔑闻矣。昌每见病者阴邪横发，上干清道，必显畏寒腹痛，下利上呕，自汗淋漓，肉瞤筋惕等证，即忙把住关门，行真武坐镇之法，不便龙雷升腾霄汉，一遵仲景已传之秘，其人获安。倘失此不治，顷之浊阴从胷而上入者，咽喉肿痹，舌胀睛突；浊阴从背而上入者，颈筋粗大，头项若冰，转盻浑身青紫而死。谓非地气加天之劫厄乎？惟是陡进附子、干姜纯阳之药，亟驱阴邪下从阴窍而出，非与迅埽浊阴之气，还返地界同义乎。然必尽驱阳隙之阴，不使少留，乃得功收再造，非与一洗天界余氛，俾返冲和同义乎。会仲景意中之法，行之三十年，治经百人，凡遇药到，莫不生全，虽曰一时之权宜，即拟为经常之正法可也。医学缺此，诚为漏义。谨立鄙论，以开其端。后有作者，出其广大精微之蕴，是编或有可采云尔。
卒中寒者，阳微阴盛，最危最急之候。经曰：阴盛生内寒。因厥气上逆，寒气积于胷中而不泄，不泄则温气去寒独留，留则血凝，血凝则脉不通，其脉盛大以濇，故中寒。《内经》之言若此。今欲会仲景表章《内经》之意，敷陈一二，敢辞饶舌乎。
经既言阴盛生内寒矣，又言外中寒者，岂非内寒先生，外寒后中之耶？经既言血凝脉不通矣，又言其脉盛大以濇者，岂非以外寒中故脉盛大，血脉闭故脉濇耶？此中伏有大疑，请先明之：一者，人身卫外之阳最固，太阳卫身之背，阳明卫身之前，少阳卫身之两侧。今不由三阳而直中少阴，岂是从天而下？盖厥气上逆积于胷中则胃寒，胃寒则口食寒物，鼻吸寒气，皆得入胃。肾者，胃之关也。外寒斩关直入少阴肾脏，故曰中寒也。此《内经》所隐而未言者也。一者，其脉盛大以濇，虽曰中寒，尚非卒病。卒病中寒，其脉必微。盖《内经》统言伤寒中寒之脉，故曰盛大以濇。仲景以伤寒为热病，中寒为寒病，分别言之。伤寒之脉，大要以大浮数动滑为阳，沉濇弱弦微为阴。阳病而见阴脉且主死，况阴病卒急，必无反见阳脉之理。若只盛大以濇，二阳一阴，亦何卒急之有哉？此亦《内经》所隐而难窥者也。
再推仲景以沉濇弱弦微为阴脉矣。其伤寒传入少阴经，则曰脉微细。今寒中少阴，又必但言脉微，不言细矣。盖微者，阳之微也；细者，阴之细也。寒邪传肾，其亡阳亡阴尚未可定，至中寒则但有亡阳而无亡阴，故知其脉必不细也。若果见细脉，则其阴先已内亏，何由而反盛耶？
在伤寒证，惟少阴有微脉，他经则无。其太阳膀胱为少阴之腑，才见脉微恶寒，仲景早从少阴施治，而用附子干姜矣。盖脉微恶寒，正阳微所至。诗云：彼月而微，此日而微；今此下民，亦孔之哀。在天象之阳，且不可微，然则人身之阳，顾可微哉。肾中既阴盛阳微，寒自内生，复加外寒斩关直中，或没其阳于内，灭顶罹殃；或逼其阳于外，隙驹避舍，其人顷刻云亡，故仲景以为卒病也。
人身血肉之躯，皆阴也。父母构精时，一点真阳，先身而生，藏于两肾之中，而一身之元气，由之以生，故谓生气之原。而六淫之外邪毫不敢犯，故谓守邪之神。暗室一灯，炯然达旦，耳目赖之以聪明，手足赖之以持行者矣。昔人傲雪凌寒，寻诗访友，犹曰一时之兴到。至如立功异域，囓雪生还，几曾内寒生而外寒中耶。故以后天培养先天，百年自可常享。苟为不然，阳微必至阴盛，阴盛愈益阳微。一旦外寒卒中，而以经常之法治之，百中能有一活耶？卒病之旨，其在斯乎？肾中真阳，得水以济之，留恋不脱，得土以堤之，蛰藏不露，除施泄而外，屹然不动。而手足之阳，为之役使，流走周身，固护腠理而悍卫于外；而脾中之阳，法天之健，消化饮食，传布津液，而运行于内；而胷中之阳，法日之驭，离照当空，消阴除曀，而宣布于上。此三者，丰亨有象，肾中真阳，安享太宁，故有八十而御女生子，余勇可贾者矣。即或施泄无度，阳痿不用，尚可迁延岁月。惟在外在上在中之阳，衰微不振，阴气乃始有权。或肤冷不温，渐至肌鞕不柔，卫外之阳不用矣。或饮食不化，渐至呕泄痞胀，脾中之阳不用矣。或当膺阻碍，渐至窒塞不开，胷中之阳不用矣。乃取水土所封之阳，出而任事，头面得阳而戴赤，肌肤得伤而熯燥，脾胃得阳而除中，即不中寒，其能久乎？
寒中少阴，行其严令，埋没微阳，肌肤冻冽，无汗而丧神守。急用附子、干姜加葱白以散寒，加猪胆汁引入阴分。然恐药力不胜，熨葱灼艾，外内协攻，乃足破其坚凝。少缓须臾，必无及矣。此一难也。
若其人真阳素扰，腠理素疏，阴盛于内，必逼其阳亡于外，魄汗淋漓，脊项强硬。用附子、干姜、猪胆汁，即不可加葱及熨灼，恐助其散，令气随汗脱，而阳无由内返也。宜扑止其汗，陡进前药，随加固护腠理。不尔，恐其阳复越。此二难也。
用附子、干姜，以胜阴复阳者，取飞骑突入重围，搴旗树帜，使既散之阳，望帜争趋，顷之复合耳。不知此义者，加增药饵，和合成汤，反牵制雄入之势，必至迂缓无功。此三难也。
其次，前药中即须首加当归、肉桂，兼理其荣。以寒邪中入，先伤荣血故也。不尔，药偏于卫，弗及于荣，与病即不相当，邪不尽服，必非胜算。此四难也。
其次，前药中即须加入人参、甘草，调元转饷，收功帷幄。不尔，姜附之猛，直将犯上无等矣。此五难也。
用前药二三剂后，觉其阳明在躬，运动颇轻，神情颇悦，更加黄芪、白朮、五味、白芍，大队阴阳平补，不可歇手。盖重阴见睍，浪子初归，斯时摇摇靡定，怠缓不为善后，必堕前功。此六难也。
用羣队之药以培阴护阳，其人即素有热痰，阳出早已从阴而变寒。至此，无形之阴寒虽散，而有形之寒痰阻塞窍隧者，无由遽转为热。姜附固可勿施，其牛黄、竹沥一切寒凉断不可用。若因其素有热痰，妄投寒剂，则阴复用事，阳必躁扰，必堕前功。此七难也。
前用平补后，已示销兵放马，偃武崇文之意。兹后总有顽痰留积经络，但宜甘寒，助气开通，不宜辛辣，助热壅塞。盖辛辣始先不得已而用其毒，阳既安堵，即宜休养其阴。何得喜功生事，徒令病去药存，转生他患，漫无宁宇。此八难也。
昌粗陈病概，明告八难，良工苦心，此道庶几可明可行矣。然卤莽拘执之辈，用法必无成功；愚昧鲜识之人，服药必生疑畏。谨合阴病论，请正明哲，祈互相阐发，俾卒病之旨，坦然率由，非生民之厚幸乎！
丹溪曰：中寒者，仓卒受寒，其病即发而暴。盖中寒之人，乘其腠理疏豁，一身受邪，难分经络，无热可散，温补自解。此胃之大虚，不急治，去生甚远。法当温散理中汤，甚者加附子。其见解超出寻常矣。然又曰：有卒中天地之寒气，口伤生冷之物，有外感，无内伤，用仲景法。若挟内伤，补中益气汤加发散之药，必先用参芪托住正气。可见丹溪宗尚东垣，在仲景宫墙之外，未知其宗庙百官之富美也。
戴元礼曰：中寒是身受肃杀之气，口食冰水瓜果冷物，病者必脉沉细，手足冷，息微身倦，虽身热亦不渴，倦言语。或遇热病，误服凉药，轻者至重，重者至死。在脉数者，或饮水者，烦躁动摇者，皆是热病。寒热二证，若水火也，不可得而同治，误则杀人，学者慎之！
按元礼国朝名医中之翘楚也。其于中寒，略窥大意，未识奥旨。且不曰以热病法治之则死，反曰热病用此药即死，殊失主客。然二老外，更无有言及中寒者，昌又推其登坛建帜之功矣。
律三条
凡治阴寒暴病，恣用清凉药者，百无一活，如此死者，医杀之也。
凡治暴寒病，胷中茫无真见。虽用辛热，或以渐投，或行监制，时不待人，倏然而逝，医之罪也。
凡医起一阴病者，即可免一劫厄，天理人事必至之符也。其不能起人卒病，而求幸免劫厄，自不可得。世有蔼蔼吉人，其择术当何如耶？

　　　色脉六则

中寒之色必见青者，以青乃肝之色也。故仲景云：鼻头色青，腹中痛，苦冷者死。谓厥阴挟少阴肾水为寒，寒极则阳亡，阳亡则死耳。
唇口青身冷，为入脏即死。夫五脏治内属阴，主藏精宅神，血气并寒邪而入堵塞之，脏真之精气不行，神机化灭，升降出入之道皆绝，荣绝则唇口青。《灵枢》曰：足厥阴气绝则唇青。肝藏血，气绝则荣绝可知。
脉脱，入脏即死，入俯即愈。脱者去也。经脉乃脏腑之隧道，为寒气所逼，故经气脱去其脉，而入于内之脏即死，入于内之腑即愈也。
经曰：血气并走于上，则为大厥暴死。上者，膻中三焦之腑也，又不尽指入脏言矣。又如邪客五络，状若尸厥者，以通血脉为治。此但于头面络脉所过，通其血脉则愈，又不尽指入腑言矣。可见脉脱入脏入腑者，脉之征也。血气走痹于上者，证之征也。参互考订，然后其死其愈，可得详耳。
中寒脉散者死。盖脉脱内入，脉散外出。内入犹有脏腑之分，外出则与阳俱亡而不返矣。
尺脉迟滞沉细，寒在下焦。若温经散寒，其人可愈。

　　景岳全书 【 明?张介宾】 

　　　论寒病证治

凡寒病之由于外者，或由风寒以伤形，或由生冷以伤脏。其由于内者，或由劳欲以败阳，或由禀赋之气弱。若寒自外入者，必由浅及深，多致呕恶胀满，或为疼痛泄泻。寒由内生者，必由脏及表，所以战栗憎寒，或为厥逆拘挛。总之，热者多实，寒者多虚。故凡治寒证者，当兼察其虚，而仍察其脏，此不易之法也。
凡阴毒寒邪，直中三阴者，此即伤寒类所谓直中阴经之阴证。其仓卒受寒，以致身冷战栗，或四体拘挛，或心腹疼痛，或口噤失音，昏迷厥逆，或呕吐蜷卧，脉微细或沉紧无神者，皆其证也。切不可妄用风药，再散其气。但速宜温中，则寒邪自散。轻则理中汤、温胃饮，甚则四逆汤、大温中饮或附子理阴煎之类主之。其有势在危急，唇青囊缩无脉者，宜用华佗救阳脱方急救之，或仍灸气海、关元二三十壮，但得手足渐温脉微出者，乃可生也。一方：以胡椒研碎，用滚酒泡服，外用葱盐熨法。一方：用黑豆二合，炒熟，以酒烹入滚数沸，去豆，取酒服二碗，即愈。
寒中太阴，则中脘疼痛，宜理中汤、温胃饮。
寒中少阴，则脐腹疼痛，宜归气饮，或五积散加吴萸。
寒中厥阴，则少腹疼痛，宜四逆汤、归气饮、暖肝煎。
其有寒中三阴，而寒滞不散，因致胀满痛甚者，宜暂用排气饮，或韩氏温中汤，先散其滞，然后调补之；或用五味沉附汤，或暖肝煎，俱可择用。
生冷内伤，以致脏腑多寒，或为疼痛，或为呕吐，或为泄泻等证，治法随见各门。又成素禀阳脏，每多恃强，好食生冷茶水而变阳为阴者，治亦同前。
禀赋素弱，多为阳衰阴胜者，此先天之阳不足。或斲丧太过，以致命门火衰者，此后天之阳失守。其证则未冷先寒，或手足清厥，或身为寒栗，或脾胃不健，或肚腹不实，或小水频数，或阳道不壮，或每多恐畏，或眼耳少神，是皆阳虚生寒也。治宜温补元气。其微者，宜五君子煎、理阴煎、六气煎、温胃饮、寿脾煎之类，择而用之；其甚者，宜大补元煎、右归饮、右归丸、四味回阳饮、六味回阳饮、海藏八味地黄丸之类主之。
其有脾肾虚寒，每多腹痛飧泄肾泄者，宜九气丹、一气丹，并于泄泻门求法治之。

　　方

姜附汤 【 《济生方》】 　治五脏中寒，口噤，四肢强直，失音不语，或卒然运闷，手足厥冷。
干姜炮　附子炮去皮脐，各等分
右(口父)咀，每服四钱，水一盏半，生姜五片，煎至七分，去滓温服，食前。挟风不仁加防风半两，兼湿肿满加白朮半两，筋脉挛急加木瓜半两，肢节疼痛加桂心半两。

理中汤 【 仲景，下同】 　治太阴中寒。
白朮土炒，二两　人参　干姜炮　甘草炙，各一两
右剉，每服五钱，水煎服。或糊丸桐子大，每服八十丸，米饮下，食前，名理中丸。加附子各等分，各附子理中汤；为丸，名附子理中丸。治沉寒痼冷。

四逆汤　治三阴伤寒，里寒外热。
甘草炙，二两　干姜一两　附子一枚，生用
右剉，每服五钱，水煎温服。

白通汤　复阳通脉。
葱白四茎　生姜一两　附子一枚，生破八片，去皮
右三味，以水三升，煮取一升，去滓，分温再服。

白通加人尿猪胆汁汤　服白通汤后，反厥逆无脉，干呕而烦者。
葱白四茎　干姜一两　附子一枚，生去皮　人尿五合　猪胆汁一合
右，以水三升，煮取一升，去滓，内胆汁、人尿，和令相得，分温再服。若无猪胆，羊胆亦可。

阳脉四逆汤　治中寒，下利清谷，厥逆脉微，腹痛而外反热，不恶寒，面赤，干呕咽痛，此阴阳相隔，元阳欲散也，以此主之。
甘草炙　干姜各三两　附子大者一枚，生用，去皮破八片
右三味，以水三升，煮取一升二合，去滓，分温再服，其脉即出者愈。面色赤者，加葱九茎；腹中痛者，去葱加芍药二两；呕者，加生姜二两；咽痛者，去芍药加桔梗一两；利止脉不出者，去桔梗加人参二两。

三建汤 【 《丹溪心法》，下同】 　治中寒。
大川乌　附子　天雄并炮，各等分
右剉，每四钱，水二盏，姜十五片，煎服。

厚朴七物汤 【 仲景，下同】 　治中寒腹满，发热，脉浮而数，饮食如故。
厚朴半斤　甘草　大黄各三两　大枣十枚　枳壳五枚　桂枝二两　生姜五两
右七味，以水一斗，煮取四升，温服八合，日三服。呕者加半夏五合，下利去大黄，寒多者加生姜至半斤。

附子粳米汤　治中寒，腹痛雷鸣，胷胁逆满呕吐。
附子一枚，炮　半夏　粳米各半升　甘草一两　大枣十枚
右五味，以水八升，煮米熟汤成，去滓，温服一升，日三服。

大建中汤　治心胷大寒痛，呕不能食，腹中寒，上冲皮起，出见有头足上下，痛而不可触近。
蜀椒二合，炒去汗　干姜四两　人参二两
右三味，以水四升，煮取二升，去滓，内胶饴一升，微火煎取一升半，分温再服。如一炊顷，可饮粥二升后，更服，当一日食糜粥温复之。

大黄附子汤　胁下偏痛发热，其脉紧弦，此寒也，以此治之。
大黄三两　附子三枚，炮　细辛二两
右三味，以水五升，煮取二升，分温三服。若强人煮取二升半，分温三服。服后，如人行四五里，进一服。

赤丸　治中寒厥逆。
茯苓　半夏洗，各四两　乌头二两，炮　细辛一两
右四味末之，内真朱为色，炼蜜丸如麻子大。先食，酒饮下三丸，日再夜一服。不知稍增之，以知为度。一方：以桂易半夏。《千金》：以人参易细辛，治证并同。

铁刷汤 【 《卫生宝鉴》，下同】 　治上焦寒痰，呕吐不止，胷膈不快，不下饮食。
半夏四钱，汤泡　草豆蔻　丁香　干姜炮　诃子皮各三钱　生姜一两
右六味，(口父)咀，水五盏，煎至二盏半，去滓，分三服，无时。大吐不止，加附子三钱、生姜半两。

桂附丸　治冷气入心，卒然心痛，或引背膂，乍间乍甚，经久不差。
川乌　黑附子并炮，去皮脐，各三两　干姜炮　赤石脂　川椒去目微炒　桂各二两
右六味为末，蜜丸如桐子大。每服三十丸，温水送下，竟至痛处即止。若不止，加至五十丸，以知为度。若早服无所觉，至午时再服二十丸。若久心痛，服尽一剂，终身不发。

胡椒理中丸　治肺胃虚寒，欬嗽喘急，呕吐痰水。
胡椒　甘草　(艹款)冬花　荜茇　良姜　细辛　陈皮　干姜各四两　白朮五两
右九味为末，炼蜜丸如桐子大。每服三十丸至五十丸，温汤或盐酒米饮任下。

附子散　治阴证伤寒，唇青面黑，身背强痛，四肢厥冷，及诸虚沉寒。
附子炮　官桂　当归　白朮炒，各二钱半　干姜炮　半夏曲各二钱
右作一服，水二钟，生姜五片，红枣二枚，煎至一钟，食前服。

二气汤　治一切虚寒痼冷，助阳退阴。
干姜二钱　黑附子大者一个，去皮脐，炮制半两　硫黄　肉桂各一分
右研匀，水面糊为丸如桐子大，朱砂二钱为衣。每服三十丸，空心，煎艾盐汤送下。

二气丹　治伏暑中寒，或内伤冷食，中脘痞结，呕泻不止。
硫黄　硝石等分
右为末，同炒黄色，研细，糯米糊丸梧子大。每四十丸，井水下。

来复丹　治沉寒痼冷。
硫黄　硝石各一两，入铫内微火温炒，用柳木不住手搅，令阴阳气相入，再研细入　五灵脂　青皮　陈皮各二两
右为末，次入元精石末一两，及硝、黄末和匀，酢糊丸豌豆大。每三十丸，空心米饮下。甚者五十丸，小儿三五丸或一丸。

金液丹 【 《入门》】 　治虚寒吐利，日久脾胃虚损，手足厥冷，精神昏，睡露睛，口鼻气冷，身冷，脉微，自汗，小便不禁等证。
硫黄将铁杓熬镕，倾入井水或麻油内，后用桑柴灰淋碱炆七八遍，换水，去红晕
右为末，蒸饼丸梧子大。每二十丸，空心米饮下。伤寒阴证，不拘丸数。

神珠丹 【 《卫生宝鉴》】 　一名离珠丹，治下焦虚弱，小腹疼痛，皮肤燥濇，小便自利。病机云：澄澈清冷，皆属于寒。此之谓也。
杜仲　萆薢　巴戟各二两　诃子五个　龙骨　朱砂另研，各一两　破故纸三两，炒　砂仁半两　胡桃仁一百二十个
右九味为末，酒糊丸桐子大，朱砂为衣。每服三十丸，空心，温酒或盐汤送下。

大已寒丸　治脏腑虚寒，心腹(疒丂)痛，泄泻肠鸣，自利自汗，米谷不化，手足厥冷。
荜茇　肉桂各六两半　干姜　良姜各十两
右为末，糊丸如桐子大。每服二十粒，米饮下，食前。

附子温中汤　治中寒，腹痛自利，米谷不化，脾胃虚弱，不喜饮食，懒言语，困倦嗜卧。
干姜炮　黑附子炮去皮脐，各七钱　人参　甘草炙　白芍药　白茯苓　白朮各五钱　草豆蔻面裹煨去皮　厚朴姜制　陈皮各三钱
右十味(口父)咀，每服五钱或一两，水二盏半，生姜五片，煎至一盏三分，去滓温服，食前。

黑锡丹 【 《入门》，下同】 　治脾肾俱虚，冷气刺痛，止汗坠痰，除湿破癖。
黑锡镕去滓　硫黄镕化水浸，各二两，却将锡再镕化，渐入硫黄，俟结成一片，倾地上，去火毒，研至无声为度，后入　附子　故纸　肉豆蔻　小茴香　川楝　阳起石　木香　沉香　胡卢巴各一两　肉桂五钱
右为末，和匀，酒糊丸梧子大，阴干，入布袋内擦令光熟。每三五十丸，空心姜盐汤或枣汤下。妇人，艾酢汤下；一切冷痰，盐酒下。年高有客热者，服之效。或加苁蓉、牛膝、白朮、丁香，名接气丹，治真元虚惫。

灵砂　治诸虚痼冷厥逆，如神。
水银三两　硫黄一两，炼成者
右研细，糯米糊丸麻子大。每五七丸至十五丸，空心人参枣汤或盐汤下。

养正丹　升降水火，助阳接真，治中寒吐泻。
黑锡丹头二两，就火微镕，入水银一两，搅，勿令青烟起，烟起便走水银；又入朱砂末一两，炒令十分匀和，即放地候冷右为末，糯米糊丸菉豆大。每三十丸，空心盐汤下。

回阳救急汤 【 《医鉴》，下同】 　治伤寒初起，无头疼，无身热，便就恶寒，四肢厥冷，或过于肘膝，或腹痛吐泻，或口吐白沫冷涎，或战栗面如刀刮，引衣蜷卧，不渴，脉来沉尽无力，即是直中阴经真寒证，不从阳经传来者。
人参　白朮　茯苓　陈皮　半夏　干姜　肉桂　附子　五味子　甘草
右剉，一剂，生姜三片，水煎服。呕吐涎沫，或小腹痛，加盐炒吴茱萸；无脉者，加猪胆汁一匙；泄泻不止，加黄芪、升麻；呕吐不止，加生姜汁。仓卒无药，可用葱熨法，或灸关元、气海二三十壮，使热气通其内，逼邪出于外，以复阳气，稍得苏醒，灌入生姜汁，然后煎服此汤。

熨法　治寒邪直入三阴，无头疼身热，而恶寒腹痛，下利清白，唇青面黑，吐沫口噤，或身疼如被杖，四肢厥冷，上过乎肘，下过乎膝，引衣蜷卧，不渴，脉来沉迟无力，及一切虚寒，并能治之。
葱细切　麦麸各三升　盐一升
右，用水和匀，分作二处，炒令极热，重绢包之，乘热熨脐，冷更易一包。其葱既冷，再用水拌炒热，依前用之。如大小便不通，亦用此法。

不换金正气散　 【 《奇效良方》，下同】 　解散寒邪。
苍朮泔浸一宿　橘皮　半夏曲　厚朴姜制　藿香各二钱　甘草炙，一钱
右作一服，水二钟，生姜七片，红枣三个，煎一钟，食前服。

姜桂散　温中散寒。
干姜　良姜各钱半　辣桂　木香　半夏曲　甘草炙，各一钱
右作一服，水二钟，生姜五片，红枣二个，煎一钟，不拘时服。

沉香桂附丸　治中寒，心腹冷痛，霍乱转筋等证。
附子炮去皮脐　 干姜炮　良姜炒　官桂去皮　茴香炒　川乌头炮去皮脐，剉作小块子如豆大　吴茱萸汤浸洗炒　沉香
右各一两，为细末，用好酢煮面糊为丸如梧桐子大。每服五七十丸，熟米饮下，空腹，食前，日进二服。忌生冷硬物。

四味回阳饮 【 《景岳全书》，下同】 　治中寒，或元阳虚脱，危在顷刻者。
人参一二两　炮干姜　制附子各二三钱　炙甘草一二钱
水二钟，武火煎七八分，温服，徐徐饮之。

六味回阳饮　治中寒虚阳将脱等证。
人参一二两或数钱　炙甘草一钱　制附子　炮干姜各二三钱　熟地五钱或一两　当归身三钱，如泄泻或血动者以冬朮代之
水二钟，武火煎七八分，温服。

理阴煎　此方通治三阴中寒，胀满呕哕，痰饮恶心，吐泻腹痛等证。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。此方加附子，即名附子理阴煎；再加人参，即名六味回阳饮，治命门火衰，阴中无阳等证。

　　单方

中寒腹痛：桑椹绢包风干，过伏天为末，每服三钱，热酒下，取汗。 【 《集简方》】 

心腹冷痛：胡椒三七枚，清酒吞之。或云，一岁一粒。 【 《孟诜食疗》】 

元脏伤冷：用附子炮去皮脐为末，以水二盏，入药二钱，盐葱姜枣同煎，取一盏，空心服。去积冷，暖下元，肥肠益气，酒食无碍。 【 《经验方》】 

心腹冷痛：吴茱萸五合，酒三升，煮沸，分三服。 【 《千金方》】 

男妇冷气：香乌散。用香附、乌药等分为末，每服一二钱。饮食不进，姜枣汤下；妇人冷气，米饮下。 【 《乾坤秘韫》】 

一切冷气，去风痰，定遍身疼痛，益元气，强力，固精益髓，令人少病。川乌头一斤，用五升大瓮钵子盛，以童子小便浸七日，逐日添令溢出，拣去坏者不用，余以竹刀切作四片，新汲水淘七次，仍浸之。日日换水，日足取出焙为末，酒煮面糊丸菉豆大。每服十丸，空心盐汤下，少粥饭压之。 【 《经验方》】 

心腹冷痛，冷热气不和：山栀子、川乌头等分，生研为末，酒糊丸梧子大，每服十五丸，生姜汤下。 【 《博济方》】 
又方：二虎丸，去积冷，补元脏，进饮食，壮筋骨。用乌头、附子合四两，酽酢浸三宿，切作片子；掘一小坑，炭火烧赤，以酢三升，同药倾入坑内，用盆合之，一宿取出，去砂土，入青盐四两，同炒赤黄色为末，酢打面糊丸如梧子大，空心冷酒下十五丸。妇人亦宜。

中寒洞泄：生川乌头一个，木香两半为末，酢糊丸梧子大，每陈皮汤下二十丸。 【 《本事方》】 

诸冷极病，医所不治者：马蔺子九升，洗凈，空腹服一合，酒下，日三服。 【 《千金方》】 

心腹冷痛：法酢浸至二三年蒜，食至数颗，其效如神。 【 《集简方》】 

肾邪冷气力弱者：用大茴香六两，分作三分；用生附子一个，去皮，分作三分。第一度用附子一分，茴香一分，同炒黄，出火毒一夜，去附子，研茴香为末，空心盐酒下一钱。第二度二味各一分，同炒存性，出火毒，以附子去一半，留一半，同茴香为末，如前服。第三度各一分，同炒存性，出火毒，全研为末，如前服之。 【 《朱氏集验方》】 

风冷气血闭，手足身体疼痛冷麻：五灵脂二两，没药一两，乳香半两，川乌头一两半，炮去皮为末，滴水丸如弹子大。每用一丸，生姜酒磨服。 【 《本草衍义》】 

脾胃虚冷，腹满刺痛：肥狗肉半斤，以水同盐豉煮粥频食一顿。 【 《心镜》】 

胃冷呕逆，气厥不通：母丁香三个，陈橘皮一块，去白焙，水煎，热服。 【 《卫生易简方》】 

中寒，腹痛吐利，唇青面黑，身背强四肢冷，脉沉细咽喉不利。用沧盐一斤，炒焦大热，布绢二重，作囊包裹盛之，熨阴脐间。或作二包，将一包热熨脐上，冷更熨一包，尤妙。 【 《良方》】 

　　医案

《卫生宝鉴》曰：至元己巳六月，予住夏于上都。佥院董彦诚年踰四旬，因劳役过甚，烦渴不止，极饮潼乳，又伤冷物，遂自利，肠鸣腹痛，四肢逆冷，冷汗自出，口鼻气亦冷，六脉如蛛丝，时发昏愦。众太医议之，葱熨脐下，又以四逆汤五两、生盏二十片、连须葱白九茎，水三升，煮至一升，去柤凉服。至夜半气温身热，思粥饮，至天明而愈。玉机真脏云：脉细皮寒，气少泄利，饮食不入，此谓五虚。浆粥入胃，则虚者活。信哉！鲁斋先生闻之，叹曰：病有轻重，方有大小，治有缓急。佥院之证，非大方从权急治，则不能愈也。至真要大论云：补下治下制以急，急则气味厚，此之谓也。

真定府武德卿年四十六岁，至元丙子三月间，因忧思劳役，饮食失节得病，肢体冷，口鼻气亦冷，额上凉汗出，时发昏愦，六脉如蛛丝。一医作风证，欲以宣风散下之。予因思钱氏小儿论制宣风散，谓小儿内伤脾胃，或吐或泻，久则风邪陷入胃中而作?泄，散中有结，恐传慢惊，以宣风散导去风邪。《内经》云：久风为飧泄，正此谓也。今德卿形证，乃阴盛阳虚，苦寒之剂，非所宜也。《内经》曰：阴气有余，为多汗身寒。又阴阳应象论云：阴盛则身寒汗出，身常清，数栗而寒，寒则厥。调经篇亦曰：阴盛生内寒。岐伯曰：厥气上逆，寒气积于胷中而不泻，不泻则温气去，寒独留，故寒中。东垣解云：此脾胃不足，劳役形体，中焦营气受病，末传寒中，惟宜补阳。遂以理中汤加黑附子，每服五钱，多用葱白煎羊肉汤，取清汁一大盏调服之。至夕，四肢渐温，汗出少。夜深再服。翼日，精神出，六脉生。数服而愈。尝记李思顺云：证者证也，病状于中，证形于外。凡医者不看《内经》，不求病源，妄意病证，又执其方，此皆背本趣末之务，其误多矣，宜慎思之！

参政商公时年六旬有二，原有胃虚之证，至元己巳夏上都住，时值六月，霖雨大作，连日不止。因公务劳役过度，致饮食失节，每旦则脐腹作痛，肠鸣自利，须去一二行，乃少定。不喜饮食，懒于言语，身体困倦。召予治之。予诊其脉，沉缓而弦。参政以年高气弱，脾胃宿有虚寒之证，加之霖雨及劳役，饮食失节，重虚中气。《难经》云：饮食劳倦则伤脾。不足而往，有余随之。若岁火不及，寒乃大行，民病鹜溏。今脾胃正气不足，肾水必挟木势反来侮土，乃薄所不胜，乘所胜也。此疾非甘辛大热之剂，则不能泻水补土。虽夏暑之时，有用热远热之戒；又云：有假者反之，是从权而治其急也。《内经》云：寒淫于内，治以辛热。干姜、附子，辛苦大热以泻寒水，用以为君；脾不足者，以甘补之，人参、白朮、甘草、陈皮，苦甘温以补脾土；胃寒则不欲食，以生姜、草豆蔻辛温，治客寒犯胃；厚朴辛温厚肠胃；白茯苓甘平，助姜附以导寒湿；白芍药酸微寒，补金泻木，以防热伤肺气为佐也。不数服，效愈。

《薛己医案》曰：大司马王浚川呕吐宿滞，脐痛甚，手足俱冷，脉微细。用附子理中丸，一服益甚，脉浮大，按之而细。用参附汤一剂，顿愈。

陈湖陆伷母，久患心腹疼痛，每作必胷满呕吐，厥逆，面赤唇麻，咽干舌燥，寒热不时，而脉洪大。众以痰火治之，屡止屡作。迨乙巳春，忽热烦甚，用药反剧。有朱存默氏谓服寒凉药所致，欲用参朮等剂。彼疑痛无补法，乃延余。诊而叹曰：此寒凉损真之故，内真寒而外假热也。且脉息弦洪而有怪状，乃脾气亏损，肝脉乘之而然，惟当温补其胃，遂与补中益气加半夏、茯苓、吴茱萸、木香，一服而熟寐彻晓，洪脉顿敛，怪脉顿除，诸证释然矣。

儒者沈尼文内停饮食，外感风寒，头痛发热，恶心腹痛。用人参养胃汤加芎、芷、曲糵、香附、桔梗一剂，诸证悉退。次日，腹痛甚可畏，喜手按痛即止，此脾气虚弱，客寒乘之而作，是内虚寒而外假热也，用香砂六君子加木香、炮姜服之，痛减六七；又以前药去二香，一钟而愈。

府庠王以道元气素弱，丙午、丁未二年，以科场岁考，积劳致疾。至十二月间，其病甚作，大热，泪出随凝，目赤面黯，扬手露胷，气息沉沉几绝，脉洪大鼓指，按之如无，舌干扪之如刺，此内真寒而外假热也，遂先服十全大补汤。余曰：既服此汤，其脉当收敛为善。少顷熟睡，觉而恶寒增衣，脉顿微细如丝，此真寒之象也。余以人参一两加熟附三钱，水煎顿服而安。夜间脉复脱，余以参二两、熟附五钱，仍愈。后以大剂参、朮、归身、炙甘草等药调理而安。

上舍徐民则夏月入房，及食冰果曲食而患腹痛。余曰：此阴寒之证也，须用附子理中汤以回阳。不信，别用二陈、枳实、黄连、香薷饮之类而死。

少宗伯顾东江停食患痢，腹痛下坠。或用疏导之剂，两足肿胀，食少体倦，烦热作渴，脉洪数，按之微细。余以六君子加姜、桂各一钱，吴茱萸、五味各一钱，煎熟，冷服，即睡。觉而诸证顿退，再剂而安。此内真寒而外假热，治以热剂而冷饮。东垣先生治假寒热之证，投以假寒热之剂，正此谓也。

进士刘华甫夏月食冷果品，患腹痛泄泻等证，余用附子理中汤，一钟顿安。

古今图书集成医部全录卷二百三十一

　暑门

　　黄帝素问

　　　生气通天论

因于暑，汗，烦则喘喝，静则多言。体若燔炭，汗出而散。
【 注　天之阳邪，伤人阳气，气伤外弛，故汗出也。气分之邪热盛，则迫及所生。心主脉，故心烦。肺乃心之盖，故烦则喘喝。如不烦而静，此邪仍在气分而气伤，神气虚故多言也。天之阳邪，伤人阳气，两阳相搏，故体若燔炭。阳热之邪，得吾身之阴液而解，故汗出乃散也。】 

　　　五常政大论

少阳司天，火气下临，肺气上从，大暑以行，欬嚏，鼽衄鼻窒，口疡，寒热，胕肿。
 【 注　金平之纪，其脏肺。上从者，因司天之气下临，畏其胜制而从之也。欬嚏鼽衄鼻窒，皆肺病也。口疡寒热胕肿，火热证也。】 
少阴司天，热气下临，肺气上从，白金起用，草木眚，喘呕寒热，嚏鼽衄鼻窒。大暑流行，甚则疮疡燔灼，金铄石流。
 【 注　草木眚，大暑流行，热甚于春夏也。金铄石流，热淫于秋冬也。】 

　　　六元正纪大论

少阴司天之政，四之气，溽暑至，大雨时行，寒热互至。民病寒热嗌干，黄瘅，鼽衄，饮发。
 【 注　太过之岁，四之主客，乃湿土主气，湿热气交，故溽暑至，大雨时行，寒热互至也。民病嗌干黄瘅诸证，皆感湿热之气。】 
少阳所至，为炎暑，为热府，为行出。
 【 注　气之所至，谓四时有五运六气之所至，少阳炎暑主夏也。行出者，从中而出于外也。】 

　　　至真要大论

少阴之胜，炎暑至，呕逆躁烦，腹满痛，溏泄，传为赤沃。
 【 注　炎暑至者，与少阳气交之时。呕逆，阴气上逆也。烦躁，阴阳寒热之征也。腹满溏泄，阴寒在下也。传为赤沃，君火下淫也。】 

　　灵枢经

　　　岁露论篇

四时八风之中人也，故有寒暑。寒则皮肤急而腠理闭，暑则皮肤缓而腠理开。
【 注　贼风邪气之中人，盖因人气之虚实开阖，而入有浅深，不因寒暑之开闭也。】 

　　扁鹊难经

　　　暑为心病属正邪

何以知伤暑得之？然。当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，
入肺为腥臭。故知心病伤暑得之，当恶臭，其病身热而烦心痛，其脉浮大而散。
【 注　心主臭，心伤暑而自病，故恶臭，而证状脉诊皆属乎心也。】 
伤暑得之为正邪。
 【 注　正邪，本经自病者也。伤暑为正邪，火自病也。】 

　　伤寒论 【 汉?张机】 

　　　中暑有三证

太阳中热者，暍是也。其人汗出恶寒，身热而渴也。
 【 注　汗出恶寒身热而不渴者，中风也。汗出恶寒身热而渴者，中暍也，《金匮》以白虎加人参汤主之。】 
太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥。若发汗则恶寒甚，加温针则发热甚，数下之则淋甚。
 【 注　病有在表，有在里者，有表里俱病者，此则表里俱病者也。发热恶寒，身重疼痛者，表中暍也。脉弦细芤迟者，中暑脉虚也。小便已洒洒然毛耸手足逆冷者，太阳经气不足也。小有劳身即热者，谓劳动其阳而暍即发也。口开前板齿燥者，重有热也。似喘喝不止，故前板齿干燥。若发汗以去表邪，则外虚阳气，故恶寒甚。若以温针助阳，则火热内攻，故发热甚。若下之以除里热，则内虚而膀胱燥，故淋甚。徐氏曰：此条无治法，东垣以清暑益气汤主之，所谓发千古之秘也。】 
太阳中暍者，身热疼重而脉微弱，此以夏月伤冷水，水行皮中所致也。
 【 注　经曰：脉虚身热，得之伤暑。身热脉微弱者，暍也。身体疼重者，水也。夏时暑热，以水灌洗而得之。《金匮》以一物瓜蒂散主之，或云五苓散。】 

　　脉诀 【 晋?王叔和】 

　　　暑得虚脉

脉虚身热为伤暑，自汗怔忡惊悸多。发热阴虚须早治，养荣益气莫蹉跎。

　　活人书 【 宋?朱肱】 

　　　中暑

中暑伏热深，累取不瘥，其人发渴不已，酒蒸黄连丸主之。

　　　暑湿合病为湿温

其人尝伤于湿，因而中暑，湿热相薄，则发湿温，病苦两胫逆冷，腹满，又胷多汗，头目痛苦，妄言，其脉阳濡而弱，阴小而急。治在太阴，不可发汗。汗出必不能言，耳聋不知痛所在，身青面色变，名曰重暍，如此死者，医杀之耳。白虎加苍朮汤主之。

　　　夏月调摄法

凡盛暑冲热，切不可以冷水洗手面，大损人目。
夏一季，是人脱精神之时，心旺肾衰，肾化为水，至秋始凝，及冬乃坚，是故尤慎房室，固养精神。

　　仁斋直指方 【 宋?杨登父】 

　　　暑由口鼻入

人之心包络与胃口相应。胃气稍虚，或因饥冒暑，则暑毒自口鼻而入，凝之于牙颊，达之于心包，如响应声。倘遇暑以还，急漱水而勿咽可也。

　　济生方 【 宋?严用和】 

　　　中暑

夫中暑所以脉虚者，盖热伤气而不伤形也。且暑者，在天为热，在地为火，在人脏为心。是以暑喜伤心，令人身热头痛，状类伤寒，但背寒面垢，此为异耳。其则昏倒不知人，手足微冷，烦渴口燥，或吐或泻，或喘或满，此皆暑气之所为也。大抵中暑闷乱，切不可便与冷水，及卧冷湿地，得冷则死。惟当温养，用布衣蘸热汤熨脐中及气海，或掬热土至脐心，仍更溺之。候渐苏醒，以米汤徐徐灌之，然后随证调治。近屡见江浙之间，中暑多有搐搦不省人事者，医经所不载。诊其脉浮而虚，盖浮则为风，虚则为暑，此中暑而又伤风，俗命名谓之暑风。若作惊癎之治，多致不救。仓卒之际，宜以温熟水化苏合香丸灌之，俟其稍苏，却以黄连香薷散加羌活煎服，作效者多矣。

　　河间六书 【 金?刘完素】 

　　　中暑

中暑大汗自出，脉虚弱，头痛口干，倦怠烦躁，或时恶寒，或畏日气，无问表里，通宜白虎汤。或里热甚，腹满而脉沉可下者，宜大承气汤，或三一承气汤尤妙。
中暑自汗脉虚弱者，热伤气而反自汗大出，故脉不能自实而反虚弱。
中暑之证，身热头痛，背寒面垢，自汗烦躁，大渴口干，倦怠而身不痛，或时恶寒，或畏日气，脉虚而弱，无问表里，通宜白虎。夏月感冒，发热烦渴，五苓散、桂苓甘露饮、黄连香薷饮、双解散。或里热甚，腹满而脉沉可下者，大承气汤下之，或三一承气汤尤妙。半表半里者，小柴胡、凉膈、天水散。

　　东垣十书 【 元?李杲】 

　　　动静不同

动而伤暑，心火大盛，肺气全亏，故身热脉洪大。动而火胜者，热伤气也。白虎加人参汤主之。辛苦人多得之，不可不知也。
静而伤暑，火乘金位，肺气出表，故恶寒脉沉疾。静而湿胜者，身体重也，白虎加苍朮汤主之。安乐之人多受之，不可不知也。

　　　中暑中热辨

洁古云：静而得之为中暑，动而得之为中热。中暑者阴证，中热者阳证。如避暑热于深堂大厦得之者，名曰中暑。其病必头痛恶寒，身形拘急，肢节疼痛而烦心，肌肤大热无汗，为房室之阴寒所遏，使周身阳气不得伸越，大顺散主之。若行人或农夫于日中劳役得之者，名曰中热。其病必苦头痛发躁热恶热，扪之肌肤大热，必大渴引饮，汗大泄，无气以动，乃为天热外伤肺气，苍朮白虎汤主之。窃谓暑热者，夏之令也，火行于天地之间，人或劳动或饥饿，元气亏乏，不足以御天令亢极，于是受伤而为病，名曰中暑，亦名曰中热，其实一也。今乃以动静所得分之何哉？夫中暑热者，固多在劳役之人，劳役则虚，虚则邪入，邪入则病。不虚则天令虽亢，亦无由以伤之。彼避暑于深堂大厦，得头疼恶寒等证者，盖伤寒之类耳，不可以中暑名之。其所以烦心与肌肤大热者，非暑邪也，身中阳气受阴寒所遏而作也。既非暑邪，其可以中暑名乎？苟欲治之，则辛温轻扬之剂发散可也。夫大顺散一方，甘草最多，干姜，杏仁，肉桂次之。除肉桂外，其三物皆炒者，原其初意，本为冒暑伏热，引饮过多，脾胃受湿呕吐，水谷不分，脏腑不调所立，故甘草、干姜，皆经火炒熟。用肉桂而非桂枝，盖温中药也。内有杏仁，不过取其能下气耳。若以此药治静而得之之证，吾恐不能解表，反增内烦矣。今之世俗，往往不明，类曰夏月阴气在内，大顺散为必用之药。吁！其误也不亦甚欤！夫阴气非寒气也，盖夏月阳气发散于外，而阴气则在内耳，岂宜视阴气为寒气而用温热之药乎？阴果为寒，何以夏则饮水乎？其苍朮白虎汤虽宜用，然亦岂可视为通行之药？必参之治暑诸方，随所见之证而用之，然后合理。若夫所谓静而得之之证，虽当暑月，即非暑病，宜分出之，勿使后人有似同而异之惑。

　　　暑伤胃气论

刺志论云：气虚身热，得之伤暑。热伤气故也。痿论云：有所远行劳倦，逢大热而渴，渴则阳气内伐，内伐则热舍于肾，肾者水脏也，今水不能胜火则骨枯而髓虚，故足不任身，发为骨痿。故《下经》曰：骨痿者，生于大热也。此湿热成痿，令人骨乏无力，故治痿独取阳明。时当长夏，湿热大胜，蒸蒸而炽，人感之，多四肢困倦，精神短少，懒于动作，胷满气促，肢节沉重，或气高而喘，身热而烦，心下膨痞，小便黄而少，大便溏而频，或利出黄如糜，或如泔色，或渴或不渴，不思饮食，自汗体重，或汗少者，血先病而气不病也。其脉中得洪缓。若湿气相搏，必加之以迟迟，病虽互换少瘥，其天暑湿令则一也，宜以清燥之剂治之。《内经》曰：阳气者，卫外而为固也，炅则气泄。今暑邪干卫，故身热自汗。以黄芪、人参、甘草，补中益气为君。橘皮、当归身甘辛微温养胃气和血脉为臣。苍朮、白朮、泽泻渗利除湿，升麻、葛根苦甘平善解肌热；又以湿胜则食不消而作痞满，故炒曲甘辛，青皮甘温，消食快气；肾恶燥，急食辛以润之，故以黄蘗苦辛寒，借甘味泻热补水；虚者滋其化源，以五味子、麦门冬酸甘微寒，救天暑之伤庚金为佐也。名之曰清暑益气汤。暑病皆因饮食失节，劳倦所伤，日渐因循，损其脾胃，乘暑天而作病也。

　　　治暑宜顺天时

假令夏月大热之时，伤生冷硬物，当用热药，木香见晛丸治之。须少加三黄丸，谓天时不可伐，故加寒药以顺时令。若伤热物，只用三黄丸，何谓？此三黄丸热药也。
夫脾胃虚弱，必上焦之气不足，遇夏天气热盛，损伤元气，怠惰嗜卧，四肢不收，精神不足，两脚痿软，遇早晚寒厥，日高之后，阳气将旺，复热如火，乃阴阳气血俱不足，故或热厥而阴虚，或寒厥而气虚，口不知味，目中溜火，而视物(目巟)(目巟)无所见，小便频数，大便难而结秘，胃脘当心而痛，两胁痛或急缩，脐下周围如绳束之，急甚则如刀刺，腹难舒伸，胷中闭塞，时显呕哕，或有痰嗽，口沃白沫，舌强，腰背胛眼皆痛，头痛时作，食不下，或食入即饱，全不思食，自汗尤甚。若阴气复在皮毛之上，皆天气之热，助本病也，乃庚大肠辛肺金为热所乘而作。当先助元气，理治庚辛之不足，黄芪人参汤主之。如心下痞闷，加黄连二分或三分；如胃脘当心痛，减大寒药，加草豆蔻仁五分；胁下痛或缩急，加柴胡二分或三分；如头痛目中溜火，加黄连二分或三分、川芎三分；如头痛目不清利，上壅上热，加蔓荆子、川芎各三分，藁本生地黄各二分，细辛一分；如气短精神如梦寐之间，困乏无力，加五味子九?；如大便濇滞，隔一二日不见者，致食少食不下，血少血中伏火而不得润也，加当归身、生地黄，麻子仁泥各五分，桃仁三枚，去皮尖另研；如大便通行，所加之药，勿再服；如大便又不快利，勿用别药，少加煨大黄五分；如不利者，非血结血秘而不通也，是热则生风，其病人必显风证，单血药不可复加之，只常服黄芪人参汤药，只用羌活、防风各五钱，二味(口父)咀，以水四盏，煎至一盏，去滓，空心服之，其大便必大走也，一服便止。如胷中气滞，加青皮清香可爱者一分或二分，陈橘皮倍之，去其邪气。此病本元气不足，惟当补元气，不当泄之。如气滞太甚或补药太过，病人心下有忧滞郁结之事，更加木香、缩砂仁各二分或三分，白豆蔻仁二分，与正药同煎。如腹痛不恶寒者，加白芍药五分，黄芩二分，却减五味子。
徐氏曰：此谓暑热，证候则同。冬月伤寒，传变为证不一。彼为寒伤形，此为热伤气。若元气虚甚受病，忽于一时不救者，与伤寒阴毒顷刻害人实同。故东垣启是病例，大开后人之盲瞶也，宜与痿门互看。
孙思邈云：五月常服五味子，是泻丙火，补庚大肠，益五脏之元气。壬膀胱之寒已绝于巳，肾水已绝于午，今更逢湿旺，助热为邪，西方北方之寒清绝矣。圣人立法，夏月宜补者，补天元之真气，非补热火也，令人夏食寒是也。为热伤元气，以人参、麦门冬、五味子生脉。脉者，元气也。人参之甘，补元气，泻热火也。麦门冬之苦寒，补水之源而清肃燥金也。五味子之酸，以泻火补庚大肠与肺金也。当此之时，无病之人，亦或有二证：或避暑热纳凉于深堂大厦得之者，名曰中暑。其病必头痛恶寒，身形拘急，肢节疼痛而烦心，肌肤大热无汗，为房屋之阴寒所遏，使周身阳气不得伸越，世多以大顺散主之是也。若行人或农夫于日中劳役得之者，名曰中暍。其病必苦头痛，发燥热恶热，扪之肌肤大热，必大渴引饮，汗大泄，无气以动，乃为天热外伤肺气，苍朮白虎汤主之。洁古云：动而得之为中热，静而得之为中暑。中暑者阴证，当发散也。中热者阳证，为热伤元气，非形体受病也。若虚损脾胃有宿疾之人，遇此天暑，将理失所，违时伐化，必困乏无力，懒语气短，气弱气促，似喘非喘，骨乏无力，其形如梦寐，朦朦如烟雾中，不知身所有也，必大汗泄，此津脱也，急止之。加五味子六枚，炒黄蘗五分，炒知母三分，不令妨其食，当以意斟酌。若妨食则止，候食进则再服。三里、气街，以三棱针出血；若汗不减不止者，于三里穴下三寸上廉穴出血，禁酒湿面。
清暑益气汤所治之病，皆由饮食劳倦，损其脾胃，乘天暑而病作也。但药中犯泽泻、猪苓、茯苓、灯心、通草、木通淡渗利小便之类，皆从时令之旺气，以泻脾胃之客邪，而补金水之不及也。此正方已是从权而立。若于无时病湿热脾旺之证，或小便已数，肾肝不受邪者，误用之，必大泻真阴，竭绝肾水，先损其两目也。宜加减用。
复有一证，乘天气大热之时，在于路途中劳役得之；或在田野间劳形得之；更或有身体薄弱，食少劳役过甚；又有修善常斋之人，胃气久虚，而因劳役得之者，皆与阳明中热白虎汤证相似。必肌体扪摸之壮热，必躁热烦乱，大恶热，渴而饮水，以劳役过甚之故，亦见疼痛，始受病之时，特与中热外得有余之证相似。若误与白虎汤，旬日必死。此证脾胃大虚，元气不足，口鼻中气皆短促而上喘。至日转以后，是阳明得时之际，病必少减。若是外中热之病，必到日晡之际，大作讝语，其热增加，大渴饮水，烦闷不止。其劳役不足者，皆无此证，尤易为分解。若有难决疑似之证，必当待一二日求医治疗，必不致错误矣。

　　丹溪心法 【 元?朱震亨】 

　　　中暑

暑证用黄连香薷饮。挟痰加半夏南星，虚加人参、黄芪。
暑病内伤者，用清暑益气汤。着暑气是痰，用吐。
暑乃夏月炎暑也，盛热之气者火也，有冒有伤有中，三者有轻重之分，虚实之辨。或腹痛水泻者胃与大肠受之，恶心者胃口有痰饮也，此二者冒暑也，可用黄连香薷饮、清暑益气汤，盖黄连退暑热，香薷消蓄水。或身热头疼，躁乱不宁者，或身如针刺者，此为热伤在分肉也，当以解毒汤、白虎汤加柴胡，气如虚者加人参。或咳嗽发寒热，盗汗出不止，脉数者，热在肺经，用清肺汤、柴胡天水散之类，急治则可，迟则不救，致成火乘金之危候也，此为中暑。凡治病须要明白辨别，慎勿混同施治。春秋间亦或有之，切莫执一，随病处方为妙。
戴思恭云：暑风者，夏月卒倒不省人事者是也。有因火者，有因痰者。火者君相二火，暑热者天地二火也，内外合而炎铄，所以卒倒。痰者，人身之痰饮也，因暑气入而鼓激痰饮，塞碍心之窍隧，则手足不知动蹑而卒倒。此二者皆可吐。《内经》曰：火郁则发之。吐即发散也。量其虚实而吐之，吐醒后，可用清剂调治之。

　　　中暍

中暍是阳证，中暑是阴证。脉沉弱者，切不可用凉药。
清热宜天水、五苓，又白虎汤皆可。热闷恍惚，辰砂五苓散。脉弦实，黄连香薷汤。
热甚自汗而渴便濇者，五苓分利之，或桂苓甘露饮。吐泻脉沉微甚者，可用附子大顺散。
伏热伤冷，缩脾饮、冷香饮子，皆可浸冷服之。
或剥蒜肉入鼻中，或研蒜水解灌之，盖蒜气臭烈，能通诸窍故也。

　　　注夏

注夏属阴虚，元气不足。夏初春末，头疼脚软，食少体热者是。宜补中益气汤去柴胡、升麻，加炒黄蘗、白芍药。挟痰者加南星、半夏、陈皮煎服。又或用生脉汤。
暑风挟痰挟火实者，可用吐法。

　　　夏月伏阴在内论

天地以一元之气，化生万物，根于中者曰神机，根于外者曰气血，万物同此一气。人灵于物，形与天地参而为三者，以其得气之正而通也。故气升亦升，气浮亦浮，气降亦降，气沉亦沉。人与天地同一橐钥，子月一阳生，阳初动也，寅月三阳生，阳初出于地也，此气之升也。巳月六阳生，阳尽出于上矣，此气之浮也。人之腹属地气，于此时浮于肌表，散于皮毛，腹中虚矣。经曰：夏月经满，地气溢满，经络受血，皮肤充实。长夏气在肌肉，所以表实，表实者里必虚。世言夏月伏阴在内，此阴字有虚之义，若作阴冷看，其误甚矣。或曰：以手扪腹，明知其冷，非冷而何？前人治暑病有玉龙丸、大顺散、桂苓丸、单煮良姜与缩脾饮用草果等，皆行温热之剂，何吾子不思之甚也？予曰：春夏养阳，王太仆谓春食凉，夏食寒，所以养阳也，其意可见矣。若夫凉台水馆，大扇风车，阴水寒泉，瓜果冰雪，伤之自内及外，不用温热，病何由安？详玩其意，实非为内伏阴而用之也。前哲又谓升降浮沉则顺之，寒热温凉则逆之。若于夏月火令之时，妄投温热，宁免实实虚虚之患乎。或曰：巳月纯阳，于理或通，五月一阴，六月二阴，非阴冷而何？予曰：此阴之初动于地下也，四阳浮于地上，燔灼焚燎，流金铄石，何阴冷之有？孙真人制生脉散，令人夏月服之，非虚而何？

　　证治要诀 【 明?戴思恭】 

　　　中暑

中暑为证，面垢闷倒，昏不知人，冷汗自出，手足微冷，或吐泻，或喘满。切不可以冷水，及用十分冷剂。却暑散，水调灌下亦得。或以来复丹末，同苏合香丸，用汤调灌；或以来复丹研末汤调灌之。候其人稍苏，则用香薷饮，熟去滓，入麝香少许服。或剥蒜肉入鼻中，或研蒜水解灌之。盖中伤暑毒，阳外阴内。诸暑药多有暖剂，如大顺散之用姜桂，枇杷叶散之用丁香，香薷饮之用香薷。香薷味辛性暖，蒜亦辛暖，又蒜气臭烈，能通诸窍。大概极臭极香之物，皆能通窍故也。
初觉中暑，即以日晒瓦或布蘸热汤，更易熨其心腹脐下，急以二气丹末汤调灌下。
曾有客人中暑迷闷，四肢厥逆，冷汗如雨，躶形欲投水中，口吻涎沫流溢。此中暑已深，阴阳离绝，难除。
又有暑途一证，似中而轻，欲睡懒语。实人，香薷饮加黄连一钱；虚人，星香饮加香薷一钱。苏后冷汗不止，手足尚逆，烦闷多渴者，宜香薷饮。苏后为医者过投冷剂，致吐利不止，外热内寒，烦躁多渴，其欲躶形，状如伤寒，阴盛隔阳，当用温药，香薷饮加附子浸冷服。渴者缩脾饮加附子，亦浸冷服。

　　　伤暑

伤暑必自汗，背寒面垢，或口热烦闷，或头疼发热，神思倦怠殊甚，所谓暑伤气而不伤形是也。但身体不痛，与感风寒异。宜香薷饮、六和汤、香薷汤。
呕而渴者，浸冷香薷汤，或五苓散兼吞消暑丸。呕不止者，枇杷叶散去茅根，吞来复丹。呕而多痰，却暑散吞消暑丸，或小半夏茯苓汤，或消暑饮。
泻而渴者，生料平胃散，和生料五苓散各半贴，名胃苓散；间进来复丹。此丹本非治泻之药，惟施之暑泻则宜，然泻甚亦不可用。泻定仍渴，春泽汤或缩脾饮。
伤暑心头痞闷，人皆谓暑毒攻心，不知有暑即有痰，痞闷者痰为之也。
盛暑涂中，仓卒无水，渴甚，急嚼葱头二寸许，抵饮水二升。
泻而腹痛有积者，生料五苓散、藿香正气饮，匀各半贴。若泻，虽无积，其腹痛甚，生料五苓散加木香七分，或六和汤加木香半钱，或不加木香，止与二药煎熟去滓，调下苏合香丸。
又有不渴而腹干痛者，六和汤煎熟，调苏合香丸尤宜。
泻而发热者，胃苓饮。泻而发渴者，胃苓饮兼进缩脾饮。泻渴兼作未透者，汤化苏合香丸，吞来复丹；或研来复丹作末，白汤调下。已透者，香薷饮。感冒外发热者，六和汤、香薷汤、香薷饮。身热烦者，五苓散，或香薷汤加黄连一钱。热而汗多畏风甚者，生料五苓散。热而渴者，五苓散兼进缩脾饮。
暑气攻里热不解，心烦口干，辰砂五苓散，或香薷饮加黄连一钱。若大渴不止，辰砂五苓散，吞酒煮黄连丸。
暑气攻里，腹内刺痛，小便不通，生料五苓散加木香七分。
冒暑饮酒，引暑入肠内，酒热与暑气相并，发热大渴，小便不利，其色如血，生料五苓散去官桂加黄连一钱，五苓散去桂吞酒煮黄连丸。
暑气入肠胃而小便艰濇不通者，加味香薷饮，仍佐以三黄丸。
暑气入心，身烦热而肿者，宜辰砂五苓散，或香薷饮加黄连一钱。
伤暑而伤食者，其人头疼背寒，自汗发热，畏食恶心，噫酸臭气，胸膈痞满，六和汤倍砂仁。
若因暑渴，饮食冷物，致内伤生冷，外伤暑气，亦宜此药。暑先要入心者，心属南方离火，暑气所入，各从其类。小肠为心之腑，利心经暑毒，使由小肠中出。五苓散，利小便，为治暑上剂也。
有伤于暑，因而露卧，又为冷气所入，其人感暑复感冷，自汗怯风，身疼头痛，去衣则凛，着衣则烦，或已发热，或未发热，并宜六和汤内加扁豆、砂仁。一方用藿香，一方用紫苏，正治也。已感于暑，而复外感于风寒，或内伤生冷，以藿香、紫苏兼能解表，砂仁、扁豆兼能温中。然感暑又感冷，亦有无汗者，只宜前药。若加以感风，则断然多汗，审是此证，宜生料五苓散，内用桂枝为佳，市井中多有此病，往往日间冒热经营，夜间开牕眠卧，欲取清凉，失盖不觉，用药所当详审。有此证而发潮热，似疟犹未成疟者，六和汤、养胃汤各半贴相和煎。有此证而鼻流清涕，或鼻孔热气时出，六和汤加川芎半钱，羌活、黄芩各七分。
有因伤暑，遂极饮以冷水，致暑毒留结心胷，精神昏愦，语音不出，煎香薷汤化苏合香丸服。
有因伤暑，用水沃面，或入水洗浴，暑湿相搏，自汗发热，身重，小便不利，宜五苓散。
伤暑而大汗不止，甚则真元耗散，宜急收其汗，生料五苓散倍官桂，或加黄芪如白朮之数，此亦古法也。
伤暑自汗，手足厥冷者，煎六和汤调苏合香丸。
伤暑自汗，手足时自搐搦者，谓之暑风。缘已伤于暑，毛孔开而又邪风乘之。宜香薷饮或香薷汤，并可加羌活一钱。痰盛者六和汤半贴，和星香散半贴。
暑月身痒如针刺，间有赤肿处，亦名暑风。末子六和汤和消风散，酒调服。暑风而加以吐泻兼作者，六和汤藿香正气散各半贴，加全蝎三个。
有暑毒客于上焦，胷膈痞塞，汤药至口即出，不能过关，或上气喘急，六和汤浸冷，调入麝香少许。
伏暑烦渴而多热痰者，于消暑丸中，每两入黄连末二钱，名黄连消暑丸。或二陈汤，或小半夏茯苓汤，并可加黄连一钱。暑气久而不解，遂成伏暑，内外俱热，烦躁自汗，大渴喜冷。宜香薷饮加黄连一钱，继进白虎汤。若服药不愈者，暑毒深入，结热在里，谵语烦渴，不欲近衣，大便秘结，小便赤濇，当作热病治，可于伤寒阳明证求药，如调胃承气汤、三黄石膏汤之类。

　　医学纲目 【 明?楼英】 

　　　中暑

脉虚身热，自汗恶寒者，中暑也，白虎加桂汤主之。
若先饮冷后伤暑者，五苓散主之。此必心下痞憹，生姜汤调服，佳；或四君子调中，亦可。中和后，或小便不利，或茎中痛，宜用蒲黄三钱，滑石五钱，生甘草一钱。或难予曰：王彦龙病何名贼邪？予曰：《难经》云：五邪，有实邪、虚邪、正邪、微邪、贼邪。从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。又曰：假令心病，中暑为正邪，中湿得之为贼邪。今心先受暑而湿邪胜之，水克火，从所不胜，斯谓之贼邪，五邪之中最逆也。《难经》曰：湿温之脉，阳濡而弱，阴小而急。濡弱见于阳部，湿气搏于暑也。小急见于阴部，暑气蒸湿也。故经曰：暑湿相搏，名曰湿温，是谓贼邪也。不特此也，予素有停饮之疾，每至暑月，两足有汗漐漐不干，服此药二三盏即愈。
湿温汗少者，白虎加苍朮；汗多者，白虎加桂枝。

　　明医杂着 【 明?王纶】 

　　　暑病证治

夏至日后，病热为暑。暑者，相火行令也。夏月人感之，自口齿而入，伤心包络之经。其脉虚，或浮大而散，或弦细芤迟。盖热伤气，则气消而脉虚弱。其为证，汗，烦则喘喝，静则多言，身热而烦，心痛，大渴引饮，头疼自汗，倦怠少气，或下血发黄生斑；甚者火热制金，不能平木，搐搦不省人事。治暑之法，清心利小便，最好。暑伤气，宜补真气为要。又有恶寒或四肢逆冷，甚者迷闷不省，而为霍乱吐利，痰滞呕逆，腹痛泻痢，此则非暑伤人，乃因暑而自致之病也。以其因暑而得，故亦谓之暑病，治法不同。
若行人或农夫于日中劳役得之者，是动而得之，阳证也。其病必苦头痛，发躁热恶热，扪之肌肤大热，必大渴引饮，汗泄，无气以动，乃天热外伤元气也。宜清暑益气，用香薷、黄连、扁豆、人参、黄芪、五味、知母、石膏之类。
暑热发渴，脉虚，宜用人参白虎汤。人参一钱五分，甘草、知母各二钱，石膏五钱。竹叶石膏汤亦好。石膏一两，半夏二钱五分，甘草、人参各二钱，麦门冬五钱，入竹叶，水煎服。
若暑热之时，无病之人，或避暑热，纳凉于深堂大厦，凉台冷馆，大扇风车得之者，是静而得之，阴证也。其病必头痛恶寒，身形拘急，肢节疼痛而烦心，肌肤大热无汗。此为阴寒所遏，使周身阳气不得伸越，宜用辛温之剂以解表散寒，用厚朴、紫苏、干葛、藿香、羌活、苍朮之类。若外既受寒，内复伤冰水生冷瓜果之类，前药再加干姜、缩砂，神曲之类。此非治暑也，治因暑而致之病也。若外不受寒，止是内伤冰水冷物，腹痛泄泻，或霍乱吐逆，宜缩脾饮。砂仁、草果、甘草、扁豆、干姜、乌梅，或理中汤加神曲、麦芽、缩砂、苍朮。此专治内，温中消食也。若吐泻脉沉微甚者，不可用凉药，可用附子大顺散。熟附子、甘草、干姜、杏仁、桂。或附子理中汤加芍药。
【 注　按丹溪云：天地以五行更迭衰旺而成四时，人之五脏六腑亦应之而衰旺。四月属巳，五月属午，为火太旺，火为肺金之夫，火旺则金衰。六月属未，土太旺，土为水之夫，土旺则水衰。况肾水尝借肺金为母，以补其不足。古人于夏月必独宿而淡味，保养金水二脏。经曰：冬藏精者，春不病温。十月属亥，十一月属子，正火气潜藏，必养其本然之真，而为来春发生之本。若于此时不恣欲以自戕，至春升之际，根本壮实，何病之可言哉。】 
若夏月伤暑，发热汗大泄，无气力，脉虚细而迟，此暑伤元气也。方用人参、黄芪蜜炙、麦门冬去心、白芍药、陈皮、白茯苓各一钱，黄连炒、甘草炙各五分，黄蘗三分，白朮一钱五分，香薷、知母各七分，姜水煎，食前温服。
 【 注　按前证有热伤元气而汗出者，有劳伤元气而汗出者，有因元气素虚腠理不密而汗出者。治法：暑伤元气者，清暑益气汤；劳伤元气者，补中益气汤；元气素虚而自汗者，十全大补汤。如兼盗汗，佐以六味丸加五味子。前云大汗无力，脉虚细迟，属阳气虚弱，内黄蘗、知母恐复伤阳气，芍药、茯苓恐导损阴气也，治者审之。】 
若夏秋暑热，因过用冷物茶水伤其内，又过取凉风伤其外，以致恶寒发热，胸膈饱闷，饮食不进，或兼呕吐泄泻，此内外俱伤寒冷也。方用人参、干姜炒紫色、厚朴姜水炒、陈皮、羌活、枳实、白茯苓各一钱，白朮一钱五分，甘草炙五分，姜水煎，食前温服。
【 注　按前证宜用此方。如未应，宜用藿香正气散。若内外已解，寒热未退，或饮食不进，宜用六君子。《保命集》云：霍乱属阳明证，宜用和中、平胃、建中汤辈，或四君子汤。脉浮自汗，四君子加桂枝主之。脉浮无汗，四君子加麻黄。吐利转筋，胁下痛脉弦者，木克土也，用平胃散加木瓜，或建中加柴胡、木瓜。吐利转筋，腹痛体重，脉沉而细，四君加白芍药、良姜。吐利，四肢拘急，脉沉而迟，属少阴，四君加姜、附、厚朴。吐利，四肢厥冷，脉微缓，属厥阴，建中加归、附。吐利头痛而身热，热多欲饮水者，五苓散。寒多不欲水者，理中丸主之。《元戎》云：太阴证，霍乱者，理中加橘红。吐下腹痛，手足逆冷，理中加熟附子。吐利后转筋者，理中加火煅石膏一两。】 
若夏暑在途中，常服以壮元气，清热驱暑，服之免中暑、霍乱、泄泻、痢疾等证。方用人参一钱二分，白朮一钱五分，五味子十粒杵碎，麦门冬去心、白芍药炒、白茯苓各二钱，知母炒、陈皮、香薷各七分，黄苓炒三分，甘草炙五分，姜水煎，食前温服。
【 注　按前证，若人元气虚弱，宜用补中益气去柴胡、升麻，加麦门冬、五味，或少加炒黑黄蘗；人参益气汤亦可用。】 
若遇劳倦辛苦，用力过多，即服后方二三服，免生内伤发热之病，此方主于补气。方用黄芪一钱半蜜炙，人参、麦门冬去心、陈皮各一钱，白朮一钱，甘草炙七分，姜枣水煎，食前温服。劳倦甚，如熟附子四五分。
【 注　按前论开世俗之蒙瞶，济无穷之夭枉。内用附子，若素畏寒饮食者尤宜。若素喜寒饮食者，以肉桂或炮姜代之亦可。若果因暑热伤气而四肢困倦，或手足麻木者，先用人参益气汤，后用补中益气汤。】 
若人过劳心思虑，损伤精神，头眩目昏，心虚气短，即当补血为主。方用人参一钱，五味子十五粒杵，白芍药炒、酸枣仁炒、茯神去心、当归酒洗各一钱，甘草、陈皮、川芎、生地黄酒洗、山栀子炒、麦门冬去心各五分，水煎服。
【 注　按前证宜用此方，不宜多服。其麦门冬、芍药、山栀、生地苦寒，恐复损脾气。若脾胃素虚热而患前证，但以补中益气汤加麦门冬、五味亦可。若因饥渴劳役，或因误行攻伐，以致气高而喘，身热而烦，或自汗，此为阳气内伤，宜用补中益气汤。若因饥饱劳役，或因误出汗，以致肌热大渴引饮，目赤面红，脉洪大，按之如无，此为血脱烦躁，宜用当归补血汤。】 
伤暑发热，是火邪伤心，元气耗散，而邪热入客于中，故发为热汗大泄，无气以动，其脉虚迟而无力，是外之热邪伤荣也，治主内。
【 注　按夏月阳气浮于外，阴气伏于内，法当调补阳气为主，而佐以解暑，此推《内经》舍时从证之良法也。故前证当究其所因而治之，不可泛用香薷饮之类，走散阳气，导损真阴，而益其病也。又有夏间用薄荷煎汤以代茶，殊不知散人之真气，即久用川芎汤令人暴死之类是也。】 
夏月伤暑之病，虽属外感，却类内伤，与伤寒大异。盖寒伤形，寒邪客表，有余之证，故宜汗之。暑伤气，元气为热所伤而耗散，不足之证，故宜补之。东垣所谓清暑益气者是也。又有因时暑热，而过食冷物以伤其内，或过取凉风以伤其外，此则非暑伤人，乃因暑而自致之之病，治宜辛温解表或辛温理中之药，却与伤寒治法相类者也。
夫夏月阳气浮外，阴气伏内。若饮食劳倦，内伤中气，或酷暑劳役，外伤阳气者，多患之。法当调补元气为主，而佐以解暑。若中暍者，乃阴寒之证，法当补阳气为主，少佐以解暑。故先哲多用姜、桂、附子之类，此推《内经》舍时从证之良法也。今患暑证殁而手足指甲或肢体青黯，此皆不究其因，不温补其内，而泛用香薷饮之类所误也。夫香薷饮乃散阳气导真阴之剂，若元气素虚，或犯劳过度而用之，鲜不危矣。

　　医学入门 【 明?李梴】 

　　　辨虚实阴阳

暑病，身热自汗，口渴面垢而已，余证皆后传变，或兼内伤。必先问其人素虚胃弱，或大病大劳后纵暑中伤者，宜清暑益气。素强盛壮实，无虚损病者，宜祛暑和中。
静居高堂大厦，得病似热证，属心脾经者，名中暑，阴证；动作田野道途，得病似伤风证，属膀胱经者，名中暍，阳证，其实一也。但自袭暑气而言曰中暑，自被日逼而言日中暍。然暑初入，自口鼻牙颊，达手心主胞络，以火从火，故古法祛暑还取冷水灌溉，勿咽之。入肝则眩运顽麻，入脾则昏睡不觉，入肺则喘欬痿躄，入肾则消渴，非专入心主而无他传也。

　　　辨中伤冒伏

中暑归心，神昏卒倒。伤暑肉分，周身烦躁，或如针刺，或有赤肿。盖天气浮于地表，故人气亦浮于肌表也。冒暑入肠胃，腹痛恶心呕泻。伏暑即冒暑久而藏伏三焦肠胃之间，热伤气而不伤形，旬月莫觉，变出寒热不定，霍乱吐泻，膨胀中满，疟痢烦渴，腹痛下血等证。但暑病多无身痛，间有痛者，或为澡浴，水湿相搏耳。

　　　辨风与厥

即中暍证，但以手足搐搦为风，手足逆冷为厥。厥与伤寒热厥义同，黄连香薷散。暑风乃劳役内动五脏之火，与外火交炽，则金衰木旺生风，香薷散加羌活，或六和汤合消风散。素有痰饮，因暑触动，痰热生风者，六和汤合星香散。若道途卒倒，汤药不便，恐气脱难治，急扶阴凉处，不可卧湿冷地，掬道上热土放脐上，拨开作窍，令人尿于其中，仍以生姜或蒜嚼烂，以热汤或童便送下。外用布蘸热汤熨气海，立醒。后尤不可饮冷水，以大剂滋补药服之。如心神恍惚用五苓散，灯心同煎，入朱砂末调服。有汗加黄芪。因酒引暑入腹尿血者，去桂加黄连。或神昏惊悸妄言，用益元散量加朱砂，新汲水调服二钱。降胃火，治烦热，利湿止渴之要药。

　　　暑毒痰火

暑毒痰火，窒塞胸中，量体虚实吐之，火郁发之之义也。如痰喘气急痞塞，入药不得者，急煎六和汤调麝二厘服。
治法
夏月人多饮水食冷，故宜利湿兼以消导。汗多者，忌渗利之。祛暑宜香薷散、黄连解毒汤、清肺生脉散、白虎汤加参柴。寒热不定，小柴胡汤。和中宜大小调中汤、薷苓汤、枇杷叶散、胃苓汤、桂苓甘露饮、六和汤。
伏阴在内之时，避暑贪凉，外又袭阴冷之气，郁遏周身阳气，宜辛温解散薷藿汤之类。若外既受寒，内复伤冷，加干姜、砂仁、神曲。若外触暑气，内伤冷食，以致外热内寒，宜清暑益气汤。若外不受寒，止是内伤生冷，腹痛呕泻，宜理中汤加麦芽、砂仁，或大顺散，或二气丹、冷水下丹丸皆治。因暑伤冷，非温散治暑之谓也。误服，发黄发斑，蓄血闷乱而死。
内伤劳役，或素气血虚弱病暑者，一以滋补为主，慎用大热大凉之剂。暑重尿赤者，清暑益气汤。暑轻力倦者，补中益气汤，或为丸。中暍暂加香薷、扁豆。阴虚者，滋阴降火汤、肾气丸。
大热伤气，养生家谓此时纵酒恣色，令人内肾腐烂，至秋方凝，甚则化水而死。时常御暑，体实者香薷散、益元散，虚者忌用。盖脾虚者不必因暑劳役，及乘凉致病，每遇春末夏初，头痛脚软，食少体热，名注夏病。宜补中益气汤去升、柴，如黄蘗、芍药、五味、麦冬。有痰加半夏、姜汁，实三伏却暑之圣药也。如气衰精神不足，烦渴懒食者，生脉散、诱行丸，通用谢傅万病无忧散。

　　古今医鉴 【 明?龚信】 

　　　中暑

夫暑者，相火行令也。夏月人感之，自口齿而入，伤心胞络之经。其脉虚，或浮大而散，或弦细芤迟。盖热伤气，则气消而脉虚弱。其外证头疼身热，口干烦渴，面垢自汗，倦怠少气，背寒恶热；甚者迷闷不省，而为霍乱吐利，痰涎呕逆，发黄生斑，皆是其证；又甚者，火盛制金，不能平木，肝邪独旺，以致搐搦不省人事。其脉虚浮，浮者风也，虚者暑也，俗曰暑风。治宜黄连香薷饮加羌活，或只双解散加香薷。
治法
大抵治暑之法，宜清心利小便为主。若自汗甚者，不可利其小便，以白虎汤清解之，次分表里治之。如在表，头痛恶寒者，宜双解散加香薷及二香散、十味香薷饮之类。在半表半里，泄泻烦渴，饮水吐逆，五苓散主之。热甚烦渴，益元散清之。若表解里热甚，宜解毒汤下神芎丸、酒蒸黄连等丸。或人平素虚弱，及老人冒暑，脉微下利，渴而喜温，或厥逆不省人事，宜竹叶石膏汤加附子半个冷服。凡夏月暑证，不可服诸热燥剂。若误用之，乃致斑毒发黄，小便不通，闷乱而死矣。
伤暑与伤寒，俱有发热，当明辨之。盖寒伤形，暑伤气。伤寒则恶寒而脉浮紧，伤暑则恶热而脉虚微，以此为异。经云：脉盛身寒，得之伤寒；脉虚身热，得之伤暑。治宜小柴胡汤加石膏、知母，或人参白虎汤主之。天时淫雨，湿冷并行，苍朮白虎汤主之。若元气素弱而伤重者，用清暑益气汤。

　　伤寒六书 【 明?陶华】 

　　　中暑

中暑，脉虚而伏，身热背恶寒，面垢自汗，烦躁大渴，毛耸恶寒，昏昏倦怠而身不痛，与伤寒诸证不同矣。内外俱热，口燥烦渴，四肢微冷而身不痛，用白虎汤。痰逆恶寒，橘皮汤。热闷不恶寒，竹叶石膏汤。头痛，恶心烦躁，心下不快，小便不利，五苓散下消暑丸。中暑，用小柴胡汤最良。脉芤迟，腠理开洒洒然毛耸，口开板齿燥，白虎加人参汤。霍乱烦躁，大渴腹痛，四肢冷，脚转筋，以黄连香薷汤。
暑中三阳，所患必热，脉来数，加减续命汤去附子、桂枝、麻黄，加黄芩、黄蘗、柴胡。
若夏月大发热，头疼躁渴，背恶寒，微汗，脉虚无力，口齿燥者，名中暑，用寒凉之剂清之。
凡用暑证药，若有香薷，先煎香薷一二沸，后入余药同煎。

　　证治准绳 【 明?王肯堂】 

　　　夏为暑病

按中暍中暑中热，名虽不同，实一病也。若冬伤于寒，至夏而变为热病者，此则过时而发，自内达表之病，俗谓晚发是也，又非暴中暑热新病之可比。或曰，新中暑病脉虚，晚发热病脉盛。

　　　中暍与伤寒相似而异

张氏曰：清邪中上，浊邪中下。其风寒湿者，皆地之气，系浊邪，所以俱中足经。惟暑乃天之气，系清邪，所以中手少阴心经也。其证多与伤寒相似，但暍与伤寒脉不同矣。夫伤寒虽恶寒发热，初病未至于烦渴。惟暑则不然，初病即渴，所以与伤寒为异也。且伤寒之脉必浮盛，中暑之脉虚弱，或弦细芤迟者有之。经曰：脉盛身寒，得之伤寒；脉虚身热，得之伤暑。此之谓也。
假如太阳病，项背强八八，反汗出恶风，若当炎暑之时，岂不与中暍相似？惟其不渴，故与桂枝加葛根汤主之。凡居夏秋之令，炎暑之时，必当依经详审，则无差失之患矣。
以证言之，伤寒恶寒，伤热恶热；以脉言之，伤寒脉盛，伤暑脉虚。且暑脉虚细，与湿痉之脉有相似者，而证则不同。暑则自汗而渴，湿则不渴，痉则身疼也。

　　　脉虚身热得之伤暑

刘纯曰：按许学士云：伤暑其脉弦细芤迟，何也？《内经》曰：寒伤形，热伤气。盖伤气而不伤形，则气消而脉虚弱。所谓弦细芤迟，皆虚脉也。仲景以弦为阴，而朱肱亦曰中暑脉细弱，则皆虚脉也可知矣。
伤暑与热病外证相似，但热病脉盛，中暑脉虚，以此别之。又有湿温与中暑同，但身凉不渴为异耳。

 

古今图书集成医部全录卷二百三十二

　暑门

　　医门法律 【 清?喻昌】 

　　　中暑

暍者中暑之称。《左传》荫暍人于樾下，其名久矣。后世以动而得之为中热，静而得之为中暑。然则道途中暍之人，可谓静而得之耶？动静二字，只可分外感内伤。动而得之，为外感天日之暑热；静而得之，因避天日之暑热而反受阴湿风露瓜果生冷所伤，则有之矣。时令小寒大寒，而人受之者为伤寒；时令小暑大暑，而人受之者即为伤暑。劳苦之人，凌寒触暑，故多病寒暑。赡养之人，非有饮食房劳，为之招寒引暑，则寒暑无由入也。所以膏粱藜藿，东南西北，治不同也。
体中多湿之人，最易中暑，两相感召故也。外暑蒸动内湿，二气交通，因而中暑。所以肥人湿多，夏月百计避暑，反为暑所中者，不能避身之湿，即不能避天之暑也。益元散驱湿从小便出，夏月服之解暑，有自来矣。然体盛湿多则宜之。清癯无湿之人，津液为时令所耗，当用生脉散充其津液。若用益元，妄利小水，竭其下泉，枯槁立至。况暑热蒸动之湿，即肥人多有内夹虚寒，因至霍乱吐泻，冷汗四逆，动关性命者，徒恃益元散解暑驱湿，反促其脏腑气绝者比比，可不辨而轻用之欤？不特此也，凡见汗多之体，即不可利其小便，盖胃中只此津液。夫既外泄，又复下行，所谓立匮之术也，仲景名曰无阳，其脉见短促结代，则去生远矣。
中暑卒倒无知，名曰暑风。大率有虚实两途：实者，痰之实也。平素积痰，充满经络，一旦感召盛暑，痰阻其气，卒倒流涎，此湿暍合病之最剧者也。宜先吐其痰，后清其暑，犹易为也。虚者，阳之虚也。平素阳气衰微不振，阴寒久已用事，一旦感召盛暑，邪凑其虚，此湿暍病之得自虚寒者也。宜回阳药中兼清其暑，最难为也。丹溪谓：火令流金铄石，何阴冷之有？立言未免偏执，十中不无二三之误也。夫峨眉积雪，终古未消，岂以他山不然，遂谓夏月旷剎皆热火乎？人身之有积阴，乃至汤火不能温者，何以异此？《内经》谓：无者求之，虚者责之。可见不但有者实者之当求责矣。管见谓大黄龙丸，有中暍昏死灌之立苏者，非一征乎？间亦有中气者，为七情所伤，气厥无痰，宜用苏合香丸灌之。许学士云：此气暴厥逆而然，气复即已，虽不药亦愈，然苏后暑则宜清也。
夏月人身之阳以汗而外泄，人身之阴以热而内耗，阴阳两俱不足。仲景于中暍病禁用汗下温针，汗则伤其阳，下则伤其阴，温针则引火热内攻，故禁之也。而其用药，但取甘寒，生津保肺，固阳益阴为治。此等关系最巨，今特挈出。《灵枢》有云：阴阳俱不足，补阳则阴竭，泻阴则阳亡。盖谓阳以阴为宅，补阳须不伤其阴；阴以阳为根，泻阴须不动其阳。夫既阴阳俱不足，则补泻不可轻言，才有补泻必造其偏，如重阴重阳之属，其初不过差之毫厘耳。所以过用甘温，恐犯补阳之戒；过用苦寒，恐犯泻阴之戒。但用一甘一寒，阴阳两无偏胜之药，清解暑热而平治之，所以为百代之宗也。
夏月卒倒，不省人事，名曰暑风。乃心火暴甚，暑热乘之，令人噎闷，昏不知人。然亦有他脏素虚，暑得深中者，但不似心脏之笃耳。如入肝则眩运顽痹，入脾则昏睡不觉，入肺则喘满痿躄，入肾则消渴。虽当补益与清解兼行，然必审其属于何脏，用药乃得相当也。日中劳役而触冒其暑者，此宜清凉解其暑毒，如白虎汤、益元散、黄连香薷饮、三黄石膏汤之类，皆可取用也。
深居广厦，袭风凉，餐生冷，遏抑其阳而病暑者，一切治暑清凉之方，即不得径情直施。如无汗仍须透表以宣其阳，如吐利急须和解以安其中，甚者少用温药以从治之。故冒暑之霍乱吐泻，以治暑为主；避暑之霍乱吐泻以和中温中为主，不可不辨也。
元丰朝立和剂局，萃集医家经验之方，于中暑一门独详。以夏月暑证，五方历试，见闻广耳。其取用小半夏茯苓汤，不治其暑，颛治其湿；又以半夏、茯苓少加甘草，名消暑丸，见消暑在消其湿，名正言顺矣。其香薷饮，用香薷、扁豆、厚朴为主方，热盛则去扁豆加黄连为君，治其心火；湿盛则去黄连加茯苓、甘草，治其脾湿。其缩脾饮，则以脾为湿所浸淫而重滞，于扁豆、葛根、甘草中，佐以乌梅、砂仁、草果，以快脾而去脾所恶之湿；甚则用大顺散、来复丹，以治暑证之多泻利者，又即缩脾之意而推之也。其枇杷叶散，则以胃为湿所窃据而浊秽，故用香薷、枇杷叶、丁香、白茅香之辛香，以安胃而去胃所恶之臭；甚则用冷香饮子，以治暑证之多呕吐者，又即枇杷叶散而推之也。医者于热湿虚寒浅、深缓急间酌而用之，其利溥矣。而后来诸贤，以益虚继之。河间之桂苓甘露饮、五苓、三石，意在生津液以益胃之虚。子和之桂苓甘露散，用人参、葛根、甘草、藿香、木香，益虚之中，又兼去浊；或用十味香薷饮，于《局方》五味中增人参、黄芪、白朮、陈皮、木瓜，益虚以去湿热。乃至东垣之清暑益气汤、人参黄芪汤，又补中实卫以去其湿热，肥白内虚之人，勿论中暑与否，所宜频服者也。中暑必显躁烦热闷，东垣仿仲景竹叶石膏汤之制，方名清燥汤，仍以去湿为首务。夫燥与湿相反者也，而清燥亦务除湿，非东垣具过人之识不及此矣。又如益元散之去湿，而加辰砂则并去热；五苓散之去湿，而加人参则益虚，加辰砂减桂则去热；白虎汤加人参则益虚，加苍朮则胜湿；合之《局方》则大备矣，然尚有未备焉。昌观暑风一证，其卒倒类乎中风，而不可从风门索治。《百一选方》虽有大黄龙丸，初不为暑风立法。管见从而赞之曰：有中暍昏死，灌之立苏，则其方亦可得治暑风之一斑矣。倘或其人阴血素亏，暑毒深入血分，进以此丸，宁不立至危殆乎？《良方》复有地榆散，治中暑昏迷不省人事而欲死者，但用平常凉血之药，清解深入血分之暑风，良莫良于此矣。后有用之屡效，而美其名为泼火散者，知言哉！夫中天火运，流金烁石，而此能泼之，益见暑风为心火暴甚，煎熬阴血，舍清心凉血之外，无可扑灭矣。综羣方而论列之，以其详，故益加详焉。

　　　论金匮治暍用白虎加人参汤瓜蒂汤二方

《金匮》治暍病，止出二方：一者，白虎加人参汤，颛治其热。以夏月之热淫，必僭而犯上，伤其肺金，耗其津液，用之以救肺金存津液也。孙思邈之生脉散，李东垣之清暑益气汤，亦既祖之矣。一者，瓜蒂汤，颛治其湿。以夏月之湿淫，上甚为热，亦先伤其肺金，故外渍之水，得以聚于皮间。皮者肺之合也，用以(口畜)其胷中之水，或吐或泻而出，则肺气得以不壅，而皮间之水得以下趋也，何后人但宗仲景五苓散为例？如河间之通苓散，子和之桂苓甘露饮，非不得导湿消暑之意，求其引伸瓜蒂汤之制，以治上焦湿热而清夫肺金，则绝无一方矣。故特举二方，合论其义，见无形之热伤其肺金则用白虎加人参汤救之，有形之湿伤其肺金则用瓜蒂汤救之，各有所主也。二方《伤寒》痉湿暍篇中不载，《金匮》痉湿暍篇中复出之。金针暗度，宜识之矣。
白虎加人参汤。本文云：太阳中热者，暍是也。其人汗出恶寒，身热而渴，白虎加人参汤主之。盖夏月汗出恶寒者，卫气虚也。身热而渴者，肺金受火克而燥渴也。《内经》曰：心移热于肺，传为膈消。消亦渴也。心火适王，肺金受制，证属太阳，然与冬月感寒之治不同，用此汤以救肺金，是为第一义矣。
瓜蒂汤。本文云：太阳中暍，身热疼重而脉微弱，此以夏月伤冷水，水行皮中所致，一物瓜蒂汤主之。变散为汤，而去赤小豆、酸浆水，独用瓜蒂一味煎服，(口畜)去胷中之水，则皮中之水得以俱出也。(口畜)中有宣泄之义，汗如其故，不复水渍皮间矣。此即《内经》以水灌汗，乃至不复汗之证。仲景会其意，言中暍者，兼乎中湿，有所祖也。然水行皮中，何以脉见微弱耶？盖中暍脉本虚弱，而湿居皮肤，内合于肺，阻碍荣卫之运行，其脉更见微弱也。暍脉虚弱，按之无力；湿脉微弱，举之不利；湿与暍合之脉，则举按皆不利也。(口畜)去其水而荣卫通，肺气行，举指流利即湿去之征，按之有力即暍解之征。一物之微，其功效之神且捷者有如此矣。水行皮中，乃夏月偶伤之水，或过饮冷水，或以冷水灌汗，因致水渍皮中，遏郁其外出之阳，以故身热疼重，用瓜蒂一物驱逐其水，则阳气行而遏郁之病解矣。凡形寒饮冷则伤肺，乃积渐使然。此偶伤之水，不过伤肺所合之皮毛，故一(口畜)即通，并无借赤小豆、酸浆水之羣力也。即是推之，久伤取冷，如风寒雨露，从天气而得之者，皆足遏郁其上焦之阳，又与地气之湿从足先受，宜利其小便者异治矣。可无辨欤！

　　　辨脉

伤暑之脉，《内经》曰：脉虚身热，得之伤暑。《甲乙经》曰：热伤气而不伤形，所以脉虚者是也。若《难经》曰：其脉浮大而散，殊有未然。夫浮大而散，乃心之本脉，非病脉也。仲景不言，但补其偏，曰弦细芤迟。芤即虚豁也，弦细迟，即热伤气之应也。其水行皮中之脉则曰微弱，见脉为水湿所持，阳气不行也。统而言之曰虚，分而言之曰弦细芤迟微弱。其不以浮大之脉，混入虚脉之中，称为病暑之脉，虑何周耶！
律五条
凡治中暑病，不辨外感内伤，动静劳逸，一概袭用成方者，医之罪也。
伤寒夹阴，误用阳旦汤，得之便厥。伤暑夹阴，误用香薷饮，入喉便暗。后贤于香薷饮加人参、黄芪、白朮、陈皮、木瓜，兼治内伤，诚有见也。而不辨证者之贻误，宁止此乎？
凡治中暑病，不兼治其湿者，医之过也。
热蒸其湿是为暑，无湿则但为干热而已，非暑也。故肥人湿多，即病暑者多；瘦人火多，即病热者多。
凡治中暑病，遇无汗者，必以得汗为正。若但清其内，不解其外，医之罪也。
中暑必至多汗，反无汗者，非因水湿所持，即为风寒所闭，此宜先散外邪，得汗已方清其内。若不先从外解，则清之不胜清，究成疟痢等患，贻累无穷。
凡治中暑病，无故妄行温补，致令暑邪深入，逼血妄行，医之罪也。
暑伤气，才中即厌厌短息，有似乎虚，故清暑益气，兼而行之。不知者妄行温补，致令暑邪深入血分，而成衄痢，即遇隆冬大寒，漫无解期。故热邪误以温治，其害无穷也。
湿温即暑与湿交合之温病。素伤于湿，召暑而入其中也。两胫逆冷，腹满，湿得暑而彰其寒；入胸，头目痛苦，妄言，暑得湿而彰其热。此但当分解热湿之邪，而息其焰。宁可发汗，令两邪混合为一邪。发汗则口不能言，耳不能闻，心不知苦，但身青面色变，显露于肌肉之外耳。暍病而至重暍，又非虚虚实实之比，真为医之所杀矣。

　　景岳全书 【 明?张介宾】 

　　　论证

暑本夏月之热病。然有中暑而病者，有因暑而致病者，此其病有不同，而总由于暑。故其为病，则有阴阳二证，曰阴暑，曰阳暑，治犹冰炭，不可不辨也。除暑者，因暑而受寒者也。凡人之畏暑贪凉，不避寒气，则或于深堂大厦，或于风地树阴，或以乍热乍寒之时，不谨衣被，以致寒邪袭于肌表，而病为发热头痛，无汗恶寒，身形拘急，肢体酸疼等证。此以暑月受寒，故名阴暑，即伤寒也。惟宜温散为主，当以伤寒法治之。
又有不慎口腹，过食生冷，以致寒凉伤脏，而为呕吐泻利腹痛等证。此亦因暑受寒，但以寒邪在内，治宜温中为主，是亦阴暑之属也。
阳暑者，乃因暑而受热者也。在仲景即谓之中暍。凡以盛暑烈日之时，或于长途，或于田野，不辞劳苦，以致热毒伤阴，而病为头痛烦躁，肌体大热，大渴大汗，脉浮气喘，或无气以动等证。此以暑月受热，故名阳暑。治宜察气之虚实，火之微甚，或补或清，以固其气，此与阴暑之治大有不同。若或因暑之名，而不分表里，不察阴阳，则误人不浅矣。
阴暑证，或在表，或在里，惟富贵安逸之人多有之，总由恣情任性，不慎风寒所致。阳暑证惟辛苦劳役之人多有之，由乎触冒暑热，有势所不容已者。然暑热逼人者，畏而可避，可避则犯之者少。除寒袭人者，快而莫知，莫知则犯之者多。故凡有病暑者，阳暑不多见，而阴暑居其八九。今之人治暑，但见发热头痛等证，则必曰此中暑也，而所用无非寒凉，其不达也亦甚矣。
伤寒之病，虽同为寒邪，而名有不同也。伤暑之名，虽同为暑邪，而病有不同也。伤寒之名有不同者：在冬之寒，即谓之正伤寒；在春之温，即谓之温病；在夏之暑，即谓之暑病。是温病暑病，亦皆伤寒之别名耳。经曰：冬伤于寒，春必病温。又曰：凡病伤寒而成温者，先夏至日者为病温，后夏至日者为病暑。即此谓也。伤暑之病有不同者：其因暑而感寒者，寒则伤形，即伤寒也。因暑而受热者，热则伤气，即伤暑也。是内伤外感，但有暑病之不同耳。经曰：气盛身寒，得之伤寒；气虚身热，得之伤暑。即此谓也。盖气盛身寒者，谓身受寒邪而气无恙也，故曰伤寒。气虚身热者，谓冒暑热而热伤气也，故曰伤暑。此义人多不解，而谓伤寒者必身寒，则于理不通，而大昧经旨矣。
夏月盛暑之时，必令身有微汗，此养身之道，最得时宜者也。若必使快然无汗，则未免阴盛于阳，多致疾矣。观之经曰：暑当与汗皆出，勿止。是言暑汗之勿宜止也。又曰：夏暑汗不出者，秋成风疟。是言暑汗不出之为病也。此夏月之汗宜否，盖可知矣。
暑有八证：脉虚、自汗、身热、背寒、面垢、烦渴、手足微冷、体重是也。凡治此者，宜调理元气为主，清利次之。
中暑死者，不可使得冷，得冷便死。只宜以温暖之物，护其脐中，徐徐治之。

　　　阴暑论治

凡暑月外感风寒，以致阴邪抑遏阳气，而病为发热头痛，肢体拘急，酸疼无汗，恶寒脉紧等证，此即伤寒之属，治以解散为主，宜正柴胡饮、小柴胡汤，或一二三四柴胡饮之类，酌其寒热虚实，随宜用之。若脉见微细，气体虚弱，不可发汗者，但宜补中气，使元气渐充，则寒邪自散，不必攻邪也，或用补中益气汤主之。若邪感于外而火盛于内，或阳明热甚者，宜柴胡白虎煎之类主之。若寒邪在表未解，而六脉微细，背冷恶寒，或呕恶泄泻，内无热证者，此正伏阴在内，而邪不易解，虽在暑月，亦速宜温中，如理阴煎、理中汤、大温中饮、麻桂饮之类皆宜速用，不可疑亦不可迟。若邪盛于外，而中不甚虚者，或以五积散。以上诸证有不能尽者，俱宜以伤寒门诸法察而治之。
凡内伤生冷，致损胃气，而病为腹痛泄泻呕吐者，宜治以温中散寒为主。若初受寒邪，停积未散，而脾气未虚者，先宜以抑扶煎、五德丸之类主之。若胃气微虚者，宜佐关煎、五德丸主之。若胃气甚虚者，宜温胃饮、理中汤主之。若吐泻已甚，脾肾兼伤，而痛连小腹二阴，或成痢者，宜胃关煎、理阴煎或九气丹之类主之。若表中寒邪，内伤生冷，表里俱病者，宜兼治之，以和胃饮加柴胡，或温胃饮加柴胡，或新方诸柴胡饮，察虚实而用之。若古方用大顺散为温中之总治，亦何足以尽之也。

　　　阳暑论治

酷热伤人，本为热证，然阳中又有阴阳，此不可不辨也。凡暑热中人者，其气必虚，以火能克金，而热伤气也。而热者不可不清，虚者不可不补。但阳中之阳者，宜兼乎清，如身热头痛，烦躁大渴，大汗脉洪滑，喜冷水，大便干结，小水痛赤之类，皆阳证也。若气不甚虚，而但有火证者，宜白虎汤或益元散主之；或火盛之甚者，惟玉泉散更妙。若汗出脉虚浮，烦渴，有火而少气者，宜白虎加人参汤，或仲景竹叶石膏汤，《宣明》桂苓甘露饮之类主之。若眩运少气，虽烦渴而火不甚者，宜生脉散主之。以上诸法，用治阳中之阳，皆古法之善者。若虽壮热口渴，而脉虚无力，或重按全无，及神困气促者，此脾胃气虚，元阳不足，假火之证，若误用白虎等剂，其危立至。

　　　伏阴论治

凡中暑热者，人皆知为阳证，而不知阳中有阴也。盖外中热邪而内亦热者，此表里俱热，方是阳证，治宜清补如前。若内本无热，而因热伤气，但气虚于中者，便有伏阴之象。故凡治暑热之证，最当辨其阴阳虚实。若脉虚无力，或为恶寒背寒，或为呕恶，或为腹痛泄泻，或四肢鼻尖微冷，或不喜凉茶冷水，或息短气促无力以动之类，皆阳中之阴证也。凡见此类，但当专顾元气，惟宜独参汤徐徐与之为最妙。若兼微呕恶寒者，宜加煨姜与人参等分主之。再其甚者，宜养中煎、理中汤、五君子煎或五福饮、理阴煎之类，皆当随宜用之。若虚寒之甚，则舍时从证，桂附皆所必用。切不可因暑热之名，而执用寒凉解暑等剂，再伐阳气，则变有不可测也。若夏月于盛暑中过于劳倦，因而中暑者，其劳倦既已伤脾，暑热又以伤气，此本内伤大虚之候，当专以调补为先，然后察其有火无火，或有邪无邪，而兼治如前可也。
夏月因暑致病，而医有不知伏阴，误投寒剂，以致吐泻腹痛，或外热内寒，烦躁多渴，状若伤寒，但察其脉微神困，便是阴盛格阳之证，速宜温药以救其内。
夏月既伤暑热，复伤生冷，外热内寒者，当专以内寒为主，有滞者清其滞，无滞者益其气。但温中理脾，脾气既复而暑无不退也。

　　　夏月伏阴续论

夏月伏阴在内，此本天地间阴阳消长之正理。顾丹溪特为此论，而反乖其义，因以致疑于人，其谓何也？观其所论曰：人与天地同一橐钥。子月一阳生，阳初动也；寅月三阳生，阳初出于地也。此气之升也。巳月六阳生，阳尽出于上矣，此气之浮也。人之腹属地气，于此时浮于肌表，散于皮毛，腹中虚矣。世言夏月伏阴在内，此阴字有虚之义，若作阴凉看，其误甚矣。且其时阳浮地上，燔灼焚燎，流金烁石，何阴冷之有？若于夏月火令之时，妄投温热，宁免实实虚虚之患乎。此丹溪之言虚，是固然矣。若以阴冷二字为误，而夏且禁用温热，此则余所不服也。何以见之？夫天地之道，惟此阴阳。阴阳之变，惟此消长。故一来则一往，一升则一降，而造化之机，正互藏为用者也。经曰：阴主寒，阳主热。又曰：气实者热也，气虚者寒也。此本阴阳之常性也。今既云夏月之阳尽浮于外，则阴伏于内矣。阴盛则阳衰也，非寒而何？阳浮于外则气虚于中矣。气虚即阳虚也，非寒而何？此固不易之理也。然而尤有显然者，则在井泉之水，当三冬之寒冽而井泉则温，盛夏之炎蒸而泉源则冷，此非外寒内热、外热内寒之明验乎？此又岁岁皆然，主气之常候也。至若主气之外，又有客气，而天以五周，地以六备，寒暄递迁，气更应异。如伏明之纪寒清数举；卑监之纪风寒并兴；坚成之纪阳气随阴治化；流衍之纪寒司物化，天地严凝；太阳司天，寒气下临，寒清时举；太阴司天，地乃藏阴，大寒且至等义，是无论冬夏皆有非时之气以动为民病者也。又岂因夏月之火令，遂可谓之无寒，而禁用温热乎？且伏阴之义，本以阴阳对待寒热为言，若但以寒字为虚，则夏月伏阴，宜多虚证，冬月伏阳，即无虚矣，岂其然乎？又若夏月宜禁温热，则冬月宜禁寒凉，无待言也。今见四时之病，盛夏每多吐泻，深冬偏见疮疹，诸如此类，岂非冬多内热夏多中寒乎？总之夏有热证，亦有寒证；冬有实证，亦有虚证。虽从时从证，贵乎因病制宜。然夏月伏阴之义，此实天人之同气，疾病之元机，有必不可不察而忽之者也。今若丹溪之论，则于理反悖，而何切于用？即无此论，亦何不可！近见徐东皋亦述丹溪之说云：夏月无寒，世人不察而用温热，为世通弊。若谓夏伏阴宜服温热，则冬月伏阳宜服寒凉，然则孟子冬日饮汤夏日饮水，亦不足信欤？噫！此公都子之言也，不过借喻内外，原非用析阴阳。而徐氏曲引为证，独不思经文易义，傥相背乎！《内经》曰：阴中有阳，阳中有阴。曰：寒极生热，热极生寒。曰：重阴必阳，重阳必阴。曰：相火之下，水气承之；君火之下，阴精承之。曰：此皆阴阳表里，内外雌雄相输应也，故以应天之阴阳也。又如《周易》之两仪，有阴必有阳，两仪而四象，阴阳之中复有阴阳也。在泰之义，则曰内阳而外阴，君子道长，小人道消也。在否之义，则曰内阴而外阳，小人道长，君子道消也。由此观之，则丹溪之论，东皋之引证，皆吾之所不信也，故复为此续论。

　　　论香薷饮

香薷饮，乃夏月通用之药饵，常见富贵之家，多有备此，老少时常服之，用以防暑，而不知人之宜此者少，不宜此者多也。若误用之，必反致疾。何也？香薷一物，气香窜而性沉寒。惟其气窜，所以能通达上下，而去菀蒸之湿热；惟其性寒所以能解渴除烦，而清抟结之火邪。然必果属阳脏，果有火邪，果脾胃气强，肥甘过度，而宜寒畏热者，乃足以当之，且赖其清凉，未必无益。若气本不充而服之，最能损气；火本非实而服之，乃以败阳。凡素禀阴柔，及年质将半，饮食不健，躯体素弱之辈，不知利害，而效尤妄用者，未有不反助伏阴，损伤胃气，而致为吐泻腹痛及阴寒危败等证。若加黄连，其寒尤甚，厚朴破气均非所宜，用者不可不审！

　　方

清中汤 【 《中藏经》】 　治中暑口渴。
甘草一两，蜜炙黄脆可折　干姜半两，湿纸裹煨　陈皮二两
右为末，每服二钱，水一盏，煎至八分，温冷吃汤，点水调皆可。

冷香饮子《济生方》　治老人虚人伏暑烦躁，引饮无度，恶心疲倦，服凉药不得者。
草果仁三两　附子炮，去皮脐　橘红各一两　甘草半两
右(口父)咀，每服一两，水二碗，生姜十片，煎至半碗，去滓沉冷，旋旋服，不拘时候。

五苓散 【 仲景】 　治暑。
白朮炒　猪苓　茯苓各一两半　桂一两　泽泻二两半
右加辰砂，名辰砂五苓散。

黄连解毒汤 【 《丹溪心法》】 　治中暍。
黄连　黄蘗　黄芩　栀子等分
右(口父)咀，水煎。

黄连香薷汤 【 《卫生宝鉴》】 　治伏暑引饮，口燥咽干，或吐或泻。
黄连四两　香薷一斤　厚朴去皮，姜汁炙熟　白扁豆微炒，各半斤
右(口父)咀，每服五钱，水二盏，入酒少许，煎至一盏，沉冷，不拘时服。

橘皮汤 【 《医学纲目》】 　治中暑痰逆恶寒。
橘皮去白，二两　生姜一两　枣子去核，五枚　甘草炙，半两　人参一钱　竹茹半升
右分五服，每服水一盏二分，煮取八分，去渣热服。

消暑丸　治头痛恶心，烦躁消渴，霍乱。
菉豆粉　石膏各四两　白矾枯　硫黄各一两
水浸，蒸饼为丸弹子大，辰砂为衣。用姜汁酢点新汲水化开服之。

缩脾饮 【 《和剂局方》】 　消暑气，除烦渴。
缩砂仁　乌梅肉　草果煨　甘草各四两，炙　干葛　白扁豆去皮炒，各二两
每服四钱，水一碗，煎七分，水沉冷服以解烦，或欲热欲温任意服，代熟水饮之，极效。

香薷剉饮 【 《奇效良方，下同》】 　解暑毒，止霍乱。
香薷　厚朴姜制，各二钱　白茯苓一钱半　甘草半钱　陈皮　良姜各一钱
右作一服，水二钟，入盐些少，煎至一钟，不拘时服。

竹叶石膏汤　治热暑内外皆热，烦躁大渴。
石膏半两　麦门冬　人参各二钱　甘草牛钱　半夏汤洗七次，一钱半
右作一服，水二钟，生姜五片，青竹叶十四片，粳米一撮，煎至一钟，不拘时服。

御爱姜苏丸　治中暑恶心，头疼烦躁，生津止渴。
紫苏叶一两　乌梅肉炒，二两　甘草生三分　桂心去粗皮　香薷各半两　生姜切焙干，一分　木瓜干者二两，如生去皮穰切焙
右为细末，炼蜜为丸如樱桃大。每服一丸，细嚼，熟水送下。

水瓢丸　治冒暑，解烦渴。
乌梅肉四两　甘草　青盐　干木瓜　白茯苓　檀香各一两　麝香二钱半
右，除麝香别研，余并为细末，炼蜜为丸，每两作三十丸。每服一丸，含化或新汲水、温水嚼下，不拘时候。一方有人参。

泼火散　一名地榆散，治伤暑，烦躁发渴，口苦舌干，头痛恶心，不思饮食，昏迷不省人事，欲死者。
青皮去白　赤芍药　黄连去须　地榆各等分
右为细末，每服三钱，冷水调下。如蓄热而气血妄行，如甘草等分。一方浆水调服，如无，只以新汲水亦得。若血痢，水一盏煎服。

大黄龙丸 【 《百一选方》】 　治中暑身热头痛，状如脾寒，或烦渴，呕吐不食。
舶上硫黄　硝石各一两　白矾生　雄黄　滑石各半两　白面四两
右五味，研末，入面和匀，滴水丸如梧子大。每服三十丸，新井水下。管见云：有中暍昏死，灌之立苏。

檀香丸　解暑毒。
檀香一钱　杏仁去皮，二钱半　乌梅肉三两　紫苏叶二两　小茴香三钱半　百药煎二钱　甘草一两半
右为细末，炼蜜为丸如弹子大。不时含化。

五圣汤　治暑病呕恶，每遇夏月，不进饮食，疲倦少力，见日色则头目昏痛，恶心多睡。
贯众　黄连去须　甘草炙　吴茱萸汤洗七次　白茯苓去皮
以上五味并生用各半两，(口父)咀，平分二服，每服用水一碗半，煎至一碗，去滓放冷，候日午时，先取香熟甜瓜一枚，切去皮作十二片，先嚼瓜一片，呷药一二呷送下了，再如前嚼瓜一片，呷药一二呷，看吃得几片，以药汁尽为度，不损脾胃，不动脏腑，须是觉大烦时服之。

蜡梅丸　解暑止渴生津。
蜡梅花末　干姜末　枇杷叶末　百药煎末　乌梅肉末，各一两　蜡五两
右先镕蜡开，投蜜二两和上件药末，捣二三百下，丸如鸡头实大，夏月长途，一日含化一丸妙。

广顺散　治中暑烦渴。
甘草三两半，炙　肉桂去粗皮　干姜炮，各一两　紫苏叶半两　乌梅肉焙干，一两半
右为细末，每服二钱，冷水调下，沸汤调服亦得。

一柴胡饮 【 《景岳全书》，下同】 　一为水数，从寒散也。凡暑月外感风寒，以致阴邪抑遏阳气，而病为发热头痛，肢体拘急，酸痛无汗，恶寒脉紧等证，此即伤寒之属，治以解散为主，宜正柴胡饮、小柴胡汤，或一二三四柴胡饮之类，酌其寒热虚实，随宜用之。但外有邪而内兼火者，须从凉散，宜此主之。
柴胡一二钱　芍药二钱　黄芩　陈皮留白　生地各一钱半　甘草八分
水一钟半，煎七八分，温服。如内热甚者，加连翘一二钱，随宜。如外邪甚者，加防风一钱佐之。如邪结在胸而痞满者，去生地加枳实一二钱。如热在阳明而兼渴者，加天花粉或葛根一二钱。热甚者加知母、石膏亦可。

二柴胡饮　二为火数，从温散也。治暑月外感风寒，其人元气充实，脏气素平，无火不宜妄用凉药，以致寒滞不散，则为害非浅，宜此主之。
厚朴　陈皮留白，各一钱半　北细辛一二钱　柴胡一钱半或二三钱　甘草八分　半夏二钱　生姜片三五七片
水一钟半，煎七八分，温服。如多湿者加苍朮。

三柴胡饮　三为木数，从肝经血分也。治暑月外感风寒，其人素禀阴分不足，或肝经血少，可兼补而散之。但血气虚弱不能外达者，宜此主之。
柴胡二三钱　炙甘草　陈皮留白，各一钱　芍药一钱半　生姜三五片　当归二钱，溏泻者易以熟地
水一钟半，煎七八分，温服。

四柴胡饮　四为金数，从气分也。凡人元气不足，或忍饥劳倦，而暑月外感风寒，或六脉紧数微细，正不胜邪等证，必须培助元气，兼之解散，庶可保全，宜此主之。若但知散邪，不顾根本，未有不元气先败者。
柴胡一二三钱　炙甘草一钱　生姜三五七片　当归二三钱，泻者少用　人参二三钱或五七钱
水二钟，煎七八分，温服。

五柴胡饮　五为土数，从脾胃也。脾土为五脏之本，凡中气不足而外邪有不散者，非此不可。此与四柴胡饮相表里，但四柴胡饮专调气分，此则兼培血气以逐寒邪，尤切于时用也，神效不可尽述。
柴胡一二三钱　白朮炒　当归各二三钱　熟地三五钱　芍药钱半，炒炙甘草一钱　陈皮酌用，不用亦可
水一钟半，煎七分，食远热服。

正柴胡饮　凡暑月外感风寒，头疼身痛等证，但血气平和，宜从平散者，此方主之。
柴胡一二三钱　陈皮一钱半　芍药二钱　防风　甘草各一钱　生姜三五片
水一钟半，煎七八分，热服。

柴胡白虎煎　治暑月阳明温热，表邪不解等证。
柴胡　石膏　黄芩　麦冬各二钱　细甘草七分
水一钟半，加竹叶二十片，煎服。

玉泉散　一名六一甘露散，治暑月阳明内热，烦渴头痛，二便闭结，温疫斑黄等证，此益元散之变方也。
石膏六两，生用　粉甘草一两
右为极细末，每服一二三钱，新汲水或热汤，或人参汤调下。此方加朱砂三钱亦妙。

理阴煎　此理中汤之变方也。凡脾肾中虚等证，宜刚燥者，当用理中、六君之类；宜温润者，当用理阴、大营之类。欲知调补，当先察此。此方通治暑月伏阴在内，邪不易解，一切热证，但脉见无力者，悉假热之证，若用寒凉攻之必死，宜速用此汤。
熟地三五七钱或一二两　当归二三五七钱　炙甘草一二钱　干姜炒黄色，一二三钱　或加肉桂一二钱
水二钟，煎七八分，热服。此方加附子即名附子理阴煎，再加人参即名六味回阳饮，治命门火衰，阴中无阳等证。

人参益气汤 【 《东垣十书》】 　治暑热伤气，四肢倦怠嗜卧，手指麻木。
人参一钱二分　黄芪二钱　白芍药七分　甘草一钱　五味子三十粒　柴胡六分　升麻五分
右，水煎服。

通苓散 【 《医门法律》】 　治伤暑潮热烦渴，小便不利。
麦门冬　淡竹叶　车前穗　灯心
右，各等分，水煎服。

薷藿汤 【 《医学入门》，下同】 　治夏月感冒暑邪。
香薷一钱半　厚朴　扁豆　黄连各七分　藿香　紫苏　白芷　大腹皮　茯苓各六分　白朮　陈皮　桔梗　半夏曲各四分　甘草二分
右(口父)咀，姜枣煎服。

香葛汤　治前证。
香薷一钱半　厚朴　扁豆　黄连各七分　升麻三分　葛根　芍药各二钱　甘草炙，一钱
右(口父)咀，加姜煎。

诱行丸　治夏月口渴，免致饮冷水腹胀，兼止吐泻。
百药煎　麦门冬　乌梅　葛根　人参　甘草
右为细末，蜜丸，噙化一丸。

姜朴汤 【 《集成》】 　治夏秋暑热，过食冷物茶水以伤其内，过乘凉风以伤其外，致恶寒发热，胸膈饱闷，饮食不进或吐泻，此内外俱寒冷也。
干姜炮　厚朴　人参　白朮　白茯苓各一钱　陈皮　枳实　羌活　炙甘草各五分
右，水二盏，姜三片，煎服。

白虎加人参汤 【 仲景】 　治中暑热。
知母六两　石膏一斤　甘草二两　粳米六合，此白虎汤也　加人参六钱
以水一斗，煮米熟汤成，去滓，温服一升，日三。

白虎加苍朮汤
前方内去人参加苍朮二两
右，增水作四服。

消暑丸 【 《和剂》】 　治伏暑引饮，脾胃不利。
半夏一斤，酢五升煮干　甘草生　茯苓各半斤
右为末，姜汁煮糊丸，无见生水，如桐子大。每服五十丸，不拘时，热汤送下。中暑为患，药下即苏；伤暑发热头痛，服之尤妙。夏月常服，止渴利小便，虽饮水多亦不为害，应是暑药皆不及此。若痰饮停节，并用生姜汤下。入夏之后，不可缺此药也。

益元散　一名天水散，治伤寒表里俱热，烦渴口干，小便不通，及霍乱吐泻，下利肠澼。
桂府滑石腻白者，六两　粉草一两，研烂
右为极细末，每服三钱，白汤调下，新水亦得。加辰砂三钱名辰砂益元散，加薄荷少许名鸡苏散，加青黛末少许名碧玉散，治疗并同，但以回避世俗之轻侮耳。

十味香薷饮 【 《百一方》，下同】 　消暑气，和脾胃。
香薷一两　人参　陈皮去白　白朮　白茯苓　白扁豆炒去壳　黄芪　木瓜　厚朴姜汁炒黑　炙甘草各半两
右为细末，每服二钱，不拘时，热汤或冷水调下。

三黄石膏汤　治前证。
黄连二钱　黄蘗　山栀　元参各一钱　黄芩　知母各一钱五分　石膏三钱　甘草七分
右，水煎服。

黄芪人参汤　治前证。
黄芪一钱，自汗过多，倍之　陈皮　人参　白朮各五分　苍朮半钱，无汗倍之　甘草炙　当归身酒洗焙　麦门冬各二分　黄蘗酒洗　神曲炒，各三分　升麻六分　五味子九粒
水二盏，煎至一盏，去滓，热、食远或空心服之。忌酒湿面大料物之类，及过食冷物。

一物瓜蒂汤 【 《金匮要略》】 　治太阳中暍，身热疼重而脉微弱者。
瓜蒂二七个
右剉，以水一升，煮取五合，去滓顿服。

清燥汤 【 东垣】 　治前证。
黄芪炙，一钱半　黄连　苍朮　白朮炒，各一钱　五味子九粒　人参　白茯苓　升麻各三分　当归一钱二分　陈皮　泽泻各五分　柴胡　麦门冬　生地黄　神曲炒　猪苓　黄蘗酒制　甘草炙，各二分

每服半两，水二盏，煎一盏，去滓，稍热，空心服。

水壶卢丸　治冒暑毒，解烦渴。
川百药煎三两　人参二钱　麦门冬　乌梅肉　白梅肉　 干葛　甘草各半两
右为细末，面糊为丸如鸡头实大。每服一丸，夏月出行，可度一日。

香薷丸 【 《和剂》】 　治大人小儿伤暑伏热，烦渴瞀闷，头目昏眩，胸膈烦满，呕哕恶心，口苦舌干，肢体困倦，不思饮食，或发霍乱吐利转筋。
香薷一两　紫苏　木瓜　藿香　茯神各五钱　甘草炙赤色　檀香剉　丁香各二钱半
右为细末，炼蜜和丸，每两作三十丸。每服一丸至二丸，细嚼，温汤下。

生脉散 【 《医学入门》】 　治前证。
麦门冬二钱　人参　五味子各一钱
水煎，夏月代茶饮之。或加黄芪、甘草各一钱，或加黄蘗二分服之，则令人气力涌出生用。

参归益元汤 【 《万病回春》】 　治注夏病，其证头眩眼花，腿酸脚弱，五心烦热，口苦舌干，精神困倦，好睡，饮食减少，脉数无力。
当归　白芍　熟地　白茯苓　麦门冬各一钱　陈皮　知母　黄蘗并酒炒，各七分　人参五分　甘草三分　五味子十粒
右剉，作一贴，入枣一枚，米一撮，水煎服。

清气饮 【 《必用方》，下同】 　治暑伤元气，发热汗大泄，无气力，脉虚细而迟。
白朮一钱二分　人参　黄芪　麦门冬　白芍　陈皮　白茯苓各一钱　知母　香薷各七分　黄连炒　甘草各五分　黄蘗三分
右剉，入姜三片，水煎服。

参薷饮　一名却暑清健汤，驱暑清热，壮元气，治霍症吐利。
白朮一钱半　人参一钱二分　麦冬　白芍药　白茯苓各一钱　知母炒　陈皮　香薷各七分　甘草各五分　 黄芩炒，三分五味子十粒
右剉，入姜三片，水煎服。

黄芪汤海藏　治暑渴，脉虚弱。
人参　白朮土炒　白茯苓　甘草　黄芪蜜炙　白芍药各一钱
右剉，入姜三片，水煎服。

清暑益气汤 【 《东垣十书》】 　治长夏湿热蒸人，四肢困倦，精神短少，懒于动作，身热烦渴，小便黄而数，大便溏而频，或泄或痢，不思饮食，气促自汗。
苍朮一钱半　黄芪　升麻各一钱　人参　白朮　陈皮　神曲　泽泻各五分　酒黄蘗　当归　青皮　麦门冬　干葛　甘草各三分　五味子九粒
右剉，作一贴，水煎服。此药参、尤、黄芪、升麻、甘草、麦门冬、当归、五味子、黄蘗、干葛，是清暑补气也；苍朮、神曲、陈皮、青皮、泽泻，理脾也。

二香散 【 《古今医鉴》】 　治感冒暑风，身热头痛，或泄泻呕吐。
香附子　香薷各二钱　紫苏叶　陈皮留白　苍朮各一钱　厚朴　白扁豆　甘草各五分
右剉，作一贴，入姜三片，木瓜二片，葱白二茎，水煎服。凡暑月伤风伤寒，悉以此药解表发散。

玉露散 【 《丹溪心法》，下同】 　治暑渴。
寒水石　滑石　石膏　花粉各一两　甘草五钱
右为细末，每三钱，井水调下。

黄连香薷饮　治中暑热渴。
香薷三钱　厚朴一钱半　黄连七分半
右剉，作一贴，入酒少许，水煎，沉冷服。

清肺生脉饮 【 《医学入门》】 　治暑伤肺，欬喘烦渴气促。
黄芪二钱　当归　生地　人参　麦冬各一钱　五味子十粒
右剉，水煎服。

通苓散 【 《得效方》】 　治伤暑烦渴，泄泻尿濇。
木通　车前子　茵陈　瞿麦各一钱
右剉，入灯心二十茎，麦门冬各二十个，水煎服。

桂苓甘露饮 【 《医学正传》】 　治伏暑烦渴引饮。
滑石二两　茯苓　泽泻　石膏　寒水石　甘草各一两　白朮　猪苓　肉桂各五钱
右为末，每二钱，姜汤调下。

醍醐汤 【 《局方》】 　解暑热，止烦渴。
乌梅肉另焙研末，一斤　草果一两　缩砂仁　白檀香各五钱　炼蜜五斤
右细末，入蜜，微煎沸搅匀，磁器盛，冷水调服。

春泽汤 【 《得效方》】 　治暑热燥渴，引饮无度，或水入即吐。
即五苓散去桂加人参也。

濯热散 【 《医学正传》】 　一名龙须散，治暑热烦渴，及霍乱后渴最妙。
白矾　五倍子　乌梅肉　甘草各一两
右为末，入白面四两，拌匀，每二钱，新汲水调下。

消暑十全饮 【 《局方》下同】 　治伤暑吐泻。
香薷一钱半　白扁豆　厚朴　紫苏叶　白朮　赤茯苓　藿香叶　木瓜　白檀香各一钱　甘草五分
右剉，作一贴，水煎服。

解暑三白散　治暑热引饮过多，致吐泻。
泽泻　白茯苓　白朮各二钱
右剉，作一贴，入姜三片，灯心二十茎，水煎服。

香薷汤 【 《直指方》】 　治暑病吐泻。
香薷三钱　白扁豆　厚朴　赤茯苓各一钱半　甘草五分
右剉，作一贴，水煎服；或为末，汤点二钱服。他暑药皆不及此。一方无茯苓，有茯神。一方无茯苓、甘草。

香朴饮子 【 《丹溪心法》】 　治伤暑吐泻烦乱。
香薷一钱半　厚朴　白扁豆　泽泻　赤茯苓　陈皮留白　木瓜　半夏　人参　紫苏叶　乌梅肉各七分　甘草五分
右剉，作一贴，入姜三片，枣二枚，煎服。一方无陈皮。

大顺散 【 《局方》，下同】 　治暑月烦渴，引饮过多，脾胃停冷，湿作吐泻。
甘草二两，剉长一寸　干姜　杏仁　肉桂各四钱
先将甘草以白沙同炒黄熟，次入姜同炒令熟，次入杏仁同炒黄，用筛下去沙净，乃入桂为末。每二钱，水煎温服。如烦躁，井华水调下。

清暑和中散 【 《古今医鉴》】 　治中暑伤暑诸证，霜降后勿用。
香薷二两　猪苓　泽泻　滑石　草果各两半　黄连酒炒　厚朴　木通　车前子炒　枳壳　缩砂各一两　白朮　赤茯苓　陈皮各七钱　茴香五钱　白扁豆四钱　木香　甘草各三钱
右为细末，每二钱冷水调下，或剉一两煎服亦佳。

酒蒸黄连丸 【 《得效方》】 　一名小黄龙丸，治伏暑呕渴恶心，及年深暑毒不瘥者。
黄连四两，清酒七合浸之，蒸干，以酒尽为度
右为末，面糊和丸梧子大。每三十丸，熟水吞下，以胸膈凉不渴为验。

桂苓甘露散 【 《儒门事亲》】 　治伏暑引饮，泄利。
滑石一两　石膏　寒水石　泽泻　干葛　白朮　赤茯苓　甘草各五钱　人参　桂皮　藿香各二钱半　木香一钱二分半
右为末，每二钱，白汤调下。

却暑散 【 《得效方》】 　治伤暑。
赤茯苓　甘草生，各四两　寒食面　生姜各一斤
右为细末，每服一钱，不拘时，新汲水或白汤调服。

枇杷叶散 【 《和剂局方》】 　治中暑伏热，烦渴引饮，呕哕恶心，头目昏眩。
香薷七钱半　枇杷叶去毛炙　陈皮焙　丁香　厚朴姜汁炙，各半两　白茅根　麦门冬去心　干木瓜　甘草炙，各一两
右捣罗为末，每服二钱，水一盏，生姜三片，煎七分，温服，温汤调服亦得。如烦躁用井华水调下。小儿三岁以下，可服半钱。更量大小加减。

　　单方

凡暑月暍死，以热汤徐徐灌之，小举其头，令汤入腹，即苏。 【 《千金方》，下同】 

凡热暍烦闷，地浆一琖饮之；霍乱及中暍卒死者，饮一升妙。
又方：行人暍死，车轮土五钱，水调澄清，服一碗即苏。

中暑发昏：小青叶井水浸，去泥控干，入沙糖擂汁，急灌之。 【 《寿域方》】 

夏月中暑渴死：浓煮蓼汁二琖服之。 【 《外台秘要》】 

中暑毒死：救生散，用新胡麻一升，微炒令黑，摊冷为末，新汲水调服三钱，或丸弹子大，水下。 【 《经验后方》】 

中暍卒死：井水和面一大抄服之。 【 《千金方》】 

暑月解毒：桂苓丸，肉桂去粗皮不见火，茯苓等分为细末，炼蜜丸龙眼大，每新汲水化服一丸。 【 《和剂局方》】 

桂浆止渴水：夏月饮之，解烦渴，益气消痰。桂末一大两，白蜜一升，以水二斗，先煎取一斗，入新磁瓶中，乃下二物，打二三百转，先以油纸一重复上，如二重封之，每日去纸一重，七日开之，气香味美，格韵绝高，今人多作之。 【 《图经本草》】 

中暑不省：皂荚一两，烧存性，甘草一两，微炒为末，温水调一钱灌之。 【 《澹寮方》】 

中暍昏闷：夏月人在途中热死，急移阴处，就掏道上热土拥脐上作窝，令人溺满，暖气透脐即苏，乃服地浆、蒜水等药。林亿云：此法出自张仲景，其意殊绝，非常情所能及，实救急之大术也。盖脐乃命蒂，暑暍伤气，温脐所以接其元气之意。

凡中暍死，不可使得冷，得冷便死。疗之方：屈草带绕暍人脐，使两三人溺其中，令温。亦可用热泥和屈草，亦可扣瓦碗底，按及车缸以着暍人，取令溺，须得流去。此谓道路穷卒无汤，当令溺其中，欲使多人溺，取令温。若汤，便可与之，不可泥及车缸，恐此物冷。暍既在夏月，得热泥土，暖车缸亦可用也。 【 《金匮要略》】 

热暍昏沉：地黄汁一盏服之。

小儿中暑，吐泄烦渴：谷精草烧存性，用器覆之，放冷为末，每冷米饮服半钱。 【 《保幼大全》】 

太阳中暍，身热头痛，而脉微弱，此夏月伤冷水，水行皮中所致。瓜蒂二七个，水一升，煮五合，顿服即吐。 【 《金匮要略》】 

伏暑水泄：白龙丸，滑石火煅过一两，硫黄四钱为末，面糊丸菉豆大，每用淡姜汤，随大小服。 【 《普济方》】 

暑月吐泻：滑石炒二两，藿香二钱半，丁香五分为末，每服一二钱，淅米泔调服。 【 《经验方》】 

中暑发昏：以新汲水滴入鼻孔，用扇扇之，重者地浆水灌则醒。若与冷水饮，即死。 【 《古今医统》】 

　　导引

《保生秘要》曰：夏月调摄法：呵以泄其火，吸以和其心。诸心切勿食，秽气触我灵。夏至夜半后，地气一阴生。大热勿食冷，受寒霍乱侵。更忌房中事，元气离命门。大抵甚暑天善于养心，则无秋患，时当饮六一灯心汤、豆蔻香薷水，饱醉勿顶风前，慎此则无患矣。
中暑先饮热茶或热汤，项要直，舌卷托之上腭，两手作拳状，两足指亦缩紧，自然汗发而病愈。

　　医案

《儒门事亲》曰：小郑年十五，田中中暑，头痛困卧不起。戴人以双解散汗之，又以米酢汤投之，未解；薄晚，又以三花神佑丸大下之，遂愈。

张叟年七十一，暑月田中，因饥困伤暑，食饮不进，时时呕吐，口中常流痰水，腹胁作痛。医者概用平胃散、理中丸、导气丸不效，又加针灸。皆云胃冷，乃问戴人。戴人曰：痰属胃，胃热不收，故流痰水。以公年高，不敢上涌。乃使一箸探之，不药而吐去痰涎一升。次用黄连清心散、导引丸、玉露散以调之，饮食加进。惟大便秘，以生姜大枣煎调胃承气汤一两夺之，遂愈。

《医学纲目》曰：有人头痛身热，心烦躁渴，诊其脉大而虚。予授以白虎汤数服，愈。仲景云：脉虚身热，得之伤暑。又云：其脉弦细芤迟。何也？《素问》曰：寒伤形，热伤气。盖伤气不伤形，则气消而脉虚弱。所谓弦细芤迟者，皆虚脉也。仲景以弦为阴，朱庞亦云中暑脉微弱，则虚可知。

癸丑年故人王彦龙作(箆去竹)陵仓官，季夏时病胷项多汗，两足逆冷，讝语。医者不晓，杂进药已经旬日。予诊之，其脉关前濡，关后数。予曰：当作湿温治之。盖受暑后受湿，暑湿相搏，是名湿温。先以白虎加人参汤，次以白虎加苍朮汤，头痛渐退，足渐温，汗渐止，三日愈。此名贼邪，悞用药，有死之理。

保庆门外有酒家姓姜者善歌唱，孙爱之。忽数日不见，使人问之。则曰：病久将命绝。孙诊之，遍身皆润，两足冷至膝下，腹满不省人事，六脉皆小弱而急。问其所服药，取而视之，皆阴病药也。孙曰：此非受病重，药能重病耳。遂用五苓散、白虎汤十余贴，病少苏；更服，全愈。姜氏既安，诣孙谢，因请问曰：某得病剧，向蒙药一治而苏，愿闻治法。孙曰：汝病伤暑也，始则阳微厥而脉小无力。众医谓阴病，遂用阴药，其病愈厥。予用五苓散，大利小便则腹满减，白虎解利邪热则病愈。凡阴病胫冷则臂亦冷，汝今胫冷臂不冷，则非下厥上行，所以知是阳微厥也。

《奇效良方》曰：崇宁二年，自太府出为发运，夏及秋患痢两月，一日一夜三四十次，然血多白少，名医皆曰此痢也。闻青阳镇李中和助教善医，即遣人召之。中和至，看脉，即曰：此非痢也。始甚怒之，徐叩之。李曰：血多白少，小便濇少，即非痢。其言中余之病，心已神之。乃是旧因伏暑，小便转导入大腑，由心经而过，遂化为血，于大小便下，故其状似痢而非痢也。但令大小便各归本脏即安。以通草散剉如大米粒或为细末。剉末即每服称三钱，水一盏，煎至七分，温服；细末即每服抄二钱，依前法煎，食后并夜卧各一服便住。信知天下有如此妙医。余家一婢久痢，服之皆安，故记传之。

《薛己医案》曰：文选姚海山中暑，头痛发热，气高而喘，肢体倦怠，两手麻木。余谓热伤元气，用人参益气汤顿安，又用补中益气汤加麦门、五味而痊。

一男子元气素弱，或头目眩运，或肢体倦热。仲夏因劳役饮食不时，两手麻木，肢体倦怠。余以为暑热伤元气，用人参益气汤而愈。

一儒者每春夏口干发热，劳则头痛。服清凉化痰药，泻喘烦躁；用香薷饮，神思昏惰，脉大而虚。此因闭藏之际，不远帏幕为患，名曰注夏。用补中益气汤去柴胡、升麻，加五味、麦门、炮姜，一剂脉益甚；仍用前药加肉桂五分，服之即苏；更用六味丸而痊。

一男子盛暑发热，胷背作痛，饮汤自汗。用发表之药，昏愦谵语，大便不实，吐痰甚多。用十全大补，一剂顿退；又用补中益气加炮姜，二剂全愈。

赵氏《医贯》曰：一小儿患呕吐泻利，烦躁搐搦。或以为惊，或以为风。余见其口燥，手指茶壶，腹中鸣。出对诸医曰：易治也。借药笼中三味药足矣。用人参、黄连各五分，甘草三分，水煎冷服，下咽顷刻即睡而安。或问曰：黄连、甘草解毒善矣，又加人参五分谓何？余日：若不用参，此儿当病气弱数日，得参明后日复如无病人矣。次日果然。

古今图书集成医部全录卷二百三十三

　湿门

　　黄帝素问

　　　生气通天论

因于湿，首如裹。湿热不攘，大筋软短，小筋弛长。软短为拘，弛长为痿。
【 注　阳气者，若天与日，因而上者也。伤于湿者，下先受之。阴病者，下行极而上。阴湿之邪，上干阳气而冒明，故首如裹。湿伤阳气，则化热矣。阳气者，柔则养筋。阳气伤而不能荣养于筋，大筋连于骨节之内，故郁热而软短；小筋络于骨肉之外，故因湿而弛长。短则缩急而拘挛，长则放纵而为痿弃。】 
秋伤于湿，上逆而欬，发为痿厥。
 【 注　阴病者，下行极而上。故秋伤于湿，上逆而欬。】 

　　　阴阳应象大论

湿胜则濡泻。
 【 注　湿淫所胜，则脾土受伤，而为濡泻之病矣。】 
秋伤于湿，冬生欬嗽。
 【 注　秋，时之阴也。湿，气之阴也。秋伤湿，谓之重阴。冬欬嗽者，重阴而变阳也。】 
中央生湿。
 【 注　中央主土而灌溉四旁，故生湿。】 
地之湿气，感则害皮肉筋脉。
 【 注　清湿地气之中人也，必从足始，故感则害皮肉筋脉。】 

　　　五脏生成篇

青脉之至也，长而左右弹，有积气在心下支胠，名曰肝痹。得之寒湿，与疝同法。腰痛，足清，头痛。
 【 注　脉长而弹，弦而急也。此得之寒湿而阳气受伤，故弦急也。邪在心下支胠间，故脉左右弹。清湿地气之中人，必从足始。足厥阴之脉，从足上腘，入手中，过阴器，抵小腹，布胁肋，故病证与疝病相同而腰痛足冷。厥阴与督脉会于巅，故头痛也。】 

　　　脉要精微论

中盛脏满，气胜伤恐者，声如从室中言，是中气之湿也。
 【 注　肾为水脏，受五脏之精而藏之。如肾不受藏，则中盛脏满。不藏而反胜于中，则伤动其肾志矣。气胜伤恐，则精亦外溢，故曰此中气之湿也。声如从室中言者，音不响亮而声不外出也。】 

　　　脏气法时论

脾苦湿，急食苦以燥之，禁湿地濡衣。
 【 注　脾属阴土，喜燥恶湿。苦乃火味，故宜食苦以燥之。】 

　　　宣明五气论

脾恶湿。
【 注　恶即苦之之意。】 

　　　通评虚实论

跖跛，寒风湿之病也。
 【 注　跖，足也。跛，行不正而偏废也。风寒湿邪，皆能为之。】 

　　　太阴阳明篇

阳受风气，阴受湿气。
 【 注　手太阴主气而主皮毛，故风气乘之。身半以下，足太阴阳明皆主之，故感地之湿气。】 
故伤于风者，上先受之；伤于湿者，下先受之。
 【 注　上先受之者，言邪气之中人也高，故邪气在上也。下先受之者，言清湿地气之中人也，必从足始，故清气在下也。】 

　　　痹论

湿气胜者，为着痹也。
 【 注　痹者，闭也。湿流关节，故为留着之痹。】 
其多汗而濡者，此其逢湿甚也。阳气少，阴气盛，两气相感，故汗出而濡也。

　　　痿论

有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：肉痿，得之湿地也。
【 注　有渐于湿者，清湿地气之中于下也。以水为事者，好饮水浆，湿浊之留于中也。若有湿浊之所留，而居处又兼卑下，内外相湿，以致肌肉濡渍，痹而不仁，发为肉痿也。】 

　　　调经论

寒湿之中人也，皮肤不收，肌肉坚紧。荣血泣，卫气去，故曰虚。虚者聂辟。气不足，按之则气足以温之，故快然而不痛。
 【 注　表阳之气，主于皮肤。寒湿之阴邪，伤人阳气，是以皮肤不收，阳气不能外御，故邪入于肌肉而坚紧也。荣血泣而不行，卫气去于肤表，故为虚也。言此虚者，虚于外而辟积于内也。此表气不足，故按摩之则里气出以温之，故快然而不痛。】 

　　　气交变大论

岁土太过，雨湿流行。肾水受邪，民病腹痛清厥，意不乐，体重烦冤。
 【 注　太阴所至为云雨，盖湿土之气，上升而为云为雨。腹痛，肾脏之病，土胜而水伤也。肾为生气之原，肾气受邪，故手足厥冷。肾藏志，志不舒，故意不乐。肾乃血气之生原，水不能济火，故体重烦寃。土运太过，诸甲岁也。】 
岁水不及，湿乃大行。民病腹满，身重濡泻，寒疡流水，腰股痛发，腘腨股膝不便，烦冤，足痿，清厥，足下痛，甚则跗肿。
 【 注　水运不及，土乃胜之，故湿气大行。湿土太过，伤及肾阴，故为腹满身重诸病。寒毒而无热化，故发为寒疡而无脓也。寒气上凌，故烦冤也。水运不及，六癸岁也。】 

　　　五常政大论

备化之纪，其令湿。
【 注　土气平和，是谓备化。在天为湿，土之令也。】 
敦阜之纪，大雨时行，湿气乃用，燥政乃辟。其动濡积并稸。其病腹满，四肢不举，大风迅至，邪伤脾也。
 【 注　土运太过，是谓敦阜。大雨时行，乃湿气上蒸。夏秋之交，湿土主令，湿气盛，故秋之燥气乃辟。湿则濡滞而成积聚。腹满，四肢不举，水湿之为病也。土气太过，风乃复之，脾反受伤。】 
太阳司天，土乃润，水丰衍，湿气变物，水饮内稸，中满不食，皮(疒帬)肉苛，筋脉不利，甚则胕肿，身后痈。
 【 注　太阳司天，则太阴湿土在泉，故土乃润水丰衍者，土能制水也。长夏之交，水湿相合，无火土之长化，是以湿气变物。水饮中满，皮(疒帬)肉苛，皆水湿之为病。身后痈者，痈发于背也】 

　　　六元正纪大论

太阳司天之政，寒湿之气，持于气交。民病寒湿，发肌肉萎，足痿不收，濡泻血溢。
 【 注　寒湿之气，持于气交者，上下交互也。民病肉萎濡泻诸证，皆寒湿之气，发而为病也。】 
四之气，风湿交争，民病大热少气，肌肉萎，足萎，注下赤白。
 【 注　加临之气乃厥阴风木，四之主气乃太阴湿土，是以风湿交争，民病大热少气者，风湿之病也。肉萎足痿者，湿土之气也。注下赤白者，湿热之交感也。】 
终之气，地气正，湿令行，阴凝太虚，埃昏郊野，民乃惨凄，寒风以至，反者孕乃死。
 【 注　在泉之气，临于终气，故地气正而湿令行。阴凝太虚者，太阴之气运于上也。埃昏郊野者，湿土之化布于下也。民乃惨凄者，阴湿之气行于中也。】 
少阳司天之政，二之气，风不胜湿，雨乃零，民乃康。其病热郁于上，欬逆呕吐，疮发于中，胷嗌不利，头痛身热，昏愦脓疮。
 【 注　二之客气，乃太阴湿土。厥阴风气，虽上从少阳，而亦不能胜其雨湿，风火气盛，得阴湿以和之，故民乃康。其有灾眚，则病热郁呕吐，昏愦脓疮诸证，皆阴湿凝于外，火热郁于内也。】 
太阴司天之政，民病寒湿，腹满，身(月真)愤，胕肿痞逆，寒厥拘急。湿寒合德，黄黑埃昏，流行气交。
 【 注　民病腹满诸证，皆感寒湿之气而成。寒湿合德，是以黄黑埃昏，流行气交。】 
初之气，民气条舒。风湿相薄，雨乃后。民病血溢，筋络拘强，关节不利，身重筋痿。
 【 注　初之主客，皆风气所司，是以岁前之地气迁，冬令之寒乃去，而春气正，风乃来，生荣万物，民气条舒。主客之气，与司天之气相薄，故雨乃后至也。民病血溢筋痿诸证，皆感风湿之气所致。】 
三之气，感于寒湿，则民病身重胕肿，胷腹满。
 【 注　司天之气，临于三气，寒湿之气，行于气交也。】 
四之气，湿化不流，则白露阴布，以成秋令。民病腠理热，血暴溢，疟，心腹满热，胪胀，甚则胕肿。
 【 注　湿化不流于下，则白露阴布以成秋令。寒风，太阳寒水之气也。民病满胀等证，乃寒湿热三气杂至，合而为病也。】 
终之气，寒大举，湿大化。感于寒则病人关节禁固，腰脽痛，寒湿推于气交而为疾也。
 【 注　终之主客，乃在泉寒水之气，故寒大举。寒湿之气上下相交，故湿大化。肾为冬藏而主骨，关节禁固，骨节不利也。寒湿推于气交，谓天地之气，上下相推，人在气交之中而为病也。】 
厥阴司天之政，四之气，溽暑湿热相薄，争于左之上，民病黄瘅而为胕肿。
 【 注　四之客气，乃少阴君火，主气乃太阴湿土，是以溽暑湿热相薄。争于左之上者，谓少阴在司天厥阴之左也。民病黄瘅胕肿，皆湿热之为病。】 
五之气，燥湿更胜，沉阴乃布，寒气及体，风雨乃行。
 【 注　五之客气，乃太阴湿土，主气乃阳明燥金，是以燥湿更胜。沉阴布而寒及体者，二气并主清寒也。太阴所至，终为雨，阳明所至为凄鸣，故风雨乃行。】 
太阴所至为湿生。
【 注　德化之常也。】 
湿胜则濡泄，甚则水闭胕肿。
 【 注　湿气在于至真要大论，四季各主七十二日有奇。】 
太阴司天，其化以湿，以所临脏位命其病者也。
 【 注　临脏位者，天气上临而下合人之脏位，随六气之所伤而命其病也。】 
岁太阴在泉，湿淫所胜，民病饮积心痛，耳聋浑浑焞焞，嗌肿喉痹，阴病见血，少腹痛肿，不得小便，病冲头痛，目似脱，项似拔，腰似折，髀不可以回，腘如结，腨如别。
 【 注　太阴在泉，辰戌岁也。饮积心痛，寒湿上乘也。耳聋至喉痹，乃三焦经病。自阴病至不得小便，以邪湿下流为肾脏受病。自冲头痛至腨如别，乃膀胱经病。盖三焦为决渎之官，膀胱乃水津之腑，土气淫胜，而水脏水腑皆为病也。】 
湿淫于内，治以苦热，佐以酸淡，以苦燥之，以淡泄之。
 【 注　湿乃阴土之气，故宜治以苦热。苦能胜湿，热以和阴也。酸从木化，故佐以酸淡。以苦燥之者，苦从火化也。以淡泄之者，淡味渗泄为阳也。】 
太阴司天，湿淫所胜，胕肿骨痛，阴痹。除痹者，按之不得，腰脊头项痛，时眩，大便难，阴气不用，饥不欲食，欬唾则有血，心如悬。病本于肾。太溪绝，死不治。
 【 注　太阴司天，丑未岁也。胕肿阴痹，感寒湿之气。病在阴者名曰痹，故按之不得也。肾主骨而膀胱为之腑，故腰脊头项骨痛。肾开窍于二阴，故大便难。阴气不用者，不能上交于心也。上下不交，则上焦之火热留于胃；胃热则消谷，故善饥。胃气上逆，故不欲食也。欬唾有血者，心火在上，而不得上下之相济也。此土淫胜水，故病本于肾。太溪，肾之动脉，在足内踝外，踝骨上。太溪脉不至，则气已绝，故死不治。】 
湿淫所胜，平以苦热，佐以酸辛，以苦燥之，以淡泄之。湿上甚而热，治以苦温，佐以甘辛，以汗为故而止。
 【 注　湿乃土之湿气，故上甚而热者，亦宜用辛温发散，以汗为故而止。】 
湿化于天，热反胜之，治以苦寒，佐以苦酸。
 【 注　言六气司天，邪气反胜，宜以所胜之气味平之。】 
太阴之复，湿变乃举，体重中满，饮食不化，阴气上厥，胸中不便，饮发于中，欬喘有声，头项痛重，而掉瘈尤甚，呕而密默，唾吐清液。甚则入肾，窍泻无度。太溪绝，死不治。
 【 注　气极则变，阴湿之气盛，是以体重中满，饮食不化。阴气上逆，是以胸中不便。欬喘有声者，饮乘于肺也。头项痛重而掉瘈尤甚者，所谓因于湿，首如裹，湿热不攘，大筋软短，小筋弛长，软短为拘，弛长为痿也。湿乘阳明则呕。密默者，欲闭户牖而独居也。太阴者，三阴也。阴变而乘于阳，则阳欲尽而阴盛，是以唾吐清液。甚则入肾，下乘冬令之寒水也。肾开窍于二阴，故曰窍泻。】 
太阴在泉，湿客下焦，发而濡泻，及为肿隐曲之疾。
 【 注　湿客下焦，发而濡泻及为肿者，因客淫于下，而太阴之主气自病也。隐曲者，前阴也。】 
湿气大来，土之胜也。寒水受邪，肾病生焉。所谓感邪而生病也。
 【 注　水运不及，则湿气胜之，此岁运不及，而四时之胜气又乘而侮之也。】 
诸湿肿满，皆属于脾。
 【 注　五脏内合五行，五行内生六气，是以五脏之气病于内，而六气之证见于外也。】 

　　灵枢经

　　　邪气脏腑病形篇

身半以上者，邪中之也；身半以下者，湿中之也。故曰，邪之中人也，无有常。中于阴则溜于腑，中于阳则溜于经。
 【 注　风雨寒景，天之邪也，故中人也高。湿乃水土之气，故中于身半以下。】 

　　　五色篇

雷公曰：小子闻风者百病之始也，厥逆者寒湿之起也，别之奈何？黄帝曰：常候阙中，薄泽为风，冲浊为痹，在地为厥，此其常也。各以其色言其病。
 【 注　地者，地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。】 

　　　百病始生篇

清湿袭虚，则病起于下。
 【 注　清湿地气之中人也，必从足始，故清气在下也。】 

　　　九宫八风篇

风从东方来，名曰婴儿风。其伤人也，内舍于肝，外在于筋纽。其气主为身湿。两实一虚，病则为淋露寒热。犯其雨湿之地则为痿。
 【 注　淋露寒热者，汗出而为寒为热也。犯其雨湿之地，则风湿相搏而为痿。】 

　　扁鹊难经

　　　中湿

何以知中湿得之？然。当喜汗出，不可止。何以言之？肾主湿，入肝为泣，入心为汗，入脾为涎，入肺为涕，自入为唾，故知肾邪入心，为汗出不可止也。其病身热而小腹痛，足胫寒而逆，其脉沉濡而大。此五邪之法法　原作「发」，按《难经》四十九难改。也。
【 注　肾主湿，湿化五液，肾为心邪，故汗出不可止。身热，脉大，心也。小腹痛，足胫寒，脉沉濡，肾也。】 
中湿得之为贼邪。

　　金匮要略 【 汉?张机】 

　　　湿

太阳病，关节疼痛而烦，脉沉而细 【 一作缓。】 者，此名湿痹。湿痹之候，小便不利，大便反快，但当利其小便。
湿家之为病，一身尽疼 【 一作疼烦，】 发热，身色如熏黄也。
湿家，其人但头汗出背强，欲得被覆向火。若下之早则哕，或胸满，小便不利 【 一作利。】 舌上如胎者，以丹田有热，胷上有寒。渴欲得饮而不能饮，则口燥烦也。
风湿相搏，一身尽疼痛，法当汗出而解。值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。
湿家病身疼发热，面黄而喘，头痛鼻塞而烦，其脉大。自能饮食，腹中和，无病。病在头中寒湿，故鼻塞，内药鼻中则愈。
湿家身烦疼，可与麻黄加朮汤，发其汗为宜，慎不可以火攻之。
病者一身尽疼，发热，日晡所剧者，名风湿，此病伤于汗出当风，或久伤取冷所致也，可与麻黄杏仁薏苡甘草汤。
风湿脉浮，身重汗出恶风者，防己黄芪汤主之。
伤寒八九日，风湿相搏，身体疼烦，不能自转侧，不呕不渴，脉浮虚而濇者，桂枝附子汤主之。若大便坚小便自利者，去桂加白朮汤主之。
风湿相搏，骨节疼烦掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
风湿，脉浮身重，汗出恶风者，防己黄芪汤主之。

　　活人书 【 宋?朱肱】 

　　　中湿

问：一身尽痛，发热身黄，小便不利，大便反快者，何？曰：此名中湿也。风雨袭虚，山泽蒸气，人多中湿，湿流关节，须身体烦痛，其脉沉缓，为中湿。主一身尽痛，发热身黄，小便自利者，朮附汤。若小便不利，大便反快，当利其小便，宜甘草附子汤、五苓散主之。

　　　风湿

问：肢体痛重，不可转侧，额上微汗，不欲去被，或身微肿者，何？曰：此名风湿也。脉浮为风湿，是风气与湿气相薄，肢体痛重，不可转侧，额上微汗，不欲去被，或身微肿，宜发汗。但漐漐身润，则风湿俱去；若大发其汗，则风气去，湿气在矣。麻黄杏仁薏苡甘草汤、防己黄耆汤、桂枝附子汤、桂枝加白尤汤、甘草附子汤、朮附汤、杏仁汤、败毒散，可选而用之。身肿者，甘草附子汤加防风。

　　　湿温

问：两胫逆冷，胸腹满，多汗，头目痛苦妄言者，何？曰：此名湿温也。其人常伤于湿，因而中暑，湿热相薄，则发湿温。病苦两胫逆冷，腹满，又胷多汗，头目痛苦，妄言。其脉阳濡而弱，阴小而急。治在太阴，不可发汗。汗出必不能言，耳聋，不知痛所在，身青面色变，名曰重暍。如此死者，医杀之耳。白虎加苍朮汤主之。

　　河间六书 【 金?刘完素】 

　　　湿病

诸湿肿满，皆属脾土。地之体也土，热极盛则痞塞肿满，物湿亦然。故长夏属土，则庶物隆盛也。
诸痉强直，积饮痞隔中满，霍乱吐下，体重，胕肿肉如泥，按之不起，皆属于湿。
诸痉强直，筋劲强直而不柔和也，土主安静故也。阴痉曰柔痓，阳痉曰刚痓。亢则害，承乃制。故湿过极，则反兼风化制之，然兼化者虚象，而实非风也。
积饮，留饮积蓄而不散也。水得燥则消散，得湿则不消以为积饮也。土湿主否故也。
湿为积饮痞隔，而土主形体，位在中央，故中满也。
湿为留饮痞隔，而传化失常，故甚则霍乱吐泻也。
体重，轻清为天，重浊为地，故土湿为病，体重宜也。
胕肿肉如泥，按之不起，泥之象也。土过湿则为泥，湿为病也。积饮痞隔中满，霍乱吐下体重，故甚则胕肿矣。
湿本土气，火热能生土湿，故夏热则万物湿润，秋凉则湿复燥干也。湿病本不自生，因于火热怫郁，水液不能宣行，即停滞而生水湿。故凡病湿者多自热生，而热气尚多，以为兼证，当云湿热，亦犹风热义同。虽病水寒不得宣行亦能为湿，虽有此异，亦已鲜矣。或胕肿体寒而有水者，以为蓄热入里极深，本非病寒也。及夫寒热吐泻，因得湿而成也。
诸痉项强，皆属于湿。寒湿同性，水火同居，故足太阳膀胱经属水而位下，所以湿可伤也。其脉起目内眦，上额，交于巅上，其直者，从巅入络于脑，还出别下项，故主项强。太阳表中风，加之以湿客于经中，内挟寒湿则筋脉抽急，故痉项强而不柔和也。此太阳寒湿，当详有汗无汗，治以流湿祛风，微微发散而愈也。
风胜湿，湿自土生，风为水化。土余制之以风，脾盛治之以燥，故湿伤肉，湿胜则濡泄，甚则水闭胕肿。王注曰：湿为水，水盛则肿，水下形肉已消。又曰：湿气为淫，皆为肿满，但除其湿，肿满自衰。若湿气在上，以苦吐之；湿气在下，以苦泻之，以淡渗之。治湿之法，不利小便，非其治也。故湿淫所胜，平以苦热，佐以酸辛，以苦燥之，以淡泄之。若湿上甚而热，治以苦温，佐以甘辛，以汗为故而止。湿淫于内，治以苦热，佐以酸淡，以苦燥之，以淡泄之。脾苦湿，急食苦以燥之。又曰：土气之下，木气承之。《本草》曰：燥可去湿，桑白皮、赤小豆之属。王注曰：身半已上，湿气有余，火气复郁，所以明其热能生湿。经云：风寒在下，燥热在上，湿气在中，火游行其间，是以热之用矣。故土主湿，霒云雨而宏静雨，热极甚则飘骤散落，是反兼风木制其土也。若脾甚土自燥，去其湿，以寒除热，脾土气衰，以甘缓之。所以燥泄积饮，痞隔肿满，湿热干涸消渴，慎不可以温药补之。故积温成热，性之温乃胜气之药也。故此脏喜新而恶陈，常令滋泽，无使干涸。土平则备化，太过则敦阜，不及则卑监。

　　儒门事亲 【 元?张从政】 

　　　湿

夫湿者，为太阴湿土之主也。诸湿肿满，霍乱泄注，胕肿骨痛，及腰膝头项痛，风痹痿厥，唾有血，心悬如饥，热痛始作，三阳受之。一日太阳，二日阳明，三日少阳，可汗而已。如四日太阴，五日少阴，六日厥阴，可下而已。或七日不愈，再传至十三日，火邪皆去，六经悉和，则愈矣。
凡男子妇人，病水湿泻注不止，因服豆蔻、乌梅、姜、附峻热之剂。经曰：阳气耗减于内，阴精损削于外，遂令三焦闭濇，水道不行，水满皮肤，身体痞肿，面黄腹大，小便赤濇，两足按之，陷而不起。《内经》曰：诸湿肿满，皆属脾土。可用独圣散吐之。如时月凉寒，宜于燠室不透风处，用火一盆，借火力出汗；次以导水禹功散，量病人虚实，泻十余行，湿去肿减则愈矣。是汗下吐三法俱行，三法行毕，脏腑空虚，先宜以淡浆粥养肠胃三两日，次服五苓、益元同煎，或灯心汤调下亦可。如大势未尽，更服神功散，可以流湿润燥，分阴阳，利水道。既平之后，宜大将息，慎忌油盐酒果房室等事三年，则不复作矣。

　　东垣十书 【 元?李杲】 

　　　阳明病湿胜自汗论

或曰：湿之与汗，阴乎阳乎？曰：西南坤土也，脾胃也。人之汗，犹天地之雨也。阴滋其湿，则为雾露为雨也。阴湿寒，下行之地气也。汗多则亡阳，阳去则阴胜也，甚为寒中。湿胜则音声如从瓮中出，湿若中水也。相家有说土音如居深瓮中，言其壅也，远也，不出也，其为湿审矣。又知此二者，一为阴寒也。《内经》曰：气虚则外寒。虽见热中蒸蒸为汗，终传大寒。知始为热中，表虚亡阳，不任外寒，终传寒中，多成痹寒矣。色以候天，脉以候地。形者，乃候地之阴阳也，故以脉气候之，皆有形无形可见者也。

　　　湿热成痿肺金受邪论

六七月之间，湿令大行，子能令母实而热旺，湿热相合而刑庚大肠，故寒凉以救之。燥金受湿热之邪，绝寒水生化之源，源绝则肾亏，痿厥之病大作。腰以下痿软瘫痪，不能动，行走不正，两足欹侧，以清燥汤主之。

　　　秋伤于湿冬生欬嗽

秋者，清肃之气，收敛下行之体也。为湿所伤，是长夏之气不与秋令也。秋令不及，所胜妄行，故火得以炎上而克金。心火既刑于肺，故肺气逆而为欬，所不胜者侮之，故木气上行，与火同德，动而不息也，所生者受病，而肾水亏也。长夏已亢，三焦之气盛也。命门者，三焦之舍也。故迫肾水上行，与脾土湿热相合为痰，因欬而动于脾之湿也，是以欬嗽有声有痰。欬嗽不发于秋而发于冬者，以其六阴之极，肃杀始得其气，故肺不欬嗽于秋而欬嗽于冬也。欬嗽者，气逆行上也。气上行而逆，故面目发微肿，极则身体皆肿，变为水气。故曰：浊气在上，则生(月真)胀。又曰：诸气膹郁，皆属肺金。此之谓也。春伤于风，夏伤于暑，冬伤于寒，辞理皆顺，时字伤令字也。独秋伤于湿，作令字伤时字，读者不疑也。此四者皆无所亢，而害其所乘之子也。邪从后至，言岁之主气各差其分而为病，一定之法也。若说秋字伤湿字，其文与上三句相通，其理与法不相通。大抵理与法通，不必拘于文也。故说诗者，不以文害辞，不以辞害意，以意逆志为得之矣。故曰：春伤于风，说作人为风所伤，非也。若是则止当头痛恶风自汗，何以言夏为飧泄哉？今言春伤于风，即是时伤令也明矣。经云：东方来为婴儿风，其伤人也，外在于筋，内舍于肝。又曰：春甲乙所伤，谓之肝风。用此二句，以较前文，则辞理自通矣。

　　丹溪心法 【 元?朱震亨】 

　　　中湿

《本草》云：苍朮治湿，上下部皆可用。
二陈汤中加酒芩、羌活、苍朮，散风行湿。
脾气受湿，沉困无力，怠惰好卧。
去痰须用白朮。
上部湿，苍朮功烈；下部湿，宜升麻提之。外湿宜表散，内湿宜淡渗。
若燥湿，以羌活胜湿汤、平胃散之类。
若风湿相搏，一身尽痛，以黄芪防己汤。
若湿胜气实者，以神佑丸、舟车丸服之。气虚者，桑皮、茯苓、人参、葶苈、木香之类。
凡肥人沉困怠惰，是湿热，宜苍朮、茯苓、滑石。
凡肥白之人，沉困怠惰，是气虚，宜二朮、人参、半夏、草果、厚朴、芍药。
凡黑瘦而沉困怠惰者，是热，宜白朮、黄芩。
凡饮食不节，脾胃受伤，不能递送，宜枳朮丸。
去上焦湿及热，须用黄芩，泻肺火故也。又如肺有湿，亦宜黄芩。如肺有虚热，宜天门冬、麦门冬、知母。用黄芩多则损脾。
去中焦湿与痛热，用黄连，泻心火故也。如中焦有实热，亦宜黄连。若脾胃虚弱，不能运转而郁闷，宜黄芩、白朮、干葛。若中焦湿热积久而痛，乃热势甚盛，宜黄连用姜汁炒。
去下焦湿肿及痛，并膀胱有火邪者，必须酒洗防己、黄蘗、知母、草龙胆。又云：凡下焦有湿，草龙胆、防己为君，甘草、黄蘗为佐。如下焦肿及痛者，是湿热，宜酒防己、草龙胆、黄芩、苍朮。
若肥人气虚之人肿痛，宜二朮、南星、滑石、茯苓。
黑瘦之人，下焦肿痛，宜当归、桃仁、红花、牛膝、槟榔、黄蘗。
戴思恭曰：湿有自外入者，有自内出者，必审其方土之致病源。东南地下，多阴雨地湿，凡受必从外入，多自下起，以腿肿脚气者多，治当汗散，久者宜疏通渗泄。西北地高，人多食生冷湿面湩酪，或饮酒后寒气怫郁，湿不能越，以致腹皮胀痛，甚则水鼓胀满，或通身浮肿，按之如泥不起，此皆自内而出也。辨其元气多少，而通利其二便，责其根在内也。此方土内外亦互相有之，但多少不同，须对证施治，不可执一。

　　证治要诀 【 明?戴思恭】 

　　　湿辨中伤

风寒暑湿，皆能中人，惟湿气积久，留滞关节，故能中，非如风寒暑之有暴中也。中湿之证，关节痛重，浮肿喘满，腹胀烦闷，昏不知人，宜白朮酒。有破伤处，因澡浴，湿气从疮口中入，其人昏迷沉重，状类中湿，名曰破伤，宜白朮酒。
伤湿为病，发热恶寒，身重自汗，骨节疼痛，小便秘濇，大便多泄，腰脚痹冷，皆坐卧卑湿，或冒雨露，或着湿衣所致，宜渗湿参附汤，并除湿汤。
具前诸证，而腰痛特甚，不可转侧，如缠五六贯重，皆由湿气入肾经，肾属水，从其类也。宜肾着汤，或渗湿汤，煎服。
小便秘大便溏者，《左传》雨淫腹疾者是也。五苓散吞戊己丸。戊己属土，土能克水，因以得名。五苓乃湿家之要药。经云：治湿不利小便，非其治也。义盖取此。
伤湿而兼感风者，既有前项证，而又恶风不欲去衣被，或额上微汗，或身体微肿，汗渍衣湿，当风坐卧，多有此证。宜除湿汤、桂枝汤各半贴和服，合微发汗。若大发其汗，则风去湿在。已得汗而发热不去者，败毒散加苍朮一钱、防风半钱。
伤湿又兼感寒，有前诸证，但无汗，惨惨烦痛，宜五积散和除湿汤各半贴。微发汗已，仍复热而渴者，除湿汤半贴，和五苓散半贴。
伤湿而兼感风寒者，汗出身重，恶风喘满，骨节烦疼，状如历节风，脐下连脚冷痹，不能屈伸，所谓风寒湿合成痹，宜防己黄芪汤、五痹汤，详五痹用药，于风湿最宜。若因浴水，未解裙衫，身上未干，忽尔熟睡，致及肾经，外肾肿痛，腰背挛曲，只以五苓散一贴，入真坯少许，下青木香丸，如此三服，脏腑才通，肿消腰直，其痛自止。

　　医学入门 【 明?李梴】 

　　　湿分内外上下

风寒暑暴伤，人便觉；湿气熏袭，人多不觉。有自外入者，长夏郁热，山泽熏气，冒雨行湿，汗透沾衣，多腰脚肿痛。有自内得者，生冷酒面滞脾，生湿郁热，多肚腹肿胀。西北人多内湿，东南人多外湿。
湿在上宜微汗，在中下宜利二便或升提。
初入身沉重，多困倦，或肢节痛，或一身尽痛；甚则湿聚为痰，昏不知人，为直视，为郑声。
首位高气清，湿熏则如有物以蒙之也。单苍朮膏，妙。上熏喘欬，茯苓汤。
着脾面浮黄肿，胀满，或脐下硬，退黄丸。大便泄，朮附汤、三白汤、渗湿汤。
湿，下先受之，着肾故腰脚挛痛，独活寄生汤、当归拈痛汤、肾着汤、青娥丸。
微汗，防己黄芪汤，或羌活胜湿汤。无汗者，五苓散加苍朮。通经络，神仙飞步丹、乳香黑虎丹。
治宜渗小便，利大便为妙工。渗剂，五苓散，面黄加茵陈一倍，身痛加羌活一倍。湿盛膨胀者，又当以车前、木通、葶苈，利水行气为君，以参、朮、茯苓为佐；或以二朮为君，而以利水药为佐。湿郁肢胀，或遍身浮肿者，皆自内而出也，量虚实利之。不敢利者，退黄丸，妙。
更有四气相兼，须分兼中兼感。若湿热甚，除湿汤。兼风合桂枝汤，或古防风汤、败毒散；兼寒，合五积散，或古姜附汤；兼暑，合五苓散。大抵百病兼风，则必恶风，有汗，眩运；兼寒则必恶寒，无汗，或挛痛；兼暑则必面垢烦渴；兼湿则必肿满沉倦。四气互相兼并，惟寒湿、湿热为病，而湿热尤多。以尿赤有渴为湿热，多黑瘦膏粱之人；以便清不渴为寒湿，多肥白淡食之人。昔有专用五积治寒湿，防风通圣散治湿热，宜哉！
清热燥湿兼补中，此治湿热法也。凡内伤劳役，七情饮食，以致脾亏火动，肺金受伤，则木旺侵脾，令饮食不化，郁为痰积，甚则腹胀浮肿。实者下之，虚者补脾，利湿消导，兼以清热，清燥汤是也。湿胜筋痿，热胜筋缩者，尤宜。
通用内外湿热，燥脾并升散。燥脾，枳朮丸、大安丸、单苍朮丸、升阳除湿汤、通用二陈汤，或平胃散加桑白皮为主。湿在上焦，如羌活、苍朮；微汗有热加黄芩。中焦湿加猪苓、泽泻渗利；热加黄连。下焦湿加升麻、防风升提；热加防己、黄蘗、龙胆草。肥人多湿，加苍朮、滑石；瘦人多热，加芩、芍。沉困加参朮。又四制苍蘗丸、三精丸。
元气实而湿热甚者，导水丸，或除湿丹、舟车丸。

　　医贯 【 明?赵献可】 

　　　湿论

有在天之湿，雨露雾是也。在天者本乎气，故先中表之荣卫。有在地之湿，泥水是也。在地者本乎形，故先伤肌肉筋骨血脉。有饮食之湿，酒水奶酪是也。肾为水谷之海，故伤于脾胃。有汗液之湿，谓汗出沾衣，未经解换者是也。乃太阴脾土所化之湿，不从外入者也。阳盛则火胜，化为湿热；阴盛则水胜，化为寒湿。其证发热恶寒，身重自汗，筋骨疼痛，小便秘濇，大便溏泄，腰痛不能转侧，跗肿肉如泥，按之不起。
经曰：因于湿，首如裹。湿气蒸于上，故头重。又曰：湿伤筋，故大筋软短，小筋弛长，软短为拘，弛长为痿。又曰：湿胜则濡泄，故大便溏泄，大便泄故小便濇。又曰：湿从下受之，故跗肿。又曰：诸湿肿满，皆属脾土，故腹胀，肉如泥。湿气入肾，肾主水，水流湿，各从其类，故腰肾痛。
治法：在上者，当微汗，羌活胜湿汤。在下者，当利小便，五苓散。夫脾者，五脏之至阴，其性恶湿。今湿气内容于脾，故不能腐熟水谷，致清浊不分，水入肠间，虚莫能制，故濡泄，法当除湿利小便也。
东垣曰：治湿不利小便，非其治也。又曰：在下者引而竭之。圣人之言，虽布在方策，其不尽者，可以意求耳。夫湿淫从外而入里，若用渗淡之剂以除之，是降之又降，乃复益其阴，重竭其阳，则阳气愈消而精神愈短矣。是阴重强，阳重衰，反助其邪之谓也。故用升阳风药即瘥。以羌活、独活、柴胡、升麻各一钱，防风根半钱，炙甘草半钱，水煎热服。大法云：湿淫所胜，助风以平之。又曰：下者举之，得阳气升腾而愈矣。又曰：客者除之，是因曲而为之直也。夫圣人之法，可以类推，举一而知百也。
有脚气类伤寒者，发热恶寒，必脚胫间肿痛，俱从湿治。《千金方》有阴阳之分：阴脚气胫处肿而不红，阳脚气肿而红者是也。
有湿热发黄者，当从郁治。凡湿热之物，不郁则不黄，禁用茵陈五苓散。凡见用五苓茵陈者，十不一生，当用逍遥散。
凡伤寒必恶寒，伤风必恶风，伤湿必恶雨。如伤湿而兼恶寒无汗骨节疼痛者，仲景有甘草附子汤。

　　医门法律 【 清?喻昌】 

　　　湿论

经曰：伤于湿者，下先受之。言地湿之中人，先中其履地之足，然后渐及于上者也。曰：湿流关节。言地湿之中人，流入四肢百节，犹未入于脏腑者也。曰：阴受湿气。言地湿之中人，已入于太阴脾土，未入于阳明胃土者也。曰：湿上甚为热。此则下受之湿，袭入三阳胷背头面之间，从上焦之阳而变为湿热者也。湿至上焦而变热，其证夏月为最多。盖夏月地之湿气，上合于天之热气，日之暑气，结为炎蒸，人身应之，头面赤肿，疮疖丛生，疫邪窃据，其由来自非一日矣。
诸家论湿，但云湿流关节止耳。至湿上甚为热之旨，从未言及，今悉论之。湿上甚为热，《内经》申一义云，汗出如故而止，妙不容言。盖湿上甚为热，即所谓地气上为云也。汗出如故，即所谓天气下为雨也。天气下为雨，而地气之上升者，已解散不存矣。治病之机，岂不深可会哉！
湿上甚为热，其人小便必不利。盖膀胱之气化，先为湿热所壅而不行，是以既上之湿，难于下趋。经又曰：治湿不利小便，非其治也。可见治上甚之湿热，利其小便，即为第二义矣。然有阳实阳虚二候：阳实者，小便色赤而痛，利其小便，则上焦遏郁之阳气通，其湿热自从膀胱下注而出矣。阳虚者，小便色白，不时淋漓而多汗，一切利小水之药即不得施。若误施之，即犯虚虚之戒，不可不辨也。
《金匮》治上焦之湿，本《内经》湿上甚为热之义，而分轻重二证。轻者，但发热面赤而喘，头痛鼻塞而烦，邪在上焦，里无别病者，但内药鼻中，(口畜)去湿热所酿黄水而已。以鼻窍为脑之门户，故即从鼻中行其宣利之法，乃最神最捷之法也。重者，身热足寒，时头热面赤目赤，皆湿上甚为热之明征。湿热上甚，故头热面赤目赤；湿热上甚，故阳气上壅，不下通于阴而足寒。自成无己谓是湿伤于下，风伤于上。仲景发明《内经》奥旨，成土苴矣。岂其不读《内经》耶？岂风始生热，湿不生热耶？在冬月伤寒，已为热病，岂夏月伤湿反不为热病耶？详仲景以上甚为热之重证发，入痉病最重之条，而不言其治。昌欲于此微露一缄。然而竿头之步，观者得无望之却走乎？《内经》原有上者下之之法，邪从下而上，必驱之使从下出，一定之理也。其证轻者，里无别病，但(口畜)其黄水，从清阳之鼻窍而下出，则其重而里多危证者，必驱其黄水从前后二阴之窍而出，所可会意也。《金匮》于本文之下，增若发其汗者二十四字垂戒，初不以下为戒，又可意会也。但下法之难，不推其所以不可汗之故，即不得其所以用下之权。仲景以其头摇口噤背张，几几阳之欲亡，若更发其汗，重虚卫外之阳，恶寒必转甚；若发汗已，其脉如蛇，真阳脱离，顷刻死矣。由是推之，湿上甚为热之重者，非用下法，难以更生。而下法必以温药下之，庶几湿去而阳不遂与之俱去耳。此非无征之言也。仲景即于本篇申一义云：下之，额上汗出，微喘，小便利者，死。岂非因下而并夺其阳之大戒乎？噫嘻！此殆与性与天道同义矣。

　　　论治湿诸方

《金匮》云：湿家身烦疼，可与麻黄汤发其汗为宜，慎不可以火攻之。此治湿热两停，表里兼治之方也。身烦者热也，身疼者湿也，用麻黄取微汗以散表热，用白朮健脾以行里湿，而麻黄得朮则虽发汗不至多汗，朮得麻黄并可行表里之湿下趋水道，又两相维持也。伤寒失汗而发黄，用麻黄连翘赤小豆汤，分解湿热，亦是此意。但《伤寒》无用朮之法，《金匮》复出此法，又可见杂证脾湿内淫，必以朮为主治矣。
凡夏月之湿皆为热湿，非如冬月之湿为寒湿也。而《金匮》取用附子之方，不一而足者，何耶？宜乎据方推证者，莫不指热湿为寒湿矣。不思阳气素虚之人，至夏月必且益虚，虚故阳气不充于身，而阴湿得以据之。此而以治湿之常药施之，其虚阳必随湿而俱去，有死而已。故阳虚湿盛，舍助阳别无驱湿之法，亦不得不用之法耳。
《金匮》云：伤寒八九日，风湿相搏，身体疼烦，不能自转侧，不呕不渴，脉浮虚而濇者，桂枝附子汤主之。若大便坚，小便自利者，去桂加白朮汤主之。用桂枝、附子，温经助阳，固护表里，以驱其湿，以其不呕不渴，津液未损，故用之也。若其人大便坚则津液不充矣，小便自利则津液下走矣，故去桂枝之走津液，而加白朮以滋大便之干也。此连下条甘草附子汤，俱《伤寒论》太阳篇中之文也。《伤寒》痉湿暍篇中不载，而《金匮》痉湿暍篇中载之，可见治风湿与治热湿，其阳虚者之用本方，不当彼此异同矣。而《伤寒论》但云，若大便坚小便自利者，去桂加白朮汤主之，《金匮》重立其方，且于方下云，一服觉身痹，半日许再服，三服都尽，其人如猬状，勿怪，即是朮附并走皮中，逐水气未得除故耳。成无己注《伤寒》于此条云，以桂枝散表之风，附子逐经中之湿，总不言及阳虚，而昌谆复言之，得此一段，始为有据。其一服觉身痹者，药力虽动其湿，而阳气尚未充，不便运旋也。三服都尽，阳气若可行矣，遍身如攒针之刺，其涣而难萃之状，尚若此，《金匮》可谓善于形容矣。不但此也，人身藉有阳气，手持足行，轻矫无前，何至不能自转侧乎？此岂可诿咎于湿乎？即谓湿胜，阳气果安往乎？况其证不呕不渴，其脉浮虚而濇，阳虚确然无疑。无己辄以治风湿之外邪为训，宁不贻误后人耶？
《金匮》云风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。此亦阳虚之证，与前条大约相同。风伤其卫而阳不固于外，湿流关节，而阳不充于经，用此固卫温经散湿也。
《金匮》云：风湿，脉浮身重，汗出恶风，防己黄芪汤主之。此治卫外之阳大虚，而在里之真阳无患者，附子即不可用，但用黄芪实卫，白朮健脾，取甘温从阳之义，以缓图而平治之。方下云：服后当如虫行皮中，从腰以下如水。暖坐被上，又以一被围腰以下，温令微汗，瘥。可见汗出乃是阳虚自汗，而腰以下属阴之分则无汗也。服此虽动其湿，而卫外之阳，尚不足以胜之，故皮中如虫行，较前遍身如猬之状为少杀矣。姑以暖被围腰以下，接令微汗，以渐取瘥，亦从下受者从下出之之法也。
阅清热渗湿汤一方，差合鄙意。以夏月所受之湿，为热湿暑湿，而羣方所主之药，多在寒湿风湿，殊不慊耳。方后云：如单渗湿，去黄连、黄蘗，加橘皮、干姜，仍是去寒增热，依样壶卢矣。
二朮四苓汤方，通治表里湿邪，从水道出，兼清暑热之气，所宜遵也。
湿上甚而热，汗之则易，下之则难，故当变其常法而为表散，羌活胜湿汤得之。
攻下之方，多过于峻，续随子丸治肺经病，以人参为君，海金沙散以白朮为君，瘥可耳。
脾恶湿，湿从下入而伤其脾，是以身重足软，小便濇，大便反利。不温其脾，湿无由去，当以除湿汤加清热利水药。
白朮酒方，专一理脾，不分功于利小便，盖以脾能健运，湿自不留而从水道出耳。然则胃中津液不充，不敢利其小便者，得此非圣药乎。

　　　风湿论

风也，湿也，二气之无定体而随时变易者也。湿在冬为寒湿，在春为风湿，在夏为热湿，在秋为燥湿，以湿土寄王于四季之末，其气每随四时之气而变迁，昌言之矣。惟风亦然。风在冬为觱发之寒风，在春为调畅之温风，在夏为南熏之热风，在秋为凄其之凉风。《内经》谓：风者百病之长，其变无常者是也。其中人也，风则上先受之，湿则下先受之，俱从太阳膀胱经而入。风伤其卫，湿流关节。风邪从阳而亲上，湿邪从阴而亲下。风邪无形而居外，湿邪有形而居内。上下内外之间，邪相搏击，故湿汗出恶风，短气发热，头痛骨节烦疼，身重微肿等证。此固宜从汗解，第汗法不与常法相同，用麻黄汤必加白朮或加薏苡仁以去其湿，用桂枝汤必去芍药加白朮，甚者加附子以温其经。其取汗又贵徐不贵骤，骤则风去湿存，徐则风湿俱去也。其有不可发汗者，缘风湿相搏，多夹阳虚，阳虚即不可汗，但可用辛热气壮之药，扶阳以逐湿而已。凡见短气，虽为邪阻其正，当虑胷中阳虚。凡见汗出微喘，虽为肺气感邪，当虑真阳欲脱。明眼辨之必早也。《伤寒论》中风湿相搏，以冬寒而例三时。《金匮》痉湿暍篇中风湿相搏，以夏热而例三时。其曰病者一身尽痛，发热日晡所剧者，名风湿。此病伤于汗出当风，或久伤取冷所致。岂非夏月当风，取凉过久，而闭其汗乎。日晡所剧，其病在阳明，然与痉病之齘齿热甚入深，阳明可下之证不同，此但可汗而不可下也。何以言之？《内经》谓太阴阳明为表里，外合肌肉，故阳受风气，阴受湿气。所以风湿客于太阴阳明即为半表半里，而一身之肌肉尽痛，即为在表之邪未除，故可汗而不可下也。况人身之气，昼日行阳二十五度，平旦属少阳，日中属太阳，日西属阳明，日晡所剧，邪在阳明，而太阳少阳之气犹未尽退，故亦可汗不可下也。观《金匮》一则曰，可与麻黄加朮汤发其汗为宜，慎不可以火攻之。再则曰，可与麻黄杏子薏苡甘草汤。虽未言及不可下，而其可汗不可下之意，比例具见矣。若下之则虚其卫气，而风邪下陷，湿邪上涌，其变不可胜言矣。其湿流关节之痛，脉见沉细者，则非有外风与之相搏，只名湿痹。湿痹者，湿邪痹其身中之阳气也。利其小便，则阳气通行无碍，而关节之痹并解矣。但小便利已，而关节之痹不解，必其人阳气为湿所持，而不得外泄，或但头间有汗，而身中无汗，反欲得被盖向火者，又当微汗以通其阳也。因风湿相搏之文，错见不一，难于会通，故并及之。

　　　暑湿论

体中多湿之人，最易中暑，两相感召故也。外暑蒸动内湿，二气相交，因而中暑。所以肥人湿多，夏月百计避暑，反为暑所中者，不能避身之湿，即不能避天之暑也。益元散驱湿从小便出，夏月服之解暑，有自来矣。然体盛湿多则宜之，清癯无湿之人，津液为时令所耗，当用生脉散充其津液。若用益元，妄利小水，竭其下泉，枯槁立至。况暑湿蒸动之湿，即肥人多有内夹虚寒，因致霍乱吐泻，冷汗四逆，动关性命者，徒恃益元解暑驱湿，反促其脏腑气绝者比比，可不辨而轻用之欤！不特此也，凡见汗多之体，即不可利其小便。盖胃中只此津液，夫既外泄，又复下行，所谓立匮之术也。仲景名曰无阳，其脉见短促结代，则去生远矣。
脾恶湿，夏月湿热相蒸，多有发黄之候。然与伤寒阳明瘀热发黄，微有不同。彼属热多，其色明亮；此属湿多，其色黯晦。
《内经》云：湿胜为着痹。《金匮》独以属之肾，名曰肾着。云肾着之病，其人身体重，腰中冷如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之。腰以下冷痛，腹重如带五千钱，甘姜苓朮汤主之。此证乃湿阴中肾之外廓，与肾之中脏无预者也。地湿之邪，着肾脏外廓，则阴气凝聚，故腰中冷如坐水中，实非肾脏之精气冷也。若精气冷则膀胱引之，从夹脊逆于中上二焦，荣卫上下之病不可胜言。今邪只着下焦，饮食如故，不渴，小便自利，且与肠胃之腑无预，况肾脏乎？此不过身劳汗出，衣里冷湿，久久得之，但用甘草、干姜、茯苓、白朮，甘温从阳，淡渗行湿足矣，又何取暖胃壮阳为哉？
律三条
凡治湿病，禁发其汗，而阳郁者，不微汗之，转致伤人，医之过也。
湿家不可发汗，以身本多汗，易致亡阳。故湿温之证，误发其汗，名曰重暍。此为医之所杀，古律垂戒深矣。其久冒风凉，恣食生冷，乃至以水灌汗，遏抑其阳者，不微汗之，病无从解。《内经》谓当暑汗不出者，秋风成疟，亦其一也。不当汗者反发其汗，当微汗者全不取汗，因噎废食，此之谓也。
凡治湿病，当利小便。而阳虚者，一概利之，转致杀人，医之罪也。
湿家当利小便，此大法也。而真阳素虚之人，汗出，小便滴沥，正泉竭而阳欲出亡之象。若以为湿热，恣胆利之，真阳无水维持，顷刻脱离而死矣。此法所不禁中之大禁也。
凡治中湿危笃之候，即当固护其阳。若以风药胜湿，是为操刃，即以温药理脾，亦为待毙，医之罪也。
人身阳盛则轻矫，湿盛则重着，乃至身重如山，百脉痛禁，不能转侧，此而不用附子回阳胜湿，更欲何待？在表之湿，其有可汗者，用附子合桂枝汤以驱之外出；在里之湿，其有可下者，用附子合细辛、大黄以驱之下出；在中之湿，则用附子合白朮以温中而燥其脾。今之用白朮而杂入羌、防、枳、朴、栀、橘等药，且无济于事，况用槟榔、滑石、舟车、导水、浚川等法乎！

　　景岳全书 【 明?张介宾】 

　　　论证

湿之为病，有出于天气者，雨雾之属是也，多伤人脏气；有出于地气者，泥水之属是也，多伤人皮肉筋脉；有由于饮食者，酒酪之属是也，多伤人六腑；有由于汗液者，以大汗沾衣，不遑解换之属是也，多伤人肤腠；有湿从内生者，以水不化气，阴不从阳而然也，悉由脾肾之亏败。其为证也，在肌表则为发热恶寒自汗；在经络则为痹重筋骨疼痛，腰痛不能转侧，或四肢痿弱酸痛；在肌肉则为麻木，胕肿，黄疸，按肉如泥不起；在脏腑则为呕恶胀满，小水秘濇或黄赤，大便泄泻，腹痛后重，脱肛(疒颓)疝等证。凡肌表经络之病，湿由外入；饮食血气之病，湿由内生。此其在外者为轻，在内者为甚，是固然矣。及其甚也，则未有表湿而不连脏者，里湿而不连经者，此其湿病之变，不为不多。故凡治此者，必当辨表里，察虚实，而必求其本。然湿证虽多，而辨治之法，其要惟二，则一曰湿热、一曰寒湿而尽之矣。盖湿从土化而分王四季，故土近东南，则火土合气，而湿以化热；土在西北，则水土合德，而湿以化寒。此土性之可以热，可以寒。故病热者谓之湿热，病寒者谓之寒湿。湿热之病，宜清利，热去湿亦去也。寒湿之病，宜燥温，非温不能燥也。知斯二者，则湿无余义矣。何今人动辄便言湿多成热，而未闻知有寒多生湿者，其果何也？岂寒热之偏胜，原当如是耶？抑阴阳之显晦，察有易难耶？且阴阳之理，本无轩轾，犹权衡也。此而不知，乌云明慧，剏一偏之说，以遗患后人，则金元诸公有不得辞其责者。

　　　论治

湿热证，必其证多烦渴，小水赤濇，大便秘结，脉洪滑实数者，方是热证，治宜清利。热甚者，宜以清火为主，而佐以分利。热微者，宜以分利为主，而佐以清火。如四苓散、小分清饮，或大分清饮、茵陈饮之类，择而用之。如果湿热之甚，或元气无损，而兼秘结不通者，方可或行推荡。若无实结等证，则不宜妄行攻击。
寒湿证，凡诸病湿而全无热脉热证者，便多寒湿之属。盖水之流湿，本缘同气，惟湿中有火，则湿热熏蒸，而停郁为热；湿中无火，则湿气不化，而流聚为寒。故凡病内湿等证者，多属气虚之人。气属阳而虚，则寒从中生，寒生则湿气留之。然阴阳之性，理出自然，有不必外中于湿而后为之湿也。此之变病，惟肿胀泄泻痰饮呕吐等证多有之。病之微者，宜温宜利宜燥，如五苓散、平胃散、渗湿汤、六味地黄丸之类是也。病之甚者，必用温补，俟阳气渐复，则阴邪始退。如八味丸、理中汤、圣朮煎，或佐关煎、薛氏加减金匮肾气汤之类，皆当随证加减用。若寒湿之气中于外者，此与内生之湿自有不同，宜温而兼散，如五积散、平胃散、加味五苓散、不换金正气散之类主之。寒湿之证，凡气令阴寒及阳气不足之人，多有其证。而丹溪谓六气之中，湿热为病者，十居八九，亦言之过矣。
治湿之病，凡湿从外入者汗散之，湿在上者亦宜微汗之，湿在中下二焦，宜疏利二便，或单用淡渗以利小便。
治湿之法，古人云宜理脾清热利小便为上，故曰治湿不利小便，非其治也。此固然矣。然湿热之证，多宜清利；寒湿之证，多不宜利也。何也？盖凡湿而兼寒者，未有不由阳气之虚，而利多伤气，则阳必更虚，能无害乎？但微寒微虚者，即温而利之，自无不可。若大寒大虚者，则必不宜利，此寒湿之证有所当忌者也。再若湿热之证，亦有忌利者，以湿热伤阴，阴气既伤而复利之，则邪湿未清，而精血已耗。如汗多而渴，热躁而烦，小火干赤，中气不足，溲便如膏之类，利之则重损津液，害必甚矣。故凡治阳虚者，只宜补阳，阳盛则燥，而阴湿自退。阴虚者，只宜壮水，真水既行，则邪湿无所容矣。此阴阳二证，俱有不宜利者，不可不察。
湿证之见，凡黄疸、肿胀、泄泻、痰饮、呕吐、痹痛、淋秘之类，皆有湿证，当于各门详察治之。
陈无择曰：脾虚多病湿。内因：酒面积多，过饮汤液，停滞腻物，烧炙膏粱过度，气热熏蒸，浊液不行，涌溢于中，此湿从内作。
外因：坐卧湿地，雾露阴雨所客，澡浴为风所闭，涉水为湿所郁，郁于表腠则发黄。故经云，地之湿气，感则害人皮肉筋脉，此湿从外生。可见内外所感，皆由脾气虚弱而湿邪乘而袭之。故曰：壮者气行则愈，怯者着而为病。
湿气虽外邪之类，但湿有阴阳。湿从阴者为寒湿，湿从阳者为湿热。热则伤阴，必连于脏；寒则伤阳，必连于经。此所以热有表里，必须辨明而治之。
湿证之辨，当辨表里。经曰：因于湿，首如裹。又曰：伤于湿者，下先受之。若道路冲风冒雨，或动作辛苦之人，汗湿沾衣，此皆湿从外入者也。若嗜好酒浆生冷，以致泄泻黄疸肿胀之类，此湿从内出者也。在上在外者，宜微从汗解；在下在里者，宜分利之。湿热者宜清宜利，寒湿者宜补脾温肾。
酒湿伤阴，热而烦满者，湿热为病也，清之泄之。酒湿伤阳，腹痛泻利呕恶者，寒湿之病也，温之补之。

古今图书集成医部全录卷二百三十四

　湿门

　　方

神助散 【 《儒门事亲》，下同】 　泻水湿。
苦葶苈　泽泻　猪苓去皮，各二两　椒目半两　黑牵牛三两半，微炒，取头末用
右为细末，每服葱白三茎，浆水一盏，煎至半盏，入酒半盏，调药三钱，绝早，面东服之。

桂苓白朮丸　治湿淫于内者。
黄蘗二两　官桂　茯苓　半夏各一两　白朮　干姜各一分　橘红去白　泽泻　黄连各半两
右为末，面糊为丸如小豆大，每服三五十丸，姜汤食后服之。

桂苓白朮散　治前证。
滑石二两　官桂　茯苓　白朮各半两　甘草　泽泻　石膏　寒水石各一两
右为细末，热汤调三钱，新水生姜汤亦可，食后服。

白朮调中汤　治前证。
白朮　茯苓　橘皮　泽泻各半两　甘草一两　干姜炒　官桂　缩砂仁　藿香各一分
右为末，白汤化下；蜜少许，调下二钱，无时。炼蜜每两作十丸，名曰白朮调中丸。

导水丸
大黄　黄芩各二两　滑石　牵牛头末各四两
右为末，滴水丸如梧桐子大。每服五十丸，加至一百丸，白汤送下，临卧时服。

舟车丸　泻湿利水。
大黄二两　木香半两　甘遂　大戟　芫花　青皮　陈皮各一两　牵牛头末四两
右为末，水丸如梧子大。每服六七十丸，白汤下，随证加减。

升阳除湿汤 【 东垣】 　治脾胃虚弱，不思饮食，肠鸣腹痛，泄泻无度，小便黄，四肢困弱。
苍朮一钱　甘草　陈皮　猪苓各三分　泽泻　益智仁　半夏　防风　神曲　升麻　柴胡　羌活各五分
右(口父)咀，作一服，水三大盏，生姜三片，枣二枚，同煎至一盏，去柤，空心服。胃寒腹鸣者，加大麦糵三分。

海金砂散 【 《宝鉴》，下同】 　治脾湿太过，遍身肿满不得卧，及腹胀如鼓。
牵牛半生半熟　白朮各一两　甘遂半两　海金沙三钱
右为末，每服二钱，煎倒流水一盏调下，食前。待宣利止后服。

续随子丸　治湿气，通身肿满，喘闷不快。
人参　木香　汉防己　赤茯苓面蒸　大槟榔　海金沙各五钱，另研　续随子一两　葶苈四两炒
右为末，枣肉丸如梧桐子大。每服二十丸至三十丸，煎桑白皮汤，送下，食前。

圣灵丹　治脾肺有湿，喘满肿盛，小便赤濇。
人参去芦　木香　汉防己　茯苓寒食面煨　槟榔　木通各二钱，炒　苦葶苈四两，炒
右七味为末，枣肉和丸梧桐子大。每服三十丸，煎桑白皮汤送下。食前。

赤茯苓丸　治脾湿太过，四肢肿满，腹胀喘逆，气不宣通，小便赤濇。
赤茯苓　汉防己各二两　苦葶苈四两，炒　木香半两
右为末，枣肉丸如梧桐子大。每服三十丸，煎桑白皮汤送下，食前。一方赤茯苓一两。

除湿丹　治诸湿肿客搏，腰膝重痛，足胫浮肿。
乳香研　没药研，各一两　槟榔　威灵仙　赤芍　泽泻　葶苈　甘遂各二两　大戟三两　陈皮去白，四两　牵牛头末半两
右为末，糊丸如梧桐子大，每服五十丸至七八十丸，温水送下，食前。得更衣，止后服。如服药前后，忌酒二日，湿面二三日。食后，温淡粥补胃，尤佳。

无碍丸　治脾湿横流，四肢肿满。
木香半两　蓬莪朮炮　京三棱炮　槟榔　(木郁)李仁汤炮去皮，各一两　大腹皮二两
右六味为末，炒麦糵杵为粉，为糊丸如梧桐子大。每服二十丸，生姜汤送下，无时。

除湿汤 【 《百一选方》】 　治寒湿所伤，身体重着，腰脚酸疼，大便溏泄，小便或濇或利。
半夏曲炒　厚朴姜制　苍朮米泔制，各二两　藿香叶　陈皮去白　白茯苓去皮，各一两　甘草炙七钱　白朮生用，一两
右(口父)咀，每服四钱，水一盏，姜七片，枣一枚，煎七分，食前温服。《得效》无茯苓、白朮，治同。

白朮酒 【 《三因方》】 　治中湿，骨节疼痛。
白朮一两
右，酒三盏，煎一盏，频服。不能饮酒，以水代之。

肾着汤 【 仲景】 　治肾虚伤湿，身重腰冷，如坐水中，不渴，小便自利。
干姜炮　茯苓各四两　甘草炙　白朮各二两
每服四钱，水一盏，煎七分，空心温服。

渗湿汤 【 《和剂局方》】 　治寒湿所伤，身体重着，如坐水中，小便赤濇，大便溏泄。
苍朮　白朮　甘草炙，各一两　茯苓去皮　干姜炮，各二两　橘红　丁香各二钱半
每服四钱，水一盏，枣一枚，姜三片，煎七分，食后去滓温服。丹溪用苍朮、半夏曲各二钱，厚朴、藿香、陈皮、白朮、白茯苓各一钱，甘草五分。

胜湿汤 【 《济生方》】 　治坐卧湿地，或雨露所袭，身重脚弱，大便泄泻。
白朮三钱　人参　干姜　白芍药　附子炮　桂枝　白茯苓　甘草各七分半
右剉，作一贴，入姜五片，枣二枚，水煎服。

桂枝汤 【 仲景】 　治风湿。
桂枝　芍药　生姜各三两　甘草二两，炙　大枣十二枚，擘
右(口父)咀，以水七升，微火煮取三升，去滓，适寒温服一升。服已，须臾歠热稀粥一升余，以助药力，温覆，令一时许，遍身漐漐，微似有汗者，益佳。不可令如水流漓，病必不除。若一服汗出病差，停后服，不必尽剂。

清热渗湿汤 【 《东垣十书》】 　治湿热。
黄蘗盐水炒，二钱　黄连　茯苓　泽泻各一钱　苍朮　白朮各一钱半　甘草五分
水二钟，煎八分服。如单渗湿，去黄连、黄蘗，加橘皮、干姜。

朮附汤 【 《仲景》，下同】 　治风湿相搏，身体疼烦，不能转侧，不呕不渴，大便坚硬，小便自利，及风虚头目眩重，甚者不知食味，此药暖肌补中，助阳气，止自汗。
附子炮去皮脐，一两　白朮四两　甘草炙，一两
右为粗末，每三钱，水一盏半，姜五片，枣一枚，煎至一盏，去滓温服，食前。

加味朮附汤　治中湿诸证。
附子炮，二钱　白朮　赤茯苓　甘草炒，各一钱半
右剉，作一贴，入姜七片，枣二枚，水煎服，日再。才见身痹，三服后，则当如猬状，勿怪。盖朮附并行皮中，逐水气故尔。

金匮肾气丸　治脾肾阳虚不能行水，小便不利，肿胀，将成臌证。
熟地四两，酒拌蒸　山药　山萸　牛膝　丹皮　泽泻　车前　肉桂各一两　白茯苓三两　附子制五钱
右为末，炼蜜同地黄膏，捣丸梧子大。每服七八十丸，空心米饮下。

甘草附子汤　治风湿。
桂枝四钱　甘草　附子炮　白朮各一钱
右剉，作一贴，水煎服，微汗即解。

麻黄杏仁薏苡甘草汤　治风湿，一身尽疼，发热，日晡所剧。
麻黄　薏苡仁各五钱　杏仁十枚，去皮尖，炒　甘草一两，炙
右剉麻豆大，每服四钱，水一盏半，煮八分，去滓温服。有微汗避风。按《入门》用麻黄、薏苡各二钱，杏仁、甘草各一钱，作一贴服，治证同而甚宜于今也。

防己黄芪汤 【 《医学正传》】 　治风湿，身重痛，自汗。
防己　黄芪各三钱　白朮二钱　甘草一钱半
右剉，作一贴，入姜三片，枣二枚，水煎服。

羌附汤 【 《丹溪心法》】 　治风湿相搏，肢体掣痛浮肿。
羌活　附子炮　白朮　甘草各一钱半
右剉，入姜五片，水煎服。

除风湿羌活汤 【 《东垣十书》】 　治风湿相搏，一身尽痛。
苍朮　藁本各一钱　羌活七分　防风　升麻　柴胡各五分
右剉，作一贴，水煎服。

和剂除湿汤 【 《直指方》，下同】 　治伤湿，身重腰痛，四肢微冷，呕逆溏泄。
赤茯苓　干姜各二钱　苍朮　白朮土炒　甘草各一钱　橘红　桂皮　厚朴各五分
右剉，作一贴，入姜三片，枣二枚，水煎服。

生附除湿汤　治寒湿。
苍朮二钱　附子生　白朮　厚朴　木瓜　甘草各一钱
右剉，作一贴，入姜十片，水煎服。

治湿中和汤 【 《集要》】 　治寒湿。
苍朮炒，二钱　白朮　陈皮　赤茯苓　厚朴　干姜炮　甘草炙，各一钱
右剉，作一贴，入姜三片，灯心一撮，水煎服。

苍朮复煎散 【 《东垣十书》】 　治寒湿相合，肢体皆痛，行步无力。
苍朮四两　羌活一钱　柴胡　藁本　白朮　泽泻　升麻各五分　黄蘗三分　红花一分
右剉，先以水三盏，煎苍朮至二盏，入诸药，复煎至十盏，去滓，空心热服。

单苍朮丸 【 《医学入门》】 　常服除湿，壮筋骨，健步，明目。
苍朮一斤米泔浸剉晒干，半斤以童便浸一宿，半斤以酒浸一宿，并焙干
右为末，神曲糊和丸菉豆大，白汤下七十丸。或加白茯苓六两，尤好。或为末，每二钱空心服，盐汤或酒调下，亦得名苍朮散。

二妙丸 【 《丹溪心法》】 　治湿热。
苍朮　黄蘗等分
右为末，滴水为丸服之。

苓朮汤 【 《得效方》，下同】 　治冒暑遭雨，暑湿郁发四肢不仁，半身不遂，或入浴运倒，口眼喎斜，手足不仁，皆湿温类也。
赤茯苓　白朮　干姜　泽泻　桂心各一钱
右剉，作一贴，水煎服。

茯苓白朮汤　治湿温。
赤茯苓　苍朮　白朮土炒　干姜　桂心　甘草各一钱
右剉，作一贴，水煎服。

苍橘汤 【 《医学入门》】 　治酒湿。
陈皮一钱半　赤芍药　赤茯苓各一钱　黄蘗　威灵仙　羌活　甘草各五分　苍朮二钱
右剉一贴，水煎服。

生附汤 【 《丹溪心法》】 　治伤湿诸证，又治寒湿。
苍朮　杜仲各一钱半　附子生　牛膝　厚朴　干姜　白朮　赤茯苓　甘草各七分
右剉，作一贴，姜三片，枣二枚，水煎服。

渗湿汤 【 《万病回春》】 　治一切湿证。
苍朮　白朮　赤茯苓一钱半　陈皮　泽泻　猪苓各一钱　甘草三分　香附　川芎　缩砂　厚朴各七分
右剉，作一站，入姜三片，灯心一撮，水煎服。

五苓散 【 仲景，下同】 　治暑湿烦躁，霍乱泄泻，小便不利而渴，淋濇作痛，下部湿热。
白朮土炒　猪苓　茯苓各七钱　肉桂五钱　泽泻一两二钱半
古法：为细末，每服二钱，白汤调下，日三服。今法：以水煎服。去肉桂，名四苓散。

麻黄加朮汤　治湿家身烦疼。
麻黄　桂枝各三两　甘草一两　杏仁七十个　白朮四两
右五味，以水九升，先煮麻黄，减二升，去沫，内诸药，煮取二升半，去柤温服八合，覆取微汗。

平胃散 【 《局方》】 　治脾胃不和，不思饮食，心腹胁肋，胀满刺痛，呕哕恶心，吞酸噫气，体重节痛，自利霍乱，噎膈反胃等证。
厚朴姜制炒　陈皮去白，各五两　炙甘草三两　苍朮去皮米泔浸炒，八两
右为末，每服二钱，水一钟，姜三片，枣二枚，煎七分，去滓温服。

桂枝附子汤 【 仲景】 　治伤寒八九日，风湿相搏，身体疼烦，不能转侧，不呕不泻，脉浮虚而濇者。
桂枝四两，去皮　生姜切　甘草炙，各三两　附子三枚，炮去皮，破八片　大枣十二枚，擘
右五味，以水六升，煮取二升，去滓，分温三服。

五积散 【 《局方》】 　治寒湿客于经络，腰脚骨髓酸痛等证。
当归　麻黄　苍朮　陈皮各一钱　厚朴姜制　干姜炮　芍药　枳壳麸炒，各八分　半夏泡　白芷各七分　桔梗　炙甘草　茯苓　肉桂　人参各五分　川芎四分
水二钟，姜三片，葱白三茎，煎八分，不拘时服。一方无人参。

理中汤 【 仲景】 　治太阴虚寒，水泛湿证。
人参　白朮炒　干姜炒　炙甘草各三两
右四味捣筛为末，蜜丸鸡黄大，以沸汤数合和一丸，研碎温服之。日三四，夜二服。腹中未热，益至三四丸，然不及汤。汤法：以四物依数切，用水八升，煮取三升，去滓温服一升，日三服。

寻痛丸　治走注流湿已后，宜用。袭经络，除疼痛。
椶榈烧存性，一两半　穿山甲酥炙　当归去芦　乳香别研　没药别研，各一两　木香半两　麝香别研，二钱　皂荚子仁二两，炒
右为细末，酒煮面糊为丸如梧桐子大。每服五十丸，不拘时温酒下，或木瓜汤下。

加味五苓散　治湿胜身痛，小便不利，体痛发渴等证。
白朮　猪苓　茯苓各七钱半　肉桂五钱　泽泻一两二钱半　羌活三钱
右为细末，每服二钱，白汤调下，日三服。

不换金正气散　治脾气虚弱，寒湿相搏。
厚朴姜制　藿香叶　半夏制　苍朮米泔浸　陈皮各一钱　甘草炙五分
姜枣水煎服。

调中益气汤 【 东垣，下同】 　治湿热所伤，体重烦闷，口失滋味，或痰嗽稠粘，寒热不调，体倦少食等证。
黄芪一钱　人参　炙甘草　苍朮各五分　橘红　木香　柴胡　升麻各二分
水煎，空心服。

湿郁汤　治雨露所袭，或岚气所侵，或坐卧湿地，或汗出衣衫湿郁，其状身重而痛，倦怠嗜卧，遇阴寒则发，脉沉而细缓者，是也。
苍朮三钱　白朮　香附　橘红　厚朴姜汁炒　半夏制　白茯苓　抚芎　羌活　独活各一钱　甘草五分　生姜五片
水煎服。

败毒散　治处卑湿脚气痿弱等证，此药不可缺，日三服，以效为度。
人参　茯苓　枳壳　甘草　川芎　羌活　独活　前胡　柴胡　桔梗各等分
水一钟半，姜三片，煎服。或为细末，沸汤点服。

参附渗湿汤 【 《局方》】 　治坐卧湿地，雨露所袭，身重脚弱，关节疼痛，发热恶寒，小便不利，大便溏泄。
人参　白朮　茯苓　甘草　附子炮　干姜炮　桂枝　芍药等分
水二钟，姜三片，枣一枚，煎八分，不拘时服。

胃苓汤　治脾湿太过，泄泻不止。
陈皮　厚朴　甘草　苍朮　白朮　茯苓　泽泻　猪苓　肉桂等分
每服五六钱，姜五片，枣二枚，水煎服。

羌活胜湿汤 【 《东垣十书》】 　治外伤湿气，一身尽痛者。此方通治湿证。
羌活　独活各二钱　藁本　防风各钱半　蔓荆子　川芎　炙甘草各五分
水二钟，煎八分，食后温服。

白朮汤海藏　治风湿，恶寒脉缓。
白朮　防风　甘草
右(口父)咀，加生姜煎服。

圣散子　治一切山岚瘴气，时行瘟疫，伤寒风湿等证。
苍朮制　防风　厚朴姜炒　猪苓　泽泻煨各二两　白芷　川芎　赤芍　藿香　柴胡各半两　麻黄　升麻　羌活　独活　枳壳　吴茱萸泡　细辛　藳本　茯苓各七钱　石菖蒲　草豆蔻　良姜各八钱　甘草二两　大附子一枚
右为粗末，每服三钱，水二钟，枣一枚，煎八分，稍热服。

清燥汤 【 《东垣十书》】 　六七月之间，湿令大行，子能令母实而热旺，湿热相合而刑庚大肠，故寒凉以救之。燥金受湿热之邪，绝寒水生化之源，源绝则肾亏，痿软之病大作。腰以下痿软瘫痪，不能动，行走不正，两足欹侧，以此药主之。
苍朮米泔浸，三钱半　五味子十一粒　黄芪　黄连　白朮　橘皮　白茯苓　当归各一钱　人参　生地黄各七分　麦门冬去心　神曲炒　猪苓　黄蘗酒炒　甘草　泽泻各半钱　柴胡　升麻各三分
作一服，水二钟，煎至一钟，食前服。

木瓜虎骨丸 【 《奇效良方》，下同】 　治寒湿合而成痹，脚痛不仁，疼痛少力，足下隐痛，不能踏地，腰腿筋挛，不能屈伸，及项背拘急，手臂无力，耳内蝉鸣，头眩目旋，脚气，行步艰难。
木瓜　血竭另研　没药另研　虎胫骨酒炙　木香　自然铜酢淬七次　枫香　骨碎补去毛　当归　甜瓜仁　败龟板炙　安息香酒熬　肉桂各一两　乳香另研，五钱　地龙去土，二两
右为末，酒糊丸如梧桐子大。每服五六十丸，食前温酒下。

四物附子汤　治风湿相搏，骨节烦痛，四肢拘急，不能屈伸。
附子炮，一钱半　肉桂二钱　白朮土炒，三钱　甘草一钱
作一服，水二钟，生姜五片，煎至一钟，不拘时服。

大橘皮汤　治湿热内甚，心腹胀满，水肿，小便不利，大便滑泄。
橘皮三钱　滑石四钱　茯苓一钱半　木香　槟榔　猪苓　泽泻　白朮各一钱　官桂半钱　甘草三分
作一服，水二钟，生姜五片，煎至一钟，食前服。

补骨脂丸　治湿伤内外，众疾俱作，阳气衰绝，乳石补益之药，百端皆不应。唐郑相公为海南节度，七十有五，越地卑湿，服诸药不应。元和七年，有诃陵国船主李摩献此方，经七八日而觉应验，自尔常服，其功神效。十年二月，罢郡归京，录方传之。
破故纸十两，洗净为末　胡桃肉去皮，二十两，研泥
右，胡桃肉泥入破故纸末，更以好炼蜜和匀如饴，盛磁器中。旦日，以温酒化药一匙，服之。不饮酒者以温热水化下。弥久则延年益气，悦容明目，补添筋骨。但禁食芸薹辛血。

七圣散　治风湿流注经络间，肢节缓纵不随，或脚膝疼痛不能步履。
续断　独活　防风　草薢　牛膝酒浸一宿　甘草　杜仲
右各焙干半两为细末，每服二钱。温酒调下。

乳香没药丸　治远年近日，风湿脚气攻注，脚膝或肿或疼，筋挛不便屈伸，脚不能踏地，及一切疼痛，往来不已。
乳香　没药俱别研　骨碎补去毛　缩砂仁　五灵脂去土　白附子　甜瓜子　当归酒炒　牛膝酒浸　木瓜　地龙去土　木鳖子各一两　白牵牛微炒，三两
右为细末，酒煮面糊为丸如梧桐子大。每服二十丸，温木瓜汤下，或温酒亦可，不拘时服。

上马丸　治寒湿，臂痛腿疼，筋骨诸疾。
川乌炮　木香不见火，各半两　虎骨酥炙　牛膝　杜仲　木瓜　当归酒浸　败龟板酥炙　自然铜酢淬　黄芪蜜炙　白朮各一两
右为细末，炼蜜为丸如梧桐子大。每服三四十丸，温酒下。

天麻散　治风湿疼痛黄肿。
天麻　全蝎去毒，各四钱　熟地黄　木瓜　乌头　当归各三钱　牛膝酒洗，二钱　乳香　没药　穿山甲炮　川芎各一钱
右为细末，每服三钱，空心用温酒调下服。

三花神佑丸 【 《河间六书》，下同】 　治中满腹胀，喘嗽淋闭，一切水湿肿满。
甘遂　大戟　芫花酢拌炒，各半两　牵牛二两　大黄一两　轻粉一钱
右为末，滴水为丸如小豆大，初服五丸，每服加五丸，温水下每日三服，加至快利。利后，却常服，病去为度。

葶苈木香散　治湿热内外甚，水肿腹胀，小便赤濇，大便滑泻。
葶苈　茯苓　猪苓　白朮　桂各一分　泽泻　木通　甘草各半两　滑石三两　木香半钱
右为末，每服三钱，白汤调下，食前。此药下水湿，消肿胀，止泄泻，利小便。若小便不得通利而反转泄者，此乃湿热，否闷极热而攻之不开，是以反为注泄，此正气已衰而多难救也，慎不可攻之！

白朮木香散　治湿盛，喘嗽肿满，欲变成水病者，不能卧，不敢食，小便闭者。
白朮　猪苓　赤茯苓　甘草　泽泻各半两　木香　槟榔各三钱　橘红二两　官桂二钱　滑石三两
右为末，每服五钱，水一盏，生姜三片，同煎至六分，食后，去滓温服。

牵牛丸　治一切湿热肿满等疾。
黑牵牛　黄芩　大黄　大椒　滑石各等分
右为细末，酒煮面糊和丸如梧桐子大。每服五丸至七丸，生姜汤下，食后。虚实加减。

栀子蘗皮汤　治头微汗，小便利而微发黄者，湿热相搏微者。
大栀子十五个　黄蘗半两　甘草一分
右剉如麻豆大，水三盏，煎至一盏，缓缓分三次，作一日服，温吃，不计时候。

苦葶苈丸　治一切水湿气，通身肿满不可当者。
人参一两　苦葶苈四两，隔纸炒黄色为度
右二味，同为细末，用枣肉和丸如梧桐子大。每服十五丸，煎桑白皮汤下。日进三服，空心食前。

肉豆蔻丸　治水湿胀如鼓不食者，病可下。
肉豆蔻　槟榔　轻粉各一分　黑丑头末一两半
右为末，面糊为丸如菉豆大。每服十丸至二十丸，煎连翘汤下，食后，日三服。

二朮四苓汤　治诸湿肿满，一身尽痛，发热烦闷，二便不利。
白朮　苍朮　茯苓　猪苓　泽泻　黄芩　羌活　芍药　栀子仁　甘草各等分
水三盏，姜三片，灯心一撮，煎服。

茵陈饮 【 《景岳全书》，下同】 　治湿热闭濇等证。
茵陈　焦栀子　泽泻　青皮各三钱　甘草一钱　甘菊花二钱
右，水三四钟，煎两钟，不时陆续饮之。

胃关煎　治脾胃虚寒湿泻，或甚至久泻，腹痛不止，冷痢等证。
熟地三五钱或一两　山药炒　扁豆炒，各二钱　炙甘草一二钱　焦干姜　白朮炒，各一二三钱　吴茱萸制，五七分
水二钟，煎七分，食远温服。

佐关煎　治生冷伤脾，泻痢未久，肾气未损者，宜用此汤以去寒湿。
厚朴炒　陈皮炒各一钱　山药炒　扁豆炒　猪苓　泽泻各二钱　炙甘草七分　干姜炒　肉桂各一二钱
水一钟半，煎服。

圣朮煎　治饮食偶伤，胁肋疼痛，寒湿泻痢呕吐等证。
冬朮味甘者，五六七八钱炒，或一二两　干姜炒　肉桂各一二钱　陈皮酌用或不用
水一钟半，煎七分，温服。

大分清饮　治湿热下利，黄疸溺血，腹痛淋闭等证。
茯苓　泽泻　木通各二钱　猪苓　栀子或倍之　枳壳　车前子各一钱
水一钟半，煎八分，食远温服。

小分清饮　治小水不利，湿滞肿胀，不能受补等证。
茯苓　泽泻　猪苓各二三钱　薏仁二钱　枳壳　厚朴各一钱
水一钟半，煎七八分，食前服。

　　单方

防己：能治湿，与木通同功，剉煎服之，佳。 【 《本草》，下同】 

藳本：治雾露之气，上部风湿最佳，煎服之。

龟肉：除湿及瘴气，作臛常食之，佳。

湿痹：鳖肉煮熟，取肉和五味作羹食之。

湿痹，腰脚湿气：木瓜煎服，丸服或生食，并佳。

猪肝：胜湿，可煮食之。昔闵叔留寓，常食猪肝，盖为湿疾也。

薏苡：去湿轻身胜瘴气，作米煮粥常服之。

冷湿痹：豺皮热之，以缠病上，或裹软脚，良。

湿病：取土猪肉煮食，又用皮坐卧其上，最去湿痹。

湿气常服桑根茶最好；又与赤小豆同煮作粥，常食尤佳。

湿气作痛：白朮切片煎汁熬膏，白汤点服。 【 《集简方》】 

中湿骨痛：朮一两，酒三盏，煎一盏，乘热顿服。不饮酒者，以水煎之。 【 《三因良方》】 

湿气身痛：苍朮泔浸切水煎，取浓汁熬膏，白汤点服。 【 《简便方》】 

湿热水病：黄连末蜜丸梧子大，每服二丸至四五丸，米饮下，日三四服。 【 《范汪方》】 

湿热头痛：黑牵牛七粒，砂仁一粒，研末，井华水调汁，仰灌鼻中，待涎出即愈。 【 《圣济录》】 

水湿肿胀：白朮、泽泻各一两为末，或为丸，每服三钱，茯苓汤下。 【 《保命集》】 

薏苡仁酒：去风湿，强筋骨，壮腰膝，健脾胃。用绝好薏苡仁粉，同曲米酿酒，或袋盛煮酒饮。 【 《千金方》】 

湿家头痛：瓜蒂末一字，(口畜)入鼻中，口含冷水，取出黄水愈。 【 《活人书》】 

脾虚湿肿：大附子五枚，去皮四破，以赤小豆半升，藏附子于中，慢火煮熟，去豆焙研末，以薏苡仁粉，打糊丸梧子大。每服十丸，萝卜汤下。 【 《朱氏集验方》】 

湿热虚泄：山药、苍朮等分，饭丸，米饮服，大人小儿皆宜。 【 《经验方》】 

　　针灸

《素问》曰：病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故。无伤筋骨，伤筋骨，痈发若变。诸分尽热，病已止。
《千金方》曰：曲池、列缺，主身湿摇，时时寒。
悬钟主湿痹，流肿，髀筋急瘈，胫痛。
丰隆主身湿。
漏谷主久湿痹不能行。
中封主痿厥，身体不仁，少气，身湿重。

　　导引

《保生秘要》曰：中湿病，色有黄黑，用火烧丹田，数圈几遍；次行通关法，其汗自出而湿自消。
湿气，筋骨疼痛，行发汗法，次行通关法。伤水法同。
发汗法：握两手指如拳，脚指亦要握，固闭齿，调息而卧，自然汗出周身，湿从汗散矣。
通关法：从北极定枢斗柄，大旋三遍，天地包罗，行于脐下，分开两路，旋下两腿之前，联络不绝，双行转脚底，向后遶元海，上至命门会合，从右转左，大旋三遍，从椎骨下分行两肩，经时从外关达掌心，循内关过肩井，由项后透泥丸，行明堂，渐落双瞳，自面部下胷膈，会心窝，从左转下降，大旋三遍，如前脐下分开，循环遍体，周流运用，卯酉二辰行之，或九度或二十一度而出，慎勿执着，若有若无，此所谓炼其形和其气也。

　　　医案

《儒门事亲》曰：常仲明病湿痹，五七年矣。戴人令上涌之后，可泻五七次。其药则舟车、浚川、通经、神佑、益肾，自春及秋，必十余次方能愈。公之病不必针灸，与令嗣皆宜涌，但腊月非其时也。欲候春时，恐予东适，今姑屏病之大势。至春和时，人气在上，可再涌之，以去其根，卒如所论矣。

又一纳子因阴雨卧湿地，一半手足皆不随，若遇阴雨，其病转加。诸医皆作中风偏枯治之，用当归、芍药、乳香、没药、自然铜之类。久反大便濇，风燥生，经岁不已。戴人以舟车丸下三十余行，去青黄沫水五升；次以淡剂渗泄之，数日手足皆举。戴人曰：夫风湿寒之气合而成痹，水湿得寒而蓄于皮腠之间，久而不去，内舍六腑，宜用去水之药可也。水湿者，人身中之寒物也，寒去则血行，血行则气和，气和则愈矣。

又息帅病腰股沉痛，行步坐马皆不便。或作脚气寒湿治之，或作虚损治之，乌、附、乳、没活血壮筋骨之药，无不用之。至六十余日，目赤上热，大小便濇，腰股之病如故。戴人诊其两手脉皆沉迟，沉者为在里也，在里者泄之。以舟车丸、浚川散各一服，去积水二十余行，至早晨，服虀白粥一二顿，与之马，已能瞿铄矣。

又棠溪李十八郎病腰脚大不伸，伛偻蹩躄而行，已数年矣。服药无效，止药却愈。因秋暮涉水，病复作。医氏使服四斤丸，其父李仲安乃乞药于戴人。戴人曰：近日服何药？仲安曰：四斤丸。公郎目昏赤未？其父惊曰：目正暴发。戴人曰：宜速来！不来则丧明。既来则策杖而行，目肿无所见。戴人先令涌之，药忽下走，去二十行，两目顿明，策已弃矣。比再涌泄，能读官历日。调至一月，令服当归丸，健步而归家。

又息城边校白公，以隆暑时饮酒，觉极热，于凉水池中渍足，使其冷也，为湿所中，股膝沉痛，又因醉卧湿地，其痛转加。意欲以酒解痛，遂连朝而饮，反成赤痛。发间止，且六七年。往往断其寒湿脚气，以辛热治之，不效。或使服神芎丸数服，痛微减。他日复饮，疾作如前，睪囊痒湿，且肿硬，脐下似有物，难于行。以此免军役，令人代之，来访戴人。戴人曰：余亦断为寒湿。但寒则阳火不行，故为痛；湿则经隧有滞，故肿。先以苦剂涌之，次以舟车丸百余粒，浚川散四五钱，微行一两次。戴人曰：如激剂尚不能攻，何况于热药补之乎。异日，又用神佑丸百二十丸，通经散三四钱，是用仅得四行。又来日，以神佑丸八十丸投之，续见一二行。又次日，服益肾散四钱，舟车丸百余粒，约下七八行。白公已觉膝睪寒者暖，硬者软，重者轻也；肿赤渐退，饮食加进。又涌之，其病全瘳。临别又赠以疏风丸，并以其方与之。此公不肯妄服辛热药，故可治也。

《东垣十书》曰：予病脾胃久衰，视听半失，此阴盛乘阳，加之气短精神不足，此由弦脉令虚多言之过，皆阳气衰弱，不得舒伸，伏匿于阴中耳。癸卯岁六七月间，淫雨阴寒，踰月不止，时人多病泄利，湿多成五泄故也。一日，予体重肢节疼痛，大便泄者三，而小便闭塞。思其治法，按《内经》标本论大小便不利，无问标本，先利大小便。又云：在下者引而竭之，亦是先利小便。又云：诸泄利，小便不利，先分利之。又云：治湿不利小便，非其治也。皆当利其小便，必用淡味渗泄之剂以利之，是其法也，噫！圣人之法，虽布在方册，其不尽者，可以求责耳。今客邪寒湿之淫，从外而入里，以暴加之。若从已上法度，用淡渗之剂以除之，病虽即已，是降之又降，是复益其阴而重竭其阳气矣，是阳气愈削而精神愈短矣，是阴重强而阳重衰矣，反助其邪之谓也。故必用升阳风药即差。以羌活、独活、柴胡、升麻各一钱，防风根截半钱，炙甘草根截半钱，同(口父)咀，水四中盏，煎至一盏，去柤稍热服。大法云：湿寒之胜，助风以平之。又曰：下者举之，得阳气升腾而去矣。又法云：客者除之，是因曲而为之直也。夫圣人之法，可以类推，举一而知百病者也。若不达升降浮沉之理，而一概施治，其愈者幸也。

《卫生宝鉴》曰：至元戊寅五月间，霖淫积雨不止。鲁斋许平仲先生，时年五十有八，面目肢体浮肿，大便溏多，腹胀肠鸣，时痛，饮食减少。命予治之，脉得弦细而缓。先生曰：年壮时多曾服牵牛、大黄药，面目四肢，时有浮肿。今因阴雨，故大发。予曰：营运之气，出自中焦。中焦者，胃也。胃气弱不能布散水谷之气，荣养脏腑经络皮毛，气行而濇，故为浮肿。大便溏多而腹胀肠鸣，皆湿气胜也。四时五脏，皆以胃气为本。五脏有胃气，则和平而身安。若胃气虚弱，不能运动滋养五脏，则五脏脉不平和。本脏之气盛者，其脉独见，轻则病甚，过则必死。故经曰：真脏之脉弦，无胃气则死。先生之疾，幸而未至于甚，尚可调补。人知服牵牛、大黄为一时之快，不知其为终身之害也。遂用平胃散加白朮、茯苓、草豆蔻仁，数服而腹胀溏泻肠鸣时痛皆愈，饮食进，止有肢体浮肿，以导滞通经汤主之，良愈。

薛氏医案曰：一男子善饮，舌本强硬，语言不清。余曰：此脾虚湿热，当用补中益气加神曲、麦芽、干葛、泽泻治之。

大尹刘天锡内有湿热，大便滑利，小便濇滞。服淡渗之剂，愈加滴沥，小腹腿膝皆肿，两眼胀痛。此肾虚热在下焦，淡渗导损阳气，阴无以化。遂用地黄、滋肾二丸，小便如故。更以补中益气加麦冬、五味兼服而愈。

赵献可《医贯》曰：余一日患阴丸一个肿如鸭卵，发热。以湿热证治之，不效。细思之，数日前，定海小船回，有湿布风帆在座下，比登舟始觉。以意逆之，此感寒湿在肾丸也。乃用六味地黄加柴胡、吴茱萸、肉桂各一钱，独活五分，一服而热退，再服而肿消。后有患偏坠者，此方多效。

《寓意草》曰：庚辰冬，识江冲寰先生半面，窃见身体重着，行步艰难，而色滞晦，语言迟缓，以为有虚风卒中之候也，因为过虑。辛巳秋召诊间，细察脾脉缓急不调，肺脉劲大，然肝木尚平，阳气尚旺，是八风之邪未可易中，而筋脉掣痛不能安寝者，大率风而加之以湿，交煽其虐所致，以斯知尚可引年而施治也。何也？风者肝之病，天之气也。湿者脾之病，地之气也。天气迅疾，故发之暴，益以地气之迂缓，反有所牵掣而不能暴矣。然气别则病殊，而气交则病合，有不可不明辨者。病殊者，在天气则风为百病之长。其来微，则随相克为传次，必遍五脏而始烈；其来甚，则不由传次而直中，唯体虚之人，患始不测焉。在地气则湿为下体之患，其来微，则足跗肿大，然得所胜亦旋消；其来甚，则害及皮肉筋脉，以渐而上攻，亦唯阳虚之人，势始腾越焉。两者一本之天，一本之地，病各悬殊，治亦异法者也。病合者，天之气入于筋脉，地之气亦入于筋脉，时乎天气胜，则筋脉张而劲焉；时乎地气胜，则筋脉亸而缓焉。两者其源虽异，其流则同，交相酝结，蔓而难图者也。先生房中之风，始虽不可知，然而所感则微也。至若湿之一字，既以醇酒厚味而酿之于内，又为炎蒸岚瘴而袭之于外，是以足患日炽。虽周身筋脉舒展，亦不自如，究竟不若足间昼夜掣痛，疮疡肿溃，浸淫无已也。夫春时之风也，夏时之湿与热也，秋时之燥也，三时之气，皆为先生一身之患者也。而一身之患，又惟一隅独当之，亦良苦矣。设内之风湿热燥不攘，足患其有宁宇乎？所可嘉者，惟冬月寒水司令，势稍末减。而医者不识此意，每投壮筋骨之药酒，以驱其湿。不知此治寒湿之法，惟冬月病增者方宜。岂以风湿热湿而倒行逆施，宁不重其困耶？况乎先生肺脉劲大，三四日始一大便，虽冬月亦喜形寒饮冷，而不尝近火，何所见其为寒湿也哉？所以孙真人大小竹沥等方，风湿热燥寒五治之药具备，笼统庞杂，后人全不知用。若识此义为去取，则神而明之之事矣。然则不辨证而用方者，几何而不误耶？
古今图书集成医部全录卷二百三十五

　燥门

　　黄帝素问

　　　阴阳应象大论

燥胜风。
【 注　燥属西方之金气，四时五行之气，有相生而有相制也。】 
西方生燥。
 【 注　西方主秋金之令，故其气生燥。】 

　　　脏气法时论

肾苦燥，急食辛以润之。开腠理，致津液，通气也。
 【 注　肾者水脏，喜润而恶燥，宜食辛以润之，谓辛能开腠理，使津液行而能通气，故润。】 

　　　气交变大论

岁金太过，燥气流行，肝木受邪，民病两胁下少腹痛，目赤痛，眦疡，耳无所闻，肃杀而甚，则体重烦冤，胷痛引背，两胁满，且痛引少腹。
【 注　岁金太过，燥气流行，则肝木受病。两胁下少腹痛，肝病也。肝开窍于目，故目痛眦疡。肝虚则耳无所闻。体重者，肃杀而甚，无生动之气。烦冤者，肝气逆而不舒也。】 
岁木不及，燥乃大行。
 【 注　岁气不及，则己所不胜侮而乘之。是以主岁之木运不及，则金之燥气大行。】 

　　　五常政大论

审平之纪，其令燥。
 【 注　岁金平气曰审平。在天为燥，金之令也。】 
坚成之纪，燥行其政。
 【 注　岁金太过曰坚成。秋主收成，故燥行其政。】 

　　　六元正纪大论

阳明司天之政，三之气，天政布，凉乃行，燥热交合，燥极而泽，民病寒热。
 【 注　司天之金气加临，故天政布，凉乃行。三之主气乃少阳相火，故燥热交合。三气终而交于四气之寒水湿土，故燥极而泽。燥湿水火相交，故民病寒气。】 
厥阴司天之政，五之气，燥湿更胜，沉阴乃布，寒气及体，风雨乃行。
 【 注　五之客气，乃太阴湿土，主气乃阳明燥金，是以燥湿更胜。沉阴布而寒及体者，二气并主清寒也。太阴所至终为雨，阳明所至为凄鸣，故风雨乃行。】 
金郁之发，燥气以行。民病欬逆，心胁满引少腹，善暴痛不可反侧，嗌干面尘色恶。
 【 注　此金气复而肝木为病。】 
阳明所至为燥生。
 【 注　德化之常也。】 
燥胜则干。
 【 注　燥气在秋，主七十二日有奇。】 

　　　至真要大论

阳明司天，其化以燥，以所临脏位，命其病者也。
 【 注　脏位者，天气上临而下合人之脏位，随燥气之所伤而命其病也。】 
岁阳明在泉，燥淫所胜，民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热。
 【 注　阳明在泉，子午岁也。经脉篇云：呕苦，善太息，心胁痛不能转侧，甚则面有微尘，体无膏泽，足外反热，乃足少阳病。嗌干面尘，乃足厥阴病。盖金胜而肝胆病也。】 
燥淫于内，治以苦温，佐以甘辛，以苦下之。
 【 注　燥乃清凉之金气，故当治以苦温。燥则气结于内，故当佐以甘辛发散，以苦下之。】 
阳明司天，燥淫所胜，民病左胠胁痛，寒清于中，感而疟，大凉革候，欬，腹中鸣，注泄鹜塘，心胁暴痛，不可反侧，嗌干面尘，腰痛，丈夫(疒颓)疝，妇人少腹疼痛，目眛眦疡，疮痤痈。病本于肝。太冲绝，死不治。
【 注　阳明司天，卯酉岁也。左胠胁痛，肝经病也。感寒清而成疟者，秋成痎疟也。大凉革候者，夏秋之交，变炎暑而为清凉也。腹中鸣，注泄鹜溏寒清于中也。心胁暴痛，不可反侧，嗌干面尘，??颓疝眦疡皆肝经之病。盖金淫于上，故病本于肝。】 
燥淫所胜，平以苦温，佐以酸辛，以苦下之。
 【 注　苦温能胜清金，辛能润燥，燥必内结，故以酸苦泄之。】 
燥化于天，热反胜之，治以辛寒，佐以苦甘。
 【 注　言六气司天，邪气反胜，宜以所胜之气味平之。】 

　　灵枢经

　　　九宫八风篇

风从西方来，名曰刚风。其伤人也，内舍于肺，外在于皮肤。其气主为燥。
 【 注　如太乙居叶蛰之宫，而出游之第五日，风从西北二方而来，数所在日而来不正之风，皆谓之虚风也。】 

　　河间六书 【 金?刘完素】 

　　　论燥

诸濇枯涸，干劲皴揭，皆属于燥。
手阳明燥金，乃肺与大肠之气也。
濇，物湿则滑泽，干则濇滞，燥湿相反故也。如遍身中外濇滞，皆属燥金之化，故秋脉濇也。或麻者，亦由濇也。由水液衰少而燥濇，气行壅滞而不得滑泽通利，气强攻冲而为麻也。然六气不必一气独为病，气有相兼，若亡液为燥，或麻，无热证，即当用乌附冲开道路以得通利。或风热胜湿为燥，因而病麻，则宜以退风散热，活血养液，润燥通气之凉药调之，则麻自愈也。治诸燥濇，悉如此法。
枯，不荣王也。涸，无水液也。干，不滋润也。劲，不柔和也。春秋相反，燥湿不同故也。大法：身表热为热在表，渴饮水为热在里。身热饮水，表里俱有热；身凉不渴，表里俱无热。经所以不取火化渴者，谓渴非特为热，如病寒吐利，亡液过极，则亦燥而渴也。虽病风热而液尚未衰，则亦不渴。岂可止言渴为热而不为寒也？夫燥渴之为病也，多兼于热，故《易》曰：燥万物者，莫熯乎火。今言渴为燥，则亦备矣。如大法身凉不渴，为表里俱无热，故不言为寒也。谓表里微热，则亦有身不热而不渴者，不亦宜乎？
皴揭，皮肤启裂也。干为天而为燥金，坤为地而为湿土。天地相反，燥湿异用。故燥金主于紧敛，所以秋脉紧细而微；湿土主于纵缓，所以六月其脉缓大而长也。如地湿则纵缓滑泽，干则紧敛燥濇，皴揭之理，明可见焉。俗云：皴揭为风者，由风能胜湿而为燥也。经言厥阴所至，为风府，为璺启，由风胜湿而为燥也。所谓寒月甚而暑月衰者，由寒能收敛，腠理闭密，无汗而燥，故病甚也。热则皮肤纵缓，腠理疏通而汗润，故病衰也。或以水湿皮肤而反喜皴揭者，水湿自招风寒故也。
热胜燥，燥自金生，热为火化，金余则制之以火，肺胜则治之以苦。又曰：金气之下，火气承之。燥淫于内，治以苦温，佐以甘辛，以苦下之。若肺气上逆，急食苦以泄之。王注曰：制燥之胜，必以苦温，故燥干病生焉。是以金主于秋而属阴，其气凉，凉极天气清明而万物反燥，故燥若火，是金极而反兼火化也，故病血液衰也。燥金之化极甚，则烦热气郁，痿弱而手足无力，不能收持也。
诸濇枯涸，干劲皴揭，皆属于燥。濇枯者，水液气衰少，血不荣于皮肉，气不通利，故皮肤皴揭而濇也，及甚则麻痹不仁。涸干者，水少火多。《系辞》云：燥万物者，莫熯乎火。故火极热甚，水液干而不润于身，皮肤乃起裂，手足有如斧伤，而深二三分者。冬月甚而夏月衰。故法曰：寒能收敛，收敛则燥濇皴揭；热能纵缓，纵缓则滋荣润泽。皆属燥金之化也。王注曰：物之生滑利，物之死枯濇。其为治也，宜开通道路，养阴退阳，凉药调之，荣血通流，麻木不仁濇涸干劲皴揭，皆得其所，慎毋服乌附之药。经所谓金木水火土运行之数，寒暑燥湿火风临御之化，则天道可见，民病可调。凡受诸病者，皆归于五行六气胜复盛衰之道也。王注曰：人生有形，不能无患。既有其患，亦常有逃生化，出阴阳者也。故曰：谨守病机，各司其属。有者求之，无者求之，盛者责之，虚者责之。必先五胜，疏其血气，令得调达而致和平，此之谓也。
燥干者，金肺之本，肺藏气，以血液内损气虚，或风则皴揭，风能胜湿，热能耗液，皆能成燥。故经云：风热火兼为阳，寒燥湿同为阴。又燥湿亦异也。然燥金虽属秋阴，而其性异于寒湿，燥阴盛于风热火也，故风热甚而寒湿同于燥也。然中寒吐泻亡液而成燥者，亦以此矣。故经云：诸濇枯涸，干劲皴揭，皆属于燥也。
燥干者，金肺之本，燥金受热化以成燥濇也。兼火热，致金衰，耗液而损血，郁而成燥者，由风能胜湿，热能耗液。故经云：风热火同阳也；寒湿燥同阴也。又燥湿亦异也。燥金虽属秋阴，而其性异于寒湿，而反同于风热火也。又加大便干濇，乃大肠受热，化成燥濇。经云诸濇枯涸，又如瘫痪中风，皆因火热耗损血液，元腑闭塞，不能浸润，金受火郁，不能发声。
肢痛软戾者，风热湿相攻，而遂以偏枯，语音濇，手足不随也。然中寒吐泻亡液而成燥，亦以鲜矣。亦有寒湿相郁，荣卫不能开发贯注，多成偏枯。经云：诸濇枯涸，干劲皴揭，属于燥也。
狂阳心火，燥其三焦肠胃，燥濇怫郁，而水液不能宣行也，则周身不得润泽，故瘦悴黄黑也，而燥热消渴。然虽多饮，亦其水液不能浸润于肠胃之外，汤不能止，而便注为小便多出。俗未明，妄为下焦虚冷，误人多矣。

　　丹溪心法 【 元?朱震亨】 

　　　论燥

燥结血少，不能润泽，理宜养阴。
凡人五味之秀者养脏腑，诸阳之渴者归大肠，大肠所以司出而不纳也。今停蓄蕴结，独不得疏导，何哉？抑有由矣。邪入里则胃有燥粪，三焦伏热则津液中干，此大肠挟热然也。虚人脏冷而血脉枯，老人脏寒而气道濇，此大肠之挟冷然也。亦有肠胃受风，涸燥秘濇，此证以风气蓄而得之。若夫气不下降而谷道难，噫逆泛满，必有其证矣。
皮肤皴揭坼裂，血出大痛，或肌肤燥痒，皆火烁肺金，燥之甚也。宜以四物汤去川芎加麦天门、人参、天花粉、黄蘗、五味子之类治之。

　　医学正传 【 明?虞抟】 

　　　燥证论

《内经》曰：诸濇枯涸，干劲皴揭，皆属于燥。《原病式》曰：经云风热火同阳也，寒燥湿同阴也。又燥湿小异也。然燥金虽属秋阴，而异乎寒湿，故反同于风热也。故火热甚则金衰而风生，缘风能胜湿，热能耗液，而反令阳实阴虚，则风热胜于水湿而为燥也。凡人风病，多因热甚而风燥者，为其兼化，以热为其主也。盖肝主于筋，而风气自甚，又燥热加之，则筋大燥也。燥金主于收敛，其脉紧濇，故为病筋强紧急而口噤也。或病燥热太甚，而脾胃干涸成消渴者，或风热燥甚，怫郁在表而里气平者，或善伸数欠，筋脉拘急，或时恶寒，筋惕而搐，又或风热燥并而郁甚于里，故烦满而或秘结也。及风癎之发作者，由热甚而风燥为其兼化，涎溢胷膈燥烁而瘈瘲昏冒僵仆也。凡此诸证，皆由热甚而生风燥，病各有异者，由风热燥之微甚不等故也。所谓中风筋缓者，因其风热胜湿而为燥之甚也。然筋缓不收而痿痹，故诸膹郁病痿，皆属于肺金，乃燥之化也。如秋深燥甚，则草木萎落而不收，病之象也。是以掌得血而能持，足得血而能步。夫燥之为病也，血亦衰少，不能荣养百骸，故若是也。

　　医学入门 【 明?李梴】 

　　　燥分内外

外因：时值阳明燥令，久晴不雨，黄埃蔽空，令人狂惑，皮肤干枯屑起。内因：七情火燥，或大便不利，亡津，或金石燥血，或房劳竭精，或饥饱劳逸损胃，或炙煿酒浆厚味，皆能偏助火邪，消烁血液。
六气：风热火属阳，寒燥湿属阴。但燥虽属秋阴，而反同风热火化。盖火盛则金被热伤，木无所制而生风，风胜湿，热耗津。入肝则筋脉劲强紧急口噤，发为风癎，或手足瘫痪偏枯，或十指反而莫能搔痒，或为雀目内障；入心则昏冒僵仆，语言蹇濇；入脾则膈满不食，或善饥而瘦，或伤积变为水肿腹胀；入肺则毛焦干疥，膹郁欬嗽；入肾则津液竭而烦渴，及骨蒸秘结。总皆肺金所主，阳明与肺为表里也。
表病皮肤皴揭，四物汤去川芎，合生脉散，加知、蘗、天花粉，或单天门冬膏；如筋挛不能运动者，大秦艽汤。里病消渴，活血润燥，生津饮。
燥结因肝木自旺，或肺风入大肠者，曰风燥，搜风顺气丸。因脏腑积热或久病郁热者，曰热燥，四顺清凉饮、当归龙荟丸。因脾胃伏火便闭不食者，曰血燥，四物汤加大黄桃仁，或为丸服；大便偏秘者，导滞通幽汤；小便偏结者，导气除燥汤。阴虚火燥者，曰虚燥，单黄蘗丸、补阴丸、肾气丸。劳役气虚燥者，补中益气汤。通用四物汤去芎为君，天、麦冬为臣，(艹舌)蒌为佐，升麻、红花、甘草为使。风加秦艽或牛膝，热加黄芩，血倍生地，渴加天花粉、五味子，闭结加大黄、(木郁)李仁、麻仁，气虚量加参、芪，阴虚加知、蘗。大抵宜甘寒润剂，忌辛香动火及一切发汗之药。经曰：燥者润之，养血之谓也。盖燥则血濇而气液为之凝滞，润则血旺而气液为之宣通，由内神茂而后外色泽矣。然积液固能生气，积气亦能生液。常因气虚者，琼玉膏；津虚者，单五味子膏；血虚者，地黄膏。凡病遇天燥，亦宜量加此等润剂。
　　医门法律 【 清?喻昌】 

　　　秋燥论

燥之与湿，有霄壤之殊。燥者，天之气也；湿者，地之气也。水流湿，火就燥，各从其类，此胜彼负，两不相侔。春月地气动而湿胜，斯草木畅茂；秋月天气肃而燥胜，斯草木黄落。故春分以后之湿，秋分以后之燥，各司其政。今指秋月之燥为湿，是必指夏月之热为寒然后可。奈何《内经》病机一十九条，独遗燥气，他凡秋伤于燥，皆谓秋伤于湿。历代诸贤，随文作解，弗察其讹，昌特正之。大意谓春伤于风，夏伤于暑，长夏伤于湿，秋伤于燥，冬伤于寒，觉六气配四时之旨，与五运不相背戾，而千古之大疑，始一抉也。然则秋燥可无论乎？夫秋不遽燥也，大热之后，继以凉生，凉生而热解，渐至大凉而燥令乃行焉。经谓阳明所至，始为燥，终为凉者，亦误文也。岂有新秋月华露湛，星润渊澄，天香遍野，万宝垂实，归之燥政，迨至山空月小，水落石出，天降繁霜，地凝白卤，一往坚急劲切之化，反谓凉生，不谓燥乎？或者疑燥从火化，故先燥而后凉，此非理也。深乎！《上古脉要》曰：春不沉，夏不弦，秋不数，冬不濇，是谓四塞。谓脉之从四时者，不循序渐进，则四塞而不通也。所以春夏秋冬孟月之脉，仍循冬春夏秋季月之常，不改其度。俟二分二至已后，始转而从本令之王气，乃为平人之脉也。故天道春不分不温，夏不至不热，自然之运，悠久无疆。使在人之脉，方春即以弦应，方夏即以数应，躁促所加，不三时而岁度终矣，其能长世乎？即是推之，秋月之所以忌数脉者，以其新秋为燥所胜，故忌之也。若不病之人，新秋而脉带微数，乃天真之脉，何反忌之也？且夫始为燥，终为凉，凉已即当寒矣，何至十月而反温耶？凉已反温，失时之序，天道不几顿乎？不知十月之温，不从凉转，正从燥生。盖金位之下，火气承之，以故初冬常温。其脉之应，仍从乎金之濇耳。由濇而沉，其濇也为生水之金，其沉也即为水中之金矣。珠辉玉润，伤燥云乎哉！然新秋之凉，方以却暑也，而夏月所受暑邪，即从凉发。经云：当暑汗不出者，秋成风疟。举一疟，而凡当风取凉，以水灌汗，乃至不复汗而伤其内者，病发皆当如疟之例治之矣。其内伤生冷成滞下者，并可从疟而比例矣。以其原来皆暑湿之邪，外内所主虽不同，同从秋风发之耳。若夫深秋燥金主病，则大异焉。经曰：燥胜则干。夫干之为害，非遽赤地千里也。有干于外而皴揭者；有干于内而精血枯涸者；有干于津液而荣卫气衰，肉烁而皮着于骨者。随其大经小络，所属上下中外前后，各为病所。燥之所胜，亦云熯矣。至所伤则更厉。燥金所伤，本摧肝木，甚则自戕肺金，盖肺金主气而治节行焉。此惟土生之金，坚刚不挠，故能生杀自由，纪纲不紊。若病起于秋而伤其燥，金受火刑，化刚为柔，方圆且随型埴，欲仍清肃之旧，其可得耶？经谓欬不止而出白血者死，白血谓色浅红而似肉似肺者，非肺金自削，何以有此？试观草木菁英可掬，一乘金气，忽焉改容，焦其上首，而燥气先伤上焦华盖，岂不明耶？详此则病机之诸气膹郁皆属于肺，诸痿喘呕皆属于上，二条明指燥病言矣。生气通天论谓：秋伤于燥，上逆而欬，发为痿厥。燥病之要，一言而终，与病机二条，适相脗合。只以误传伤燥为伤湿，解者竞指燥病为湿病，遂致经旨不明。今一论之，而燥病之机，了无余义矣。其左胠胁痛不能转侧，嗌干面尘，身无膏泽，足外反热，腰痛，惊骇筋挛，丈夫（疒颓）疝，妇人少腹痛，目眛眦疡，则燥病之本于肝而散见不一者也。《内经》燥淫所胜，其主治必以苦寒者，用火之气味而制其胜也。若佐以或酸或辛者，临病制宜，宜补则佐酸，宜泻则佐辛也。其下之亦以苦温者，如清甚生寒，留而不去，则不当用寒下，宜以苦温下之。即气有余，亦但以辛泻之，不以寒也。要知金性畏热，燥复畏寒，有宜用平寒而佐以苦甘者，必以冷热和平为方，制乃尽善也。又六气凡见下承之气，方制即宜少变。如金位之下，火气承之，则苦温之属宜减，恐其以火济火也。即用下，亦当变苦温而从寒下也。此《内经》治燥淫之旨，可赞一辞者也。至于肺气膹郁，痿喘呕欬，皆伤燥之剧病，又非制胜一法所能理也。兹并入燥门，细商良治，学者精心求之，罔不获矣。若但以润治燥，不求病情，不适病所，犹未免涉于粗疏耳。
痹论云：阴气者，静则神藏，躁则消亡。下文但言饮食自倍，肠胃乃伤，曾不及于肺也。其所以致躁而令阴气消亡之故，引而未发也。至《灵枢》云形寒饮冷则伤肺，始知伤肺关于寒冷矣。可见肺气外达皮毛，内行水道，形寒则外寒从皮毛内入，饮冷则水冷从胷中上溢，遏抑肺气，不令外扬下达，其治节不行，周身之气，无所禀仰而肺病矣。究竟肺为娇脏，寒冷所伤者十之二三，火热所伤者十之七八，寒冷所伤不过裹束其外，火热所伤则更消烁其中，所以为害倍烈也。然火热伤肺，以致诸气膹郁，诸痿喘呕而成燥病。百道方中，率皆依样壶卢，如乌药、香附、紫苏、半夏、茯苓、厚朴、丁、沉、诃、蔻、姜、桂、蓬、棱、槟榔、益智之属，方方取足。只因《内经》脱遗燥证，后之无识者，竞皆以燥治燥，恬于操刃，曾不顾阴气之消亡耳。
虽以东垣之大贤，其治燥诸方，但养荣血及补肝肾亏损，二便闭结而已，初不论及于肺也。是非谓中下二焦有燥病，而上焦独无也？不过缺经旨伤湿之疑，遂因仍不察耳。夫诸气膹郁之属于肺者，属于肺之燥，非属于肺之湿也。苟肺气不燥，则诸气禀清肃之令，而周身四达，亦胡致膹郁耶？诸痿喘呕之属于上者，上亦指肺不指心也。若统上焦心肺并言，则心病不主痿喘及呕，惟肺燥甚则肺叶痿而不用，肺气逆而喘鸣，食难过膈而呕出，三者皆燥证之极者也。经文原有逆秋气则太阴不收，肺气焦满之文，其可称为湿病乎？更考东垣治肺消方中，引用白豆蔻、荜澄茄，及治诸气方中，杂用辛香行气之药，觉于伤燥一途有未悉耳。又如丹溪折衷杂证为后代取宗，亦无一方一论及于肺燥，但于热郁汤下云：有阴虚而得之者，有胃虚食冷物抑遏阳气于脾土中而得之者，其治法皆见发热条中。此治非阴虚，非阳陷，亦不发热，而常自蒸蒸不解者。夫蒸蒸不解，非肺气为热所内蒸而不能外达耶？方用连翘、薄荷、黄芩、山栀仁、麦门冬、甘草、郁金、(艹舌)蒌皮穰八味，竹叶为引。方后复设为问答云：何不用苍朮、香附、抚芎？曰：火就燥，燥药皆能助火，故不用也。似此一方，示不欲以燥助火之意，于热郁之条，其不敢以燥益燥，重伤肺金，隐然可会。何为不立燥病一门，畅发其义耶？又如缪仲醇治病所用者，无非四君、四物、二冬、二母、沙参、元参、黄芪、山药、苏子、橘红、桑叶、枇杷叶、杏仁、枣仁、扁豆、莲心、(艹舌)蒌、五味、升、葛、柴、前、芩、连、栀、蘗、滑石、石膏、菊花、枸杞、牛膝、续断、薏苡、木瓜、胡麻、首乌、豆豉、霜梅、胶饴之属，千方一律，不过选择于此，增入对证一二味，自成一家。识者称其不尽用方书所载，投之辄效，盖独开门户者也。又有称其精于本草，择用五六十种无过之药，屡获奇验，无以多为者。昌谓不然。世之患燥病者多，仲醇喜用润剂，于治燥似乎独开门户。然亦聪明偶合，未有发明，可以治内伤之燥，不可以治外感之燥，何况风寒暑湿哉？节取其长可矣。
《内经》云：心移热于肺，传为膈消。肺燥之由来者，远矣！苟其人肾水足以上升而交于心，则心火下降而交于肾，不传于肺矣。心火不传于肺，曾何伤燥之虞哉？即肾水或见不足，其肠胃津血，足以愶济上供，肺亦不致过伤也。若夫中下之泽尽竭，而高源之水犹得措于不倾，则必无之事矣。所以经文又云：二阳结谓之消。手阳明大肠热结而津不润，足阳明胃热结而血不荣，证成消渴，舌上赤裂，大渴引饮，与心移热于肺，传为膈消，文虽异而义则一也。治膈消者，用白虎加人参汤，颛救其肺，以施于诸气膹郁，诸痿喘呕，罔不合矣。学者可不知引伸触类，以求坐进此道耶？
阴阳别论云：二阳之病发心脾，有不得隐曲，男子少精，女子不月，其传为风消，其传为息贲，死不治。此亦肺燥所由来而未经揭出者。夫燥而令男子精液衰少，女子津血枯闭，亦云极矣。然其始，但不利于隐曲之事耳。其继则胃之燥传入于脾而为风消。风消者，风热炽而肌肉消削也。大肠之燥，传入于肺而为息贲。息贲者，息有音而上奔不下也。是则肠胃合心脾，以共成肺金之燥。三脏二腑，阴气消亡殆尽，尚可救疗乎？夫由心之肺，已为死阴之属。然脾气散二阳之精，上输于肺，犹得少苏涸鲋。今以燥之为害，令生我者尽转而浚我之生，故直断为死不治也。从前愦愦，特绎明之。
病机十九条内云：诸濇枯涸，干劲皴揭，皆属于燥。燥金虽为秋令，虽属阴经，然异于寒湿，同于火热。火热胜则金衰，火热胜则风炽。风能胜湿，热能耗液，转令阳实阴虚，故风火热之气，胜于水土而为燥也。
肝主为筋，风气自胜，燥热加之，则液聚于胷膈，不荣于筋脉而筋燥，故劲强紧急而口噤，或瘈瘲昏冒僵仆也。
风热燥甚，怫郁在表，而里气平者，善伸数欠，筋脉拘急，或时恶寒，或筋惕而搐，脉浮数而弦。若风热燥并郁甚于里，则必为烦满，必为闭结，故燥有表里气血之分也。
至于筋缓不收，痿痹不仁，因其风热胜湿，为燥日久，乃燥病之甚者也。至于诸气膹郁，诸痿喘呕，皆属于肺，金从燥化，金且自病而肺气日见消亡，又何论痿痹乎？
五脏五志之火，皆有真液以养之，故凝聚不动。而真液尤赖肾之阴精，胃之津液，交灌于不竭。若肾胃之水不继，则五脏之真阴随耗，五志之火翕然内动，而下上中三消之病作矣。河间云：燥太甚而脾胃干涸，则成消渴，亦其一也。
燥病必渴，而渴之所属各不同。有心肺气厥而渴，有肝痹而渴，有脾热而渴，有肾热而渴，有胃与大肠结热而渴，有因病疟而渴，有因素食肥甘而渴，有因醉饱入房而渴，有因远行劳倦遇大热而渴，有因伤害胃干而渴，有因风而渴。五脏部分不同，病之所遇各异，其为燥热亡津则一也。
治燥病者，补肾水阴寒之虚，而泻心火阳热之实，除肠中燥热之甚，济胃中津液之衰，使道路散而不结，津液生而不枯，气血利而不濇，则病日已矣。
肾恶燥，急食辛以润之。故肾主五液，津充则大便如常。若饥饱劳逸，损伤胃气，及食辛热味厚之物，而助火邪，伏于血中，耗散真阴，津液亏少，故大便结燥。仲景云：小便利，大便鞕，不可攻下，以脾约丸润之。戒轻下而重伤津液也。然脏结复有阳结阴结之不同，阳结者以辛凉润之，阴结者以辛温润之，其辨又在微芒之间矣。
律五条
凡秋月燥病，误以为湿治者，操刃之事也。从前未明，咎犹可诿。今明知故犯，伤人必多。孽镜当前，悔之无及。
凡治燥病，燥在气而治血，燥在血而治气，燥在表而治里，燥在里而治表，药不适病，医之罪也。
凡治杂病，有兼带燥证者，误用燥药，转成其燥，因致危困者，医之罪也。
凡治燥病，须分肝肺二脏见证。肝脏见证，治其肺燥可也。若肺脏见证，反治其肝，则坐误矣，医之罪也。肝脏见燥证，固当急救肝叶，勿令焦损。然清其肺金，除其燥本，尤为先务。若肺金自病，不及于肝，即颛力救肺，焦枯且恐立至，尚可分功缓图乎？
凡治燥病，不深达治燥之旨，但用润剂润燥，虽不重伤，亦误时日，秪名粗工，所当戒也。

　　　论清燥救肺汤

按诸气膹郁之属于肺者，属于肺之燥也。而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也。而古今治法，以痿呕属阳明，以喘属肺，是则呕与痿属之中下，而惟喘属之上矣。所以千百方中，亦无一方及于肺之燥也。即喘之属于肺者，非表即下，非行气即泻气，间有一二用润剂者，又不得其肯綮。总之《内经》六气，脱误秋伤于燥一气，指长夏之湿为秋之燥。后人不敢更端其说，置此一气于不理，即或明知理燥，而用药太杂，如弋获飞虫，茫无定法示人也。今拟一方，命名清燥救肺汤，大约以胃气为主，胃土为肺金之母也。其天门冬虽能保肺，然味苦而气滞，恐反伤胃阻痰，故不用也。其知母能滋肾水，清肺金，亦以苦而不用。至如苦寒降火，正治之药，尤在所忌。盖肺金自至于燥，所存阴气，不过一线耳。倘更以苦寒下其气，伤其胃，其人尚有生理乎？诚仿此增损，以救肺燥变生诸证，如沃焦救焚，不厌其频，庶克有济耳。

　　景岳全书 【 明?张介宾】 

　　　燥有表里之不同

燥气虽亦外邪之类，然有阴阳。从阳者因于火，从阴者发于寒。热则伤阴，必连于脏；寒则伤阳，必连于经。此所以有表里，必须辨明而治之。
燥证之辨有表里。经曰：清气大来，燥之胜也。风木受邪，肝病生焉。此中风之属也。盖燥胜则阴虚，阴虚则血少。所以或为牵引，或为拘急，或为皮腠风消，或为脏腑干结，此燥从阳化，营气不足而伤乎内者也，治当以养营补阴为主。若秋令太过，金气胜而风从之，则肺先受病，此伤风之属也。盖风寒外束，气应皮毛，故或为身热无汗，或为欬嗽喘满，或鼻塞声哑，或咽喉干燥，此燥以阴生，卫气受邪而伤乎表者也。治当以轻扬温散之剂，暖肺去寒为主。

　　石室秘箓 【 清?陈士铎】 

　　　燥证

燥热之极，已生膹郁之证，不可起床者，不治之证也。膹郁者，两胁胀满，不可左右卧，而又不能起床，此肝经少血而胃气干枯，久之肾气亦竭，骨中无髓，渐成痿废，如何可治。不知此证起于夏令之热，烁尽肺金之津，不能下生肾水，遂至肾水不能生肝木，木不能生心火，火不能生脾土而成膹郁也。然则止救肺肾，而脾胃不治自舒矣。方用金水两资汤：山茱萸五钱，北五味二钱，人参、白芍、麦冬、熟地各一两，水煎服。此方虽曰金水两资，实肾肝肺三经同治。盖补肺肾则金水有源，燥证自润。若不平肝木则胃气难生，未易生津生液，欲骨坚能步，胁安能卧，不易得矣。所以补肾补肺之中，不可无治肝之圣药。白芍最能平肝，且能生血，用之于补肾补肺之中，更善调剂而奏功更神也。久服自有生机，但不可责其近效耳。
燥极一身无肉，嗌干面尘，体无膏泽，足心方热者，亦不治之证也。此血干而不能外养，精涸而不能内润耳。吾有奇方，实可救之，名安润汤：当归、白芍、麦冬各五钱，熟地一两，川芎二钱，牛膝、人参各三钱，桑叶三十片，水煎服，此四物汤而加味者也。妙在加人参、桑叶，则四物更加大补，一身之气血无不润，又何至干燥之苦哉！
燥证善惊，腰不能俯仰，丈夫(疒颓)疝，妇人小腹痛，目盲眦突者，不治之证也。然予谓可治者，以诸证皆肾病也。肾虚可补，补肾则心中有血，可以止惊；补肾则腰中有精，可以俯仰；补肾则任督有水，男子可去疝，而女子可去痛，又何患目盲眦突之小证乎！予今特传一方，名资本润燥汤：熟地二两，桑叶三十片，山茱萸五钱，沙参、白朮各一两，甘菊花三钱，水煎服。此方纯是补肾，而少佐之健脾者，何也？盖燥甚必口渴，口渴必多饮水，水多则腰必有水气而不得散，白朮最利腰脐，又得熟地补肾之药，则白朮不燥，转得相助以成功，此立方之妙也。倘遇此等病，即以此方投之，未有不生者。
燥病既除，善后之计惟大补肾水，水足则肺金有养，方用六味汤加麦冬、五味子治之可也。
清治者，不可用凉药，又不可用温补，乃改用清平之剂，故曰清治。此等病是肺气之燥。肺金之气一燥，即有意外之虞，若不急治，必变肺痿肺痈等证。盖燥极成火，自宜用凉药矣。此不可凉药者何？肺居上流，因凉药以寒肺，或药不能遽入于肺中，势必趋于脾胃，肺之热未除，而胃口反成虚寒之证，必致下泻，泻久而胃口无生气矣。胃既无生气，又何能生肺金而养肺气哉？故不若用清平之味，平补胃口，而上清肺金之气之为得也。方用元参三钱，麦冬五钱，桔梗、天门冬、甘草、紫菀、(艹款)冬花、贝母、苏子各一钱，水煎服。此方皆一派清平之品，而专入肺金之妙剂也。久服胃既不寒，而肺金得养，又何肺痿肺痈之生哉？故人久欬不已，即当敬服此方，万勿感于时师，而用偏寒之药也。

　　方

导气除燥汤 【 《东垣十书》，下同】 　治小便闭塞不通，乃血濇致气不通而窍濇也。
知母酒制　泽泻各三钱　黄蘗酒制，四钱　茯苓　滑石末炒黄色，各二钱
右和匀作一服，水二钟，煎至一钟，空心稍热服；如急闭，不拘时候服。

润肠丸　治脾胃伏火，大便秘濇，或干燥闭塞不通，全不思食，乃风结秘塞也，润燥和血疏风，自然通矣。
麻仁　桃仁　羌活　当归尾　大黄煨，各半两　皂角仁　秦艽各五钱
右，除麻子仁桃仁另研外，为细末，炼蜜丸如桐子大。每三五十丸，食前白汤下。又有润燥丸一方，本方加(木郁)李仁、防风，治证同。

大秦艽汤　治血弱阴虚不能养筋，筋燥而手足不能运动，指爪干燥，属风热甚者。
秦艽　石膏各一钱　甘草　川芎　当归　芍药　羌活　独活　防风　黄芩　白芷　生地　熟地　白朮　茯苓各七分　细辛五分　春夏加知母一钱。
右，水二盏煎。如遇天阴，加姜七片；心下痞，加枳实五分。

大补丸 【 《丹溪心法》】 　降阴火，补肾水，治阴虚燥热。
黄蘗炒褐色　知母酒炒，各四两　熟地黄酒蒸　败龟板酥炙黄，各六两
右为末，猪脊髓和炼蜜丸如桐子大。每七十丸，空心淡盐汤送下。

六味地黄丸　治下焦燥热，小便濇而数；又治肾气虚，久新憔悴，寝汗发热，五脏齐损，瘦弱虚烦，骨蒸下血，自汗盗汗，水泛为痰，咽燥口渴，眼花耳聋等证，功效不能尽述。
熟地杵膏，八两　山茱萸肉　山药四两　丹皮　白茯苓　泽泻各三两
右各另为末，和地黄膏加炼蜜丸桐子大。每服七八十丸，空心食前滚汤下。

清燥救肺汤 【 《医门法律》】 　治诸气膹郁，诸痿喘呕。
桑叶经霜者，去梗，三钱　石膏煅，二钱半　甘草　胡麻仁各一钱　麦门冬一钱二分　人参　杏仁泡去皮尖，炒黄，各七分　真阿胶八分　枇杷叶一片，刷去毛，蜜炙黄
右，水一碗，煎六分，频频二三次滚热服。痰多加贝母，(艹舌)蒌；血枯加生地黄；热甚加犀角、羚羊角，或加牛黄。

滋燥养荣汤　治皮肤皴揭，筋燥爪干。
当归酒洗，二钱　生地　熟地　白芍　秦艽　黄芩各一钱五分　防风一钱　甘草五分
右，水煎服。

大补地黄丸　治精血枯涸燥热。
黄蘗盐酒炒　熟地黄酒蒸，各四两　当归酒洗　山药　枸杞子各三两　知母盐酒炒　山茱萸　白芍药各二两　生地黄二两半　肉苁蓉酒浸　元参各一两半
右为细末，炼蜜丸如梧桐子大。每服七八十丸，空心淡盐汤送下。

当归承气汤 【 《类聚》】 　治燥之上药也。
当归　大黄各二钱　芒硝七分　甘草五分
右剉，作一贴，水煎，入芒硝，搅化服之。

琼脂膏 【 《医学正传》，下同】 　治燥病。
生地黄二十斤，捣汁去滓　白蜜二斤，煎沸去沫　鹿角胶　真酥油各二十斤　生姜二两，捣取汁
右，先以慢火熬地黄汁数沸，绵滤取净汁，又煎二十沸，下鹿角胶，次下酥油及蜜同煎，候如饧，磁器收贮，每服一二匙，温酒下。

天门冬膏　治燥病。
天门冬生，去心捣绞取汁，滤去滓
右，砂锅熬成膏，酒服一二匙。

地仙煎　治同上。
山药一斤，杵细　杏仁一升，研细　生牛乳一升
右同搅匀，绞取汁，盛磁瓶，重汤煮，一日酒服一二匙。

生血润肤饮　治燥证皮肤坼裂，手足爪甲枯燥，搔之屑起，血出痛楚。
天门冬一钱半　生地　熟地　当归　黄芪　麦冬各一钱　酒片芩　萎仁　桃仁泥各五分　升麻二分　酒红花一分　五味子九粒
右剉，作一贴，水煎服。

　　单方

燥病：牛酪作粥，常服最妙。 【 《本草》，下同】 

天麦门冬，俱治燥病，煎汤服或作丸，久服佳。

生熟地黄，皆生血润燥，作煎作丸，久服为妙。

山药生者，治皮肤干燥。以此润之，蒸食之，或研煮粥服之。

燥渴肠秘：九月十月熟(艹舌)蒌实取瓤，拌干葛粉，银石器中慢火炒熟为末，食后夜卧，各以沸汤点服二钱。 【 寇宗奭《衍义》】 

大便燥濇：大枣一枚去核，入轻粉半钱，缚定煨熟食之，仍以枣汤送下。 【 《直指》】 

肺燥欬嗽：苏游凤髓汤。用松子仁一两，胡桃仁二两，研膏和熟蜜半两收之。每服二钱，食后沸汤点服。 【 《外台秘要》】 

　　医案

《儒门事亲》曰：戴人过曹南省亲，有姨表兄病大便燥濇，无他证，常不敢饱食，饱则大便极难，结实如铁石，或三五日一如圊，目前星飞，鼻中血出，肛门连广肠痛，痛极则发昏，服药则病转剧烈，巴豆、莞花、甘遂之类皆用之。过多则困，泻止则复燥。如此数年，遂畏药性暴急，不服，但卧床待尽。戴人过，诊其两手脉息俱滑实有力，以大承气汤下之，继服神功丸、麻仁丸等药，使食菠菱葵菜及猪羊血作羹，百余日充壮，亲知见骇之。呜呼！粗工不知燥分四种：燥于外则皮肤皴揭，燥于中则精血枯涸，燥于上则咽鼻焦干，燥于下则便溺闭结。夫燥之为病，是阳明化也，水寒液少故如此。然可下之，当择之药，如巴豆可以下寒，甘遂、芫花可以下湿，大黄、(石卜)硝可以下燥。《内经》曰：辛以润之，咸以软之。《周礼》曰：以滑养窍。

戴人过东(木巳)，一妇人病大便燥结，小便淋濇，半生不娠，惟常服疏导之药，则大便通利，暂废药则结滞。忽得孕，至四五月间，医者禁疏导之药，大便依常为难，临圊则力努，为之胎坠。凡如此胎坠者三。又孕，已经三四月，弦望前后，溲溺结濇，自分胎陨，乃访戴人。戴人诊其两手脉俱滑大，脉虽滑大，以其且妊，不敢陡攻，遂以食疗之，用花碱煮菠菱葵菜，以车前子苗，仍杂以猪羊血作羹食之，半载，居然生子，其妇燥病方愈。戴人曰：余屡见孕妇利脓血下迫，极努陨胎，但用前法治之愈者，莫知其数也。为医拘常禁，不能变通，非医也，非学也。识医者鲜，是难说也。

《医学正传》曰：予仲兄怀德处士，年四十五，平生体瘦弱血少。值庚子年，岁金太过，至秋深燥金用事，久晴不雨，得燥证，皮肤坼裂，手足枯燥，搔之屑起，血出痛楚，十指甲厚反而莫能搔痒。予制一方，名生血润肤饮，服数贴，其病如脱。后治十数人皆验。

古今图书集成医部全录卷二百三十六

　火门

　　黄帝素问

　　　阴阳应象大论

壮火之气衰，少火之气壮。壮火食气，气食少火。壮火散气，少火生气。
 【 注　壮火之气衰，少火之气壮，盖阳亢则火壮而生气反衰，阳和则火平而气壮盛矣。如火壮于内则食气，气盛于内则食火。食犹入也，言火壮则气并于火，气盛则火归于气，气火之合一也。如火壮于外则散气，火平于外则生气。】 
南方生热，热生火。
 【 注　南方主夏令，故生热。夫火生热，今以在天之热而生火，正阴阳不测之变化。】 

　　　调经论

帝曰：阴虚生内热奈何？岐伯曰：有所劳倦，形气衰少，谷气不胜，上焦不行，下脘不通，胃气热，热气熏胷中，故内热。
 【 注　饮食劳倦则伤脾，脾主肌肉，故形气衰少。水谷入胃，由脾气之转输，脾不运行，则谷气不盛。上焦不能宣五谷之味，下焦不能受水谷之津，胃为阳热之腑，气留而不行，则热气熏于胷中而为内热矣。】 

　　　气交变大论

岁火太过，炎暑流行，金肺受邪，民病疟，少气欬喘，血溢血泄，注下，嗌燥，耳聋，中热，肩背热。
 【 注　火盛则克金，故金肺受邪。疟，暑热病也。壮火食气故少气，肺受火邪故喘欬也。肺朝百脉，阳脉伤则血溢于上，阴脉伤则血溢于下。嗌燥者，火热铄金也。肾窍耳，水竭则肾虚而耳聋也。中热者，热淫于内也。肩背者，肺之俞。火运太过，诸戊运也。】 
岁金不及，炎火乃行，民病肩背瞀重，鼽嚏，血便注下。
 【 注　金运不及，则所胜之火气乃行。肺俞在肩背，故民病肩背。鼽嚏，肺病也。血便注下，火迫血液下注也。】 

　　　五常政大论

升明之纪，正阳而治，德施周普，五化均衡。其气高，其性速，其用燔灼，其化蕃茂，其类火，其政明曜，其候炎暑，其令热，其脏心。
 【 注　火位南方，故正阳而治。火主阳气，故德施周普。阳和之气四布，五化俱以均平，皆感火之化也。火气炎上，故其气高。火性动急，故性速。烧炙曰燔灼，火之用，万物蕃茂，夏长之化也。凡在地之火，皆与之同类。明曜，火布之政。炎暑，乃夏之候。在天为热，火之令。在脏为心。】 
赫曦之纪，是谓蕃茂。阴气内化，阳气外荣，炎暑施化，物得以昌。其化长，其气高，其政动，其令明显，其动炎灼妄扰，其德暄暑郁蒸，其变炎烈沸腾。
 【 注　岁火太过是谓赫曦。长气盛，故草木蕃茂。少阴之上，君火主之，故阴气内化，阳气外荣。炎暑施化，司夏令也。物得以昌，受长气也。夏主长，故其化长。火气升，故其气高。火性动，故其政动。火光明，故其令明。炎灼妄扰，乃手足躁扰。暄暑郁蒸，为气之和祥。炎烈沸腾，极则变易也。】 
太阳司天，火气高明，心热烦，嗌干善渴，鼽嚏喜悲，类欠，热气妄行，寒乃复，霜不时降，善忘，胜则心痛。
【 注　火者，其体；明者，火之用也。心热烦，嗌干善渴，火炎于上也。肺者心之盖，鼽嚏善悲，火热铄金也。火为阳，水为阴。数欠者，阳引而上，阴引而下也。善忘者，寒复而神气伤也。】 

　　　六元正纪大论

火郁之发，炎火行，大暑至。民病少气，疮疡痈肿，胁腹胷背面目四肢(月真)愤胪胀，疡疿呕逆，瘈瘲骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷懊憹，善暴死。
 【 注　民病痈肿诸证，皆火热盛而精血伤也。少气者，火为气之贼也。瞀闷，肺气病也。火盛精伤，故善暴死。】 
少阴所至为火府。
 【 注　司化之常也。】 
少阳所至为火主。
 【 注　德化之常也。】 

　　　至真要大论

少阳司天，其化以火。
岁少阳在泉，火淫所胜，寒热更至。民病注泄赤白，少腹痛，溺赤，甚则血便。少阴同候。
 【 注　少阳在泉，巳亥岁也。寒热更至，热伤血分则注赤，热伤气分则注白。热在下焦，故少腹痛而溺赤。血便者，甚则血出于小便也。少阴之火出自水，少阳之火生于地，皆有阴阳寒热之分，故与少阴同候。】 
火淫于内，治以咸冷，佐以苦辛，以酸收之，以苦发之。
 【 注　火淫于内，故宜治以咸冷。苦能泄，辛能散，故当佐以苦辛，以酸收之，以苦发之。】 
少阴司天，热淫所胜，怫热至，火行其政，民病胷中烦热，嗌干，右胠满，皮肤痛，寒热欬喘，唾血血泄，鼽衄嚏呕，溺色变，甚则疮疡胕肿，肩背臂臑及缺盆中痛，心痛肺(月真)，腹大满膨膨而喘欬。病本于肺。尺泽绝，死不治。
【 注　少阴司天，子午岁也。盖少阴之火，发于阴中，故为怫热。民病胷中烦热，嗌干，右胠满，皮肤痛，肺受火热而津液不生也。唾血血泄，热淫而迫血妄行。诸证皆肺经之病，盖火淫则金气受伤，故病本于肺。】 
少阳司天，火淫所胜，则温气流行，金政不平。民病头痛，发热恶寒而疟，热上皮肤痛，色变黄赤；传而为水，身面胕肿，腹满仰息，泄注赤白，疮疡，欬唾血，烦心，胷中热，甚则鼽衄。病本于肺。天府绝，死不治。
 【 注　少阳司天，寅申岁也。火淫所胜，故金政不平。少阳之火，在天为暑，故民病头痛寒热而疟。热上皮肤，色变黄赤，火上注于肺也。传为水者，逼其金水外溢，故为肿满之水病。仰息，肺气逆而不得偃息也。泄注赤白，疮疡唾血，烦心，火热盛也。鼽衄者，甚而及于肺也。此火淫胜金，故病本于肺。】 
热淫所胜，平以咸寒，佐以苦甘，以酸收之。
火淫所胜，平以酸冷，佐以甘苦，以酸收之，以苦发之，以酸复之。热淫同。
 【 注　少阳之火，乃地火也，如平之而未平者，淫于内也，故当以苦发之。此即三焦之元气，宜复以酸收之，勿使其过于发散也。夫少阴之热，君主之火也，淫甚则外内相合，亦当以苦发之。】 
火化于天，寒反胜之，治以甘热，佐以苦辛。
 【 注　此邪气反胜，宜以所胜之气味平之。】 
少阴之复，燠热内作，烦躁鼽嚏，少腹绞痛，火见燔焫，嗌燥，分注时止，气动于左，上行于右，欬，皮肤痛，暴瘖，心痛，郁冒不知人，乃洒淅恶寒，振栗谵妄，寒已而热，渴而欲饮，少气骨痿，隔肠不便，外为浮肿，哕噫；热气大行，介虫不复，病疿疹疮疡痈疽痤痔，甚则入肺，欬而鼻渊。天府绝，死不治。
 【 注　烦躁，火烦而阴躁也。燠热上乘于肺，则鼽嚏。少腹绞痛，少阴之阴气发于下也。火见燔焫，君火之气发于上也。嗌燥，火热铄金也。夫阴寒在腹则注泄，得火热之气则注止。少阴标本并发，是以注泄分而时注时止也。气动于左者，君火之气发于左肾之水中。上行于右者，肺肾上下相交，肾为本而肺为末也。火淫肺金，则欬而皮痛。金主声，故暴瘖也。心痛者，火气自伤也。郁冒不知人者，寒热之气乱于上也。洒淅振栗者，阴阳相搏也。寒已而热者，少阴之阴寒，从火化而为热也，是以渴而欲饮。少气骨痿，盖火盛则少气，热盛则骨痿也。哕者，小肠之气不通，逆气上走心而为噫也。流水不冰，疿疹疮疡，乃热伤气血。火热铄金，故天府绝。】 
少阳之复，大热将至，枯燥燔爇，介虫乃耗，惊瘈欬衄，心热烦躁，便数憎风，厥气上行，面如浮埃，目乃瞤瘈，火气内发，上为口糜，呕逆，血溢血泄，发而为疟，恶寒鼓栗，寒极反热，嗌络焦槁，渴饮水浆，色变黄赤，少气脉萎，化而为水，传为胕肿，甚则入肺，欬而血泄。尺泽绝，死不治。
 【 注　少阳之火，复发于秋冬之时，是以木枯草焦，而甲虫耗散。惊瘈欬衂，乃热乘心肺。便数憎风，此表里皆热。面如浮埃，面微有尘也。手足少阳之脉，皆上系于目，故目乃瞤瘈。火气内发，乃阴火发于内。发于上焦则口糜，发于中焦则呕逆，发于下焦则血溢血泄。发而为疟者，少阳主枢，是以寒热阴阳，外内出入。寒极反热，从火化也。嗌络焦槁，肺金伤也。渴饮水浆，阳明胃金燥也。太阴湿土，主四之气。色变黄赤者，火土相合也。少气脉萎者，气血皆伤也。化而为水，传为胕肿者，从四气五气而直至于终之气也。】 
少阳在泉，主胜则热反上行而客于心，心痛发热，格中而呕。少阴同候。
 【 注　少阳在泉，主胜则热反上行而客于心。心痛发热者，君相二火之客气，反上行而自病也。格中而呕者，太阴之客气自病也。因主胜而客反自病，故曰反曰客。曰少阴同候，谓火性炎上，故二火皆有反逆之自病也。】 
热气大来，火之胜也。金燥受邪，肺病生焉。寒气大来，水之胜也。火热受邪，心病生焉。所谓感邪而生病也，重感于邪则病危矣。有胜之气，其必来复也。
 【 注　重感于邪者，乘年之虚，失时之和，遇月之空，是谓三虚，而感于邪，则病危矣。】 
诸热瘈瞀，皆属于火。
 【 注　五脏内合五行，五行内生六气，是以五脏之气病于内，而六气之证见于外也。】 
诸禁鼓栗，如丧神守，皆属于火。诸逆冲上，皆属于火。诸胀腹大，皆属于热。诸躁狂越，皆属于火。
 【 注　火者，少阳包络之相火。热者，君火。诸禁鼓栗，乃热极生寒。如丧神守，相火甚而心神不安也。】 

　　河间六书 【 金?刘完素】 

　　　火热病机

诸病喘呕吐酸，暴注下迫，转筋，小便浑浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻塞鼽衄，血溢血泄，淋闭，身热，恶寒战栗，惊惑悲笑，谵妄，衄蔑血汗，皆属于热。
手少阴君火之热，乃真心小肠之气也。
诸热瞀瘈，暴瘖冒昧，躁扰狂越，骂詈惊骇，胕肿疼酸，气逆冲上，禁栗如丧神守，嚏呕疮疡，喉痹，耳鸣及聋，呕涌溢食不下，目眛不明，暴注瞤瘈，暴病暴死，皆属于火。
少阳相火之热乃心包络三焦之气也。

　　东垣十书 【 元?李杲】 

　　　饮食劳倦所伤始为热中论

古之至人，穷于阴阳之化，究乎死生之际，所著内外经，悉言人以胃气为本。盖人受水谷之气以生，所谓清气、荣气、运气、卫气、春升之气，皆胃气之别称也。夫胃为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏，阴阳揆度，以为常也。若饮食失节，寒温不适，则脾胃乃伤，喜怒忧恐，损耗元气，致脾胃气衰，元气不足，而心火独盛。心火者，阴火也，起于下焦，其系系于心。心不主令，相火代之。相火，下焦包络之火，元气之贼也。火与元气不两立，一胜则一负。脾胃气虚则下流于肾，阴火得以乘其土位，故脾证始得则气高而喘，身热而烦，其脉洪大而头痛，或渴不止，其皮肤不任风寒而生寒。盖阴火上冲，则气高喘而烦热，为头痛为渴而脉洪，脾胃之气下流，使谷气不得升浮，是春生之令不行，则无阳以护其荣卫，则不任风寒，乃生寒热，此皆脾胃之气不足所致也。然而与外感风寒所得之证，颇同而实异。内伤脾胃，乃伤其气；外感风寒，乃伤其形。伤其外为有余，有余者泻之；伤其内为不足，不足者补之。内伤不足之病，苟误认作外感有余之病，而反泻之，则虚其虚也。实实虚虚，如此死者，医杀之耳。然则奈何？惟当以辛甘温之剂，补其中而升其阳，甘寒以泻其火则愈矣。经曰：劳者温之，损者温之。又云：温能除大热。大忌苦寒之药，损其脾胃。脾胃之证始得则热中，今立补中益气汤，以治始得之证。

　　　赡养心神调治脾胃论

灵兰秘典论云：心者君主之官，神明出焉。凡怒忿悲思恐惧，皆损元气。夫阴火之炽盛，由心生凝滞，七情不安故也。心脉者神之舍，心君不宁，化而为火，火者，七神之贼也。故曰，阴火太盛，经营之气不能颐养于神，乃脉病也。神无所养，津液不行，不能生血脉也。心之神，真气之别名也。得血则生，血生则脉旺。脉者，神之舍。若心生凝滞，七神离形，而脉中唯有火矣。善治斯疾者，惟在调和脾胃，使心无凝滞，或生欢忻，或逢喜事，或天气暄和，居温和之处，或食滋味，或眼前见欲爱事，则慧然如无病矣。盖胃中元气。得舒伸故也。夏月火炽之极，金伏之际，而寒水绝体。于此时也，故急救之以生脉散，除其湿热以制其火。盖肺欲收，心苦缓，用酸以收之。心火盛，用甘以泻之。故人参之甘，佐以五味子之酸。孙思邈云：夏月常服五味子以补五脏气是也。麦门冬之微苦寒，能滋水之源于金之位，而清肃肺气，又能除火刑金之嗽，而敛其痰邪。微加黄蘗之苦寒，以为守位滋水之流，以镇坠其浮气，而除两足之痿弱也。

　　丹溪心法 【 元?朱震亨】 

　　　火

阴虚火动难治。火郁当看发于何经，轻者可降，重者则从其性而升之。实火可泻，黄连解毒之类；虚火可补。小便降火极速。
凡气有余便是火，不足者是气虚。
火急甚重者，必缓之以生甘草，兼泻兼缓；参朮亦可。人壮气实，火盛颠狂者，可用正治，或硝、黄、冰水之类。人虚火盛狂者，以生姜汤与之。若投冰水正治，立死。有补阴，火即自降，炒黄蘗、生地黄之类。
凡火盛者，不可骤用凉药，必兼温散。
火可发有二：风寒外束者可发，郁者可发。
气从左边起者，乃肝火也。气从脐下起者，乃阴火也。气从脚起入腹如火者，乃虚之极也。盖相火起于九泉之下，多死。一法用附子末，津调，涂涌泉穴；以四物汤加降火药服之妙。
阴虚证本难治，用四物汤加炒黄蘗，降火补阴。
龟板补阴，乃阴中之至阴也。
四物加白马胫骨，降阴中之火，可代黄连、黄芩。
黄连、黄芩、栀子、大黄、黄蘗降火，非阴中之火不可用。生甘草缓火邪。木通下行，泻小肠火。
人中白泻肝火，须风露中二三年者。
人中黄，大凉，治疫病，须多年者佳。中气不足者，味用甘寒。
山栀子仁，大能降火，从小便泄去。其性能屈曲下降，人所不知，治痞块中火邪。

　　格致余论 【 元?朱震亨】 

　　　相火论

太极动而生阳，静而生阴，阳动而变，阴静而合，而生水火木金土，各一其性。惟火有二：曰君火，人火也；曰相火，天火也。火内阴而外阳，主乎动者也，故凡动皆属火。以名而言，形气相生，配于五行，故谓之君；以位而言，生于虚无，守位禀命，因其动而可见，故谓之相。天主生物，故恒于动。人有此生，亦恒于动。其所以恒于动，皆相火为之也。见于天者，出于龙雷则木之气，出于海则水之气也。具于人者，具于肝肾二部，肝属木而肾属水也。胆者肝之腑，膀胱者肾之腑，心胞络者肾之配。三焦以焦言，而下焦司肝肾之分，皆阴而下者也。天非此火不能生物，人非此火不能有生。天之火虽出于木，而皆本乎地，故雷非伏、龙非蛰、海非附于地，则不能鸣、不能飞、不能波也。鸣也，飞也，波也，动而为火者也。肝肾之阴，悉具相火，人而同乎天也。或曰：相火，天人之所同，何东垣以为元气之贼？又曰：火与元气不两立，一胜则一负。然则如之何而可以使之无胜负也？曰：周子曰：神发知矣，五性感物而万事出。有知之后，五者之性，为物所感，不能不动。谓之动者，即《内经》五火也。相火易起，五性厥阳之火相扇则妄动矣。火起于妄，变化莫测，无时不有煎熬真阴，阴虚则病，阴绝则死。君火之气，经以暑与湿言之。相火之气，经以火言之。盖表其暴悍酷烈，有甚于君火者也，故曰相火元气之贼。周子又曰：圣人定之以中正仁义而主静。朱子曰：必使道心常为一身之主，而人心每听命焉，此善处乎火者。人心听命乎道心，而又能主之以静，彼五火之动皆中节，相火惟有裨补造化，以为生生不息之运用耳，何贼之有？或曰：《内经》相火注曰少阴少阳矣，未尝言及厥阴太阳，而吾子言之何耶？曰：足太阴少阴，东垣尝言之矣。治以炒蘗，取其味辛能泻水中之火是也。戴人亦言：胆与三焦寻火治，肝和胞络都无异。此历指龙雷之火也。予亦备述天人之火，皆生于动，如上文所云者，实推广二公之意。或曰：《内经》言火不一，往往于六气见之，言脏腑者未之见，二公岂他有所据耶？子能为我言之乎？经曰百病之生于风寒暑湿燥火之动而为变者，岐伯历举病机一十九条，而属火者五，此非相火之为病之出于脏腑者乎？考诸《内经》，少阳病为瘈瘲，太阳病时眩仆，少阴病瞀瘈暴瘖郁冒不知人，非诸热瞀瘈之属火乎？少阳病恶寒鼓栗胆病振寒，少阴病洒淅恶寒振栗，厥阴病洒淅振寒，非诸禁鼓栗如丧神守之属火乎？少阳病呕逆厥气上行，膀胱病冲头痛，太阳病厥气上冲胷小腹控睪引腰脊上冲心，少阴病气上冲胷呕逆，非诸逆冲上之属火乎？少阳病讝妄，太阳病讝妄，膀胱病狂颠，非诸躁狂越之属火乎？少阳病胕肿善惊，少阴病瞀热以酸胕肿不能久立，非诸病胕肿疼酸惊骇之属火乎？又《原病式》曰：诸风掉眩，属乎肝火之动也；诸风膹郁病痿，属乎肺火之升也；诸湿肿满，属于脾火之胜也；诸痛痒疮疡，属于心火之用也。是皆火之为病，出于脏腑者然也，注文未之发耳。以陈无择之通敏，且以暖炽论君火，日用之火言相火，又不深及，宜乎后人聋瞽也。悲夫！

　　医学入门 【 明?李梴】 

　　　火分内外虚实

外因：邪郁经络，积热脏腑，此为有余之火。内因：饮食情欲，气盛似火，此为有余中不足。阴虚火动，乃不足之火。大要以脉弦数无力为虚火，实大有力为实火。火病死人甚暴，变化无常，一动便伤元气，偏胜移害他经。《内经》病机十九条，而属火者五。刘河间推广五运为病，属肝者，诸风之火；属脾胃者，诸湿痰火；属心肺者，诸热实火；属肾者，诸虚之火；散于各经，浮游之火；入气分，无根之火；入血分，消阴伏火。故曰：诸病寻痰火，痰火生异证。实火，内外皆热，口渴，日夜潮热，大小便闭；虚火，潮热有间，口燥不渴。
治法
实火：因外邪郁在表者，九味羌活汤。半表里，小柴胡汤。入里，大承气汤。燥渴，白虎汤。因金石炙煿者，黄连解毒汤、防风当归饮、三黄丸、大金花丸。狂者，黑奴丸。虚火：气虚火胜，因劳倦伤胃，无力身热，宜保元汤、补中益气汤加芍药、黄蘗，或四君子汤渗之。如大病及吐泻后，身热如焚，命门脉脱，为阳衰之病，宜以辛热温养其火则热自退，附子理中汤、霹雳散主之。
血虚火动，因伤色欲，午后发热，宜四物汤、滋阴降火汤、加味逍遥散、肾气丸、人中白散。若肾水受伤，生地元参煎膏主之。相火旺甚气从脐下起者，正气汤、坎离丸。如气从涌泉穴起入腹者，虚极难治，四物汤加白马胫骨，降阴火以代芩连；或人中黄亦好。外用附子末，津调涂足心。亦有湿热郁者。
饮食郁火，因内伤生冷，及饮食不化，抑遏阳气于脾土，四肢热燎，以升麻之剂发之，升阳散火汤、火郁汤、泻阴火升阳汤。
七情五志火起，宜随各经调之。大怒，火起于肝则手掉目眩，清肝汤加龙胆草、古茱连丸。醉饱，火起于胃则痞塞肿满，泻黄散、戊己丸、单石膏丸。悲哀，火起于肺则气逆膹郁，泻白散加黄芩、葶苈，单黄芩丸、单苦参丸。房劳，火起于肾则骨蒸潮热，大补阴丸、滋肾丸、单黄蘗丸。心火，轻则烦热痛痒，单泻心汤；重则自焚，面青发躁，脉绝暴死。故曰：五志之火，动极不治。
总论：虚火可补，实火可泻；轻者可降，重者从其性而升之。君火正治，可以湿伏，可以水灭，可以直折。相火反治，不可以水湿折，惟从其性而伏之。即如实火发狂，宜三黄、硝、黄正治。虚火发狂，先与姜汤，然后补阴，其火自降。凡火盛不可猛用凉药，必酒炒过，或兼温散甘缓。又有可发汗者，风寒生冷郁也。
五行惟火有二。心为君火，一身之主；肾为相火，游行于身，常寄肝胆胞络三焦之间。又膀胱为民火，亦属于肾，此皆天赋不可无者。若五志之火，则由于人。是以内伤火多，外感火少。噫！火不妄动，动由于心。静之一字，其心中之水乎？

　　　积热分虚实

实热：因日服金石炙煿，夜卧热炕，或火烘衣被，久则蕴积热毒，在上焦则咽干口燥而臭，舌糜唇疮，在中焦则胷满干呕作渴，在脏腑则大小便闭。法当清心解毒。上热，凉膈散；中热，调胃承气汤；下热，八正散；三焦俱热，三黄汤、大金花丸。虚热：因消铄肾水，相火炎上，口燥烦渴，精神短少，心悸自汗，懒于动作，夜卧睡语。法当降火滋水，三补丸主之，或只清之润之而已。气分实热，白虎汤，或败毒散加荆芥、青皮、白朮。血分实热，四顺清凉饮。气血俱实热，洗心散、甘露饮、泽泻汤。心热，单泻心汤；肝热，泻青丸；脾热，泻黄散；肺热，泻白散；肾热，滋肾丸；小肠热，导赤散；胃热，泻胃汤；大肠热，泻白汤；膀胱热，加味石膏汤。然诸热皆属于心，热甚则能伤阴，宜朱砂安神丸以清镇之。
气分虚热，清心莲子饮，甚者龙脑鸡苏丸。久者宜升阳以散之，小柴胡汤合四君子汤、升阳益胃汤、补中益气汤。或疑补中益气何以治热，不知热因热用，温能除大热之理。盖大热在上，大寒必伏于内，温能退寒以助地气。地气者，在人乃胃之生气，使真气旺而邪热自退。血分虚热，四物汤加芩、连、山、栀，或为丸服。久则滋阴以降之，秦艽扶羸汤，或古归芪汤、滋阴降火汤。蒸热者，加味逍遥散、坎离丸。气血俱虚热，升阳滋阴兼用，十全大补汤、人参养荣汤，俱加知母、黄蘗。然虚热久必脾胃不和，三白汤、参苓白朮散调之。
风甚生热者，风热兼治。或热甚生风者，治其热而风自消。凡头目肿痛眩运，眼昏目赤，耳聋鼻塞，口燥舌干，牙宣牙肿，斑疹之类，皆风热炎上也。初起上攻者，川芎茶调散、至宝丹、四神丹、上清丸。久而下注血衰者，肾气丸加知母、黄蘗，或当归龙荟丸、四生散。痰热者，因痰生热，或因热生痰。凡咽痛喉闭、膈噎胸痞、颠狂惊悸、怔忡健忘之类，皆痰火滞中之所为也，小调中汤、大调中汤。
湿热者因湿生热，或因热生湿。凡泄泻下痢、水肿胀、黄疸、遗精白浊、疝痛腹痛、脚气之类，皆湿热下流所为。丹溪治湿热，上焦黄芩，虚者天麦门冬代之；中焦黄连，虚者白朮、茯苓、葛根代之；下焦龙胆、防己、黄蘗，虚者肥人苍朮、南星、滑石，瘦人牛膝、槟榔、桃仁、红花。经曰：治病必求其本。此风热痰湿，百病之本也。

　　医贯 【 明?赵献可】 

　　　论火

有阳火，有阴火；有水中之火，有土中之火，有金中之火，有木中之火。阳火者，天上日月之火，生于寅而死于酉；阴火者，灯烛之火，生于酉而死于寅。此对待之火也。水中火者，霹雳火也，即龙雷之火，无形而有声，能焚草木，得雨而益炽，见于季春而伏于季秋。原夫龙雷之见者，以五月一阴生，水底冷而天上热，龙为阳物，故随阳而上升。至冬一阳来复，故龙亦随阳下伏，雷亦收声。人身肾中相火，亦犹是也。平日不能节欲，以致命门火衰，肾中阴盛，龙火无藏身之位，故游于上而不归，是以上焦烦热欬嗽等证。善治者，以温肾之药，从其性而引之归原，使行秋冬阳伏之令而龙归大海，此至理也。奈何今之治阴虚火衰者，以黄蘗、知母为君而愈寒其肾，益速其毙，良可悲哉！若有阴虚火实旺者，此肾水干枯而火偏盛，宜补水以配火，亦不宜苦寒之品以灭火。壮水之主以镇阳光，正谓此也。如灯烛火亦阴火也，须以膏油养之，不得杂一滴寒水，得水即灭矣。独有天上火入于人身，如河间所论六气暑热之病及伤暑、中暑之疾，可以凉水渥之，可以苦寒解之。其余炉中火者，乃灰土中无焰之火，得木则烟，见湿则灭，须以灰培，实以温烬。人身脾土中火，以甘温养其火而火自退。经曰：劳者温之，损者温之。甘能除大热，温能除大热。此之谓也。
空中之火，附于木中，以常有坎水滋养，故火不外见。惟干柴生火，燎原不可止遏，力穷方止。人身肝火内炽，郁闷烦躁，须以辛凉之品发达之。经曰：木郁则达之，火郁则发之。使之得遂其炎上之性。若以寒药下之则愈郁矣，热药投之则愈炽矣。
金中火者，凡山中有金银之矿，或五金埋瘗之处，夜必有火光，此金郁土中而不得越，故有光辉发见于外。人身皮毛空窍中，自觉针刺蚊咬，及巅顶如火炎者，此肺金气虚，火乘虚而现。肺主皮毛故也。经曰：东方木实，因西方金虚也。补北方之水，即所以泻南方之火。虽曰治金中之火，而通治五行之火，无余蕴矣。心火者，有形之火也。相火者，无形之火也。无形之火，内燥热而津液枯，以五行有形之兑水制之者，权也。吾身自有上池真水，气也，无形者也。以无形之水，沃无形之火，常而可久者也。是为真水真火，升降既宜而成既济矣。

　　　滋阴降火论

节斋云：人之一身，阴常不足，阳常有余。况节欲者少，过欲者多。精血既亏，相火必旺，火旺则阴愈消，而痨瘵欬嗽、咯血吐血等证作矣。故宜常补其阴，使阴与阳齐，则水能制火，而水升火降，斯无病矣。故丹溪先生发明补肾之说，谓专补左尺肾水也。古方滋补药，皆兼补右尺相火，不知左尺原虚，右尺原旺，若左右平补，依归火胜于水，只补其左，制其右，庶得左右相平也。右尺相火，固不可衰，若果相火衰者，方宜补火。但世之人火旺致病者，十之八九；火衰成病者，百无一二。且少年肾水正旺，似不必补，然欲心正炽，妄用太过；至于中年欲心虽减，然少年斲丧既多，焉得复实？及至老年天真渐绝，只有孤阳。故补阴之药，自少至老，不可缺也。节斋先生发明先圣之旨，以正千载之讹，其功盛哉！但水衰者固多，火衰者亦不少。先天禀赋若薄者，虽童子尚有火衰之证，焉可独补水哉！况补阴丸中，以黄蘗、知母为君，天麦门冬为佐，盖黄蘗苦寒泄火，天门寒冷损胃，服之者不惟不能补水，而且有损于胃。故滋阴降火者，乃谓滋其阴则火自降，当串讲，不必降火也。然二尺各有阴阳，水火互相生化，当于二脏中各分阴阳虚实，求其所属而平之。若左尺脉虚弱而细数者，是左肾真阴不足也，用六味丸。右尺脉迟软或细沉而数欲絶者，是命门相火不足也，用八味丸。至于两尺微弱，是阴阳俱虚，用十补丸。皆滋其先天之化源，实万世无穷之利。今补阴者，率用黄蘗、知母，反戕脾胃，多致不起，不能无遗憾于世。幸医者病者，加意于六味、八味二方云。

　　　相火龙雷论

火有人火，有相火。人火者，燎原之火也，遇草而爇，得木而燔，可以湿伏，可以水灭，可以直折，黄连之属可以制之。相火者，龙火也，雷火也，得湿则焫，遇水则燔，不知其性，而以水折之，以湿攻之，适足以光焰烛天，物穷方止矣。识其性者，以火烛之，则焰灼自消，炎光扑灭，古书泻火之法，意盖如此。今人率以黄蘗治相火，殊不知此相火者，寄于肝肾之间，此乃水中之火，龙雷之火也。若用黄蘗苦寒之药，是以水灭湿伏，龙云之火愈发矣。龙雷之火，每当浓阴骤雨之时，火焰愈炽，或烧毁房屋，或击碎木石，其势诚不可抗。惟太阳一照，火自消灭，此得水则炽，得火则灭之一验也。
问：龙雷何以五六月而启发，九十月而归藏？盖冬时阳气在水土之下，龙雷就其火气而居于下；夏时阴气在下，龙雷不能安其身而出于上。故惟八味丸桂附，与相火同气，直入肾中，据其窟宅而招之，同气相求，相火安得不引之而归原耶？人非此火，不能有生。世人皆曰降火，而予独以地黄滋养水中之火；世人皆曰灭火，而予独以桂、附温补天真之火也。
震本坤体，阳自外来交之，有动乎情欲之象。是以圣人于卦中，凡涉乎震体者，取义尤严。洊雷震，君子以恐惧修省。在复则曰先王以至日闭关，欲其复之静也；在随则曰向晦入晏息，欲其居之安也；在颐则曰慎言语节饮食，欲其养之正也。明乎此义，而相火不药自伏矣。

　　医门法律 【 清?喻昌】 

　　　先哲格言论火

天之六气，惟火有二。君者，上也；相者，下也。阳在上者，即君火也；阳在下者，即相火也。上者应离，阳在外也，故君火以明。下者应坎，阳在内也，故相火以位。火一也，而上下幽显，其象不同，此其所以有辨也。然以凡火观之，则其气质上下，亦自有君相明位之辨。盖明者光也，火之气也；位者形也，火之质也。如一寸之灯，光被满室，此气之为然也。盈炉之炭，有热无焰，此质之为然也。夫焰之与炭皆火也，然焰明而质暗，焰虚而质实，焰动而质静，焰上而质下。以此证之，则其气之与质，固自有上下之分，亦岂非君相之辨乎？是以君火居上，为日之明，以昭天道，故于人也属心，而神明出焉。相火居下，为原泉之温，以生养万物，故于人也属肾，而元阳蓄焉。所以六气之序，君火在前，相火在后，前者肇物之生，后者成物之实。而三百六十日中，前后二火所主者，止四五六七月，共一百二十日，以成一岁化育之功，此君相二火之为用也。
六气之分，属阴者三，燥湿寒是也。属阳者二，风热而已。使火无君相之化，则阴胜于阳，而杀甚于生矣。此二火之所以必不可无也。若因惟火有二，便谓阳常有余，而专意抑之，则伐天之和，伐天之本，莫此为甚。此等大义，学者最当详察。足相火属胆，配肝，主血者也；手相火属三焦，配肾之命门，主精者也。肝与命门皆属风木，木中有火，则精血之中有热气也。然精血体润，水也。火与水相守故不发。至发而为热，则皆精血将枯之所致也。譬木枯则火易焚耳，故相火发者难治。今虚劳骨蒸之病，皆相火发热之证也。小水不能减大火，法当补阴，则热自退。

　　景岳全书 【 明?张介宾】 

　　　论君火相火

经曰：君火以明，相火以位。此就火德辨阴阳而悉其形气之理也。盖火本阳也，而阳之在上者，为阳中之阳，故曰君火；阳之在下者，为阴中之阳，故曰相火。此天地生成之道也。其在于人，则上为君火，故主于心；下为相火，故出于肾。主于心者，为神明之主，故曰君火以明。出于肾者，为发生之根，故曰相火以位。至其为病，则以明者其化虚，故君火之气，有晦有明；以位者其化实，故相火之病，能焚能燎。何也？盖化虚者，无形者也。故其或衰或旺，惟见于神明，神惟贵足，衰则可畏也。化实者，有形者也。故其为热为寒，必着于血气，确有证据，方可言火也。此其一清一浊，有当辨者如此。然清浊虽二，而气禀则一。故君火衰则相火亦败，此以无形者亏及有形者也；相火炽则君火亦炎，此以有形者病及无形者也。夫生以神全，病惟形见。故火之为病，必依于有位有形之相火。所谓邪火者，即所谓凡火也。惟不得其正，所以为病，故别以邪火名之，而实非可以君相并言也。故在《内经》则又谓之畏火，正以此火有形，故可畏也。夫病以有形之火，须治以有形之物。故形而火盛者，可泻以苦寒之物；形而火衰者，可助以甘温之物。此以形治形，而治火之道止于是矣。至若无形之火，则生生息息，窈窈冥冥，为先天之化，为后天之神，为死生之母，为元牝之门，又岂于形迹之间可能摹拟者哉。故有形之火不可纵，无形之火不可残。有能知火之邪正，而握其盈虚伸缩之权者，则神可全，病可却，而生道在我矣。即吾有形，吾又何患！
余向释《内经》，于君火以明、相火以位之义，说固详矣，而似犹有未尽者。及见东垣云：相火者，下焦包络之火，元气之贼也。丹溪亦述而证之。予闻此说，尝掩口而笑，而觉其不察之甚也。由此兴感，因再绎之。夫《内经》发明火义，而以君相明位四字为目。此四字者，个个着实，是诚至道之纲领，有不可不阐扬其精义者。亦何以见之？盖君道惟神，其用在虚；相道惟力，其用在实。故君之能神者，以其明也；相之能力者，以其位也。明者明于上，为化育之元主；位者位于下，为神明之洪基。此君相相成之大道，而有此天不可无此地，有此君不可无此相也，明矣。君相之义，岂泛言哉！至若五运之分，各职其一，惟于火字独言君相，而他则不及者，何也？盖两间生气，总曰元气，元气惟阳为主，阳气惟火而已。第火之为用，其道最微。请以火象证之：如清轻而光焰于上者，火之明也；重实而蕴蓄于下者，火之位也。明即位之神，无明则神用无由以着；位即明之本，无位则光焰何从以生？故君火之变化于无穷，总赖此相火之栽根于有地。虽分之则一而二，而总之则二而一者也。此君火相火之辨，凡其为生化，为盛衰，为本末，轻重攸系从可知矣。人生所赖者唯此，故《内经》特以为言。然在《内经》则但表其大义，原无分属之条；惟刺禁论曰：七节之旁，中有小心。此固隐然有相火所居之意。故后世诸家，咸谓相火寄在命门，是固然矣。然以予之见，则见君相之义无脏不有，又何以辩之？盖总言大体，则相火当在命门，谓根荄在下，为枝叶之本也。析言职守，则脏腑各有君相，谓志意所出，无不从乎形质也。故凡以心之神，肺之气，脾胃之仓廪，肝胆之谋勇，两肾之伎巧，亦总皆发见之神奇。使无其地，何以生此？使地有不厚，何以蕃此？此皆从位字发生，而五脏各有其位，则五脏亦各有相，相强则君强，此相道之关系，从可知矣。故圣人特命此名，诚重之也。而后人指之为贼，抑何异耶！此万世之疑窦，故予不得不辩。或曰：是若谬矣，第彼之指为贼者，亦有深意。盖谓人之情欲多有妄动，动则俱能起火，火盛致伤元气，即为元气之贼，亦何不可？予曰：此固邪正之歧，最当明辨者也。夫情欲之动，邪念也，邪念之火为邪气；君相之火，正气也，正气之蓄为元气。其在身家，譬之产业，肾者能守之，不肖者能荡之，罪与不罪，在子孙之废与不废，镃基何与焉。相火之义，亦犹此耳。夫既以相称之，而竟以贼名之，其失圣人之意也远矣。且凡火之贼伤人者，非君相之真火，无论在内在外，皆邪火耳。贼火可言贼，相火不可言贼也。矧六贼之中，火惟居一，何二子独知畏火其甚如是，而并昧邪正之大义，亦何谓耶？予闻其言，固知其错认面目矣，不觉因而失笑。

　　　论病机火证

观《内经》至真要大论所列病机，凡言火者五，言热者四，似皆谓火也。然诸病之见于诸篇者，后有此言热而彼言寒，此言实而彼言虚者，岂果本经之自为矛盾耶？盖诸篇所言，在专悉病情，故必详尽，在本篇所言，亦不过总言运气之大约，原非确指为实火实热也。故于篇末，复以有无虚实四字，总结于后。此轩岐之明见万世，正恐后人误以火热二字，悉认为真，因而晓示如此。此其火有虚实，热有真假，从可知矣。余以刘河间《原病式》之谬，故于《类经》惟引经释经，不敢杜譔一言，冀在解人之惑，以救将来之误耳。

　　　论虚火

凡虚火证，即假热证也。其病源有二，而外证有四。何也？一曰，阴虚者能发热，此以真阴亏损，水不制火也。二曰，阳虚者亦能发热，此以元阳败竭，火不归源也。此病源之二也。至若外证之四，则一日，阳戴于上而见于头面咽喉之间者，此其上虽热而下则寒，所谓无根之火也。二曰阳浮于外而发于皮肤肌肉之间者，此其外虽热而内则寒，所谓格阳之火也。三曰阳陷于下而见于便溺二阴之间者，此其下虽热而中则寒，所谓失位之火也。四曰阳亢乘阴而见于精血髓液之间者，此其金水败而铅汞干，所谓阴虚之火也。此外证之四也。然证虽有四，而本则惟二，或在阴虚，或在阳虚而尽之矣。第阴虚之火惟一，曰金水败者是也。阳虚之火有三，曰上中下者是也。凡治此者，若系阴虚火盛，则治当壮水；壮水之法，只宜甘凉，不宜辛热。若系阳虚发热，则治宜益火。益火之法，只宜温热，大忌清凉。第温热之效速，每于一二剂间，便可奏功。甘凉之力缓，非多服不能见效也。然清凉之药，终不宜多，多则必损脾胃。如不得已则易以甘平，其庶几耳。倘甘平未效，则惟有甘温一法，斯堪实济，尚可望其成功。否则生气之机，终非清凉所能致也。此义最微，不可不察。
气本属阳，阳气不足则寒从中生，寒从中生则阳无所存，而浮散于外，是即虚火假热之谓也。而假寒之证，其义亦然。是以虚火实火，亦总由中气之虚实耳。凡气入于内而为寒者，有如严冬，阳伏于下而阴凝于上，故冰雪满地而井泉温暖也；气虚于内而为热者，有如盛夏，阴盛于中而阳浮于外，故炎暑逼人而渊源清冷也。天地间理原如此，故不可见热即云热，见寒即云寒，而务察其寒热之本。
火有虚实，故热有假真。而察之之法，总当以中气为之主，而外证无足凭也。故凡假热之证，本中寒也；假寒之证，本内热也。中寒者原是阴证，内热者原是阳证。第以惑者不明，故妄以寒证为真热，热证为真寒。而不知内热者当远热，内寒者当远寒。内有可据，本皆真病，又何假之有。

　　　论五志之火

经曰：天有四时五行，以生长收藏，以生寒暑燥湿风。人有五脏化五气，以生喜怒思忧恐，是即所谓五志也。此五志之化由乎五脏，而五脏之化由乎五行。故在心为喜，心主火也；在肝为怒，肝主木也；在脾为思，脾主土也；在肺为忧，肺主金也；在肾为恐，肾主水也。此五志各有分属，本不可以混言者也。且人有此生，即有此志。使无此志，生亦何为？是生之与志，本不能离，亦不可离。而人于食息之常，孰不以五志为生？亦孰不以五志为用？而未闻以五志之动皆为火也。第或以用志失宜，则未免有伤脏气。故在《内经》则但言五脏之伤，各有所属，五气之伤，各有所病，亦未闻以五志之伤皆云火也。而五火之说，乃始于刘河间，云五志所伤皆热也。丹溪述河间而衍之曰：五志之动，各有火起。刘宗厚又述丹溪而衍之曰：大怒则火起于肝，醉饱则火起于胃，房劳则火起于肾，悲哀动中则火起于肺，心为君主自焚则死矣。自三子之说行，则似乎五行悉化而为火，理岂然乎？余尝察五志所伤之人，但见其憔悴日增，未见其俱为热病也。即因志动火者，非曰必无，但伤气者十之九，动火者十之一，又岂五志皆能动火乎？而矧以怒动肝气者，最易伤脾。脾伤者，不可以言火也。醉饱能助胃火，胃强者固自无恙，脾弱而致病者，不可以言火也。房劳本动肾火，精去而阳亢者，可以言火；精去而气亦去者，不可以言火也。外如五志之伤，则无非伤气败阳之证，尚可谓之火乎？无火治火，则无有不败者矣。
火为热病，是固然矣。然火得其正，即为阳气。此火之不可无，亦不可衰，衰则阳气之虚也。火失其正，是谓邪热。此火之不可有，尤不可甚，甚则真阴伤败也。然阳以元气言，火以病气言，故凡病在元气者不得以火论。何也？盖人之元气止于充足，焉得有余？既非有余，则何以言火？所谓无形者其化虚，即此是也。惟病在形体者，乃可以察火证。盖其不在气即在血。所谓有形者其化实，即此是也。故凡火之为病，其在外者，必见于皮肉筋骨；其在内者，必见于脏腑九窍。若于形质之间，本无热证可据，而曰此火也，此热也，则总属莫须有之妄谈也。矧如火证悉具，而犹有虚实之殊，真假之异，其可不为详辨乎。若果有火病，则火性急烈，然实火止随形质，余因谓之凡火，又谓之邪火。火之为病，病之标耳，洗之涤之，又何难哉。惟虚火之病，则本于元气。元气既虚，而再攻其火，非梴即刃矣。是以诸病之杀人，而惟火病为最者，正以凡火未必杀人，而以虚作实，则无不杀之矣，不忍见也。
凡五脏之火，肺热则鼻干，甚则鼻涕出；肝热则目眵浓；心热则言笑多；脾热则善饥善渴；肾热则小水热痛。凡此之类，宜从清也。
凡察火证，必须察其虚实。虽其元气本虚，然必虚中挟实者，乃为易治。何以见之？如或大便干结，或善饥多食，或神气精明，或声音强壮，而脉见有力，此皆虚中有实也，俱可随证清解之。若或内外俱热，而反见溏泄，或饮食少进，或声微气短，诸虚皆见，而反不利温补者，此其胃气已败，生意已穷，非吉兆也。

　　　论治火

治实火诸法：凡微热之气，惟凉以和之，宜徙薪饮、四阴煎、二阴煎，或加减一阴煎、黄芩芍药汤、黄芩清肺饮之类，酌宜用之。大热之气，必寒以除之，宜抽薪饮、白虎汤、太清饮、黄连解毒汤、玉泉散、三补丸之类主之。火甚而兼胀满闭结实热者，宜凉膈散、三黄丸、大金花丸之类主之。
凡火盛虚烦干渴，或有热毒难解者，宜用菉豆饮或雪梨浆，间药朝夕饮之，退火解毒最速，且无所伤，诚妙法也。郁热之火，宜散而解之。如外邪郁伏而热者，宜正柴胡饮、小柴胡汤或升阳散火汤之类主之。若郁热在经，而为痈疽为疮疹者，宜连翘归尾煎，或芍药蒺藜煎，或当归蒺藜煎之类主之。或于本门求法治之，此皆火郁发之之谓也。
虚火之与假热，其气皆虚，本若相类，然阴阳偏胜亦有不同。如阴虚生热者，此水不足以济火也，治当补阴，其火乃息，宜一阴煎、左归饮、左归丸、六味地黄丸之类主之，此所谓壮水之主也。如寒极生热而火不归原，即阴盛隔阳，假热证也，治宜温补血气，其热自退，宜理阴煎、右归饮、理中汤、大补元煎、六味回阳饮之类主之，此所谓益火之源，所谓温能除大热也。
凡假热之证，以肾阴大虚，则阳无所附，而浮散于外，故反多外热，此内真寒外假热也。若非峻补真阴，何以复其元气？元气不复，则必由散而尽矣。但外热既甚，多见口疮舌裂、喉干咽痛、烦渴喜冷等证，而辛热温补之剂，难以入口。故薛立斋治韩州同之劳热，以加减八味丸料一斤，内肉桂一两，煎五六碗，用水浸冰冷与服。此法最善，余因效之。尝以崔氏八味丸料，或右归饮，用治阴虚假热，伤寒及劳热烦渴等证，服后顿退，而虚寒悉见，乃进温补，无不愈者，此真神妙法也。实火宜泻，虚火宜补，固其法也。然虚中有实者，治宜以补为主，而不得不兼乎清，如加减一阴煎、保阴煎、天王补心丹、丹溪补阴丸之类是也。若实中有虚者，治宜以清为主，而酌兼乎补，如清化饮、徙薪饮、大补阴丸之类是也。凡此虚中之实，实中之虚，本无限则，故不得谓热者必无虚，虚者必无热。但微虚者宜从微补，若补倍于虚而清之不及，渐增无害也。若虚倍于热，而清之太过，则伐及元阳矣。凡治火者，不可不知此义。
泻火诸药：黄连、栀子，泻心肝大肠之火；山栀仁降火从小便出，其性能屈曲下行；石膏泻肠胃之火，阳明经有实热者，非此不可；黄芩清脾肺大肠之火，善除骨蒸夜热；生地、麦门冬清肝肺，凉血中之火；天门冬泻肺与大肠之火；桑皮、川贝母解上焦肺胃之火；柴胡、干葛解肝脾诸经之郁火；龙胆草泻肝肾膀胱之火；槐花清肝肾大肠之火，能解诸毒；芍药、石斛清脾胃之火；滑石利小肠膀胱之火；天花粉清痰止渴，解上焦之火；连翘泻诸经之浮火；元参清上焦之浮火；山豆根解咽喉之火；胆星开心脾胃脘之痰火；青黛、芦荟、胡黄连泻五脏之疳热郁火；苦参泻疳蚀之火；木通下行，泻小肠之火；泽泻、车前子利癃闭之火；人中白清肝脾肾之阴火；童便降阴中血分之浮火，大黄、(石卜)硝泻阳明诸经实热之火；人参、黄芪、白朮、甘草，除气虚气脱阳分散失之火；熟地黄、当归、枸杞、山茱萸，滋心肾不交阴分无根之火；附子、干姜、肉桂，救元阳失位阴盛格阳之火。凡此治火之法，已若尽之，然而不过言其筌蹄耳。而神而通之，原不可笔楮尽也。

　　　论命门火

水中之火，乃先天真一之气，藏于坎中，此气自下而上，与后天胃气相接而化，此实生生之本也。是以花萼之荣在根柢，灶釜之用在柴薪，使真阳不发于渊源，则总为无根之火矣。火而无根，即病气而非元气也。故《易》以雷在下而为复，可见火之标在上，而火之本则在下。且火知就燥，性极畏寒。若使命门阴胜，则元阳畏避，而龙火无藏身之地，故致游散不归，而为烦热格阳等病。凡善治此者，惟从其性，但使阳和之气，直入坎中，据其窟宅而招之诱之，则同气相求，而虚阳无不归原矣。故曰甘温除大热，正此之谓也。奈何昧者不知此理，多以阳虚作实热，不思温养以火，而但知寒凉可以灭火，安望其尚留生意而不使之速毙耶？此实医家第一活人大义。既从斯道，不可不先明此理。倘三焦有客热邪火，皆凡火耳，固不得不除，而除火何难，是本非正气火候之谓也。学者于此，当深明邪正二字，则得治生之要矣。
命门有阴虚，以邪火之偏胜也。邪火之偏胜，缘真水之不足也。故其为病，则或为烦渴，或为骨蒸，或为欬血吐血，或为淋浊遗泄，此虽明是火证，而本非邪热实热之比。盖实热之火其来暴，而必有感触之故；虚热之火其来徐，而必有积损之因。此虚火实火之大有不同也。凡治火者，实热之火，可以寒胜，可以水折，所谓热者寒之也；虚热之火，不可以寒胜，不可以水折，所谓劳者温之也。盖虚火因其无水，只当补水以配火，则阴阳得平而病自可愈。若欲去火以复水，则既亏之水，未必可复，而并火去之，岂不阴阳两败乎？且苦寒之物，绝无升腾之生气，而欲其补虚，无是理也。故予之治此，必以甘平之剂，专补真阴。此虽未必即愈，自可无害。然后察其可乘，或暂一清解，或渐加温润，必使生气渐来，庶乎脾可健则热可退，肺渐润则嗽渐宁，方是渐复之佳兆，多有得生者。若但知知、蘗为补阴，则愈败其肾，而致泄泻食减，必速其殆矣。

　　　论河间

刘河间《原病式》所列病机，原出自《内经》至真要大论。盖详言五运六气，盛衰胜复之理，而以病机一十九条，总于篇末；且曰，有者求之，无者求之，盛者泻之，虚者补之，令其调达，而致和平。是可见所言病机，亦不过挈运气之大纲，而此中有无之求，虚实之异，最当深察，总惟以和平为贵也。故五常政大论又详言五运三气之辨，则火之平气曰升明，火之太过曰赫曦，火之不及曰伏明。此虚火实火之辨，则有如冰炭之异，而《内经》不偏不倚之道，固已详明若是。奈河间不能通察本经全旨，遂单采十九条中一百七十六字，演为二百七十七字，不察虚实盛衰，悉以实火言病，着为《原病式》以迄于今。夫实火为病，固为可畏，以清凉去之，本不难也。虚火最忌寒凉，若妄用之，无不致死。矧今人之虚火者多，实火者少，岂皆属有余之病，顾可概言为火乎？历观唐宋以前，原未尝偏僻若此。继自《原病式》出，而丹溪得之定城，遂目为至宝，因续着《局方发挥》及阳常有余等论。即如东垣之明亦因之，而曰火与元气不两立。此后如王节斋、戴原礼辈，则祖述相传，遍及海内。凡今之医流，则无非刘朱之徒，动辄言火，莫可解救，多致伐人生气，败人元阳，杀人于冥冥之中而莫之觉也，诚可悲矣。即间有一二特达，明知其非，而惜人阳气，则必有引河间之说而羣吠之者矣，何从辩哉！矧病机为后学之指南，既入其门，则如梦不醒，更可畏也。医道之坏，莫此为甚。此误谬之源，不可不察。

　　　论丹溪

丹溪相火论曰：五行各一其性，惟火有二：曰君火，人火也；曰相火，天火也。火内阴而外阳，主乎动者也，故凡动皆属火。天主生物，故恒于动，人有此生，亦恒于动。其所以恒于动者，皆相火之所为也。故人自有知之后，五志之火，为物所感，不能不动。谓之动者，即《内经》五火也。相火易起，五性厥阳之火相扇而妄动矣。火起于妄，变化莫测，无时不有煎熬真阴，阴虚则病，阴绝则死。据丹溪此论，则无非阐扬火病，而崇其补阴之说也。第于此而浅视之，则若或近理，故易动人；于此而深味之，则意识皆幻，大是误人。余请精绎其义，用解后人之惑，何如？盖自一元初肇，两仪继之，则动静于斯乎见，而阳主动，阴主静也。自两仪奠位而五行布之，则气质各有所主，而火主热，水主寒也。此两仪动静，为五行之先天。先天者，性道也。五行寒热为五行之后天，后天者，变体也。先后之理，有可混言者，有不可混言者。如火本属阳，即言火为动，若无不可也。其不可混者，以阳为元气之大主，火为病气之变见，而动乃阳之性道，安得以性道为病变而言凡动皆属火也。即自天人论之：则曰天行健，岂天动即火乎？又曰：君子以自强不息，岂人动即火乎？使天无此动则生机息，人无此动则性命去，又何可以火言动乎？若谓之火，则火必宜去，而性亦可去乎？若谓凡动皆属火，则岂必其不动而后可乎？夫以阳作火，词若相似，而理则大悖矣。故在丹溪则曰：阴虚则病，阴绝则死。余则曰：阳虚则病，阳脱则死。此机微疑似中，有毫厘千里之异，临岐者不可不详察也。或曰：子言虽是，第未达丹溪之意耳。如曰五脏各有火，五志激之，其火随起，以致真阴受伤，阴绝则死者，岂非因动生火乎？予曰：此或因情欲之思动火者，止有一证。如欲念不遂，或纵欲太过，致动相火而为劳为瘵者，诚有之也。此外如五志之动，皆能生火，则不然也。夫所谓五志者，喜怒忧思恐也。经曰：喜伤心，怒伤肝，思伤脾，忧伤肺，恐伤肾。五脏既受此伤，则五火何由而起？又曰：喜则气散，怒则气逆，忧则气闭，思则气结，恐则气下。此五者之性，为物所感，不能不动，动则耗伤元气，元气既耗如此、则火又何由而起？故经曰：五脏者，主藏精者也，不可伤，伤则失守而阴虚，阴虚则无气，无气则死矣。是可见脏不可伤，气亦不可伤，未闻伤即为火也。即云为火，必有火证。使无火证，而但以动字敷衍其说，其何异捉影为形，而天下事又何不可马鹿其间乎？且常见五志所伤之人，伤极必生战栗，是盖以元阳不固，神气失守而然。倘遇河间为之和，则又必谓战栗皆生于火矣。孰是孰非，其几如此，能不为生民痛哉！
丹溪《局方发挥》曰：相火之外，又有脏腑厥阳之火。五志之动，各有火起。相火者，此经所谓一水不胜二火之火，出于天造。厥阳者，此经所谓一水不胜五火之火，出于人欲。气之升也，随火炎上升而不降，孰能御之？原经文五火之说，乃解精微论中言厥病之目无所见也。谓其阳并于上，阴并于下，阴阳不交，所以为厥。厥者，逆也。由其阳逆于上则火不降，阴逆于下则水不升，水既不升，火又不降，而目以一阴之精微，不胜五脏之阳逆。此单言厥逆之为病也如此，岂言火有五而水止一乎？又按二火之说，乃逆调论言有身寒之盛，而反不战栗者，名为骨痹。谓其人肾气素胜，以水为事，则肾脂枯而髓不能满，故寒甚至骨也。又以肝为一阳，心为二阳，二脏皆有伏火，则一水不胜二火，所以身虽寒而不冻栗。此单言骨痹之为病也如此，又岂阳常有余之谓乎？若以五火二火，尽可引为火证，则有如示从容论中有云，二火不胜三水者，又将何以解之？而何独不引为言耶？试以此问丹溪，其将何以答予？
丹溪曰：气有余，便是火。又曰：五脏各有火，五志激之，其火随起。若诸寒为病，必须身犯寒气，口得寒物，乃为寒病。非若诸火病自内作，所以气之病寒者十无一二。予味丹溪此言，不能不掩卷叹息。岂必气之病寒者，十无一二耶？夫气本属阳，阳实者固能热，阳虚者独不能寒乎？故经曰：气实者，热也。气虚者，寒也。又经曰：血气者喜温而恶寒，寒则泣不能流，温则消而去之，则其义有可知矣。且今人之气实与气虚者，孰为多寡，则寒热又可知矣。然而何以证之？如心气虚则神有不明，肺气虚则节制有不行，脾气虚则食饮不能健，肝气虚则魂怯而不宁，肾气虚则阳道衰而精少志屈，胃气虚则仓廪匮而病及诸经，三焦虚则上中下俱失其职，命门虚则精气神总属无根。若此者，莫非气虚之类。气虚则阳虚，阳虚则五内不暖，而无寒生寒，所以多阳衰羸败之病。若必待寒气寒食而始为寒证，则将置此辈于何地？夫病之所贵于医者，贵其能识生气，是诚医家最大关系，而丹溪全不之察，故无怪其曰：气有余便是火。而余反之曰：气不足，便是寒。使其闻余之说，尚不知以为然否？

　　　升阳散火辩

凡治火之法，有曰升阳散火者，有曰滋阴降火者。夫火一也，而曰升曰降，皆堪治火，然升则从阳，降则从阴，而升降混用，能无誖乎？抑何者宜升，何者宜降，而有以辨乎？此千古之疑窦，亦千古之两端，而未闻有达之者。夫火之为病，有发于阴者，有发于阳者。发于阴者，火自内生者也；发于阳者，火自外致者也。自内生者，为五内之火，宜清宜降者也。自外致者，为风热之火，宜散宜升者也。今人凡是火证，无分表里，必曰木火因气动，辄称为风热，多用升阳散火之法。呜呼！此似近理，孰得非之！而不知至理所在，无容混也。夫风热之义，其说有二：有因风而生热者，有因热而生风者。因风生热者，以风寒外闭而火郁于中，此外感阳分之火，风为本而火为标也。因热生风者，以热极伤阴而火达于外，此内伤阴分之火，火为本而风为标也。经曰：治病必求其本。可见外感之火，当先治风，风散而火自息，宜升散不宜清降。内主之火，当先治火，火灭而风自清，宜清降不宜升散。若反而为之，则外感之邪，得清降而闭固愈甚；内生之火，得升散而燔燎何当。此其内因外因，自有脉证，可详辨也。余阅方书，所见头目口齿咽喉脏腑阴火等证，悉云风热，多以升降并用，从逆兼施。独不思升者碍降，降者碍升，从者忌逆，逆者忌从乎？经曰：高者抑之，下者举之，寒者热之，热者寒之。又曰：病生于内者，先治其阴，后治其阳，反者益甚。病生于阳者先治其外，后治其内，反者益甚。此自不易之正理。故余之立方处治，宜抑者则直从乎降，宜举者则直从乎升，所以见效速而绝无耽延之患，亦不过见之真而取之捷耳。若今人之轻病致重，重病致危，而经年累月，日深日甚，以致不救者，谓非两端之误之也乎？明者于此，最当辨之。

古今图书集成医部全录卷二百三十七

　火门

　　石室秘箓 【 清?陈士铎】 

　　　火证治法

瘦人多火，人尽知之。然而火之有余，水之不足也。不补水以镇阳光，又安能去火以消其烈焰哉？方用元参八两，生地四两，熟地、天冬、麦冬、丹皮、沙参各三两，地骨皮、白芍各五两，陈皮五钱，各为末，蜜为丸，如桑叶六两，亦为末，同捣为丸，每日白滚水送下五钱。妙在元参去浮游之火，而又能调停五脏之阳。各品之药，阴多于阳，则阴气胜于阳气，自然阴胜阳消，又何必石膏、知母之纷纷哉。虽石膏、知母，原是去火神剂，不可偏废，然而用之于火腾热极之初，可以救阴水之熬干，不可用之于火微热退之后，减阳光之转运。此瘦人之治法如此。
瘦人多火，定一煎方。方用元参一两，麦冬、天冬、生地、熟地、白芍各三钱，山茱萸、白芥子各二钱，丹皮二钱，甘草、北五味各五分，水煎服。此方皆滋阴之药，而又不凝滞于胃中，瘦人常服，必无火证之侵矣。
引治者，病在下而上引之，病在上而下引之也。如人虚火沸腾于咽喉口齿间，用寒凉之药，入口稍快，少顷又甚，又用寒凉，腹泻肚痛而上热益炽。欲用热药凉饮，而病人不信，不肯轻治，乃用外治之法，引之而愈。方用附子一个为末，米酢调成膏药，贴在涌泉穴上，少顷火气衰，又少顷而热退，变成冰凉世界，然后六味地黄丸汤大剂与之，则火不再沸腾矣。盖此火乃雷火也，见水则愈酷烈也。不见雷霆之震，浓阴大雨之时，愈加震动，惊天轰地，更作威势，一见太阳当空，则雨歇声消，寂然不闻矣。又不见冬令之天地耶？严寒霜雪，冰冻郊原，雨雪霏霏，阴风惨厉，此天气下行而地气反上，盖下热则上自寒也。又不见夏日之天地乎？酷日炎蒸，暑隆火热，铄木焚林，燔汤沸水，天气上升，地气下降，此上热而下寒也。人身虚火，亦犹是也。今既火腾于上，则下身冰冷，今以附子大热之药与涌泉引之者，盖涌泉虽是水穴，水之中实有火气存焉。火性炎上，而穴中正寒，忽然得火则水自温，水温则火自降，同气相求，必归于窟宅之中矣。火既归窟宅，又何至沸腾于上哉？此咽喉口齿之虚火，忽然消亡，有不知其然而然之妙，此引法之巧者也。
饱治者，病在上焦，则药宜饱饭后食之也。病在上焦者，头目上之病也，用上清丸之类。上清丸方，世多不妥，吾斟酌更定之。凡治上焦之火，俱可服。苏叶、黄芩各二两，白芷、蔓荆子各五钱，桔梗、麦冬、天门冬各三两，半夏、陈皮、薄荷、甘草、柴胡各一两，各为末，水打成丸，每服三钱，饱食后服。此方妙在清火而不伤中气，强弱人感中风邪，上焦有风火者，服之俱妙。
抑治者，抑之使不旺也。或泻其肺中之火，或遏其心中之焰，或止其胃中之气，或平其肝木之盛，是也。此四经最多火而最难治。肺经之火，散之则火愈甚，抑之反胜于散之矣。盖肺金之气实则成顽金，顽金非火不炼。然而肺乃娇脏，终不可以炼法治之，故用抑之之法。方用山豆根、百部、青黛、黄芩、桑白皮各一钱，天花粉二钱，水煎服。此方专抑肺金之气，而又不伤气，则肺金有养，自然安宁。倘全以寒凉之药降之，则又不可。盖肺乃娇脏，可轻治而不可重施。以轻清下降之味，少抑其火，则胃气不升，心火少敛，肺金煅炼，必成完器，又何必用大散之药哉。
心中之焰，非黄连不可遏。徒用黄连而不用泻木之品，则火虽暂泻而又旺。方用黄连、柴胡、菖蒲、半夏各一钱，白芍三钱治之。此方用泻肝之药多于泻心，母衰则子自弱，必然之理。设不用泻木之药，而纯用泻心之黄连，则黄连性燥，转动心火，此所以心肝必须同治也。
胃中之气有余，必且久变为热。人以为我能食冷，乃气之有余也；我能消食，乃脾之健旺也；我能不畏大寒，此肾之有余也。谁知胃气之有余，本之肾水之不足，一遇风寒袭之，夏暑犯之，非变为消渴之证，必成为痿废之人。必须平日用大剂六味地黄丸吞服，自然气馁而火息，胃平而热除也。无如世人不信，自号曰强，不肯多服；又托言我不能吞丸药，下咽则吐。不听仁人之语，因循不服，及至大病，则曰快与我用竹叶石膏汤，晚矣。今立一汤方，用熟地五钱，麦冬、元参、山茱萸、山药各三钱，丹皮、北五味各一钱，天花粉八分，水煎服。此方乃平胃火之圣药，妙在补肾补肺补肝，全不纯去平胃，中州安泰，岂有阻滞抑郁之理。自然挽输有路，搬运无虞，上不凌铄肺金，下不侵克脾土，旁不关害肝木，一方之中，众美备臻，又何患胃火之上腾哉！至于胃火既旺，或丸药原有艰难之道，世人不知，予并发明之。盖人之胃口，虽是胃土主事；其实必得肾水上滋，则水道有路，粮食搬运，而无阻隔之虞。今胃火既盛，水仅可自救于肾宫，又安能上升于咽喉口舌之间？况丸药又是硬物，原非易得下咽，此所以不肯服，非天性不能服也。如反胃之病，食入反出，非明验欤？无肾水之人，无食以下喉，犹然吐出，盖肾中无肾水以润故耳。彼无肾水冲上，尚不能入于胃中，况又有胃火之盛，无肾水之润者，无怪乎到口难咽也。
肝木之盛，抑之之法，必须和解。然和解之中，而不用抑之之法，则火愈甚，木愈旺矣。方用白芍五钱，炒栀子三钱，当归二钱，白芥、柴胡、甘草、荆芥、泽泻各一钱，水煎服。此方用柴、荆以散肝木之气，更妙用白芍、栀子，以清肝木之火，火去而木衰，此善于抑之者也。
肾中之水，有火则安，无火则泛。倘人过于入房，则水去而火亦去，久之水虚而火亦虚，水无可藏之地，则必上泛而为痰矣。治之法，欲抑水之下降，必先使火之下温。法当仍以补水之中，而用大热之药，使水足以制火，而火足以生水，则水火有相得之美也。方用熟地三两，山茱萸、茯苓各一两，北五味子一钱，牛膝、肉桂各三钱，水煎服。一剂而痰即下行，二剂而痰消无迹矣。盖肉桂乃补肾中火之圣药，倘止用之，以温命门，水亦可以下降。然而不补其肾宫之水，则肾宫匮乏，水归而房舍空虚，难以存活，仍然上泛，故必用补水以补火也。方中熟地、山萸，纯是补水之药，而牛膝又是引下之絶品，水有火之温，又有水之养，又有引导之使，自安然而无泛上之理也。
火治者，治火之有余也。火证甚多，惟阳明一经最难治。知治阳明之法，则五脏之火，各腑之火，无难专治矣。阳明，本胃土也，如何有火？此火乃生于心包，心包之火乃相火也。君火失权，则心包欺之，以自逞其炎赫之势。是必以辛凉大寒之品大剂投之，恣其快饮，斯火得寒而少息，热得凉而略停。然必添入健胃之药，始可奏功。盖胃火之沸腾，终由于肾气之不足，去胃火必须补胃土，然而徒补胃土，而不去水湿之痰，亦不得也。方用石膏一两或二两或三两，看火势之盛衰，用石膏之多寡，人参、知母各三钱，麦冬五钱，甘草一钱，糯米一合，竹叶百片，水煎服。方则人参竹叶石膏汤也。胃火之盛，非此汤不能平。还问其人，必大渴饮水，见其有汗如雨者，始可放胆用之，否则不可轻用。盖无汗而渴，亦有似此证者，不可不辨也。此方纯是降胃火之药，所以急救先天之肾水也。此证一日不治，即熬干肾水而致不救，故不得已用此霸道之药也。倘无汗而渴，明是肾火有余而肾水不足，又乌可复用石膏汤以重伤其肾水乎？然则又当何方以治之？用熟地三两，山茱萸、麦冬各二两，北五味三钱，元参一两，此方乃治似白虎证，而非胃火之热者，人更宜知之也。其余心火用黄连，肝火用栀子，肺火用黄芩，前言悉之矣，兹不再赘。阳明之火，虽起于心包，实成于肝木之克之也。肝木旺则木中有火，不特木来克土，而转来助焰；肝木之火半是雷火，一发则震地轰天。阳明得心包之火而沸腾，又借肝木龙雷之火以震动，如何可以止遏。故轻则大渴，重则发狂也。予治此证，往往白芍加至数两，先用石膏汤以去火，随加白芍以生木，木平而火无以助焰，自然胃火孤立无援。又加麦冬以平肺金之气，则金有水润，不必取给于胃土，而胃土可以自救。况又有石膏、知母之降火哉！此狂之所以定，而热之所以除也。方用石膏、麦冬各一两，知母、半夏各三钱，甘草一钱，竹叶一百片，糯米一合，先煎汤四碗，又加白芍二两同煎。此方之妙，不在石膏、知母之降胃火，妙在白芍之平肝木，使木气有养，不来克土，并不使木郁生火以助胃火也。又妙在麦冬，以清肺金，使金中有水，胃火难炎，且去制肝，无令克土也。
一方：治各经之火，栀子、丹皮、元参各三钱，白芍五钱，甘草一钱，水煎服。心火加黄连一钱，肺火加黄芩一钱，胃火加石膏三钱，肾火加知母、黄蘗各一钱，大肠火加地榆一钱，小肠火加麦冬、天冬各三钱，膀胱火加泽泻三钱。何以独治肝经也？盖肝属木，木易生火，故治火者，首治肝。肝火一散，而诸经之火俱散，所以加一味去火之药，即可去各经之火也。

　　　命门之火宜补不宜泻

命门为十二官之主，《内经》已详言之，余再取而尚论者，盖命门之经虽彰，而命门之旨尚晦也。命门既为十二经之主，而所主者何主也？人非火不能生活，有此火而后十二经始得其生化之机。命门者，先天之火也。此火无形，而居于水之中。天下有形之火，水之所克；无形之火，水之所生。火克于水者，有形之水也；火生于水者，无形之水也。然而无形之火，偏能生无形之水，故火不藏于火而转藏于水也。命门之火，阳火也。一阳陷于二阴之间者也。人先生命门而后生心，其可专重夫心乎？心得命门而神明有主，始可以应物，肝得命门而谋虑，胆得命门而决断，胃得命门而能受纳，脾得命门而能转输，肺得命门而治节，大肠得命门而传导，小肠得命门而布化，肾得命门而作强，三焦得命门而决溃，膀胱得命门而收藏，无不借命门之火以温养之也。此火宜补而不宜泻，宜于水中以补火，尤宜于火中以补水，使火生于水，而还以藏于水也。倘日用寒凉以伐之，则命门之火微，又何能生养十二经耶？此《内经》所谓主不明，则十二官危，非重言命门欤？

　　方

导赤散 【 钱氏】 　治小肠火热。
生地黄　木通　甘草各等分
右同为末，每服三钱，水一盏，入竹叶七片，同煎至五分，食后温服。一本用黄芩，不用甘草。

安神丸　治心肺火热惊悸。
麦冬焙　马牙硝　白茯苓　山药　寒水石研　甘草各半两　朱砂一两，研　龙脑一字，研
右为细末，炼蜜为丸如鸡头实大。每服半丸，沙糖水化下，无时。

千金地黄丸 【 《本事方》】 　治心热。
黄连四两，为末　生地黄半斤，研取汁，连滓拌黄连末和匀晒干用
右再为细末，炼蜜丸桐子大，门冬汤下三十丸。

门冬丸　治心经有热。
麦门冬去心，一两　黄连半两
右为细末，炼蜜丸如桐子大，食后熟水下三十丸。

清心丸海藏方　治热。
黄蘗二两，生　麦冬　黄连各一两　龙脑一钱
右为末，炼蜜丸如桐子大，每服十丸，临卧，门冬汤下，或薄荷汤亦得。

黄连清膈丸 【 东垣，下同】 　治心肺间有热及经中热。
麦门冬去心，一两　黄连去芦，五钱　黄芩三钱
右为细末，炼蜜丸如菉豆大。每服三十丸，温水送下，无时。

朱砂凉膈丸　治上焦虚热，肺脘咽膈，有气如烟抢上。
黄连　山栀子各一两　人参　茯苓各五钱　朱砂三钱，另研　脑麝五分，另研
右为细末，炼蜜丸如梧子大，朱砂为衣。熟水送下五七丸，日进三服，食后。

泻黄散钱氏　治脾经火热。
藿香七钱　山栀一两　石膏半两　甘草二两　防风四两
右剉，同蜜酒微炒香为细末。每服二钱，水一盏，煎清汁饮。

调胃承气汤 【 仲景】 　泄实火。
大黄去皮酒浸，四两　甘草炙，二钱　芒硝半升
右三味，(口父)咀，以水三升，煮取一升，去滓内芒硝，更上火微煮令沸，少少温服。

回金丸 【 丹溪】 　一名左金丸，伐肝经火，亦审虚实用之。
黄连六两　吴茱萸一两
右为末，粥丸。

佐金丸　佐肺金以伐肝木之邪。
片苓六两　吴茱萸汤洗三次，一两
右为末，粥丸如桐子大。每服三五十丸，白朮、陈皮煎汤下。

四顺清凉饮子　一名清凉散，治前证。
大黄蒸　甘草炙　当归酒洗　芍药各等分
右(口父)咀，每服五钱，用水一盏半，薄荷十叶，同煎至七分，去滓温服。

桔梗汤　海藏
桔梗　连翘　山栀子　薄荷　黄芩　甘草各等分
右为粗末，竹叶白水煎，温服。汗之，热服。春倍加防风、羌活，夏倍加黄芩、知母，季夏淫雨倍加羌活，秋加桂五钱，冬加桂一两，亦可以意消息，随证加减而用之。

人参泻肺汤 【 东垣】 　治肺经积热，上喘欬嗽，胷膈胀满，痰多，大便濇。
人参　黄芩　栀子仁　枳壳炒　薄荷　甘草　连翘　杏仁去皮尖　桑皮　大黄　桔梗各等分
为末，每服七钱，水二盏，煎八分，食后，通口服。

龙脑饮子 【 《和剂》，下同】 　治蕴积邪热，咽喉肿痛，眼赤口疮，心烦鼻衄，上中二焦药也。
藿香叶二两四钱　石膏四两　甘草蜜炙，六两　栀子微炒，十二两　砂仁　(艹舌)蒌仁各三两
右为末，每服二钱至三钱，新汲水入蜜调下。

龙脑鸡苏丸　治上焦热，除烦解劳；去肺热，欬衄血热惊悸；脾胃热，口干吐血；肝胆热，泣出口苦；肾热，神志不定；上而酒毒膈热消渴，下而血滞五淋血崩等疾。
薄荷一斤　麦门冬去心，二两　甘草一两半　生地六两，另末　黄连一两　黄芪　新蒲黄炒　阿胶炒　人参各二两　木通　银柴胡各二两，剉，同木通沸汤浸一日夜，绞取汁
右为细末，好蜜二斤，先煎一两沸，然后下生地黄末，不住手搅，时加木通、柴胡汁，慢火熬膏，勿令火急，膏成，然后加前药末，和丸如豌豆大。每服二十丸，白汤下。一方无黄连。虚劳虚烦，栀子汤下；肺热，黄芩汤下；心热悸动恍惚，人参汤下；肝热，防风汤下；肾热，黄蘗汤下。并食后临卧服。

洗心散　治心肺积热，风壅上攻，头目昏痛，肩背拘急，肢节烦疼，口苦唇焦，咽喉肿痛，痰涎壅滞，涕唾稠粘，小便赤濇，大便秘滞。
白朮一两半　麻黄　当归　荆芥穗　芍药　甘草　大黄各六两
右为细末，每服二钱，水一盏，入生姜、薄荷少许，同煎至七分，温服。

泻心汤钱氏　治实火。
黄连一两，去须
右为极细末，每服一字至半钱、一钱，临卧温水调下。海藏云：易老单方泻心汤，出于此。此乃实邪也，实则泻其子。

升阳散火汤 【 东垣】 　治男子妇人，四肢发热，肌热，筋痹热，骨髓中热，发困，热如燎，扪之烙手，此病多因血虚而得之，或胃虚过食冷物，抑遏阳气于脾土，火郁则发之。
生甘草二钱　防风二钱五分　炙甘草三钱　独活　白芍　羌活　人参各五钱　柴胡八钱
右(口父)咀，每服称半两，水三大盏，煎至一盏，去柤稍热服。忌寒凉之物及冷水月余。

地骨皮散　治浑身壮热，脉长而滑，阳毒火炽发渴。
地骨皮　茯苓各半两　柴胡　黄芩　生地　知母各一两　石膏二两　羌活　麻黄各七钱半
右(口父)咀，每服一两，入姜煎。有汗去羌活、麻黄。

天门冬散　治肺壅脑热，鼻干，大便秘濇。
天门冬去心　桑皮　升麻　大黄　枳壳麸炒　甘草各八分　荆芥一钱
水二盏，煎八分，食后温服。

半夏汤　治胆热，精神不守，热泄。
半夏曲　黄芩　军姜炮　远志去心　茯苓　生地黄　酸枣仁微炒研，各八分　黍米一合
长流水二盏，煎八分，食后温服。

利膈散　治脾肺火热，虚烦上壅，咽喉生疮。
鸡苏叶　荆芥穗　防风　桔梗　甘草　人参　牛旁子各一两
右为末，每服二钱，不拘时沸汤点服。咽痛口疮甚，加殭蚕一两。

地黄煎　治积热。
地黄汁四升三合　茯神　知母　葳蕤各四两　(艹舌)蒌根　生姜汁　鲜地骨皮　生麦门冬汁　白蜜各二升　石膏八两　竹沥三合
右(口父)咀，以水一斗零二升，先煮诸药，取汁三升，去滓，下竹沥、地黄、麦冬汁，缓火煎四五沸，下蜜姜汁，微火煎至出六升，初服四合，日三服，夜一服，加至五七合。四五月作散服之。

三黄丸 【 东垣】 　治丈夫妇人三焦积热，上焦有热攻冲，眼目赤肿，头项肿痛，口舌生疮，中焦有热，心膈烦躁，饮食不美，下焦有热，小便赤濇，大便秘结，五脏俱热，即生痈疖疮痍。
黄连　黄芩　大黄各十两
右为细末，炼蜜丸如梧子大。每服三十丸，食后熟水吞下。视脏腑虚实加减。小儿积热亦宜服。一方用脑麝为衣，丸如豆大，夜间噙化一二丸亦好。

白虎汤 【 仲景】 
知母六两　石膏一斤，碎　甘草二两　粳米六合
右四味，以水一斗，煮米熟，汤成去滓，温服一升，日三服。

大黄散河间　治上焦热而烦，不能睡卧。
山栀仁　大黄　郁金各半两　甘草二钱半
右为末，每服五钱，水煎温服，微利则已。

柴胡升麻汤 【 东垣，下同】 
生甘草　炙甘草各二钱　柴胡　升麻　葛根　羌活　独活　人参　白芍各半两　防风二钱半
右(口父)咀，每服半两，水三大盏，煎至一盏，去滓稍热服。忌冷物冰水月余。

火郁汤
升麻　葛根　白芍　柴胡根各一两　炙甘草　防风各五钱
右(口父)咀，每服三四钱，水二大盏，入连须葱白三寸，煎去滓，稍热服。

本事方　治大人小儿五脏积热，烦躁多渴，唇裂喉闭，目赤，鼻颌结硬，口舌生疮。
山栀仁　甘草　赤芍药各一两　大黄　(石卜)硝　连翘　薄荷叶　干葛各二两
右为散，每服二钱，水一盏半，竹叶七片，蜜三匙，同煎至七分，去滓，食后服。

紫雪 【 《和剂》】 　疗时气毒遍内外，烦热不解，口中生疮，狂易叫走，瘴疫毒疠，卒死，温疟，五尸五疰，心腹诸疾，(疒丂)刺切痛，及解诸热药毒邪热卒黄等，并解蛊毒鬼魅野道热毒，又治小儿惊癎百病。
黄金一百两　石膏　寒水石　磁石　滑石
已上四味，各三斤捣碎，水一斛，煮至四斗，去滓，入下项：
犀角屑　羚羊角屑　青木香捣碎　沉香捣碎，各五两　元参洗焙捣碎　升麻各一斤　甘草剉炒，八两　丁香一两，捣碎
已上八味，入前药汁中，再煮取一斗五升，去滓，入下项：
硝石四升。如阙，芒硝亦得。每升重七两七钱半　(石卜)硝精者，十斤
已上二味，入前药汁中，微火上煎，柳木篦搅不住手，候有七升，投在水盆中，半日欲凝，入下项：
麝香当门子一两二钱半，研　朱砂飞研，三两
已上二味，入前药中搅调令匀，寒之二日。右件药成霜雪紫色，每服一钱或二钱，用冷水调下。大人小儿，以意加减，食后服。

神芎丸 【 河间，下同】 　一名显仁丸，治一切火热。
大黄　黄芩各二两　牵牛　滑石各四两
右为细末，滴水为丸如小豆大，温水下十丸，每服加十丸，以利为度。日三服。冷水下亦得。或炼蜜丸愈佳。

当归龙胆汤　治肾水阴虚，风热蕴积，时发惊悸，筋惕搐搦，神志不宁，荣卫壅滞，头目昏眩，肌肉瞤瘈，胸膈痞塞，咽嗌不利，肠胃燥濇，小便濇闭，筋脉拘急，肢体痿弱，暗风瘈病。
当归焙　龙胆草　大栀子　黄连　黄蘗　黄芩各一两　大黄　芦荟　青黛各半两　木香一分　麝香半钱，别研
右为末，炼蜜和丸如小豆大。小儿如麻子大，生姜汤下，每服二十丸。忌发热诸物，兼服防风通圣散。

泻心汤　治风热壅盛。
大黄　当归　白芍药　荆芥穗　麻黄去节　甘草各一钱半　白朮三钱半
右作一服，水二钟，生姜三片，薄荷少许，煎至一钟，去滓，不拘时温服。

八正散　治火热壅盛，小便秘塞。
大黄　瞿麦　萹蓄　车前子　木通　山栀子　生甘草各一钱　滑石二钱
右作一服，水二钟，灯心二十茎，煎至一钟，不拘时温服。加木香一钱，尤佳。

芍药蘗皮丸　治火盛。
芍药　黄蘗　丹皮各一两　当归　黄连各半两
右为末，滴水为丸如梧桐子大，每服三十丸，熟水下，食前。

大金花丸　治火热壅盛。
黄连　黄蘗　黄芩　大黄各等分
右为末，滴水为丸如梧桐子大。每服三十丸，新水下。加栀子减大黄，名栀子金花丸。
又方　治心经蓄热，夏至则甚。
黄连二两　木通一两半
右为末，用生姜汁煮糊为丸如梧桐子大。每服三十丸，食后用灯心汤下，日三服。

碧雪　治一切积热，咽喉口舌生疮，心中烦躁，致咽闭壅塞，及天行时热，发强昏愦。
芒硝　(石卜)硝　硝石　马牙硝　青黛　石膏　寒水石水研飞　甘草各等分
右将甘草煎汤二升，去滓，即入诸药再煎，用柳木棍不住手搅，令消镕得所，却入青黛和匀，倾入砂盆内候冷，结凝成霜，研为细末，每用少许，噙化津咽，不拘时候。如觉喉壅闭塞，不能吞物者，即以小竹筒吹药入喉中，即愈。

妙功藏用丸　治热甚，呕哕不食，痿弱难运，血溢血泄，濇，大小便闭不通，或泄利，三焦壅滞，传化失常，并宜服之。
大黄　黄芩　黄连各半两　川芎　黑牵牛各一两　官桂去皮，三分　防风一分　滑石　木香各二分
右为末，滴水为丸如小豆大。每服二十丸或三十丸，生姜汤下，日三服，温水亦得。

左归饮 【 《景岳全书》，下同】 　此壮水之剂也。凡命门之阴衰阳胜者，宜此方加减主之。
熟地二三钱或至一二两　炙甘草一钱　山药　枸杞各二钱　茯苓钱半　 山萸一二钱，畏酸者勿用
水二钟，煎七分，食远服。如肺热而烦者，加麦冬二钱；心热而躁者，加元参二钱；脾热而饥者，加芍药二钱；肾热骨蒸多汗者，加地骨皮二钱；血热妄动者，加生地二三钱；阴虚不宁者，加女贞子二钱；上实下虚者，加牛膝二钱以导之。

右归饮　此益火之剂也。凡命门之阳衰阴胜者，宜此方加减以主之。治阴胜格阳真寒假热等证，宜加泽泻二钱。煎成，用凉水浸冷服之尤妙。
熟地用法如前　山药炒　山茱萸各一钱　枸杞　杜仲姜制，各二钱　 炙甘草　肉桂各一二钱　制附子一二三钱
水二钟，煎七分，食远温服。

左归丸　治真阴肾水不足，眼花耳聋，口燥咽干，津液枯涸等证。
熟地八两　山药炒　枸杞　山萸　菟丝子制　鹿角胶敲碎炒珠　龟板胶敲碎炒珠，各四两　牛膝酒洗蒸熟，三两。精滑者勿用
右，先将熟地蒸烂，杵膏，加炼蜜丸桐子大，每食前用滚汤或淡盐汤送下百余丸。如真阴失守，虚火炎上者，宜用纯阴至静之剂，于本方去枸杞、鹿胶，加女贞子、麦冬各三两。如火铄肺金干枯多嗽者，加百合三两。如夜热骨蒸，加地骨皮三两。

一阴煎　此治水亏火胜之剂，故曰一阴。凡肾水真阴虚损，而脉证多阳火发热，及阴虚动血等证。
甘草一钱　熟地三五钱　生地　芍药　麦冬　丹参各二钱　牛膝一钱半
水二钟，煎七分，食远温服。如火盛烦躁者，入真龟胶二三钱，化服。如汗多烦躁者，加五味子十粒。如见微火者，加女贞子一二钱。如虚火上浮，或吐血或衄血不止者，加泽泻一二钱，茜根二钱，或加川续断以濇之，亦妙。

加减一阴煎　治证如前而火之甚者，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟煎服。如烦躁热甚便结者，加石膏二三钱。如小水热濇者，加栀子一二钱。如火浮于上者，加泽泻一二钱或黄芩一钱。

抽薪饮　治诸凡火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。如热在经络肌肤者，加连翘、天花粉以解之。热在血分大小肠者，加槐蕊、黄连以清之。热在阳明头面或烦躁便实者，加生石膏以降之。热在下焦小水痛濇者，加草龙胆、车前以利之。热在阴分津液不足者，加门冬、生地、芍药之类以滋之。热在肠胃便结者，加大黄、芒硝以通之。

徙薪饮　治三焦火，一切内热，渐觉而未甚者，先宜清以此剂，其甚者宜抽薪饮。
陈皮八分　黄芩二钱　麦冬　芍药　黄蘗　茯苓　丹皮各一钱半
水一钟半，煎七分，食远温服。

清膈煎　治痰因火动，气壅喘满，内热烦渴等证。
陈皮钱半　贝母敲破，二三钱　胆星一二钱　海石　木通各二钱　白芥子五七分
水一钟半，煎七分温服。如火盛痰不降者，加童便一小钟。如热及下焦，小水不利者，加栀子一钱半。如热在上焦，头面红赤，烦渴喜冷者，加生石膏二三钱。如痰火上壅而小便不利者，加泽泻一二钱。如痰火闭结，大便不通，而兼胀满者，加大黄数钱，或(石卜)硝一二钱，酌宜用之。

玉女煎　治水亏火盛，六脉浮洪滑大，少阴不足，阳明有余，烦热干渴，头痛牙疼失血等证，如神。若大便溏泄者，乃非所宜。
生石膏三五钱　熟地三五钱或一两　知母　牛膝各钱半　麦冬二钱
水一钟半，煎七分，或冷服。如火之极盛者，加栀子、地骨皮之属亦可。

安胃饮　治胃火上冲，呃逆不止。
陈皮　山楂　麦芽　木通　泽泻　黄芩　石斛
水一钟半，煎七分，食远服。脉滑实者加石膏。

太清饮　治胃火烦热，发斑呕吐等证，可与白虎汤出入酌用。
知母　石斛　木通各钱半　生石膏五七钱
水一钟半，煎七分，温服或冷服。或加麦门冬。

菉豆饮　凡热毒劳热，诸火极热不能退者，用此最妙。
菉豆不拘多寡，宽汤煮糜烂
右入盐少许，或蜜亦可，待冰冷，或厚或稀或汤，任意饮食之，日或三四次，不拘。此物性非苦寒，不伤脾胃，且善于解毒除烦，大利小水，乃浅易中之最佳最捷者也。若火盛口干，不宜厚味，但略煮半熟，清汤冷饮之，尤善除烦清火。

玉泉煎　一名一六甘露饮。治阳明内热，烦渴头痛，二便秘结，温疫斑黄，及热痰喘嗽等证，功倍益元散。
生石膏六两　粉甘草一两
右为极细末，每服一二三钱，新汲水或热汤、或人参汤调下。加朱砂三钱亦妙。

雪梨浆　解烦热，除阴火，此生津止渴之妙剂也。
雪梨用清香甘美而大者，削去皮
别用大碗盛清冷甘泉，将梨薄切浸于水中，少顷水必甘美，但频饮其水，不食其滓，退阴火极速也。

滋阴八味丸　治阴虚火盛，下焦湿热等证，若变丸为汤，即名滋阴八味煎。
熟地八两，蒸捣　山药　山萸肉各四两　丹皮　茯苓　黄蘗盐水炒　知母盐水炒　泽泻各三两
右加炼蜜捣丸梧桐子大，或空心或午前，用滚白水或淡盐汤，送下百余丸。

化肝煎　治怒气伤肝，因而气逆动火，致为烦热胁痛，胀满动血等证。
土贝母二三钱　青皮　陈皮　芍药各二钱　丹皮　栀子炒　泽泻各钱半
水钟半，煎八分，食远温服。火盛加黄芩一二钱。

清化饮　治血热妄行，阴亏，诸火不清等证。
芍药　麦冬各二钱　丹皮　茯苓　黄芩　生地各二三钱　石斛一钱
水一钟半，煎七分，食远温服。如觉骨蒸多汗者，加地骨皮一钱半；热甚而渴或头痛者，加石膏一二三钱；下热便濇者，加木通一二钱，或黄蘗、栀子皆可，随证治之。

　　单方

虚热作渴：桃胶如弹丸大，含之佳。 【 《外台》，下同】 

大热心闷：槐子烧末，酒服方寸匕。

烦躁热渴久不止：葛根半两，水煎服。 【 《圣惠方》】 

老人风热内热，目赤头痛，视不见物：石膏三两，竹叶五十片，沙糖一两，粳米三合，水三大盏，煎石膏、竹叶，去滓，取二盏煮粥，入糖食。 【 《养老方》】 

风热攻手指，赤肿麻木，甚则攻肩背两膝，遇暑热则大便秘：牛蒡子三两，新豆豉、炒羌活各一两，为末，每服二钱，白汤下。 【 《本事方》】 

膈上烦热多渴，宜利九窍：滑石二两，捣，水三大盏，煎二盏，去滓入粳米，煮粥食。 【 《圣惠方》】 

乳石发动烦热躁渴：滑石粉半两，水一盏，绞白汁频服。 【 《圣惠方》】 

三焦积热：元参、黄连、大黄各一两为末，炼蜜丸梧子大，每服三四十丸，白汤下。小儿丸药米大。 【 丹溪方】 

　　针灸

《素问》曰：肝热病者，小便先黄，腹痛多卧，身热；热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴、少阳。其逆则头痛员员，脉引冲头也。
心热病者，先不乐，数日乃热；热争则卒心痛，烦闷善呕，头痛面赤，无汗。壬癸甚，丙丁大汗。气逆则壬癸死。刺手少阴、太阳。
脾热病者，先头重，颊痛，烦心，颜青，欲呕，身热；热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。刺足太阴、阳明。
肺热病者，先淅然厥，起毫毛，恶风寒，舌上黄，身热；热争则喘欬，痛走胷膺背，不得太息，头痛不堪，汗出而寒。丙丁甚，庚辛大汗。气逆则丙丁死。刺手太阴、阳明，出血如大豆，立已。
肾热病者，先腰痛胻酸，苦渴数饮，身热；热争则项痛而强，胻寒且酸，足下热，不欲言，其逆则项痛员员澹澹然。戊己甚，壬癸大汗。气逆则戊己死。刺足少阴、太阳。诸汗者，至其所胜日汗出也。
肝热病者，左颊先赤；心热病者，颜先赤；脾热病者，鼻先赤；肺热病者，右颊先赤；肾热病者，颐先赤。病虽未发，见赤色者刺之，名曰治未病。热病从部所起者，至期而已。其刺之反者，三周而已。重逆则死。诸当汗者，至其所胜日汗大出也。
诸治热病，以饮之寒水，乃刺之；必寒衣之，居止寒处，身寒而止也。
热病先胷胁痛，手足躁，刺足少阳，补足太阴，病甚者为五十九刺。
热病始于手臂痛者，刺手阳明、太阴而汗出止。
热病始于头首者，刺项太阳而汗出止。
热病始于足胫者，刺足阳明而汗出止。
热病身先重，骨痛，耳聋，好瞑，刺足少阴，病甚为五十九刺。
热病先眩冒而热，胷胁满，刺足少阴、少阳。
太阳之脉，色荣颧骨，热病也。荣未交[荣未交　《素问?评热病论》新校正云：按《甲乙经》、《太素》作「荣未夭」。]，曰今且得汗，待时而已。与厥阴脉争见者，死期不过三日。其热病内连肾[其热病内连肾　「病」字原缺，据《素问?评热病论》补。王注：病或为气，恐字误也。《太素》五脏热病作「其热病气内连肾」。]，少阳之脉色也。
少阳之脉，色荣颊前[前　《素问?评热病论》新校正云：按《甲乙经》、《太素》「前」字作「筋」。]，热病也。荣未交[荣未交　《素问?评热病论》新校正云：按《甲乙经》、《太素》作「荣未夭」。]，曰今且得汗，待时而已。与少阴脉争见者，死期不过三日。
热病气穴：三椎下间主胷中热，四椎下间主膈中热，五椎下间主肝热，六椎下间主脾热，七椎下间主肾热。
荣在骶也。项上三椎陷者中也。
颊下逆颧为大瘕，下牙车为腹满，颧后为胁痛，颊上者膈上也。
《古今医统》曰：两手大热为骨厥，如在火中，灸涌泉穴五壮，立愈。

　　导引

《保生秘要》曰：诸痛痒疮疡，皆属心火常。呵以泄其火，吸以和其心。诸心切勿食，秽气触我灵。夏至夜半后，地气一阴生。大热勿食冷，受寒霍乱侵。更忌房中事，元气离命门。大抵甚暑天善于养心，则无秋患，时当饮六一灯心汤、豆蔻香薷水，饱醉勿顶风前，慎此则无患矣。
手足火烧患处推散，想水洗之。

　　医案


《儒门事亲》曰：一叟年六十，值徭役烦扰而暴发狂，口鼻觉如虫行，两手爬搔，数年不已。戴人诊其两手，脉皆洪大如絙绳。断之曰：口为飞门，胃为贲门，曰口者，胃之上源也。鼻者，足阳明经，起于鼻交頞之中，旁约太阳，下循鼻柱，交人中，环唇下，交承浆，故其病如是。夫徭役烦扰，便为火化，火乘阳明经，故发狂。故经言阳明之病，登高而歌，弃衣而走，骂詈不避亲疏。又况肝主谋，胆主决，徭役迫遽，则财不能支，则肝屡谋而胆屡不能决，屈无所伸，怒无所泄，心火(石盘)礴，遂乘阳明经，然胃本属土，而肝属木，胆为相火，火随木气而入胃，故暴发狂。乃命置燠室中，涌而汗出，如此三次。《内经》曰：木郁则达之，火郁则发之，是也。又以调胃承气汤半斤，用水五升，煎半沸，分作三服，大下二十行，血水与瘀水相杂而下数升，取之乃康，以通圣散调其后矣。

麻先生妻当七月间，病脏腑滑泄，以去湿降火之药治之，稍愈。后腹胀及乳痛，状如吹乳，头重壮热，面如渥丹，寒热往来，嗌干呕逆，胷胁痛不能转侧，耳鸣，食不可下。又复泻。余欲泻其火，脏腑已滑数日矣；欲以温剂止利，又禁上焦已热，实不得其法。使人就诸葛寺，礼请戴人。戴人未至，因检刘河间方，惟益元散正对此证，能降火解表，止渴利小溲，定利安神，以青黛、薄荷末调二升，置之枕右，使作数次服之。夜半，遍身出冷汗如洗，元觉足冷如冰，至此足大暖，头顿轻，肌凉痛减，呕定痢止。及戴人至，余告之已解。戴人曰：益元固宜，此是少阳证也，能使人寒热遍剧，他经纵有寒热，亦不至甚。既热而有痢，不欲再下，何不以黄连解毒汤服之？乃令诊脉。戴人曰：娘子病来，心常欲恸哭为快否？妇曰：实欲如此，余亦不知所谓。戴人曰：少阳相火，凌烁肺金，金受屈制，无所投告，肺主悲，但欲恸哭而为快也。麻先生曰：余家诸亲，无不敬服。脉初洪数有力，自服益元散后，已平。又闻戴人之言，始以当归、芍药以解毒汤中数味服之，大瘥矣。

李民范目常赤，至戊子年火运，君火司天，其年病目者，往往暴盲，运火炎烈故也。民范是年目大发，遂遇戴人以瓜蒂散涌之，赤立消。不数日，又大发。其病之来也，先以左目内眦赤发牵睛，状如铺麻，左之右；次锐眦发，亦左之右，赤贯瞳子。再涌之又退。凡五次交，亦五次皆涌。又刺其手中出血，及头上鼻中皆出血，上下中外皆夺，方能战退，然不敢观书及见日。张云：当候秋凉再攻则愈。火方旺而在皮肤，虽攻其里无益。秋凉则热渐入里，方可擒也。惟宜暗处闭目以养其神水。暗与静为水，明与动为火，所以不宜见日也。盖民范因初愈后，曾冒暑出门，故痛连发不愈。如此涌泄之后，不可常攻，使服鼠粘子以退翳。

戴人之次子，自出妻之后，日渐羸瘦，语如瓮中出，此病在中也。常捻第三指失笑，此心火也。约半载，日饮冰雪，更服凉剂。戴人曰：恶雪则愈矣。其母惧其大寒。戴人骂曰：汝亲也，吾用药如鼓之应桴，尚恶凉药，宜乎世俗之谤我也。至七月厌冰不饮，病日解矣。

赵平尚家一男子，年二十余岁，病口中气出臭如发厕，虽亲戚莫肯与对语。戴人曰：肺金主腥，金为火所炼，火主焦臭，故如是也。久则成腐，腐者肾也。此热极则反，兼水化也。病在上，宜涌之。先以茶调散涌而去其七分，夜用舟车丸、浚川散下五七行，比旦而臭断。呜呼！人有病口臭而终其老者，世讹以为肺系偏而与胃相通，故臭，此妄论也。

《薛己医案》曰：余素性爱坐观书，久则倦怠，必服补中益气，如麦冬、五味、酒炒黑黄蘗少许，方觉精神清妥。否则夜间少寐，足内酸热；若再良久不寐，腿内亦然。且兼腿内筋，似有抽缩意，致两腿左右频移，展转不安，必至倦极方寐。此劳伤元气，阴火乘虚下注。丁酉五十一岁，齿缝中有如物塞，作胀不安，甚则口舌如有疮然，日晡益甚。若睡良久，或服前药始安。至辛丑时五十有五，昼间齿缝中作胀，服补中益气一剂，夜间得寐。至壬寅有内艰之变，日间虽服前药，夜间齿缝亦胀；每至午前，诸齿并肢体方得稍健，午后仍胀。观此可知血气日衰，治法不同。

大尹祝支山因怒头运，时或寒热，日晡热甚，此肝火筋挛，气虚头运，用八珍加柴胡、山栀、牡丹皮二十余剂而愈。

职坊王用之喘嗽作渴，面赤鼻干，余以为脾肺有热，用二陈加芩、连、山栀、桔梗、麦门而愈。

尚宝刘毅斋怒则太阳作痛，用小柴胡加茯苓、山栀以清肝火，更用六味丸以生肾水，后不再发。

大司马许函谷在南银台时，因劳发热，小便自遗，或时不利。余作肝火，阴挺不能约制，午前用补中益气加山药、黄蘗、知母，午后服地黄丸，月余诸证悉退。

《寓意草》曰：吴添官得腹痛之病，彻夜叫喊不绝，小水全无，以茱连汤加元胡索投之始安。又因伤食复反，病至二十余日，肌肉瘦削，眼胞下陷。才得略宁，适遭家难，证变壮热，目红腮肿，全似外感有余之候。余知其为激动真火上焚，令服六味地黄加知蘗三十余剂，其火始退。退后遍身疮痍黄肿，腹中急欲得食，不能少耐片顷，整日哭烦。余为勉慰其母曰：旬日后，腹稍充，气稍固，即不哭烦矣。服二冬膏而全瘳。此极难辨治之证，竟得相保，不大快哉！

古今图书集成医部全录卷二百三十八

　痰门

　　黄帝素问

　　　阴阳应象大论

太阴在泉，湿淫所胜，民病饮积心痛。
【 注　太阴在泉，辰戌岁，饮积心痛，寒湿上乘也。】 
太阴之胜，独胜则湿气内郁，饮发于中，胕肿于上。
太阴之复，湿变乃举，饮发于中
 【 注　此火土相合而淫于岁半以前。独胜者阴湿之气，复胜于岁半以后，湿气在中，故内郁而迫于下焦。饮发于中，胕肿于上者，水邪之从下而中，中而上也。复者谓受所胜之气胜制，郁极而复发。】 

　　　五常政大论

太阳司天，湿气变物，水饮内稸。
 【 注　太阳司天，则太阴湿土在泉，故生水湿之病。】 

　　　六元正纪大论

太阴所至，为积饮否隔。
【 注　此春病之常也。】 
太阴所至为稸满。
 【 注　此夏病之常也。】 
少阴司天之政，四之气民病饮发。
 【 注　感湿热之气，故饮发。】 
土郁之发，民病饮发注下。
 【 注　皆感湿土之气而发。】 

　　　气交变大论

岁土太过，雨湿流行，肾水受邪，甚则饮发，中满食减。
 【 注　在地为土，在天为湿，故诸甲之岁，土运太过，雨湿流行。饮者，脾气不能转输而为痰饮水饮也。中满食减，土虚而不能主化也。此淫太甚，则反虚其本位而自伤，故于四季月之十八日，土气得位之时，而反变生此病也。】 

　　灵枢经

　　　论疾诊尺篇

尺肤粗如枯鱼之鳞者，水泆饮也。
 【 注　如枯鱼之鳞者，皮肤起寒粟也。寒者水之气，此水邪泆饮于内，故寒色见于外也。】 

　　金匮要略 【 汉?张机】 

　　　痰饮

问曰：夫饮有四，何谓也？师曰：有痰饮，有悬饮，有溢饮，有支饮。
问曰：四饮何以为异？师曰：其人素盛今瘦，水走肠间，沥沥有声，谓之痰饮。饮后水流在胁下，欬唾引痛，谓之悬饮。饮水流行，归于四肢，当汗出而不汗出，身体疼重，谓之溢饮。欬逆倚息，气短不得卧，其形如肿，谓之支饮。
水在心，心下坚筑，短气恶水，不欲饮；水在肺，吐涎沫，欲饮水；水在脾，少气身重；水在肝，胁下支满，嚏而痛；水在肾，乃下悸。夫心下有留饮，其人背寒冷如掌大。
留饮者，胁下痛引缺盆，欬嗽则辄已。
胷中有留饮，其人短气而渴，四肢历节痛。脉沉者，有留饮。
膈上病痰，满喘欬吐，发则寒热，背痛腰疼，目泣自出，其人振振身瞤剧，必有伏饮。
夫病人饮水多，必暴喘满。凡食少饮多，水停心下，甚者则悸，微者短气。脉双弦者，寒也，皆大下后苦虚。脉偏弦者，饮也。
肺饮不弦，但苦喘短气。
支饮亦喘而不能卧，加短气，其脉平也。
病痰饮者，当以温药和之。
心下有痰饮，胸胁支满，目眩，苓桂朮甘汤主之。
夫短气有微饮，当从小便去之，苓桂朮甘汤主之，肾气丸亦主之。
病者脉伏，其人欲自利，利反快；虽利，心下续坚满，此为留饮欲去故也。甘遂半夏汤主之。
脉浮而细滑，伤饮。
脉弦数，有寒饮，冬夏难治。
脉沉而弦者，悬饮内痛。
病悬饮者，十枣汤主之。
病溢饮者，当发其汗，大青龙汤主之，小青龙汤亦主之。
膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，朮防己汤主之。虚者即愈，实者三日复发。复与不愈者，宜朮防己汤去石膏加茯苓芒硝汤主之。
心下有支饮，其人苦冒眩，泽泻汤主之。
支饮胷满者，厚朴大黄汤主之。
支饮不得息，葶苈大枣泻肺汤主之。
呕家本渴，渴者为欲解，今反不渴，心下有支饮故也。小半夏汤主之。
腹满，口舌干燥，此肠间有水气，己椒苈黄圆主之。
卒呕吐，心下痞，膈间有水，眩悸者，半夏加茯苓汤主之。
假令瘦人脐下有悸，吐涎沫而癫眩，此水也，五苓散主之。
欬家其脉弦，为有水，十枣汤主之。
夫有支饮家，欬烦胷中痛者，不卒死，至一百日或一岁，宜十枣汤。
久欬数岁，其脉弱者可治，实大数者死。其脉虚者必苦冒，其人本有支饮在胷中故也，治属饮家。
先呕却渴者，此为欲解；先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。
胡桃不可多食，令人动痰饮。

　　千金方 【 唐?孙思邈】 

　　　痰论

凡心下有水者，筑筑而悸，短气而恐，其人眩而癫，先寒即为虚，先热即为实。故水在于心，其人心下坚，筑筑短气，恶水而不欲饮；水在于肺，其人吐涎沫，欲饮水；水在于脾，其人少气身体尽重；水在于肝，胁下支满，嚏而痛；水在于肾，心下悸。
夫病人卒饮水多，必暴喘满。凡食少饮多，水停心下，甚者则悸，微者短气。脉双弦者，寒也，皆大下后喜虚耳。脉偏弦者，饮也。肺饮不弦，但喜喘短气。支饮亦喘而不能眠，加短气，其脉平也。留饮形不发作，无热脉微，烦满不能食。脉沉滑者，留饮病。病有留饮者，胁下痛引缺盆，嗽转甚，其人欬而不得卧，引项上痛欬者，如小儿瘈瘲状。夫胷中有留饮，其人短气而渴，四肢历节痛，其脉沉者，有留饮也。心下有留饮，其人背寒冷，大如手，病人肩息上引，此皆有溢饮在胷中；久者缺盆满，马刀肿有剧时，此为气饮所致也。膈上之病，满喘欬吐，发则寒热，背痛恶寒，目泣自出，其人振振身瞤剧，必有伏饮。病人一臂不随，时复转移在一臂，其脉沉细，此非风也，必有饮在上焦。其脉虚者为微劳，荣卫气不周故也。冬自瘥。[冬自差　据《千金》卷十八痰饮，此下，尚有「一本作久久自差」七字。]
十枣汤治病悬饮者，若下后不可与也。凡上气汗出而欬者，此为饮也。[十枣汤……为饮也　《千金》卷十八痰饮所载，本段原为：「病悬饮者，十枣汤主之，方在欬嗽篇中。上气汗出而欬者，此为饮也，十枣汤主之。若下后，不可与也」。]
病溢饮者，当发其汗，小青龙汤主之。《范汪》用大青龙汤。

　　活人书 【 宋?朱肱】 

　　　痰饮

中脘有痰，亦令人憎寒发热，恶风自汗，胷膈痞塞，有类伤寒。但头不痛，项不强为异耳。余常见湿痰郁于项背，或麻或强，脉浮滑但不浮紧耳。

　　济生方 【 宋?严用和】 

　　　痰饮

饮凡有六，即悬饮、溢饮、支饮、痰饮、留饮、伏饮，巢氏载之详矣。庞安常云：人身无倒上之痰，天下无逆流之水，诚哉斯言！以此思之，人之气道贵乎顺，顺则津液流通，决无痰饮之患。调摄失宜，气道闭塞，水饮停于胷腑，结而成痰。其为病也，证状非一，为喘为欬，为呕为泄，为眩运心嘈怔忡，为愪(忄蒦)寒热疼痛，为肿满挛躃，为癃闭痞隔，未有不由痰饮之所致也。诊其脉，偏弦为饮，浮而滑亦为饮也。观夫治饮之法，或下或汗，或温或利，此固定法。愚者之见，温利之差，可以无害，汗下之错，为病不浅矣。不若顺气为先，分导次之。气顺则津液流通，痰饮运下，自小便中出。有病喜吐痰唾，服八味丸而作效者，亦有意焉。王叔和云：肾寒多唾。盖肾为水之官，肾能摄水，肾气温和则水液运下，肾气虚寒则邪水溢上。其间用山茱萸、山药辈取其补，附子、肉桂取其温，茯苓、泽泻取其利，理亦当矣。临病之际，又加详审焉。

　　河间六书 【 金?刘完素】 

　　　积饮

积饮，留饮积蓄而不散也。水得燥则消散，得湿则不消，以为积饮也，土湿主否故也。
酒性大热而引饮冷，冷与热凝于胷中，不散而成湿，故痰作矣。甚者宜吐之。吐后服五苓、甘露，胜湿去痰之剂。

　　儒门事亲 【 元?张从政】 

　　　饮当去水温补转剧论

留饮止证也，不过蓄水而已。王氏《脉经》中派之为四，痰饮、悬饮、支饮、溢饮，《千金方》又派之为五，皆观病之形状而定名也。今予皆不论。此论饮之所得，其来有五：有愤郁而得之者，有困乏而得之者，有思虑而得之者，有痛饮而得之者，有热时伤冷而得之者，饮证虽多，无出于此。夫愤郁而不得伸，则肝气乘脾，脾气不化，故为留饮。肝主虑，久虑而不决则饮气不行；脾主思，久思而不已则脾结，故亦为留饮。人因劳役远来，乘困饮水，脾胃力衰，因而嗜卧，不能布散于脉，亦为留饮。人饮酒过多，肠胃已满，又复增之，脬经不及渗泄，久久如斯，亦为留饮。因隆暑津液焦涸，喜饮寒水，本欲止渴，乘快过多，逸而不动，亦为留饮。人若病饮者，岂能出此五者之外乎？夫水者阴物也，但积水则生湿，停酒则生燥，久则成痰，在左胁者同肥气，在右胁者同息贲，上入肺则多嗽，下入大肠则为泻，入肾则为涌水，濯濯如囊裹浆，上下无所之，放在太阳则为支饮，皆由气逆而得之。故湿在上者目黄面浮，在下者股膝肿厥，在中者支满痞隔。痰逆在阳不去者，久则化气；在阴不去者，久则成形。今之用方者，例言饮为寒积，皆用湿热之剂以补之燥之。夫寒饮在中，反以热药从上投之，为寒所拒，水湿未除，反增心火；火既不降，水反下注，其上焦枯，其下寒栗。《内经》曰：出入废则神机化灭，升降息则气立孤危。讵不信夫！况乎留饮下无补法，气方隔塞，补则转增，岂知《内经》所谓留者攻之，何后人不师古之甚也。且以白朮、参、苓，饮者服之，尚加闭塞，况燔针艾火，其痞可知。前人处五饮丸三十余味，其间有矾石、巴豆、附子、乌头，虽是下攻，终同燥热，虽亦有寒药相参，力孤无援。故今代刘河间依仲景十枣汤，制三花神佑丸，而加大黄、牵牛，新得之疾，下三五十丸，气流饮去。昔有病此者，数十年不愈，予诊之，左手脉三部皆微而小，右手脉三部皆滑而大，微小为寒，滑大为燥，余以瓜蒂散涌其寒痰数升，汗出如沃，次以导水禹功去肠胃中燥垢亦数升，其人半愈；然后以淡剂流其余蕴，以降火之剂开其胃口，不踰月而痊。夫黄连、黄蘗可以清上燥湿，黄芪、茯苓可以补下渗湿，二者可以收后，不可以先驱。复未尽者，可以苦葶苈、杏仁、桑白皮、椒目逐水之药，伏水皆去矣。夫治病有先后，不可乱投。邪未去时，慎不可补也。大邪新去，恐反增其气，转甚于未治之时也。昔河内有人病饮，医者断为脾湿，以木香、牵牛二味散之，下十余行；因绐病人复变散为丸，又下十余行；复变丸为散，又十余行。病者大困，睡几一昼夜，既觉，肠胃宽阔，惟思粥食少许，日渐愈。虽同断为湿，但补泻不同，其差至此。《内经》曰：岁土太过，雨湿流行，肾水受邪，甚则饮发中满。太阳司天，湿气变物，水饮内蓄，中满不食。注云：此年太阴在泉，湿监于地。病之原始，地气生焉。少阴司天，湿土为四之气，民病鼽衄饮发。又土郁之发，民病饮发注下，胕肿身重；又太阴所至为积阴否隔；又太阴所至稸满；又太阴之胜与太阴之复，皆云饮发于中。以此考之，土主湿化不主寒，水主寒化不主湿。天多黅雨，地有积潦，皆以为水。在《内经》属土，冰霜凝冱，风气凄凛，此水之化也。故曰丑未太阴湿土，辰戌太阳寒水，二化本自不同，其病亦异。夫湿土太过，则饮发于中。今人以为脾土不足，则轩岐千古之书，可从乎？不可从乎？

　　　痰病

凡人病痰发者，其证盖有五焉：一曰风痰，二曰热痰，三曰湿痰，四曰酒痰，五曰沫痰。诸痰在于膈上，使头目不能清利，涕唾稠粘，或欬吐喘满。或时发潮热，可用独圣散吐之。次服加减饮子或搜风丸、凉膈散，间而服之，《内经》曰：所谓流湿润燥之义也。
凡人病痰证有五：一曰风痰，二曰热痰，三曰湿痰，四曰酒痰，五曰食痰。诸痰在胃口上焦毒熏于头者，诸阳之会于首也。故令病人头重目濇，涕唾稠粘，或欬嗽喘满，时发寒热，可用赤小豆汤吐之，吐后各随其证而治之，可服消风去热导湿化痰，如通圣加半夏导气之剂，岂不妙哉！如新暴风痰者形寒饮冷，热痰者火盛制金，湿痰者停饮不散，可服加减连翘饮子、除湿丹、无忧散。亦有酒痰者，解毒三圣丸主之。五者食痰，可用汉防己丸、丹砂选而用之。若依法服之，决有神效。

　　　吐法

痰在胷膈之上，大满大实，非吐安能得出？仲景曰：大法春宜吐。盖春时阳气在上，人气与邪气亦在上，故宜吐也。涌吐之药，或丸或散，中病即止，不必尽剂，过则伤人。然则四时有急吐者，不必直待春时也，但仲景言其大法耳。今人不得此法，遂废而不行。试以名方所记者略数之：如仲景《伤寒论》中，以葱白豆豉汤吐头痛，栀子厚朴汤吐懊憹，瓜蒂散吐伤寒六七日因下后腹满无汗而喘者；《本事方》稀涎散吐膈实中满，痰嗽失音，牙关紧闭，如丧神守；《万全方》以郁金散吐头痛眩运，头风恶心；《普济方》以追风散吐口噤不开，不省人事，以皂角散吐涎潮；《总录》方以常山吐疟；《孙尚方》以三圣散吐发狂，《神验方》吐舌不正。《内经》曰：高者越之。王冰曰：上盛不已，夺而吐之。仲景曰：宿食在上脘者，当吐之；又如宿饮酒积在上脘者，亦当吐之。又曰：病人手足厥冷，两手脉乍结，以客气在胷中，心下满而烦，欲食不能食者，知病在胷中，当吐之。予今用吐法，皆是仲景方。用瓜蒂散吐伤寒头痛，用葱白豆豉汤以吐杂病头痛。或单瓜蒂散名独圣，加茶末少许以吐痰饮；加全蝎梢以吐两胁肋刺痛，濯濯有声者。《内经》所谓湿在上者，以苦吐之，其是之谓欤？今人亦有用吐者，然或中或否，或涌而不能出，或出而不能止，岂知上涌之法名曰撩痰，撩之一字，自有擒纵卷舒。近有医工，吐一妇人，半月不止，涎至数斗，命悬须臾，仓惶失计，求予解之。予使煎麝香汤，下咽立止。或问：麝香何以止吐？予谓之曰：瓜苗闻麝即死。今吐药瓜蒂，所以立解也。如藜芦吐不止者，解以葱白汤；石药吐不止者，解以甘草贯众汤。惟草木吐者，解以麝香。考之《本草》，吐药之苦寒者，有豆豉、瓜蒂、茶叶、栀子、黄连、苦参、大黄；辛苦而寒者，有郁金、常山、藜芦；甘苦而寒者，有地黄汁；苦而温者，有木香、远志、厚朴；辛苦而温者，有薄荷、芫花；辛而温者，有谷精草、葱根须；辛而寒者，有轻粉；辛甘而温者，有乌头、附子尖；酸而寒者，有晋矾、绿矾，虀汁；酸而平者，有铜绿；甘酸而平者，有赤小豆；酸而温者，有饭浆；酸辛而寒者，有胆矾；酸而寒者，有白米饭；辛咸而温者，有皂角；甚咸而寒者，有食盐、青盐；甘而寒者，有牙硝；甘而微温者，有参芦；甘辛而热者，有蝎梢。凡此三十六味，惟常山、胆矾、瓜蒂有小毒，藜芦、芫花、轻粉、乌头尖有毒，外二十六味皆吐药之无毒者，各对证择而用之。此法宜先少服，不涌，渐次加之。余之撩痰者，以钗股、鸡翎探引不出，以虀汁投之；投之不出，再探之；且投且探，无不出者。吐至昏眩头痛者，饮以冰水立解；如无冰水，新汲水亦可饮。壮者一吐而安，弱者可三四次吐之，庶无损也。有吐之次日顿快者，有转甚者，盖吐之伤而未平也，俟数日再当涌之。如觉渴者，新水瓜梨及凉物皆不禁，惟禁贪食过饱厚馔干脯难化之物。心火既降，中脘冲和，阴道必强，大禁房劳，大忧大怒。谨守禁忌，不信浮言。真知病证决可吐者，然后吐之，庶万全也。

　　丹溪心法 【 元?朱震亨】 

　　　痰病

脉浮当吐。久得脉濇，卒难开也，必费调理。大凡治痰用利药过多，致脾气虚，则痰易生而多。
湿痰用苍朮、白朮，热痰用青黛、黄连、黄芩，食痰用神曲、麦芽、山楂，风痰用南星，老痰用海石、半夏、(艹舌)蒌、香附、五倍子作丸服。痰在膈上，必用吐法，泻亦不能去。风痰多见奇证，湿痰多见倦怠软弱。若气实痰热结在上者，吐难得出。痰清者属寒，二陈汤之类。胶固稠浊者，必用吐。热痰挟风，外证为多。热者清之，食积者必用攻之，兼气虚者用补气药送下。痰因火盛逆上者，以攻火为先，白朮、黄芩、软石膏之类。
内伤挟痰，必用参芪、白朮之属，多用姜汁传送，或加半夏，虚甚加竹沥，中气不足加参、朮。
痰之为物，随气升降，无处不到。脾虚者，宜补脾气、清中气以运痰降下，二陈汤加白朮之类，兼用升麻提起。
中焦有痰，与食积而生病者，胃气亦赖所养，卒不可便攻，若攻之尽，则虚矣。
痰成块或吐咯不出兼气郁者、气湿痰热者，皆难治。痰在肠胃间者，可下而愈。在经络中，非吐不可。吐法中就有发散之义焉。
假如癎病因惊而得，惊则神出舍，舍空则痰生也。血气入在舍而拒其神，不能归焉。
血伤必用姜汁传送。黄芩治热痰，假其下火也。竹沥滑痰，非姜汁不能行经络。五倍子能治老痰，佐他药大治顽痰。二陈汤一身之痰都治管，如要下行加引下药，在上加引上药。
凡用吐药，宜升提其气，便吐也。如防风、山栀、川芎、桔梗、芽茶、生姜、虀汁之类，或用瓜蒂散。
凡风痰病必用风痰药，如白附子、天麻、雄黄、牛黄、片芩、僵蚕、猪牙皂角之类。
凡人身上中下有块者，多是痰。问其平日好食何物，吐下后方用药。
许学士用苍朮治痰成窠囊一边行极妙。痰挟瘀血，遂成窠囊。
眩运嘈杂，乃火动其痰，用二陈汤加山栀子、黄连、黄芩之类。噫气吞酸，此食郁有热，火气上动，以黄芩为君，南星、半夏为臣，橘红为使。热多加青黛。
痰在胁下，非白芥子不能达。痰在皮里膜外，非姜汁、竹沥不可导。痰在四肢，非竹沥不开。痰结核在喉中，燥不能出入，用化痰药加咸药软坚之味。(艹舌)蒌仁、杏仁、海石、桔梗、连翘，少佐(石卜)硝，以姜汁蜜和丸噙服。
海粉即海石，热痰能降，湿痰能燥，结痰能软，顽痰能消，可入丸子末子，不可入煎药。枳实泻痰，能冲墙倒壁。小胃丹治膈上痰热、风痰、湿痰、肩膊诸痛，能损胃气，食积痰实者用之，不宜多。参萸丸能消痰。
喉中有物，咯不出，咽不下，此是老痰。重者吐之，轻者用(艹舌)蒌辈。气实必用荆沥。
天花粉大能降膈上热痰。痰在膈间，使人颠狂或健忘。或风痰，皆用竹沥，亦能养血，与荆沥同功治。稍重能食者，用此二味效速稳当。二沥治痰，结在皮里膜外及经络中痰，必佐以姜汁。韭汁，治血滞不行，中焦有饮，自然汁冷吃两三银盏，必胸中烦躁不宁，后愈。
凡痰之为患，为喘欬呕利，眩运嘈杂，怔忡惊悸，寒热痛肿，痞隔壅塞，或胸胁间辘辘有声，或背心一片常为冰冷，四肢麻痹不仁，皆痰饮所致。善治痰者，不治痰而治气，气顺则一身之津液，亦随气而顺矣。古方治痰饮用汗吐下温之法，愚见不若以顺气为先，分导次之。王隐君云：痰清白者为寒，黄而浊者为热。不知始则清白，久则黄浊。清白稀饮渍于上，黄浊稠黏凝于下。嗽而易出，则清而白；欬而不能出，则黄浊结滞。若咯唾日久，湿热所郁，上下凝结，皆无清白者，甚至带血，血败则黑痰，为关格异病，人所不识。又清白者气味淡，日久者渐成恶味，酸辣腥臊焦苦不一。
百病多有兼痰者，世所不知。人身中有结核，不痛不红，不作脓，痰注也。治痰法，实脾土，燥脾湿，是治其本。

　　格致余论 【 元?朱震亨】 

　　　痰病似祟论

血气者，身之神也。神既衰乏，邪因而入，理或有之。若血气两亏，痰客中焦，妨碍升降，不得运用，以致十二官各失其职，视听言动皆有虚妄，以邪治之，其人必死。吁哉冤乎！谁任其咎！宪幕之子傅兄年十七八，时暑月因大劳而渴，恣饮梅浆，又连得大惊三四次，妄言妄见，病似邪鬼，诊其脉，两手皆虚弦而带沉数。予曰：数为有热，虚弦是大惊。又梅酸之浆郁于中脘，补虚清热，导去痰滞，病乃可安。遂与人参、白朮、陈皮、茯苓、芩、连等浓煎汤，入竹沥、姜汁与服，旬日未效，众皆尤药之不当。余脉之，知其虚未完，与痰之未导也，仍与前方入荆沥，又旬日而安。外弟岁一日醉饱后乱言妄语妄见，询之，系伊亡兄附体，言生前事甚的。乃叔在边叱之曰：非耶也，乃食腥与酒太过，痰所为耳。灌盐汤一大碗，吐痰一二升，汗因大作，困睡一宵而安。又金氏妇壮年，暑月赴筵归，乃姑询其坐次失序，遂赧然自愧，因成此病，言语失伦，其中又多间一句曰：奴奴不是。脉皆数而弦。余曰：此非邪，乃痰病也。但与补脾清热导痰，数日当自安。其家不信，邀数巫者喷水而呪之，旬余而死。或问曰：病非耶而邪治之，何遽至于死？余曰：暑月赴宴，外境蒸热，辛辣适口，内境郁热，而况旧有积痰，加之愧闷，其痰与热何可胜言！今乃惊以法尺，是惊其神而血不宁也。喷以法水，是实其体，密其肤，使汗不得泄也。汗不泄则蒸热内燔，血不得宁则阴消而阳不能独立也。不死何俟！或曰：《外台秘要》有禁呪一科，庸可废乎？予曰：移精变气乃小术耳，可治小病。若内有虚邪，外有实邪，当用正大之法，自有成式，昭然可考。然符水惟膈上热痰，一呷凉水，胃热得之，岂不清快，亦可取安。若内伤而虚，与冬令严寒，符水下咽，必冰胃而致害。彼郁热在上，热邪在表，须以汗解。卒得清冷，肤腠固密，热何由解，必致内攻，阴阳离散，血气乖争，去死为近。

　　平治荟粹 【 元?朱震亨】 

　　　痰病吐法

吐法：兼用芽茶、虀水、姜汁、酢少许，(艹舌)蒌散少许，加防风、桔梗、皆升动其气，便吐也。
吐法：用附子尖、桔梗芦、人参芦、瓜蒂、藜芦、艾叶、芽茶等药，此皆自吐，不用手探，但药但汤皆可吐。
吐法：先以布搭膊勒腰，于不通风处行此法，萝卜子半升擂和，以浆水一碗滤去柤，入少油与蜜，旋至半温服。后以鹅翎探吐。凡用鹅翎须以桐油浸却，以皂角水洗去肥，晒干用之。
又法：用虾带壳半斤，入酱葱姜等料物煮汁，先吃虾，后饮汁，以翎勾引吐，必须紧勒肚腹。

　　医学正传 【 明?虞抟】 

　　　痰饮论

《内经》曰：诸气膹郁，皆属肺金。盖肺气郁则成热，热盛则生痰。丹溪曰：自热成积，自积成痰，痰挟瘀血，遂成窠囊，此为痞痛噎膈翻胃之次第也。王隐君曰：痰证古今未详，方书虽有悬饮、留饮、支饮、痰饮诸饮之异，而莫知其为病之源。或头风目昏，眩运耳鸣；或口眼蠕动，眉棱耳轮搔痒；或四肢游风肿硬，似痛非痛；或为齿颊痒痛，牙床浮肿，而痛痒不一；或嗳气吞酸，嘈杂呕哕；或咽嗌不利，咯之不出，咽之不下，色似煤炲，形如破絮、桃胶、蚬肉之类；或心下如停冰雪，心头冷痛时作；或梦寐奇怪鬼魅之状；或足腕酸软腰背卒痛；或四肢骨节烦疼并无常所，乃至手麻臂痛，状若挫闪；或脊中有掌大一块，如冰之寒痛者；或浑身习习如虫行者；或眼沿濇痒，口糜舌烂，甚为喉闭等证；又或遶项结核似疬非疬；或胸腹间如有二气交纽，噎塞烦闷，有如烟气上冲，头面烘热；或为失志颠狂，中风瘫痪；或为劳瘵风痹脚气之候；或心下怔忡惊悸，如畏人将捕；或喘嗽呕吐；或呕冷涎绿水黑水，甚为肺痈肠毒便脓挛跛。其为内外疾病百端，皆痰之所致也。盖津液既凝为痰饮，而汹涌上焦，故口燥嗌干，流而之下则大小便闭塞，面如枯骨，毛发焦干，妇人则经闭不通，小儿则惊癎搐搦。治法宜先逐去败痰，然后看虚实调理，故制沉香滚痰丸为通治三焦痰饮之要药也。愚窃以其论证固详，不问虚实，而一概以峻药攻之，恐未中肯綮也。盖资禀有厚薄，病邪有浅深，一或失手，何以收救？故丹溪曰：治痰用利药过多，致脾气虚则痰反易生。又曰：中焦有食积与痰而生病者，胃气亦赖所养，卒不可便攻，攻尽则愈虚而病剧。夫滚痰丸止可投之于形气壮实痰积胶固者，若体气虚弱之人，决不可轻用。

　　证治要诀 【 明?戴思恭】 

　　　停饮伏痰

饮凡有六：悬、溢、支、痰、留、伏。痰饮，特六饮之一耳。人病此而止曰痰饮者，盖停既久，未有不为痰，多因气道闭塞，津液不通。譬如沟渠壅遏，积淹停滞，则倒流逆上，瘀浊臭秽，无所不有。若不疏决沟渠，而欲澄治已壅之水而使之清，无是理也。
凡为喘欬呕泄，眩运心嘈，怔忡惊悸，寒热痛肿，痞膈壅闭，或胷胁间沥沥有声，或背心一片如水冷，皆饮之所致，如水之壅有瘀浊臭秽。故善治痰者，不治痰而治气，气顺则一身之津液，亦随气而顺矣。并宜苏子降气汤，导痰汤各半贴和煎；或小半夏茯苓汤加枳实、木香各半钱吞五套丸；或以五套丸料，依分两作饮子煎服，尤好。平居皆无他事，只有痰数口，或清或坚，宜二陈汤、小半夏茯苓汤。痰多，间进青州白丸子和来复丹服来白丸。如和以入[入　原作「八」，据痰门方改。]神来复丹，即名青神丸，此非特治痰饮，尤甚疗喘嗽呕吐呃逆翻胃。若服药未效者，二生汤加木香半钱。若顽涎随气逆上，不为药解，当自下部利之，宜五膈宽中散加半夏半钱，吞破饮丸，仍佐以半硫丸。恐大便复秘，饮利不尽，半硫丸当常服。若大便先不因药自利，及老人虚人当利其小便，宜小半夏茯苓汤，改用赤苓而倍之；或导痰汤加猪苓半钱。
痰饮眩运及成饮厥者，宜别加木香二生汤，吞青州白丸子和灵砂丹，名青金丹；或吞养正丹、半硫丸。
痰饮流入四肢，令人肩背酸疼，两手软痹，医误以为风则非其治，宜导痰汤加木香、姜黄各半钱。
病痰饮而变生诸证，不当为诸证牵掣，妄言作名，且以治饮为先，饮消则诸证自愈。有卒然昏闷，口眼喎斜，似中而实非中，四肢战曳，身如浮云，似虚而实非虚，皆痰饮所为也。又有肾虚寒不能摄水，致水邪溢上，故作痰饮，宜八味丸。
其人素有痰饮，流注肩背作痛，宜星香散，或导痰汤下五套丸。

　　医学纲目 【 明?楼英】 

　　　痰饮

凡有痰者，眼皮及眼下，必有烟灰黑色，举目便知，不待切脉。眼黑而颊赤者，热痰也；面大黄色，亦热痰也。外证必烦满膈热，口干思冷，大便秘结，小便赤热，久必生风，或眩运耳鸣眼花，多虚证。治之而用热药，服久必脉大实，发大热而中风，可急下之。眼黑而行走呻吟，举动艰难者，入骨痰也。其证遍体骨节疼痛。眼黑而面带土色，四肢痿痹，屈伸不便者，风湿痰也。眼黑而气短促者，惊风痰也。左右关脉大者，膈中有痰也，可吐之；怕吐者，消息下之。凡人背上一条如线而寒起者，宜吐下之。
凡病百药不效，其关上脉伏而大者，痰也，用妙应丸。加减法：惊痰加朱砂二钱，又加全蝎，每用八九丸，常与之，三五服去尽；酒痰加雄黄、全蝎各二钱，每服十丸；热痰加盆硝等分，每服三两丸；寒痰加胡椒、丁香、蝎、桂各等分，每服二十五丸。
痰之为病，或偏头风，或雷头风，或太阳头痛，眩运如坐舟车，精神恍惚，口眼瞤动，眉棱耳轮俱痒，颔腮四肢游风肿硬，似疼非疼，浑身燥痒，搔之则瘾疹随生，皮毛烘热，色如锦斑，齿颊似痒似痛而疼无定所，满口牙浮，痛痒不一，嗳气吞酸，鼻闻焦臭，喉间豆腥气，心烦鼻塞，咽嗌不利，咯之不出，咽之不下，或因喷嚏而出，或因举动而唾，其痰如黑墨、破絮、桃胶、蚬肉；或心下如停冰铁，闭滞妨闷，嗳嚏连声，状如膈气；或寝梦刑戮，刀兵剑戟；或梦入人家，四壁围绕，暂得一窦，百计得出，不知何所；或梦在烧人，地上四面烟火，枯骨焦气扑鼻，无路可出；或不因触发，忿怒悲啼，雨泪而寤；或时郊行，忽见天边两月交辉，或见金光数道，回头无有；或足膝酸软，骨节腰肾疼痛，呼吸难任；或四肢肌骨间痛如击戮，乍起乍止，并无常所，不时手臂麻疼，状如风湿，卧如芒刺不安，或如毛虫所螫；或四肢不举，手足重滞，眼如姜蜇，胶粘痒濇，开阖甚难；或阴晴交变之时，胷痞气结，闭而不发，则齿痒咽痛，口糜舌烂，及其奋然而发，则喷嚏连声，初则涕唾稠粘，次则清水如注，眼前黑暗，脑后风声，耳内蝉鸣，眼瞤肉惕。治之者，不曰腠理不密，风府受邪，则曰上盛下虚，或曰虚寒，或曰邪发。惟洞虚子备此疾苦，乃能治疗。病势之来，则胸腹间如有二气交纽，噎塞烦郁，有如烟火上冲，头面烘热，眼花耳鸣，痰涎涕泪，并从肺胃间涌起，凛然毛竖，喷嚏千百，然后遍身烦躁，则去衣冻体，稍止片时；或春秋乍凉之时，多加衣衾，亦得暂缓；或顿饮冰水而定，或痛饮一醉而宁，终不能逐去病根。乃得神秘沉香丸方，屡获大效，愈人数万，但不欲轻传匪人，故以隐语括之。诗曰：甑里翻身甲带金，于今头戴草堂深。相逢二八求斤正，硝煅青蒙倍若沉。十七两中沉半两，水丸梧子意须斟。除驱怪病安心志，水泻双身却不任。

　　明医杂着 【 明?王纶】 

　　　老痰

痰者，病名也。人之一身，气血清顺，则津液流通，何痰之有？惟夫气血浊逆，则津液不清，熏蒸成聚而变为痰焉。痰之本，水也，原于肾。痰之动，湿也，主于脾。古人用二陈汤为治痰通用者，所以实脾燥湿，治其标也。然以之而治湿痰、寒痰、痰饮、痰涎，则固是矣。若夫痰因火上，肺气不清，欬嗽时作，及老痰郁痰，结成粘块，凝滞喉间，吐咯难出，此痰皆因火邪炎上，熏于上焦，肺气被郁，故津液之随气而升者，为火熏蒸，凝浊郁结而成，岁月积久，根深蒂固，故名老名郁，而其原则火也。病在上焦心肺之分，咽喉之间，非中焦脾胃湿痰、冷痰、痰饮、痰涎之比，故汤药难治，亦非半夏、茯苓、苍朮、枳壳、南星等药所能治也。惟在开郁降火，清润肺金，而消凝结之痰，缓以治之，庶可效耳。今制化痰丸，用天门冬、黄芩酒炒、海粉、橘红各一两，桔梗、连翘、香附杵碎淡盐水浸炒各五钱，青黛另研、芒硝另研各三钱，(艹舌)蒌肉另研一两，为细末，炼蜜入姜汁少许，和药杵极匀，丸小龙眼大，噙化一丸或嚼烂，清汤细咽之；或丸如黍米大，淡姜汤送下五六十丸。
【 注　按前方味属甘苦咸寒之剂，虽能软坚开郁，化痰降火，而不无损胃之祸。若脾土太过，气滞郁热而生痰者宜用。若脾虚气痞虚热而生痰者用之，必致中满吞酸，肚腹肿胀，小便不利而殁。】 
若老痰，饮酒之人多有之。酒气上升为火，肺与胃脘皆受火邪，故郁结而成。用天麦冬、黄芩，泄肺火也；海粉、芒硝，咸以软坚也；(艹舌)蒌仁润肺清痰，香附米开郁降气，连翘开结降火，青黛降郁火，不用香燥之剂。
 【 注　按前证若饮食少思，或胸膈不利者，此中气虚弱也，宜用补中益气汤为主。中气既健，其痰自运化。若肾气亏损，津液难降，败浊为痰者，乃真脏之证，宜用六味地黄丸为主。肾气既壮，津液清化，何痰之有？亦有因脾胃亏损，中焦气虚，不能消化饮食而为痰者；亦有因峻厉过度，脾气愈虚，不能运化，津液凝滞而为痰者，凡此皆当健脾胃为主。】 

　　医学入门 【 明?李梴】 

　　　痰分新久

痰乃津血所成，随气升降，气血调和则流行不聚，内外感伤则壅逆为患。新而轻者，形色青白稀薄，气味亦淡。久而重者，黄浊稠粘凝结，咯之难出，渐成恶味，酸辣腥臊咸苦。但痰证初起，头痛发热，类外感表证；久则潮热夜重，类内伤阴火。又痰饮流注，肢节疼痛，类风证。但痰证胸满食减，肌色如故，脉滑不匀不定为异耳。

　　　百病兼痰

人知气血为病，而不知痰病尤多。生于脾，多四肢倦怠，或腹痛肿胀泄泻，名曰湿痰；若挟食积瘀血，遂成窠囊痞块，又名食痰；留于胃脘，多呕吐吞酸，嘈杂上冲，头面烘热，名曰火痰；若因饮酒，干呕嗳呃，臂胁痛，又名酒痰；生于肺，多毛焦，面白如枯骨，咽干口燥，欬嗽喘促，名曰燥痰，久为老痰郁痰；又七情痰滞咽膈，多胸胁痞满，名曰气痰；迷于心，多怔忡颠狂，梦寐奇怪，名曰热痰；动于肝，多眩运头风，眼目瞤动昏濇，耳轮搔痒，胁肋胀痛，左瘫右痪，麻木蜷跛奇证，名曰风痰；积于肾，多足膝酸软，腰背强痛，肢节冷，痹骨痛，名曰寒痰，又名虚痰。凡浑身习习如虫行，或身中结核，不红不肿，或颈项结核，似疬非疬，或走马喉痹，或胸腹间如有二气交纽，噎塞烦闷，或背中常有一点如冰冷痛，或心下冰冷时痛，或四肢肿硬似痛非痛，或骨节刺痛无常处，或吐冷涎绿水黑汁，或大小便脓，或关格不通，以至痨瘵荏苒，妇人经闭，小儿惊搐，皆须先去败痰，然后调理。他如鬬家胸骨扑伤，刺痛不已，散血之剂罔功，续以自己小便饮之，须臾吐痰，其痛立止。百病兼痰如此。

　　　辨色

风痰：外感贼邪，或肾枯木动，或内风郁热，色青而光。风虚，三生饮、古龙虎丹；风热，小省风汤、搜风化痰丸、四神丹、竹沥膏。
寒痰：因形寒饮冷，色深青黑如灰，善唾或喘。轻者五积散、藿香正气散，重者温中化痰丸、古半硫丸。
湿痰：或外感湿滞，或停饮不散。色白喘急者，千缗汤；心痛者，单半夏丸或神朮丸；湿热色黄者，中和丸、清膈苍莎丸；在里者，青蒙石丸。

　　　火热为因

热痰：因厚味积热，或外感误温所致，色黄，甚则带血或紫，清气化痰丸煎服，大金花丸、滚痰丸。
火痰：因饮食衣褥过厚，火蒸津液，成痰稠浊，二陈汤加芩、连、山栀，或抑上丸、润下丸。
郁痰：即火痰郁于心肺之久者，凝滞胸膈，稠粘难咯，忌南星、半夏燥药，宜开胃降火，清金润肺，缓以治之。节斋化痰丸、谢傅清金丸、单贝母丸、霞天膏。
气痰：七情郁成，咯之不出，咽之不下，形如破絮，或如梅核，四七汤。久者，去苏子，如黄芩、山栀、海石。三仙丸、千金指迷丸。

　　　食酒为因

食痰：因饮食不化，结成痞块，橘半枳朮丸。痰壅喘急者，(艹舌)蒌实丸，山楂麦芽汤下。阴虚者，黄白丸。伤水，心中坚大如杯者，名气分，枳朮丸煎服。痰癖硬如杯，时有水声者，神保丸。酒痰，小调中汤、香附(艹舌)蒌青黛丸。

　　　痰饮有五

痰伏胞络，自肺窍嗽出；涎伏脾元，自口角流出；饮生胃腑，从食脘吐出。五饮六证，留饮伏饮，合为一也。皆因饮水及茶酒停蓄不散，再加外邪生冷，七情相搏成痰。即酒痰久而湿胜者，与伤寒水证大同，脉多弦滑或伏，眼下皮如灰黑。
痰饮，水停肠胃，腹响辘辘有声，令人暴肥暴瘦；悬饮，水流在胁，欬唾则痛，悬悬思水；溢饮，水流四肢，身体重痛；支饮，水停膈上，(食戹)逆倚息短气；留饮，水停心下，背冷如手掌大，或短气而渴，四肢历节疼痛。胁痛引缺盆，欬嗽转甚；伏饮，水停膈满，呕吐喘欬，发热恶寒，腰背痛，泪出，或身惕瞤。仲景治诸饮在皮里膜外表分者，大小青龙汤汗之；在胸膈者，瓜蒂散吐之；在四肢经络胁肋者，五苓散分利之；在肠胃里分者，十枣汤下之。此皆治标之霸道也。从轻，汗以参苏饮，吐以二陈汤加防风、桔梗，分利五饮汤，下剂开结枳朮丸，中间间以小半夏汤、古葶苈散、枳朮丸、温中化痰丸、清气化痰丸、半夏温肺汤，随虚实加减，不必太泥。
古法顺气为先，分导次之。然气升属火，因气动者曰痰气，顺气导痰汤；因火动者曰痰火，清热导痰汤；因湿动者曰湿痰，祛湿导痰汤主之。通用二陈汤，能使大便润而小便长，尤为分导要药。风加南星、皂角、白附子、竹沥，寒倍半夏加姜、附、姜汁，火加石膏、青黛，湿加苍朮、白朮，燥加(艹舌)蒌、杏仁，老郁痰加海石、芒硝、(艹舌)蒌，食积加山楂、神曲、麦芽，停水加槟榔，痰在胁下加白芥子以行之，痰在四肢加竹沥，痰在经络用此探吐，痰在皮里膜外加白芥子、竹沥、姜汁，气实用荆沥。

　　　虚证

痰原于肾，动于脾，客于肺。水火升降，脾胃调和，痰从何生？若阳虚肾寒，不能收摄邪水，冷痰溢上，或昏运夜喘上气者，八味丸、三味安肾丸、黑锡丹以镇坠之。如痰壅发厥者，苏子降气汤、三生饮、古硫汞丹。脾虚不能运化者，宜补中燥湿，六君子汤加竹沥、姜汁。劳役伤脾失升降者，补中益气汤，加半夏、竹沥、姜汁。气血亏乏，痰客中焦，闭塞清道者，仍宜温中燥脾，二陈汤；气虚，合四君子汤；血虚，合四物汤；阴虚，肾火炎上，肺燥者，二陈汤合四物汤，去川芎、半夏，加贝母、麦门冬、(艹舌)蒌仁、桔梗，润而降之，或肾气丸、三一肾气丸。语云：痰无补法。且老痰凝滞胶固，非暂用温药引导，必有拒格之患。风寒痰气内郁，不用温散，亦何以开结滞，此皆难拘于无补也。凡痰喘声高，脉散汗出如油，身冰冷者死。
痰者，津液所化，风伤肺，湿伤脾，凝浊而生，外证头项皆和，惟寒热类伤寒耳。初起便胷膈满闷，气上冲咽，寸浮为异。有热者，参苏饮、金沸草散、柴胡半夏汤；无热者，二陈汤、温胆汤。通用导痰汤。有痰结胷者，鹤顶丹、枳桔二陈汤；有痰上攻，非次头疼者，瓜蒂散吐之。

　　医宗必读 【 明?李中梓】 

　　　痰饮

稠浊者为痰，清稀者为饮。按痰之为病，十尝六七，而《内经》叙痰饮四条，皆因湿土为害。故先哲云：脾为生痰之源，又曰：治痰不理脾胃，非其治也。夫饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，何痰之有？惟脾土虚湿，清者难升，浊者难降，留中滞膈，淤而成痰。故治痰先补脾，脾复健运之常，而痰自化矣。析而言之，痰有五，饮亦有五，而治法因之而变。在脾经者，名曰湿痰，脉缓面黄，肢体沉重。嗜卧不收，腹胀食滞，其痰滑而易出，二陈汤、白朮丸。挟虚者六君子汤，伤酒者白蔻、干葛，挟食者保和丸，挟暑者消暑丸，惊者妙应丸。在肺经者名片燥痰，又名气痰，脉涩面白，气上喘促，洒淅寒热，悲愁不乐，其痰濇而难出，利金汤、润肺饮。在肝经者名曰风痰，脉弦面青，四肢满闷，便溺秘濇，时有躁怒，其痰青而多泡，水煮金花丸、防风丸、川芎丸。在心经者名曰热痰，脉洪面赤，烦热心痛，口干唇燥，时多喜笑，其痰坚而成块，小黄丸、天黄汤。在肾经者名曰寒痰，脉沉面黑，小便急痛，足寒而逆，心多恐怖，其痰有黑点而多稀，姜桂丸、八味丸、胡椒理中丸。其人素盛今瘦，水走肠间辘辘有声，名曰痰饮，心下冷极，以温药和之，桂苓甘朮汤主之。饮后水流在胁下，欬唾引痛，名曰悬饮，十枣汤下之。饮水流于四肢，当汗不汗，身体疼重，名曰溢饮，大青龙汤汗之。欬逆倚息，短气不得卧，其形如肿，名曰支饮，五苓散、泽泻汤利之。膈满呕吐，喘欬寒热，腰背痛，目泪出，其人振振恶寒，身瞤惕者，名曰伏饮，倍朮丸。更有一种非痰非饮，时吐白沫，不甚稠粘，此脾虚不能约束津液，故涎沫自出，宜用六君子汤加益智仁以摄之。嗟乎！五痰五饮，证各不同，治法迥别，稍或不详，妄投药剂，非徒无益，而又害之。至如脾肺二家之痰，尤不可混。脾为湿土，喜温燥而恶寒润，故二朮、星、夏为要药；肺为燥金，喜凉润而恶温燥，故二母、二冬、地黄、桔梗为要药。二者易治，鲜不危困。世俗恶半夏之燥，喜贝母之润，一见有痰，便用贝母。若是脾痰，则土气益伤，饮食忽减；即使肺痰，毋过于凉润，以伤中州，稍用脾药以生肺金，方为善治。故曰，治痰不理脾胃，非其治也。

　　医贯 【 明?赵献可】 

　　　痰论

王节斋云：痰之本，水也，原于肾。痰之动，湿也，主于脾。古人用二陈汤为治痰通用，然以治湿痰寒痰则是矣。若夫阴火炎上，熏于上焦，肺气被郁，故其津液之随气而升者，凝结而成痰，腥秽稠浊，甚则有带血而出者，此非中焦脾胃湿痰寒痰之所比，亦非半夏、枳壳、南星之所治，惟用清气化痰，须有效耳。噫！节斋论痰，而首揭痰之本于肾，可谓发前人所未发，惜乎启其端而未竟其说，其所制之方，皆治标之药，而其中寒凉之品甚多，多致损胃。惟仲景先生云：气虚有痰，用肾气丸补而逐之。吴茭山《诸证辨疑》又云：八味丸治痰之本也。此二公者真开后学之聋瞶，济无穷之夭枉。盖痰者病名也，原非人身之所有，非水泛为痰，则水沸为痰，但当分有火无水之异耳。肾虚不能制水，则水不归源，如水逆行，洪水泛滥而为痰，是无火者也，故用八味丸以补肾火。阴虚火动，则水沸腾，动于肾者，犹龙火之出于海，龙兴而水附；动于肝者，犹雷火之出于地，疾风暴雨，水随波涌而为痰，是有火者也，故用六味丸以配火。此不治痰之标，而治痰之本者也。然有火无火之痰，何以辨之？曰：无火者，纯是清水；有火者，中有重浊白沫为别耳。善用者，若能于肾虚者，先以六味、八味，壮水之主，益火之原，复以四君子或六君子补脾以制水；于脾虚者既补中理中，又能以六味八味制水以益母，子母互相生克，而于治痰之道，其庶几矣。
庞安常有言：有阴水不足，阴火上升，肺受火侮，不得清肃下行，由是津液凝浊，生痰不生血者，此当以润剂，如门冬、地黄、枸杞之属滋其阴，使上逆之火得返其宅而息焉，则痰自清矣。投以二陈，立见其殆。有肾虚不能纳气归原，原出而不纳则积，积而不散则痰生焉，八味丸主之。
《蒙筌》谓：地黄泥膈生痰，为痰门禁药，以姜汁炒之。嗟乎！若以姜汁炒之，则变为辛燥，地黄无用矣。盖地黄正取其濡润之品，能入肾经。若杂于脾胃药中，土恶湿，安得不泥膈生痰？八味、六味丸中诸品，皆少阴经的药，羣队相引，直入下焦，名曰水泛为痰之圣药，空腹服之，压以美饍，不留胃中，此仲景制方立法之妙，何必固疑。

古今图书集成医部全录卷二百三十九

　痰门

　　医门法律 【 清?喻昌】 

　　　痰饮论

痰饮为患，十人居其七八，《金匮》论文最详，分别而各立其名。后世以其名之多也，徒徇其末而忘其本，曾不思圣人立法，皆从一源而出，无多岐也。盖胃为水谷之海，五脏六腑之大源，饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，以为常人。《金匮》即从水精不四布，五经不并行之处，以言其患。谓人身所贵者，水也。天一生水，乃至充周流灌，无处不到，一有瘀蓄，即如江河回薄之处，秽莝丛积，水道日隘，横流旁溢，自所不免。必顺其性因其势而疏导之，由高山而平川，由平川而江海，庶得免乎泛滥。所以仲景分别浅深诲人，因名以求其义焉。浅者在于躯壳之内，脏腑之外，其名有四：曰痰饮，曰悬饮，曰溢饮，曰支饮。痰饮者，水走肠间，沥沥有声；悬饮者，水流胁下，欬唾引痛；溢饮者，水流行于四肢，汗不出而身重；支饮者，欬逆倚息短气，其形如肿。一由胃而下流于肠，一由胃而旁流于胁，一由胃而外出于四肢，一由胃而上入于胷膈。始先不觉，日积月累，水之精华转为混浊，于是遂成痰饮，必先团聚于呼吸大气难到之处，故由肠而胁而四肢，至渐渍于胷膈，其势愈逆。是痰饮之患，未有不从胃起者矣。其深者，由胃上入阳分，渐及于心肺；由胃下入阴分，渐及于脾肝肾。故水在心，心下坚筑短气，恶水不欲饮，缘水攻于外，火衰故水益坚，火郁于内，气收故筑动短气，火与水为仇，故恶而不饮也。水在肺，吐涎沫，欲饮水，缘肺主气，行荣卫，布津液，水邪入之，则塞其气道，气凝则液聚，变成涎沫，失其清肃，故引水自救也。水在脾，少气身重，缘脾恶湿，湿胜则气虚而身重也。水在肝，胁下支满，嚏而痛，缘肝与胆为表里，经脉并行于胁，火气冲鼻则嚏，吊胁则痛也。水在肾，心下悸，缘肾水凌心，逼处不安，又非支饮邻国为壑之比矣。夫五脏藏神之地也，积水泛为痰饮，包裹其外，诗有谓波撼岳阳城者，情景最肖，讵非人身之大患乎？然此特随其所在，辨名定位，以期治不乖方耳。究竟水所蓄聚之区，皆名留饮，留者留而不去也。留饮去而不尽者名伏饮，伏者伏而不出也。随其痰饮之或留或伏，而用法治之，始为精义。昌试言之。由胃而上胷膈心肺之分者，驱其所留之饮还胃，下从肠出，或上从呕出，其出皆直截痛快，而不至于伏匿，人皆知之。若由胷膈而外出肌肤，其清者或从汗出，其浊者无可出矣，必还返于胷膈，由胷膈还返于胃，乃可入肠而下出，驱之必有伏匿肌肤而不胜驱者。若由胷膈而深藏于背，背为胷之腑，更无出路，尤必还返胷膈，始得趋胃趋肠而顺下。岂但驱之不胜驱，且有挟背间之狂阳壮火，发为痈毒，结如橘囊者。伏饮之艰于下出，易于酿祸，其谁能辨而出之耶？昌以静理而谭医施治，凿凿有据，谨因《金匮》秘典，直授金针，令业医之子，已精而益求其精耳。

　　　痰饮脉论

痰饮之脉，《金匮》错出不一，难于会通。以鄙见论之，亦有浅深微甚之不同，可预明也。脉要精微篇曰：肝脉软而散，色泽者，当病溢饮。溢饮者，渴暴多饮，而易入肌皮肠胃之外也。此特举暴饮水溢，饮病之最浅者为言耳。仲景会其意，即以饮证分之为四，统言其纲曰：痰饮、悬饮、溢饮、支饮，大都为由浅及深者商治。失此不治，而至于积水滔天，即此四饮，自有不可同语者矣。其谓饮脉不弦，但苦喘短气者，见饮脉本弦。饮脉不弦则水之积也不厚，然亦害其阳气，微喘短气而已。其谓支饮亦喘而不能卧，加短气，其脉平者，见支饮上于胸膈喘而短气，其脉仍平，有而若无，才有停积，未至留伏，故不见于脉也。其谓脉浮而细滑者伤饮，见浮而细滑，非伤风伤寒之比，亦饮之初郁气分而未深也。医者于此时，早思昏垫之灾，亟兴己溺之念，而行因势利导之法，患斯解矣。否则证成深锢，末流愈分，伏根之所，愈不可识，经年检方问药，漫图成功，其可得乎？故凡见脉转沉弦一派，即当按法求之。其曰脉沉者，胸中有留饮，短气而渴，四肢历节痛，言肺之治节不行，宗气不布，故短气；气不布则津亦不化，故膈燥而渴；脾气不运，水饮流于肢节，则作痛也。似此一证，肺脾交病，所称饮入于胃，游溢精气，上输于脾，脾气散精，上输于肺之常者，且转而借寇兵賷盗粮矣，欲求其安，宁可得乎？至论弦脉，则曰欬者其脉弦，为有水；曰双弦者寒也，皆大下后虚；脉偏弦者饮也，为喘满；曰脉弦数有寒饮，冬夏难治；曰脉沉而弦者，悬饮内痛。此即沉潜水蓄，支饮急弦而广其说，除大下后，其脉双弦者，有虚寒之别，其偏弦者，俱为水饮也。冬夏难治，亦因其用寒远寒，用热远热之法，不若春秋为易施耳。悬饮内痛，谓悬饮结积于内，其甚者则痛也。更有沉紧之脉，主心下痞坚，面色黧黑之证，谓水挟肾寒，杂揉于心肺之分，则心下坚而面色黑也。有脉伏而为留饮之证，积饮把持其脉而不露，较濇脉尤甚矣。又曰：脉伏便利，心下绩坚，此为留饮欲去故也。又曰：久欬数岁，其脉弱者可治，实大数者死；其脉虚者必苦冒，本有支饮在胸中故也。凡此皆病深而脉变，当一一遡其流而穷其源者。夫天枢开发，胃和则脉和，今为痰饮凝结其中，则开阖之机关不利，而脉因之转为沉弦、急弦、偏弦、弦数、弦紧，或伏而不见，非亟去其痰饮，亦胡由脉复其常耶？浅者浅治，深者深治，浅深之间者适其中而治。留者可攻，伏者可导，坚者可削。再一因循，病深无气，洒洒时惊，不可救药矣。

　　　痰饮留伏论

痰饮之证，留伏二义，最为难明。前论留饮者留而不去，伏饮者即留饮之伏于内者也。留饮有去时，伏饮终不去，留伏之义，已见一斑。而《金匮》奥义，夫岂渺言能尽？谨再陈之。《金匮》论留饮者三，伏饮者一。曰：心下有留饮，其人背寒如掌大。曰：留饮者，胁下痛引缺盆。曰：胸中有留饮，其人短气而渴，四肢历节痛。言胸中留饮，阻抑上焦心肺之阳，而为阴曀，则其深入于背者，有冷无热，并阻督脉上升之阳，而背寒如掌大，无非阳火内郁之象也。胁下为手足厥阴上下之脉，而足少阳之脉，则由缺盆过季肋，故胁下引缺盆而痛，为留饮偏阻木火不伸之象。饮留胷中，短气而渴，四肢历节痛，为肺不行气，脾不散精之象也。合三条而观之，心肺肝脾痰饮，皆可留而累之矣，其义不更着耶。至伏饮则曰：膈上病痰，满喘欬吐，发则寒热，背痛腰痛，目泣自出，其人振振身瞤剧，必有伏饮。言胷中乃阳气所治，留饮阻抑其阳，则不能发动，然重阴终难蔽晛，有时阳伸，阴无可容，忽而吐发，其留饮可以出矣。若更伏留不出，乃是三阳之气伸而复屈。太阳不伸，作寒热，腰背痛，目泣；少阳不伸，风火之化，郁而并于阳明土中，阳明主肌肉，遂振振身瞤而剧也。留饮之伏而不去，其为累更大若此。然留饮伏饮，仲景不言治法。昌自其遏抑四脏三腑之阳而求之，则所云宜用温药和之者，岂不切于此证而急以之通其阳乎？所云苓桂朮甘汤者，虽治支满目眩，岂不切于此证而可仿其意乎？故必深知比例，始可与言往法也。后人不明《金匮》之理，妄生五饮六证之说，即以海藏之明，于五饮汤方下云：一留饮在心下，二支饮在胁下，三痰饮在胃中，四溢饮在膈上，五悬饮在肠间，而统一方以治之，何其浅耶！
按痰饮总为一证，而因则有二。痰因于火，有热无寒；饮因于湿，有热有寒，即有温泉无寒火之理。人身热郁于内，气血凝滞，蒸其津液，结而为痰，皆火之变现也。水得于湿，留恋不消，积而成饮，究竟饮证热湿酿成者多，寒湿酿成者少。盖湿无定体，春曰风湿，夏曰热湿，秋曰燥湿，冬曰寒湿。三时主热，一时主寒，热湿较寒湿三倍也。《内经》湿土太过，痰饮为病，治以诸热，非指痰饮为寒。后人不解，妄用热药，借为口实。讵知凡治六淫之邪，先从外解。故治湿淫所胜，亦不远热以散其表邪，及攻里自不远于寒矣。况始先即不可表，而积阴阻遏身中之阳，亦必借温热以伸其阳，阴邪乃得速去，若遂指为漫用常行之法，岂不愚哉！
《小学》有虚实分治之法，谓疾病之生也，皆因外感内伤，生火、生湿、湿热、生痰，四者而已。审其少壮新病，是湿则燥之，是火则泻之，湿而生热则燥湿而兼清热，火而生痰则泻火而兼豁痰，无余蕴矣。审其衰老久病，又当攻补兼施。如气虚而有湿热痰火，则以四君子汤补气而兼燥湿清热豁痰泻火；如血虚而有痰火湿热，则以四物汤补血而兼泻火豁痰清热燥湿。如此则攻补合宜，庶乎可也。故曰：少壮新病，攻邪可审；老衰久病，补益为先。若夫阴虚火动，脾胃衰弱，真阴者水也，脾胃者土也，土虽喜燥，然太热则草木枯槁，木虽喜润，然太润则草木湿烂，是以补脾滋肾之剂，务在燥湿得宜，随证加减焉耳。
后世治痰饮有四法：曰实脾、燥湿、降火、行气。实脾燥湿，二陈、二朮最为相宜，若阴虚则反忌之矣。降火之法，须分虚实，实用苦寒，虚用甘寒，庶乎可也。若夫行气之药，诸方漫然，全无着落，谨再明之。风寒之邪，从外入内，裹其痰饮，惟用小青龙汤，则分其邪从外出而痰饮从下出也。浊阴之气，从下入上，裹其痰饮，用茯苓厚朴汤，则分其浊气下出而痰饮上出也。多怒则肝气上逆而血亦随之，气血痰饮，互结成癖，用柴胡鳖甲散以除之。多忧则脾气内郁，而食亦不化，气食痰饮，亦互结成癖，用清痰丸以除之。多欲则肾气上逆，直透膜原，结垒万千，(月真)胀重坠，不可以仰，用桂苓丸引气下趋，痰饮始豁也。
虚寒痰饮，少壮十中间见一二，老人小儿十中常见四五。若果脾胃虚寒，饮食不思，阴气痞塞，呕吐涎沫者，宜温其中。真阳虚者，更补其下，清上诸药不可用也。
小儿慢脾风，痰饮阻塞窍隧，星附六君汤以醒之。
老人肾虚水泛，痰饮上涌，崔氏八味丸以摄之。
痰在膈上，大满大实，非吐不除，然非定法也。使为定法，人人能用之矣，何必独推子和哉。子和必相其人可吐后，乃吐之。一吐不彻，俟再俟三，缓以开之。据云涌痰之法，自有擒纵卷舒，其非浪用可知。再论《金匮》不言之意以明之。《伤寒论》用汗吐下和温之法矣，至痰饮首当言吐者，仲景反不言之，何耶？其以吐发二字为言者，因喘满而痰饮上溢，从内而自发也。其曰：医吐下之，不愈。亦非以吐下为咎也。其曰：呕家本渴，渴者为欲解。又属望于从吐得解也。胡竟不出可吐一语耶？仲景意中谓痰饮证内多夹冲气眩冒等证，吐之则殆，故不烦辞说，直不以吐立法，开后世之过端，所以为立法之祖也。自子和以吐法擅名，无识者争趋快捷方式，贻误
不可胜道，必会仲景意以言吐，然后吐罔不当也。

　　　痰饮留伏论

眩冒昏运不可吐，气高气浅不可吐，积劳未息不可吐，病后新虚不可吐，脉道微弱不可吐，病势险急不可吐，阳虚多汗不可吐，素惯失血不可吐，风雨晦瞑不可吐，冬气闭藏不可吐，多疑少决不可吐，吐后犯戒不可吐。

　　　药禁十则

阴虚枯燥，妄用二陈。阳虚多汗，妄用青龙。心虚神怯，妄用辛散。肺虚无气，妄用苦泻。肝虚气刺，妄用龙荟。脾虚浮肿，妄用滚痰。胃虚津竭，妄用香燥。脏腑易动，妄行涌泄。本非坚积，妄行峻攻。血气虚羸，妄行针灸。
律三条
凡热痰乘风火上入，目暗耳鸣，多似虚证，误行温补，转锢其痰，永无出路，医之罪也。
凡痰饮随食并出，不开幽门，徒温其胃，束手无策，迁延误人，医之罪也。
凡遇肾虚水泛，痰涌气高，喘急之证，不补其下，反清其上，必致气脱而死，医之罪也。

　　　论苓桂朮甘汤

痰饮阴象，阻抑其阳，用此阳药，化气以伸其阳，此正法也。兹所主，乃在胷胁支满目眩者，何耶？《灵枢》谓心包之脉，是动则病胷胁支满。然则痰饮积于心包，其病自必若是。目眩者，痰饮阻其胷中之阳，不能布水精于上也。茯苓治痰饮，伐肾邪，渗水道；桂枝通阳气，和荣卫，开经络；白朮治风眩，燥痰水，除胀满；甘草得茯苓，则不资满而反泄满。《本草》亦曰：甘草能下气除烦满，故用之也。

　　　论苓桂朮甘汤肾气丸二方

《金匮》云：夫短气有微饮，当从小便去之，苓桂朮甘汤主之，肾气丸亦主之。并出二方，其妙义愈益彰着。仲景于短气分呼吸，各出一方，呼气之短，用苓桂朮甘汤以通其阳，阳化气则小便能出矣。吸气之短，用肾气丸以通其阴，肾气通则小便之关门利矣。一言半句，莫非精蕴，其斯以为圣人乎。

　　　论大小青龙汤

溢饮之证，水饮溢出于表，荣卫尽为之不利，必仿伤寒病荣卫两伤之法，发汗以散其水，而荣卫通，经脉行，则四肢之水亦散矣。究竟大青龙升天而行云雨，小青龙鼓浪而奔沧海，治饮证必以小青龙为第一义也。

　　　论十枣汤甘遂半夏汤二方

伤寒病，两胁痞满而痛，用十枣汤下。其痰饮杂病，虽非伤寒之比，而悬饮内痛在胁则同。况脉见沉弦，非亟夺其邪，邪必不去，脉必不返，所以用十枣汤不嫌其过峻也。凡病之在胁而当用下者，必仿此为例也。至甘遂甘草汤之治留饮，微妙元通，非深入圣域，莫能制之。《内经》但曰留者攻之耳，仲景于是析义以尽其变。无形之气，热结于胃则用调胃承气攻之，热结于肠则用大小承气攻之。有形之饮，痞结于胷，则用陷胷汤攻之；痞结于胁，则用十枣汤攻之；留结于肠胃之间，则用甘遂半夏汤攻之。法曰，病者脉伏，其人欲自利，利反快，虽利心下续坚满，此为留饮欲去故也，甘遂半夏汤主之。脉道为留饮所隔，伏而不行，其证欲下利，利反快，似乎留饮欲去，然虽欲去不能去也。心下续坚满，可见留饮之末，已及于肠，留饮之根，仍着于胃，不刬其根，饮必不去，故立是方。甘遂甘草大相反者，合而用之，俾其向留着之根，尽力一刬，得留者去而药性已不存矣，正《内经》有故无殒之义也。又加白蜜同煎，留恋其药，不致迸入无过之地。其用半夏、芍药者，由木入土中，成其坚满，半夏益土，芍药伐木，抑何神耶？后世方书，并甘草删去，神奇化为腐朽，制方立论，皆中人以下之事矣，竟何益哉！

　　　论木防己汤葶苈大枣泻肺汤防己椒目葶苈大黄丸三方

三方皆治支饮上入膈中，而有浅深次第之分。首一方先治其肺，中一方颛治其肺，后一方兼治肺气所传之腑。盖支饮上入于膈，逼近心肺，粤援肾邪。本文云：其人喘满，心下痞坚，面色黧黑，其脉沉紧，得之数十日，医吐下之，不愈，木防己汤主之。虚者即愈，实者三日复发，复与不愈者，去石膏加茯苓、芒硝。盖以支饮上入，阻其气则逆于肺间而为喘满，阻其血则杂揉心下而为痞坚。肾气上应，其色黑，血凝之色亦黑，故黧黑见于面部。然且姑缓心肾之治，先治其肺，肺之气行，则饮不逆而俱解耳。木防己味辛温，能散留饮结气，又主肺气喘满；石膏辛甘微寒，主心下逆气，清肺定喘；人参甘温，治喘消膈饮，补心肺不足；桂枝辛热，通血脉，开结气，倡导诸药，在气分服之即愈。若饮在血分，深连下焦，必愈而复发，故去石膏气分之药，加芒硝入阴分、开痰结、消血癖，合之茯苓，去心下坚，且伐肾邪也。葶苈大枣汤，大泻其肺气，亦以气停故液聚耳。防己椒目亭苈大黄丸，治腹满口舌干燥，肠间有水气之证，乃肺气膹郁于上，以致水饮不行于下，而燥热之甚，用此丸急通水道，以救金气之膹郁，不治上而治其下，故用丸剂也。

　　　论小半夏汤小半夏加茯苓汤外台茯苓饮三方

前一方治支饮呕而不渴者，支饮上入膈中，而至于呕，从高而越，其势最便。但呕家本当渴，渴则可征支饮之全去。若不渴，其饮尚留，去之未尽也。不必加治，但用半夏之辛温，生姜之辛散，再引其欲出之势，则所留之邪自尽矣。中一方，亦治卒呕吐者，但多心下痞，膈间有水眩悸，故加茯苓以去水伐肾而安心也。后一方加人参、枳实、橘皮，尤为紧要。治积饮既去，而虚气塞满其中，不能进食，此证最多，《金匮》早附《外台》一方，启诱后人，非天民之先觉而谁？

　　　论泽泻汤厚朴大黄汤二方

二方之治支饮，俱从下夺，而有气血之分，前后之辨。首一方为支饮之在心下者，阻其阳气之升降，心气郁极，火动风生而作冒眩。惟是不治其冒眩，但利小便以泄其支饮，则阳自升而风火自息。仲景制方每多若此。后一方治支饮之胸满者。夫支饮而至胸满，在仲景自用大小陷胸汤治之。此方乃承气之法，止可施于伤寒无形气分热结，乃以之治有质之痰饮，非仲景丝丝毕贯之法矣，其为编书者误入何疑。

　　　论五苓散方

本文云：假令瘦人脐下有悸，吐涎沫而癫眩，此水也，五苓散主之。此寻常一方耳。深维其义，譬如以手指月，当下了然。盖瘦人木火之气本盛，今以水饮之故，下郁于阴中，挟其阴邪，鼓动于脐则为悸，上入于胃则吐涎沫，及其郁极乃发，直上头目为癫为眩。巢氏《病源》云：邪入之阴则癫。夫阳郁于阴，其时不为癫眩，出归阳位，反为癫眩者，夹带阴气而上也。故不治其癫眩，但散其在上夹带之阴邪，则立愈矣。散阴邪之法，固当从表，然不如五苓散之表法为良，以五苓散兼利其水耳。今世之用五苓散者，但知其为分利前后水谷之方，不知其为分利表里阴阳之方，方下所云多饮暖水，汗出愈之文，总置不录，何其浅耶！不但此也，即如小青龙 一方，世但知为发表之轻剂，全不知为利小水而设。夫山泽小龙，养成头角，乘雷雨而直奔沧海，其不能奋髯而升天，岂待问哉。所以《金匮》治支饮五方，总不出小青龙一方为加减，取其开通水道，千里不留行耳。

　　　痰证问答

告门人曰：治痰之规则，不见于方书。如在上者，用瓜蒂散、栀豉汤等方；在左者，用龙荟丸；在右者，用滚痰丸；以及虚人用竹沥达痰丸，沉寒锢冷用三建汤之类，全无奥义，岂得心应手之妙，未可传之纸上耶？吾今为子辈传之。盖五味入口而藏于胃，胃为水谷之海，五脏六腑之总司，人之食饮太过，而结为痰涎者，每随脾之健运而渗灌于经隧，其间往返之机，如海潮然，脾气行则潮去，脾气止则潮回，所以治沉锢之法，但取辛热，微动寒凝，已后止而不用，恐痰得热而妄行，为害不浅也。不但痰得热而妄行，即脾得热而亦过动不息，如潮之有去无回，其痰病之决裂，可胜道哉。从来服峻补之药者，深夜亦欲得食，人皆不知其故，反以能食为庆，曾不思爱惜脾气，令其昼运夜息，乃可有常。况人身之痰，既由胃以流于经隧，则经隧之痰，亦必返之于胃，然后可从口而上越，从肠而下达，此惟脾气静息之时，其痰可返。故凡有痰证者，早食午食而外，但宜休养脾气不动，使经隧之痰，得以返之于胃，而从胃之气上下，不从脾之气四迄，乃为善也。试观人痰病轻者，夜间安卧，次早即能呕出泄出，痰病重者，昏迷复醒，不能呕出泄出者，岂非未曾得食，脾气静息，而予痰以出路耶。世之喜用热药峻攻者，能知此乎？噫！天下之服辛热而转能夜食者多矣，肯因俚言而三思否？

　　景岳全书 【 明?张介宾】 

　　　论证

痰饮一证，在《内经》止有积饮之说，本无痰证之名，此《内经》之不重痰证，概可知矣。及考痰之为名，虽起自仲景，后世相传，无论是痰非痰，开口便言痰火，有云怪病之为痰者，有云痰为百病母者，似乎痰之关系不为不重，而何《内经》之忽之也？不知痰之为病，必有所以致之者，如因风因火而生痰者，但治其风火，风火息而痰自清也。因虚因实而生痰者，但治其虚实，虚实愈而痰自平也。未闻治其痰而风火可自散，虚实可自调者。此所以痰必因病而生，非病之因痰而致也。故《内经》之不言痰者，正以痰非病之本，乃病之标耳。今举世医流，但知百计攻痰，便是治病，竟不知所以为痰，及因何而起，是何异引指以使臂，灌叶以救根者乎？标本误认，主见失真，欲求愈病，难矣。
痰之与饮，虽曰同类，而实有不同也。盖饮为水液之属，凡呕吐清水及胷腹膨满，吞酸嗳腐，渥渥有声等证，此皆水谷之余，停积不行，是即所谓饮也。若痰有不同于饮者，饮清彻而痰稠浊，饮惟停积肠胃，而痰则无处不到。水谷不化而停为饮者，其病全由脾胃；无处不到而化为痰者，凡五脏之伤皆能致之。故治此者，当知所辨，而不可不察其本也。
痰即人之津液，无非水谷之所化，此痰亦既化之物，而非不化之属也。但化得其正，则形体强，荣卫充，而痰涎本皆血气。若化失其正，则脏腑病，津液败，而血气即成痰涎。此亦犹乱世之盗贼，何孰非治世之良民。但盗贼之兴，必由国运之病；而痰涎之作，必由元气之病。尝闻之立斋先生曰：使血气俱盛，何痰之有？余于初年颇疑此言，而谓岂无实痰乎？及今见定识多，始信其然也。何以见之？盖痰涎之化，本因水谷，使果脾强胃健如少壮者流，则随食随化，皆成血气，焉得留而为痰。惟其不能尽化，而十留一二，则一二为痰矣；十留三四，则三四为痰矣；甚至留其七八，则但见血气日消，而痰涎日多矣。此其故，正以元气不能运化，愈虚则痰愈盛也。然则立斋之言，岂非出常之见乎。今见治痰者，必曰痰之为患，不攻如何得去。不知正气不行，而虚痰结聚，则虽竭力攻之，非惟痰不可去，而且益增其虚。故或有因攻而遽绝者，或偶尔暂苏而更甚于他日者，皆误攻也。孰知痰之可攻者少，而不可攻者多，治痰者不可不先察虚实。
痰有虚实，不可不辨。夫痰若有余，又何有虚实之异？盖虚实二字，全以元气为言。凡可攻者，便是实痰；不可攻者，便是虚痰。何为可攻？以其年力犹盛，血气未伤，或以肥甘过度，或以湿热盛行，或风寒外闭皮毛，或逆气内连肝膈，皆能骤致痰饮。但察其形气病气，但属有余者，则实痰也。实痰者何？谓其元气犹实也。此则宜行消伐，但去其痰无不可也。何为不可攻？则或以形羸气弱，年及中衰者，即虚痰也。或以多病，或以劳倦，或以忧思酒色，致成劳损非风卒厥者，亦虚痰也。或脉见细数，脏无阳邪，时为呕恶泄泻气短声哑等证，但察其形气病气，本无有余者，皆虚痰也。虚痰者何？谓其元气已虚也。此则但宜调补，若或攻之，无不危矣。且凡实痰本不多，其来也骤，其去亦速，其病亦易治。何也？以病本不深也。虚痰反多，其来则渐，其去则迟，其病亦难治。何也？以病非一日也。是以实痰无足虑，而最可畏者虚痰耳。总之，治痰之法无他，但能使元气日强，则痰必日少，即有微痰，亦不能为害，而且以充助胃气。若元气日衰，则水谷津液，无非痰耳。随去随生，有能攻之使尽，而且保元气无恙者，吾不信也。故善治痰者，惟能使之不生，方是补天之手。然则治此者，可不辨其虚实，而欲一概攻之，如王隐君所论内外百病皆生于痰，悉用滚痰丸之类，其亦但知目前而不知日后之害也。五脏之病，虽俱能生痰，然无不由乎脾肾。盖肾主湿，湿动则为痰；肾主水，水泛亦为痰。故痰之化无不在脾，而痰之本无不在肾。所以凡是痰证，非此则彼，必与二脏有涉。但脾家之痰，则有虚有实。如湿滞太过者，脾之实也；土衰不能制水者，脾之虚也。若肾家之痰，则无非虚耳。盖火不能生土者，即火不制水，阳不胜阴者，必水反侵脾，是皆阴中之火虚也。若火盛烁金，则精不守舍，津枯液涸，则金水相残，是皆阴中之水虚也。此脾肾虚实之有不同者，所当辨也。又若古人所云湿痰、郁痰、寒痰、热痰之类，虽其在上在下，或寒或热，各有不同，然其化生之原，又安能外此二脏？如寒痰湿痰本脾家之病，而寒湿之生，果无干于肾乎？木郁生风，本肝家之痰，而木强制土，能无涉于脾乎？火盛克金，其痰在肺，而火邪炎上，有不从中下二焦者乎？故凡欲治痰而不知所源者，总惟猜摸而已耳。

　　　论治

脾胃之痰，有虚有实。凡脾土湿胜，或食饮过度，别无虚证而生痰者，此乃脾家本病，但去其湿滞，而痰自清，宜二陈汤为主治，或六安煎、橘皮半夏汤、平胃散、润下丸、滚痰丸之类，皆可择而用之。若胃寒生痰而兼胀满者，宜和胃二陈煎；或兼呕吐而痛者，宜神香散；或为饮食所致，宜加麦芽、神曲、山楂、枳实之类。然脾胃不虚，则虽生痰饮，不过微有留滞，亦必不多，且无大害。惟脾虚饮食不能消化而作痰者，其变最多，但当调理脾胃，使其气强，则自无食积之患，而痰饮即皆血气矣。若脾气微虚，不能制湿，或不能运化而为痰者，其证必食减神倦，或兼痞闷等证，宜六君子汤或五味异功散之类主之，金水六君煎亦妙。若微虚兼寒者，宜苓朮二陈煎主之。若脾气大虚，或兼胃寒呕恶而多痰者，宜六味异功煎、温胃饮、理中汤、圣朮煎之类主之。又有劳倦本以伤脾，而疲极又伤肝肾，脾气伤则饮食减少，或见恶心，肝肾伤则水液妄行，或痰饮起自脐下，直冲而上，此脾肾俱伤，命门土母之病也。虽八味地黄丸乃其正治，然无如理阴煎，其效更如神也。或加白朮、陈皮亦可。
肾经之痰，水泛为痰者也，无非虚证。有以肿胀而生痰者，此水入脾经，谓之反克。脏平者，宜六味地黄丸、左归饮之类主之。脏寒者，宜理阴煎、加减金匮肾气丸、八味地黄丸之类主之。其或但宜温燥者，则单助脾经亦能化湿，惟六味异功煎及理中汤、圣朮煎俱可酌用。有虚损而生痰者，此水亏金涸，精不化气，气不化精而然。使不养阴以济阳，则水气不充，痰终不化，水不归源，痰终不宁，宜以左归、右归、六味、八味等丸，酌其寒热而用之。若阴火乘肺，津液干枯，或喉痛，或烦热，或喜冷，或便实，必察其真有火邪，而痰嗽不已者，宜四阴煎、一阴煎之类加减主之。若火本非真，则但宜纯补，庶保万全也。
风寒之痰，以邪自皮毛，内袭于肺，肺气不清，乃致生痰，是即伤寒之类，但从辛散，其痰自愈，宜六安煎、二陈汤，甚者小青龙汤之类主之。其有风寒外袭，内兼火邪者，亦可兼用黄芩。若血气兼虚者，不得单用消耗，宜金水六君煎主之。若伤寒见风而兼发热嗽痰者，宜柴陈煎主之，或金水六君煎加柴胡亦可。
中风之痰本非外感，悉由脾肾虚败所致，治痰之法，详载非风门，当与此互察之。
治痰当分缓急。凡非风等证，其有痰涎壅盛，闭塞上焦，而药食不能进者，此不得不先治其痰，以开清道。若痰之甚者，惟用吐法为最妙。若痰气不甚，食饮可进，便当从缓求其本而治之，不宜妄行攻击，或但以六安煎、二陈汤、润下丸、橘皮半夏汤之类调之为宜。若火盛生痰者，宜清膈煎、抽薪饮之类主之。若类风等证，但察其上焦无滞，或见其神昏困倦，而胸喉之间，气清息平，本不见痰者，切不可疑其为痰，而妄用克伐消痰等剂，则无有不败者。若杂证势已至剧，而喉中痰声漉漉，随息渐甚者，此垂危之候不可治也。治痰当知求本，则痰无不清；若但知治痰，其谬甚矣。故凡痰因火动者，宜治火为先；痰因寒生者，宜温中为主。风痰宜散之，非辛温不可也。湿痰宜燥之，非渗利不除也。郁痰有虚实，郁兼怒者，宜抑肝邪；郁兼忧者，宜培肝肺。饮食之痰，亦自不同，有因寒者，有因热者，有因肥甘过度者，有因酒湿伤脾者，此皆能生痰，而其中各有虚实，辨之不可不真也。又如脾虚不能制湿，肾虚不能约水，皆能为痰，此即寒痰之属也。或以脾阴干烁而液化为胶，或以金水偏枯而痰本乎血，此即热痰之属也。凡此二者，于痰证中十居八九，是皆虚痰之不可攻者也。又或有过用峻利，以致痰反日甚者，亦皆脾肾受伤之候，治不求本而欲济者鲜矣。诸家治痰法，多有治其标者，虽不可执，亦不可废也。详列如下：
痰因表者汗之，因里者下之，挟湿者分利之。痰在膈上，必用吐法，泻亦不去。胶固稠浊之痰，必用吐。痰在经络中，非吐不可，吐中就有发散之义，痰在肠胃间，可下而愈。痰在四肢，非竹沥不能达。痰在胁下，非白芥子不能除。痰在皮里膜外，非姜汁、竹沥不能达。热痰火痰，宜青黛、黄芩、天花粉、连翘、石膏。火炎上者，用流金膏。老痰，宜海石、(艹舌)蒌、贝母；兼火盛胶固者，节斋化痰丸。实痰火痰，滚痰丸最效，但不宜多用。风痰用南星、白附子。湿痰用苍朮、白朮、半夏、茯苓、泽泻。食积痰用神曲、山楂、麦芽。酒痰用天花粉、黄连、白朮、神曲或五苓散、四苓散分利之。痰结核在咽喉，咯唾不出，化痰药中，加咸药以软其坚，(艹舌)蒌仁、杏仁、海石、(石卜)硝、海藻，佐以姜汁。竹沥导痰，非姜汁不能行经络。荆沥治痰速效，能食者用之。二沥佐以姜汁，治经络之痰最效。痰中带血者，宜加韭汁。海粉，热痰能清，湿痰能燥，坚痰能软，顽痰能消，可入丸药，亦可入煎药。南星、半夏治风痰湿痰。石膏坠痰火极效。黄芩治热痰，假其下行也。枳实治痰，有冲墙倒壁之功。五倍子能治老痰，佐以他药，大治顽痰，人鲜知也。天花粉治热痰酒痰最效，又云大治膈上热痰。元明粉治热痰老痰速效，能降火软坚故也。硝石蒙石，大能消痰结、降痰火，研细末和白糖置手心中，以舌餂服甚效。苍朮治痰饮成窠囊，行痰极效。又治痰挟瘀血成窠囊者，即神朮丸之类。润下丸降痰最效，可常服。小胃丹治实痰积饮必用之药，不过二三服而已，虚者不可用之。中气不足之痰，须用参、朮。内伤挟痰，必用参、芪、白朮之属，多用姜汁传送，或加半夏、茯苓。中焦有痰，胃气亦赖所养，卒不可用峻攻，攻尽则大虚矣。

　　　家传吐法

先君寿峰公少壮时，素称善饮，后年及四旬，而酒病起，遂得痰饮之疾，多见呕酸胀满，饮食日减，眩运不支，惊惕恍惚痎疟等证，相继迭出，百方治痰，弗获寸效，因慕张子和吐法之妙，遂遵而用之。初用独圣散、茶调散及韭汁之类，一吐而稍效，再吐而再效，自此屡用不止，虽诸痰渐退，而元气弗复也。如此年余，渐觉纯熟，忽悟其理，遂全不用药，但于五鼓食消之后，徐徐咽气，因气而提，提不数口，而清涎先至，再提之，则胶浊后随。自后凡遇诸疾，无论表里虚实，虽变出百端，绝不服药，但一行吐法，无不即日尽却。后至六旬之外，则一月或半月，必行一次，全不惮烦，而鹤发童颜，日增矍铄。斯时也，宾将弱冠，渐已有知，恐其吐伤，因微谏曰：吐本出痰，岂诸病皆可吐耶？且吐伤元气，人所共知，矧以衰年，能无虑乎？先君曰：吐以治痰，人所知也；吐治百病，尔知之乎？吐能伤气，尔所知也；吐能生气，尔亦知乎？余当为尔细谈之。夫先哲中之善治痰积者，无如子和之三法，及丹溪之倒仓。在倒仓之法不易行，亦未敢有用之者。惟子和之法，则为人所常用，而取效不为不速，亦不为不多也。今以余法言之，则有不同者矣。盖子和之吐，用药而吐者也，药必苦劣，吐必勇猛，势不由我，不能无伤也。余之吐，不用药而吐者也，痰随气行，气因痰至，徐疾自如，有益无损者也。子和之法，其用在急，故但攻有余之实痰。余之法，其用在缓，故可兼治不足之百病。夫百病所因，本自不一，何以皆宜于吐？如痰涎壅盛，格塞胃脘，而清道不通者，不得不吐也；积聚痛急，不易行散者，不得不吐也；胶固稠浊，非药所能消者，不得不吐也；痰在经络膜窍，及隐伏难状等痰，其藏深，其蓄远，药所难及者，不得不吐也。此皆人所易知者也。又若风寒外感者，吐能散之；食饮内伤者，吐能清之；火郁者，吐能发越；热邪实盛者，吐能鼓动阳气；诸邪下陷者，吐有升举之功；诸邪结聚者，吐有解散之力。且人之百病，无非治节不行，吐能达气，气从则无所不从，而何有于病。故凡有奇怪难治之病，医家竭尽其技而不能取效者，必用吐法，方见神功，此又人所罕知者也。再如生气之说，则不惟人不知，而且必不信，兹余力行身受，始悟其微。盖天地不息之机，总为升降二气。升本乎阳，生长之道也；降本乎阴，消亡之道也。余之用气，借此升提。可疾可徐，吐纳自然之生意；无残无暴，全收弗药之神功。故凡吐之后，神气必倍王，尔之所见也。阳道必勃然，我之常验也。使非吐能生气而能如是乎？盖道家用督，余则用任，所用不同，所归一也。不惟却病，而且延年。余言非谬，尔切识焉！宾奉此教，常习用之，无不效如响应，第不及先君之神妙耳。忆自轩歧之后，善用吐法者，惟子和一人。若以先君法较之，则其难易优劣，奚啻霄壤。而所谓亘古一人者，当不在子和矣。倘智者见同，则必有踵而行之，而蒙惠将来者，自应不少。第恐百世之下，泯此心传妙道，故详录语训以为之记，并列其详法于下：
先君行吐之法，每于五鼓睡醒之时，仰卧，用嗳提气，气有不充，则咽气为嗳，随咽随提，痰涎必随气而至，虽以最深之痰，无不可取，但最后出者，其形色臭味，甚有紫黑酸恶，不堪言者。所以每吐之后，或至唇肿咽痛，但以凉水一二口嗽咽解之。吐毕，早膳悉屏五味，但用淡粥一二碗，以养胃中清气。自四旬之后，绝不用酒。行吐法者四十余年，所以愈老愈健，寿至八旬之外，犹能登山及灯下抄录古书。后以无病，忽一旦含笑而辟谷，时年八旬二矣。

　　　治痰之本

夫人之多痰，悉由中虚而然。盖痰即水也，其本在肾，其标在脾。在肾者，以水不归原，水泛为痰也。在脾者，以食饮不化，土不制水也。不观之强壮之人，任其多饮多食，则随食随化，未见其为痰也。惟是不能食者，反能生痰，此以脾虚不能化食，而食即为痰也。故凡病虚劳者，其痰必多，而病至垂危，其痰益甚，正以脾气愈虚，则全不能化，而水液尽为痰也。然则痰之与病，病由痰乎？痰由病乎？岂非痰必由于虚乎？可见天下之实痰无几，而痰之宜伐者亦无几。故治痰者，必当温脾强肾，以治痰之本，使根本渐充，则痰将不治而自去矣。

　　　论经络痰邪

余尝闻之俗传云：痰在周身，为病莫测，凡瘫痪瘈瘲半身不遂等证，皆伏痰留滞而然。若此，痰饮岂非邪类，不去痰邪，病何由愈？余曰：汝知痰之所自乎？凡经络之痰，盖即津血之所化也。使果营卫调和，则津自津，血自血，何痰之有？惟是元阳亏损，神机耗散，则水中无气，而津凝血败，皆化痰耳。此果痰也，果精血也，岂以精血之外，而别有所谓痰者耶？若谓痰在经络，非攻不去，则必并精血而尽去之，庶乎可也。否则安有独攻其痰，而精血自可无动乎？津血复伤，元气愈竭，随去随化，痰必益甚，此所以治痰者不能尽，而所尽者惟元气也。矧复有本无痰气，而妄指为痰以误攻之者，又何其昧之甚也。故凡用治痰之药，如滚痰丸、搜风顺气丸之类，必其元气无伤，偶有壅滞，而或见微痰之不清者，乃可暂用分清，岂云无效。若病及元气，而但知治标，则未有不日用而日败者矣。

　　　论非风痰证

治痰之法，凡非风初病，而痰气不甚者，必不可猜其为痰，而妄用痰药，此大戒也。若果痰涎壅盛，填塞胸膈，汤液俱不能入，则不得不先开其痰，以通药食之道。而开痰之法惟吐为捷，如古方之独圣散、茶调散、稀涎散之属，皆吐痰之剂也。但恐元气大虚，不能当此峻利之物，或但用新方之吐法为妥，或用牛黄丸抱龙丸之类，但使咽喉气通能进汤饮即止，不可尽攻其痰，致令危困，则最所当慎。以故治痰之法，又必察其可攻与否，然后用之，斯无误也。若其眼直咬牙，肢体拘急，面赤强劲有力者，虽见昏沉，亦为可治。先用粗箸之类，挖开其口，随以坚实笔杆，(扌禁)住牙关，乃用淡淡姜盐汤，徐徐灌之，然后以中食二指，探入喉中，徐引其吐，若指不能入，则以鹅翎蘸汤代指探吐，亦可。如此数次，得吐气通，必渐醒矣，然后酌宜可以进药，此治实痰壅滞之法也。若死证已具，而痰声漉漉于喉间者，吐亦无益，不必吐也。若痰气盛极而不能吐者，亦不治之证。又凡形气大虚者，忌用吐法，是皆不可攻者。若形证已定，而痰气不甚，则万勿治痰，但当调理气血自可渐愈。如果痰涎未清，则治痰之法，当分虚实。若气不甚虚，而或寒或热生痰者，宜六安煎、二陈汤主之。因火为痰者，宜清膈饮及竹沥、童便。火甚者，抽薪饮主之。脾虚兼呕而多痰者，六君子汤或五味异功散。阴气不足，多痰兼燥而渴者，金水六君煎。阴虚水泛为痰者，六味丸、八味丸酌而用之，或为汤亦妙。脾肾虚寒不能运化而为痰者，不必兼治痰气，只宜温补根本。若中气虚者，理中汤或温胃饮。阴不足者，理阴煎之类最佳。

　　石室秘箓 【 清?陈土铎】 

　　　痰病

痰治者，痰塞于咽喉之间，虽是小病，而大病实成于此，古人所以另立门以治之。然而所立之方，皆是治痰之标，不能治痰之本也。故立二陈汤以治上中下、新暂久之病，然而无实效也。今另立三方：一治初起之痰，一治已病之痰，一治久病之痰。痰病虽多，要不能越吾之范围也。初起者，伤风欬嗽吐痰是也。用半夏、陈皮、天花粉、茯苓、甘草、苏子各一钱，水煎服，二剂则痰消，此方去上焦之痰也。上焦之痰，原止在胃中而不在肺，去其胃中之痰，而肺金气肃，何致火之上升乎。已病之痰，痰在中焦也，必观其色之白与黄，而辨之最宜分明，黄者乃火已将退也，白者火正炽也。火炽者，宜用寒凉之品；火将退者，宜加祛逐之品。吾今立一方，俱可治之。白朮、白芥子各三钱，茯苓五钱，陈皮、甘草各一钱，栀子一钱火痰加之，枳壳五分，水煎服。此方系健脾之剂，非祛痰之剂也。然而痰之多者，多由于脾气之湿。今健其脾气，则水湿之气下行，水湿既不留于脾中，又何从而上出？况又加之消痰之圣药，而痰有不安静速亡者乎？至于久病之痰，切不可作脾湿生痰论。盖久病不愈，未有不肾水亏损者，非肾水泛上为痰，即肾火沸腾为痰，此久病之痰，当补肾以祛逐之。方用熟地、薏仁、芡实各五钱，山茱萸、麦冬、茯苓、山药各三钱，北五味、车前子各一钱，益智仁三分，水煎服，此治水泛为痰之圣药。若火沸为痰者，内加肉桂一钱。此方之妙，纯是补肾之味，而又兼祛湿之品，化痰之味。水入肾宫，自变化为真精，又安有升腾为痰者乎？此治下焦有痰之法也。有此三方，再看何证出入加减，治痰无余事矣。
尚有二方，治痰之久而成老痰者。方用柴胡、甘草各一钱，白芥子、薏仁各五钱，茯苓、白芍各三钱，陈皮三分，丹皮二钱，天花粉八分，水煎服。此方妙在用白芥子为君，薏仁、白芍为臣，柴胡、花粉为佐，使老痰无处可藏，自然渐渐消化。此方可用八剂，老痰无不消者，方名消浊散。又方：治顽痰。成块而塞在咽喉者为顽痰，留在胷膈而不化者为老痰。方用紫菀二钱，半夏、贝母、茯苓，桔梗、白朮、神曲各三钱，白矾、甘草各一钱，水煎服。此方妙在贝母与半夏同用，一燥一湿，使痰无处藏避，又有白矾以消块，桔梗，紫菀以去邪，甘草调停中央，有不奏功如响者乎？
人患痰病久不愈，用猪肺头一个，萝卜子五钱研碎，白芥子一两研碎，五味调和，饭锅蒸熟，饭后顿食一?即愈。此方治上焦之痰，汤药不能愈者，神验。盖久留于肺上，而尽消其膜膈之痰，亦治之最巧者。
中痰，方用人参、白朮、茯苓各三钱，附子、天南星各一钱，半夏二钱，水煎服，下喉即愈。盖痰之生也，由于气之虚，而气之虚也，由于脏腑之冷。故方中用参、朮以补正气，用半夏、南星、茯苓以祛痰，用附子以温中，所以一下喉而痰声静，痰气清也。
如入上焦，壅滞痰块，不上不下，塞在胷间，气喘，欲呕不能，欲吐不能者，法当用阴阳水探吐之。或用瓜蒂、藜芦煎汁，饮之即吐。然必痰气与火结住在胷间作痛者，始可用此法吐之，否则断断不可。盖人之元气，不可一伤，吐一次则五脏反复，必损寿元。故必问其人胷痛否，气塞否，喉间有所碍否，痰吐出黄否，有此数种，始可用前药以吐之。
吐不可轻用，不知禁忌而妄吐之，必致五脏反复不宁。必须看其痰吐在壁上，如蜗牛之涎有光亮者，放心吐之，余则皆忌。但看其光亮者，无论其痰在上中下。此光亮之色，必须俟其痰迹干而分辨之，不可据其湿痰时，而即以为光亮也已。
中气而又中痰，虽若中之异，而实皆中于气之虚也。气虚自然多痰，痰多必然耗气，虽分而实合耳。方用人参一两，半夏、茯苓、南星各三钱，附子、甘草各一钱，水煎服，中气中痰之证俱愈。盖人参原是气分之神剂，而亦消痰之妙药；半夏、南星，虽是逐痰之神品，而亦扶气之正神；附子、甘草，一仁一勇，相济而成大敌，用于三味之中，扶正必致祛邪，荡痰必然益气；分合而无分合之形，奇绝而有神化之妙，又不可不知。
气治者，气病实多，吾亦举其大者言之，如气逆痰滞是也。夫痰之滞，非痰之故，乃气之滞也。苟不利气而惟治痰，吾未见痰去而病消也。方用白朮二钱，茯苓三钱，人参、陈皮、天花粉、白芥子、神曲、苏子各一钱，豆蔻三垃，水煎服。此方之妙，在治痰之中，而先理气，气顺则痰活，气顺则湿流通，而痰且不生矣。此气治之宜知，可即一方而悟滞气之法。
气虚痰多之证，痰多本是湿也，而治痰之法，又不可徒去其湿，必须补气为先，而佐以消痰之品。方用人参、半夏、茯苓各三钱，薏仁五钱，神曲、陈皮、甘草各一钱，水煎服。此方虽有半夏、陈皮消痰，然不多用人参则痰不消；有人参以助气，有薏仁、茯苓之类，自能健脾以去湿，湿去而痰自除，此气治之一法也。更有气虚痰寒者，即用前方，加肉桂三钱、干姜五分足矣。气虚痰热者不可用，当用麦冬、白芍、当归各三钱，天花粉、甘草、陈皮、白芥子各一钱，茯苓二钱，神曲三分，水煎服。此方之妙在不燥，而又是补气之剂，润以化痰，痰去而气自足也。得此二方，则治气无难。又有肾水上泛，吐痰倾盆者，亦宜用六味汤加附子、肉桂煎汤数碗饮之而愈者。凡肾水肾火之虚，上焦虽见热证，而其舌终滑而不燥，非若阳证之干极而起刺也。
肥人多痰，乃气虚也，虚则气不能运行故痰生，则治痰必须补气兼消其痰耳。然补气又不可纯补脾胃之土，当兼补其命门之火。盖火能生土，而土自生气，气足而痰自消，不治痰正所以治痰也。方用人参、杜仲、白芥子各三两，白朮、薏仁、芡实各五两，熟地八两，山萸四两，肉桂、茯苓各二两，砂仁五钱，益智仁、橘红五味各一两为末，蜜丸，每日白滚水送下五钱。此方之佳，全在肉桂补命门心包之火，心包之火足，自能开胃去痰；命门之火足，始能健脾去湿。况方中纯是补心补肾之味，肉桂于补药之中，行其地天之泰，水自归经，痰从何积？此肥人之治法有如此。

古今图书集成医部全录卷二百四十

　痰门

　　方

苓桂朮甘汤 【 仲景，下同】 　治心下有痰饮，胷胁支满，目眩。
茯苓四两　桂枝　白朮各三两　甘草二两
右四味，以水六升，煮取三升，分温三服，小便则利。

十枣汤　治悬饮。
芫花熬　甘遂　大戟各等分
右三味捣筛，以水一升五合，先煮肥大枣十枚，取八合，去滓内药末，强人服一钱匕，羸人服半钱，平旦温服之。不下者，明日更加半钱。得快之后，糜粥自养。

小青龙汤　治溢饮。
麻黄去节　芍药　甘草炙　干姜　桂枝去皮　细辛各三两　半夏汤洗　五味子各半升
右八味，以水一斗，先煮麻黄，减二升，去上沫，内诸药，煮取三升，去滓，温服一升。

木防己加茯苓芒硝汤　治支饮。
木防己　桂枝各二两　人参　芒硝三合　茯苓四两
右五味，以水六升，煮取二升，去滓内芒硝，再微煎，分温再服，微利即愈。

防己椒目葶苈大黄丸　治腹满，口舌干燥，此肠间有水气。
防己　椒目　葶苈熬　大黄各一两
右四味为末，蜜丸如梧子大，先食饮服一丸，日三服，稍增，口中有津液。渴者，加芒硝半两。

五苓散　瘦人脐下有悸，吐涎沫而癫眩，此水也，此方主之。
泽泻一两一分　猪苓　茯苓　白朮各三分　桂去皮二分
右五味为末，白饮服方寸匕，日三服，多饮暖水，汗出愈。

外台茯苓饮　治心胷中有停痰宿水，自吐出水后，心胷间虚，气满不能食，消痰气，令能食。
茯苓　人参　白朮各三两　橘皮二两半　枳实二两　生姜四两
右六味，水六升，煮取一升八合，分温三服，如人行八九里进之。

桂苓五味甘草汤　治饮家气冲。
桂枝去皮　茯苓各四两　甘草炙三两　五味子半升
右四味，以水八升，煮取三升，去滓，分温三服。

苓甘五味姜辛汤　治饮家欬满。
白茯苓四两　甘草　干姜　细辛各三两　五味半升
右五味，以水八升，煮取三升，去滓温服半升，日三。

苓甘五味加姜辛半夏杏仁汤　治支饮水去呕止形肿者。
茯苓四两　甘草　干姜　细辛各三两　杏仁去皮尖　半夏　五味各半升
右七味，以水一斗，煮取三升，去滓，温服半升，日三。

苓甘五味加姜辛半杏大黄汤　治支饮胃热，上冲其面，致面热如醉者。
茯苓四两　甘草　干姜　细辛　大黄各三两　五味子　半夏　杏仁各半升
右八味，以水一斗煮取三升，去滓，温服半升，日三。

水煮金花丸洁古　治一切痰。
天南星　半夏各一两俱生用　天麻五钱　雄黄二钱　白面三钱
右为细末，滴水为丸小豆大。每服五十丸至百丸，先煎浆水沸，下药煮，令浮为度，漉出，淡浆水浸，另用生姜汤下。一方有寒水石一两，煅存性。

导痰汤 【 《济生方》】 　治痰涎壅盛，胷膈留饮，痞塞不通。
半夏汤洗七次，四两　南星炮去皮　枳实麸炒　赤茯苓去皮　橘红各一两　甘草炙，半两
右(口父)咀，每服四钱，水一盏，姜十片，煎八分，食后温服。

搜风化痰丸 【 《丹溪心法》】 　治风痰。
人参　殭蚕　槐角　白矾　天麻　陈皮去白　荆芥各一两　半夏四两，汤浸　辰砂半两
右为末，姜汁研，蒸饼为丸，除辰砂为衣，每服四十丸，姜汤下。

小黄丸 【 洁古，下同】 　治热痰欬嗽。
南星汤洗　半夏汤洗　黄芩各一两
右为细末，姜汁浸蒸饼为丸桐子大。每服五七十丸，生姜汤下，食后。

白朮丸　治湿痰欬嗽。
南星　半夏各一两，俱汤洗　白朮一两半
右为细末，汤浸蒸饼为丸如梧子大。每服五七十丸，食后，生姜汤下。

玉粉丸　治气痰欬嗽。
南星　半夏各一两，俱汤洗　橘皮去白，二两
右为细末，汤浸蒸饼为丸如桐子大。每服五七十丸，人参生姜汤下，食后。

姜桂丸　治寒痰欬嗽。
南星洗　半夏洗　官桂去粗皮，各一两
右为细末，蒸饼为丸桐子大。每服三五十丸，生姜汤送下，食后。

桔梗汤 【 《和剂，下同》】 　除痰下气，治胷胁胀满，寒热呕哕，心下坚痞，短气烦闷，痰逆恶心，饮食不下。
桔梗细剉微炒　半夏汤浸洗七次，姜汁制　陈皮去白，各十两　枳壳麸炒赤黄色，五两
右为粗末，每服二钱，水一中盏，入姜五片，同煎至七分，去滓，不拘时温服。

小半夏加茯苓汤 【 仲景】 　治痰饮。
半夏一升　茯苓三两　生姜半斤
每服五钱，水一盏半，煎七分，服无时。

川芎丸 【 《本事方》】 　治膈上痰。
川芎二两，细剉，慢火熬熟　大黄二两，蒸令干
右件焙干为末，用不蛀皂角五七挺，温水揉汁，绢滤出滓，瓦罐中熬成膏，和前二味为丸如桐子大。每服十五丸，小儿三丸，姜汤下。

小胃丹　治壮实人痰饮。
芫花酢拌匀一宿，瓦器内不住手搅，炒黑不可焦　甘遂水调，面裹煨，长流水中浸半月，煮晒干　大戟长流水煮一时，再用水洗晒干，各半两　大黄湿纸裹煨勿焦，切焙干，酒润炒熟，焙干，两半　黄蘗炒，三两
右为末，以白朮膏丸如萝卜子大，临卧津液吞下，或白汤送下，取膈上湿痰热积，以意消息之。欲利，空心服。一方加木香、槟榔各半两。

大青龙汤 【 仲景，下同】 　治寒郁痰水。
麻黄六两，去节　桂枝二两，去皮　甘草二两，炙　杏仁四十粒，去皮　石膏如鸡子大，碎如米　生姜三两，切　大枣十二枚，擘
右七味，以水九升，先煎麻黄，减二升，去上沫，内诸药，煎取三升，去渣，温服一升。

泽泻汤　治脾虚水泛为痰。
泽泻五两　白朮二两
水二升，煎一升，分温再服。

倍朮丸 【 《和剂》】 　治五饮：一曰留饮，停水在心下，二曰澼饮，水在两胁；三曰痰饮，水在胃中，四曰溢饮，水溢在膈；五曰流饮，水在胁间沥沥有声。皆由饮水过多，或饮冷酒所致。
白朮二两　桂心　干姜各一两
右为末，蜜丸，每服二十丸，温米饮下，加至三十丸，食前服。

大五饮丸 【 《千金翼》】 　治五饮。
远志　苦参　藜芦　白朮　鰞鲗骨　甘遂　大黄　石膏　桔梗　五味子　半夏泡　紫菀　前胡　芒硝　(艹舌)蒌　桂心　肉苁蓉　贝母　芫花　人参　当归　茯苓　芍药　大戟　葶苈　黄芩各一两　常山　甘草　薯蓣　厚朴　细辛各七钱半　巴豆三十粒，去皮心熬
右三十二味，为细末，炼蜜丸桐子大，酒下三丸，日三服，稍加之。忌肉食生冷物、饧饴冷水。

五饮汤海藏　治五饮最效。
旋覆花　人参　陈皮去白　枳实　白朮　茯苓　厚朴制　泽泻　猪苓　前胡　半夏制　桂心　白芍药　甘草炙，各等分
右，每一两，分四服，姜十片，水二盏，煎至七分，去滓温服，无时。因酒成饮，加葛根、葛花、砂仁。

滚痰丸 【 《养生主论》】 　治一切痰病。
大黄蒸少顷，翻过再蒸少顷，即取出，不可过　黄芩各八两　青礞石硝煅如金色　沉香　百药煎各五钱
右为末，水丸如桐子大，白汤，食后空心服。此用百药煎乃得之方外秘传。盖此丸得此药，乃能收敛周身顽涎，聚于一处，然后利下，甚有奇功。一切新旧失心丧志，或癫或狂等证，每服一百丸。气盛能食，狂甚者加二十丸。临时加减消息之。

利痰丸 【 《元珠》，下同】 　治痰饮。
南星　皂角　石膏　牵牛头末　芫花各二两
右为细末，用姜汁糊丸如桐子大。每服一二十丸，量人虚实用之，姜汤下。一方，加青盐五钱，巴豆少许，青蒙石硝煅如金色五钱。若风痰壅塞，此药乃为先锋，服之痰即已。如寒不宜用。

导痰丸　治一切痰。
大半夏六两，分作三分：一分用白矾一两末，水浸；一分用肥皂角炙为末，水浸；一分用巴豆肉一百粒为末，水浸
右件，余药在下，以半夏在上，浸至十日或半月，要常动水用二药相透，次相合处，拣去巴豆并皂角，将余水以慢火煮令水干，取出半夏切捣碎，晒干或阴干，亦佳，后入：
甘遂制　百药煎各二两　全蝎　殭蚕各一两
右为细末，薄糊丸如桐子大。每服十丸或十五丸，亦量人虚实，白汤下。

松花膏　治三二十年劳嗽，预九月间宣利；一切痰涎肺积，喘嗽不利。
防风　干生姜　野菊花　芫花　枸杞子　甘草　苍朮　黄精等分
右为末，取黄精根，熬成膏子，和药末，丸如弹子大。每细嚼一丸，冷水下，临卧不吃夜饭，服药一粒。

丁香五套丸 【 《和剂》，下同】 　治胃气虚弱，三焦痞濇，不能宣行水谷，故为痰饮，结聚胷膈，呕吐恶心，胀满不食，常服温脾顺气。
南星每个切作十数块，同半夏水浸三日，每日易水，次用白矾二两，碎研调水内，再浸三日，洗净焙干　半夏切破，各二两　干姜炮　白朮　良姜　茯苓各一两　丁香不见火　木香　陈皮去白　青皮各半两
右为末，用神曲一两，大麦糵二两，同研取末，打糊丸如梧桐子大。每服五十丸，加至七十丸，不拘时，温熟水送下。

二陈汤　治痰饮为患，或呕逆恶心，或头眩心悸，或中脘不快，或食生冷饮酒过度，脾胃不和，并宜服之。
半夏汤洗，七次　橘红各五两　白茯苓三两　炙甘草一两半
右(口父)咀，每服四钱，水一盏，姜七片，乌梅一枚，煎六分，不拘时热服。

入神来复丹 【 《济生方》】 　治阳虚气逆多痰。
硝石一两，同硫黄为末，磁器内以微火炒，用柳篦搅，不可火太过，恐伤药力，而研极细，名二气末　五灵脂水澄清，滤去砂石晒干　青皮去白　陈皮去白，各二两　舶上硫黄　沉香　木香　天南星　太阴元精石飞研，各一两
右为末，飞面糊丸如梧桐子大。每服三十丸，空心米饮送下。

六君子汤　治脾胃虚弱生痰。
人参　白朮　茯苓　陈皮　半夏制，各一钱　炙甘草五分
水二盏，姜五片，煎至一钟，去滓，不拘时温服。

理中化痰丸　治脾胃虚寒，痰涎内停，呕吐少食，或大便不实，饮食难化，欬唾痰涎，此中气虚弱，不能统涎归源也。
人参　白朮炒　干姜　甘草炙　白茯苓　半夏姜制
右为末，水丸桐子大。每服四五十丸，白汤下。

橘皮汤　治胷膈停痰。
橘皮　白茯苓　半夏各一钱五分　旋覆花　青皮　桔梗　枳壳姜制　细辛　人参各一钱　甘草半钱
右，作一服，用水二钟，姜五片，煎一钟，食远服。

前胡半夏汤　治痰盛。
前胡　半夏姜制　茯苓各二钱　陈皮　木香　紫苏　枳壳　甘草各一钱
右，水二钟，生姜三片，乌梅一个，煎至一钟，食远服。

化涎散　治病各利胷，膈止烦渴。
凝水石煅研，一两　铅白霜另研　马牙硝另研　雄黄另研，各一钱　白矾枯　甘草炙，各二钱半　龙脑少许
右为细末，研匀，每服一钱，不拘时水调下。小儿风热痰涎，用砂糖水调下半钱。此药太凉，不可多服。

辰砂化痰丸　治风痰，安神志，利咽膈，清头目。
辰砂飞　白矾枯研，各半两　天南星炮，一两　半夏曲三两
右为细末，姜汁煮面糊和丸如桐子大，同前辰砂为衣，每服三十丸，食后生姜汤下。

半夏利膈丸　治风痰壅盛，头疼目眩，咽膈不利，涕唾稠粘，并治酒过停饮，呕逆恶心，胷胁引痛，腹内有声。
半夏汤洗，三两　白附子生用，二两　白矾生用　白茯苓　人参　白朮　滑石　贝母各一两　天南星生用，一两半
右为细末，面糊和丸如梧子大。每服三十丸，食后姜汤下。

破痰消饮丸　治一切停痰留饮。
陈皮去白　川姜炮　三棱炮搥碎　蓬朮炮　草果面裹煨　良姜湿纸裹煨　青皮各一两　半夏汤炮七次，三两
右为细末，水煮面糊和丸桐子大，阴干。每服五十丸，食远，姜汤送下。

化痰铁刷丸　治男妇风痰、酒痰、茶痰、食痰、气痰，一切痰逆呕吐，头疼目眩，肺痿咯脓，声如拽锯，并皆治之。此药坠痰止嗽定喘。
白附子炮　南星炮　半夏洗　白矾生，各半两　寒水石　皂角去子弦，各一两　干姜七钱半　硇砂　轻粉各一钱
右为细末，水煮面糊和丸如梧子大。每服二三十丸，食后用淡姜汤下。

沉香坠痰丸　治宿食不消，咽膈不利，欬嗽痰涎，头目昏运，呕逆恶心，胷膈不快。
沉香　木香各二钱　青皮去白，二钱五分　槟榔大者二枚，用面裹煨熟　半夏曲二两
右为细末，用生姜汁浸蒸饼和丸如小豆大。每服二十丸，不拘时姜汤下。

茯苓丸　本治臂痛，具《指迷方》中，云：有人臂痛，不能主手足，或左右时复转移，由伏痰在内，中脘停滞，脾气不流行，上与气搏，四肢属脾，脾滞而气不下，故上行攻臂，其脉沉细者是，后人谓此臂痛乃痰证也，但治痰而臂痛自止。
风化(石卜)硝二钱五分，如一时难成，以(石卜)硝撒在竹盘中，少时盛水，置当风处，即干如芒硝，括取用亦可　半夏二两　茯苓一两　枳壳去瓤麸炒，半两
右为细末，生姜汁煮面糊和为丸如梧子大。每服三十丸，姜汤送下。累有人为痰所苦，夜间两臂如人抽牵，两手战掉，茶盏亦不能举，服此随愈。痰药方多，惟此立见功效。

神仙坠痰丸　治痰饮，胷膈痞塞，此药下痰。
皂角无虫蛀者，去皮弦酥炙黄，去子净，一两六钱　白矾一两二钱，生用　黑牵牛一斤，去头末四两
右为细末，滴水丸如梧子大。每服三十丸，渐加至百丸，空心温酒送下。看病轻重，轻者五日十日愈，重者半月一月愈。久服永无瘫痪之疾。

搜饮丸　治前证。
木瓜一枚，切下顶去瓤　生白矾　半夏曲等分
右二味为细末，填入木瓜内，却用原顶盖定，麻缕扎缚，于饭甑上炊二次，研烂，以宿蒸饼和丸如梧子大。每服三五十丸，不拘时姜汤下。
又方　治悬饮，心腹气滞，两胁多疼。
皂角六两，三两去黑皮酥炙令黄捣为末，三两去皮子捣碎，以酒一升挼取汁去滓，煎成膏，将半夏以膏和成饼，以青蒿盖出青衣，如造曲法，捣罗为细末　旋覆花一两　半夏三两　木香　槟榔各二两
右为细末，酒煮面糊和丸如桐子大。每服二十丸，食前用姜汤下。

破饮丸　治五饮停蓄胷膈，呼吸之间，痛引两胁，胀满气促，胷腹结为症癖，支满胷膈，旁及两胁，抢心疼痛，饮食不下，反胃吐逆，九种心痛，积年宿食不消，久疟久痢，遁尸疰忤，颠癎厥逆，心气不足，忧愁思虑，妇人腹中诸病，悉能治之。
荜苃　丁香不见火　缩砂仁　蝎梢　乌梅肉　木香不见火　青皮　胡椒　巴豆去皮膜，名等分
右，将青皮巴豆，以浆水同浸一宿，次日滤出，同炒青皮焦，去巴豆，水淹乌梅肉，蒸一炊久，细研为膏，入药末，和丸菉豆大，每五七丸，临卧生姜汤下。

八珍丸　治膈痰结实满闷喘逆。
丹砂研，半两　犀角镑　羚羊角镑　牛黄研　龙脑研，各二钱半　胆星　茯神　硼砂研，各一两
右为细末，研匀，炼蜜和丸如鸡头实大。每服一丸，食后细嚼，人参荆芥汤下。

鹅梨煎丸　治热痰，凉心肺，利胷膈，解热毒，补元气。
大鹅梨二十枚，去皮核取汁　白蜜半升　生地半斤，取汁　不蛀皂角十梃，去皮子，水二升，挼浓汁　薄荷生半斤，研汁，共上五味，慢火熬膏和下药　人参　白茯苓去皮　白蒺藜炒去刺　木香　苁蓉酒浸切焙　牛膝酒浸　半夏汤泡，各一两　槟榔煨，二两　防风　桔梗炒　羌活　青橘皮　白朮　山药各七钱半　甘草炙，半两
右为细末，同前膏拌匀，杵令得所，丸如梧子大。每服十五丸，加至二十丸，食后荆芥汤送下，日二服。

麝香丹砂丹　治痰热咽膈不利，头目昏痛。
丹砂另研，一两　麝香另研　木香　丁香　犀角　甘草炙，各二钱半　龙脑另研，一钱　人参　藿香去梗　牛胆　南星　防风去叉　黄芪各半两　麦门冬去心，七钱半
右为细末，炼蜜和丸如鸡头实大。每服一丸，食后嚼破，用荆芥汤下。

金珠化痰丸　治痰热，安神志，除头疼眩运，心忪恍惚，胷膈烦闷，涕唾稠黏，欬嗽咽嗌不利。
半夏汤浸洗七次，生姜二两，去皮捣作饼，炙微黄　皂角仁炒　白矾枯，另研　天竺黄另研，各四两　龙脑另研，半两　辰砂水飞研，二两
右将皂角仁、半夏为末，与诸药研匀，生姜汁煮面糊丸如梧子大，金箔二十片为衣。每服十五丸，加至二十五丸，食后姜汤下。

皂角化痰丸 【 《东垣十书》】 　治劳风，心脾壅滞，痰涎盛多，喉中不利，涕唾稠黏，嗌塞吐逆，不思饮食，或时昏愦。
皂角木白皮酥炙　白附子炮　半夏汤洗七次　天南星炮　白矾枯　赤茯苓　人参各一两　枳壳炒，二两
右为细末，生姜汁面糊丸如梧子大。每服三十丸，温水送下，食后。

法制清气化痰丸　顺气快脾，化痰消食。
半夏　南星去皮脐　白矾　皂角　干姜各四两
右，先将白矾、皂角、干姜三味，用水五碗，煎取水三碗，却入半夏、南星二味，浸二日，再煎至半夏、南星无白点为度，晒干，入后药：
陈皮　青皮去穰　紫苏子炒　萝卜子炒另研　杏仁去皮尖，炒、研　葛根　神曲炒　麦糵炒　山楂　香附各二两
右为末，蒸饼丸梧子大。每服五七十丸，临卧，食后茶汤下。

飞矾丹　化痰神效。
白矾二两，枯　白殭蚕一两半，用米酢浸一宿，炒　南星切片，用皂角一两五钱，去皮弦，用水一小盌同熬，水尽去皂角，用南星　半夏汤洗七次，各一两
右为末，姜汁糊丸如梧子大，水丸亦可。每服十五丸至二十丸，姜汤下。

黑芥丸 【 《普济方》】 　治冷痰痞满。
黑芥子炒　白芥子炒　大戟　甘遂　胡椒　桂心各等分
右为末，糊丸梧子大。每服十丸，姜汤下。

法制半夏御药方　消饮化痰，壮脾顺气。
大半夏汤洗泡七遍，以浓米泔浸一日夜，每半夏一两，用白矾一两半，研细，温水化，浸半夏，上留水两指许，频搅，冬月于暖处顿放浸五日夜，取出焙干，用铅白霜一钱，温水化，又浸一日夜，通七日尽取出，再用浆水慢火煎，勿令滚，候浆水极热，取出焙干
右以磁器收贮，每服一二粒，食后细嚼，温姜汤下。又一法依前制成，半夏每一两，用白矾水少许，渍半夏，细飞朱砂末，淹一宿，敛干焙用。依前法，亦可用生姜自然汁渍焙用。

舟车神佑丸 【 子和，下同】 　治一切壮实痰饮。
甘遂　芫花　大戟各一两，俱酢炒　大黄二两　黑牵牛头末，四两　青皮　陈皮　木香不见火　槟榔各半两　轻粉一钱
右为末，水丸，空心服。初服二丸，每服加二丸，至快利为度，以意消息。小儿麻子大，随强弱增损。三四岁者三五丸，依前法加减。至取蛊加芜荑半两。

大圣浚川散　治实痰。
大黄煨　牵牛取头末　(木郁)李仁各一两　木香　芒硝各三钱　甘遂半钱
右为末，量病轻重服。

枳朮汤 【 《济生方》，下同】 　治饮癖气分，心下坚硬如杯，水饮不下。
枳实麸炒，二分　肉桂去皮　桔梗炒　槟榔　甘草炙，各三分　附子炮去皮脐　白朮炒　细辛各一两
右(口父)咀，每服四钱，水一盏半，生姜七片，煎至七分，去滓温服，不拘时候。

赤石脂散　治引饮过多，遂成痰饮，吐水无时，服诸痰药不效者。
赤石脂煅，二两
右为细末，每服二钱，用姜汤或酒调服，不拘时候。

二生汤　专治痰。
附子生去皮脐　半夏生等分
右(口父)咀，每服四钱，水二盏，生姜十片，煎至七分，去滓温服，空心。入少木香煎，尤佳。

蒙石丸 【 《中藏经》】 　治停饮冷痰。
硇砂一两，用米酢三升化开　巴豆霜二两半，二味同入酢煮两食久　青蒙石半两，研　京三棱一两，酢浸一宿，煨二味次入，煮半食久，入前酢中煮　白面二两，酒半升化，次入煮半食久　大黄一两半，作三分，一分生，一分炒，一分煨，次入煮半食久　木香以下为细末　槟榔　肉豆蔻　肉桂　干姜炮　猪牙皂去皮炙　丁香　蓬莪朮　芫花酢浸一宿炒微冷，有烟，各一两　青皮　白豆蔻　好墨烧八分过，各半两　胡椒　粉霜研，各一分
右，次第煮了，次入木香等十四味，熬成膏，丸如菉豆大。每服三丸，酒饮姜汤任下。

木香丸 【 河间，下同】 　和脾胃，宽胷膈，消痰逆，止呕吐，进益美饮食。
官桂　干姜　大黄　蓬莪朮　枳壳去穰　芫花酢拌湿炒干　陈皮各半两　木香一分　半夏二两　牵牛半斤，取头末四两　巴豆四个　茴香一两，炒
右为末，滴水为丸小豆大，每服二三十丸，温水下。

大人参半夏丸　化痰坠涎，止嗽定喘，诸痰证不可尽述。
人参　茯苓　南星　薄荷叶各半两　白矾生　寒水石　半夏　干姜　蛤粉各一两　藿香一分
右为末，面糊丸如小豆大。生姜汤下二三十丸，食后，温水亦得。一法加黄连半两，黄蘗二两，水丸，取效愈妙。治酒病，调和腑脏，尤宜服之。

橘皮半夏汤　治痰壅涎嗽，久不已者，常服养液润燥，解肌热，止欬嗽。
橘皮半两去白　半夏二钱半，汤洗七次
右为末，分作二服，每服水一盏半，入生姜十片，同煎至七分，去滓温服。

星姜汤　治风痰。
南星五钱一个，制　老生姜三钱半
右，咀水三盏，煎去半，逐渐温服。

玉粉丸　治痰结咽喉不利，语音不出。
半夏洗，五钱　草乌炒　桂各一字
右同为末，生姜汁浸，蒸饼为丸如鸡头大。每服一丸，至夜含化，多岁不愈者亦效。

生半夏汤　治湿痰。
半夏不以多少，洗七遍，切作片子
右，每服称三钱，水一盏半，入生姜五大片，同煎至一盏，和滓，食后服，一日三二服，服三日毕；再服枳朮丸，尽其痰为度。论曰：先消胷中气，后去膈上痰，再服枳朮丸。谓首尾合尽消其气，令痰不复作也。

半夏丸　治因伤风而痰作喘逆，兀兀欲吐，恶心欲倒。已吐加槟榔三钱。
半夏一两，汤洗切　雄黄研，三钱
右同为末，生姜汁浸，蒸饼为丸桐子大。每服三十丸，生姜汤下。小儿丸如黍米大。

白朮汤　治痰潮上如涌泉，久不可治者。
白朮　白茯苓　半夏等分
右为末，每服半两，病久者一两，水二盏，生姜七片，煎至一盏，取清调神曲末二钱，顿服之。病甚者，下玉壶丸一百粒，大效，永除痰根。

五饮丸秘方　治一切停痰留饮，理脾顺气，消食宽胷。
青皮　陈皮　枳实炒　茯苓　白矾各一两　半夏　南星　白朮炒　皂角　生姜捣，各二两　香附子　真苏子　山楂肉　神曲炒，各半两
右以南星、半夏，并制过，同皂角、白矾、生姜，煮南星无白点为度。以南星半夏焙干同前药为末，竹沥姜汁作糊为丸如梧桐子大。每服五七十丸，食后或临卧，白汤送下。

二肾散 【 《和剂》，下同】 　治一切痰饮。
橘红二斤　炙甘草　食盐各四两
右，水五碗，慢火煮焙干，捣为细末，白汤点服。
又方　治痰极有效。世人但知用南星、半夏、枳实、茯苓之类，何足语此。有人腹满坚痛，服此利下物数块如弹子，臭恶不可近，腹满疾豁然顿愈。
橘红四两　甘草一两
右为细末点服。

豁痰汤王隐君　治一切痰疾。此方与滚痰丸相副，盖以小柴胡汤为主，合前胡、半夏、南星、桐壳、紫苏、陈、朴之属，出入加减。素抱痰疾及肺气壅塞者，以柴胡为主。余者并去柴胡，以前胡为主。
柴胡　半夏各二钱　人参脉盛有力者不用　桔梗　甘草　紫苏　陈皮　厚朴　南星　薄荷叶　枳壳　羌活各五分
右，水二盏，姜五片，煎八分，不拘时服。中风者加独活，胷膈不利者加枳实，内外无热者去黄芩。治一切痰气最效。

大半夏汤御药　治痰饮及脾胃不和。
半夏　陈皮　白茯苓各二钱
右，水二盏，姜五片，煎八分，温服。有热加甘草。

白朮汤 【 《拔萃》】 　治脾中虚损及吐痰者。
半夏曲半两　白朮　木香　甘草各一钱　茯苓二钱　槟榔二钱半
右为细末，每服一钱，生姜汤调下，食前服。

茯苓饮子 【 《济生方》】 　治痰饮蓄于心膈，怔忡不已。
赤茯苓　茯神　半夏　麦门冬　陈皮各一两　沉香　槟榔　甘草各三钱
右咀每服八钱，生姜五片，煎八分，食后温服。

化痰丸 【 《本事方》】 　治停痰宿饮。
半夏　茯苓　白朮　香附各一两　桔梗姜制　人参各八钱　前胡　枳实炒　甘草各半两
右为末，姜汁煮糊为丸梧子大，姜汤送下四十丸。

加味二陈汤 【 《直指方》】 　治酒面积热成痰，手臂痛，并痰攻眼肿，身麻痹。
陈皮　半夏　茯苓　甘草　苍朮　姜黄　枳壳炒，各少许
右，水二盏，姜五片，枣二枚，煎八分，食远服。

三仙丸 【 《百一选方》】 　治一切湿痰痰饮，胷膈烦满，痰涎不利，头目不清。
南星制　半夏制　香附子制，各五钱
右用南星、半夏泡过为末，用生姜自然汁和，不可太软，用楮叶或荆叶包住，以蒲包再包盦，令发黄色，晒干收之，须是五六月内造，如盦曲法。每制丸药，用星、半二两，香附一两，同为细末，煮面丸如菉豆大。每服四十丸，食后姜汤下。

神朮丸学士　治痰饮。
茅山苍朮制，一斤　生油麻半两，水二盏研取浆　大枣十五枚，煮烂取肉
右三味，和丸梧桐子大，日干。每服七十丸，空心温酒下。

星半丸 【 丹溪，下同】 　治湿痰。
南星　半夏各制，一两　蛤蚧三两
右为末，姜汤泡蒸饼丸，青黛为衣。每服五十丸，姜汤送下。

二朮丸　治湿痰。
白朮六钱，炒　苍朮三钱，炒　芍药二钱半　香附子钱半
右为末，蒸饼丸服

小黄丸 【 东垣，下同】 　化痰涎，除湿饮，平胃气，利膈。
黄芩一两　半夏　白朮各两半　干姜五钱　泽泻三钱　黄芪二钱
右为细末，蒸饼丸菉豆大。每服五十丸，温酒下。

润下丸　治膈痰，降气甚妙。
陈皮去白，一斤，盐水浸　甘草炙，一两
右为末，蒸饼丸菉豆大。每服五十丸，白汤下。

瓦粉(艹舌)蒌丸 【 秘方，下同】 　治一切顽痰结滞，咯吐难出，久嗽不已，气塞妨闷，痰火劳嗽，并效。
瓦垄子一名蚶子，将壳火煅酢淬二次，研极细末　(艹舌)蒌霜后黄熟时，取瓤并子，和瓦垄粉烂捣为饼　广陈皮去白，各等分
右各精制，晒干为末，汤浸，蒸饼为丸菉豆大。每服八十丸，食后、临卧，姜汤送下。

法制竹沥丸　清痰降火，化痰利膈，止嗽止呕吐，进食开胃，治劳嗽。
陈皮去白　白朮炒　白茯苓　炙甘草　贝母　半夏曲　枳壳　神曲炒　桔梗　黄芩各三两　元明粉　香附子制，各一两
右为粗末，用大磁盆，以竹沥一碗，入姜汁酒半盏，和匀拌诸药，日中晒干，仍依法入竹沥、姜汁拌晒，七次为度，磨罗为细末，水滴丸如菉豆大。食后或卧时白汤送下八十丸，三日便见效验。久病者七日效，疲者一月全愈。此方得之海上道人，秘密不传，予求以治痰火，效如响应。

流金膏经验方　治一切痰欬逆等证。
锦大黄不见铁器捣如豆大，酒浸半日，九蒸九晒　石膏微煅研，各二两　黄芩酒洗　橘红各半两　连翘酒洗　桔梗　川芎　贝母各一两　胆星　薄荷叶　香附子各半两
右各精制为极细末，炼蜜为丸弹子大，午后或临卧细嚼一丸。忌酒面诸湿热物。

黄芩二陈汤　治热痰。
黄芩　陈皮　半夏　茯苓各一钱　甘草五分
右，水盏半，姜三片，煎七分，食远服，可随证加减。

清膈导痰汤　治胃火厚味，膈上热痰，咯吐不出，欬唾稠粘。
花粉　(艹舌)蒌仁　白朮　白茯苓各八分　石膏　(石卜)硝各一钱半　黄芩　贝母各一钱　桔梗　陈皮　甘草各五分
右，水二盏，竹叶二十个，洗揉烂，煎八分，食远服。

老痰丸节斋　润燥开郁，降火消痰。治老痰郁痰，结成粘块，凝滞喉间，肺气不清，或吐咯难出，皆因火邪炎上，凝滞心肺之分，宜开郁降火消痰。
天门冬　黄芩酒炒　海粉另研　(艹舌)蒌仁另研　橘红去白，各一两　芒硝研，二钱　连翘　桔梗　香附子淡盐水浸炒，各半两　青黛另研，一钱
右为细末，炼蜜入姜汁少许，和药杵匀，丸如龙眼大，噙嚼一丸清汤送，细咽之；或丸如菉豆大，淡姜汤送五六十丸。此等老痰，大率饮酒之人多有之。酒气上蒸，肺与胃脘皆受火邪，故郁结而成痰也。此方天冬、黄芩泻肺火，海粉、芒硝咸以软坚，(艹舌)蒌润肺消痰，香附、连翘开郁降火，青黛去郁火，故不用辛燥之药。

黄芩利膈丸 【 《东垣十书》】 　治利膈上热及胷中痰。
生黄芩　炒黄芩各一两　半夏　南星　黄连　枳壳麸炒　白茯苓　陈皮各二钱　泽泻半两　白朮一钱
右为细末，滴水为丸梧桐子大。每服五十丸，食远，白汤下。

(艹舌)蒌半夏丸严氏　治肺热痰嗽。
(艹舌)蒌仁另研　半夏制各一两
右为细末，汤浸蒸饼为丸梧子大。每服五十丸，姜汤下。

青黛丸 【 丹溪】 　治热痰欬咯不出。
青黛　(艹舌)蒌瓤　黄芩　香附子　贝母各一两　橘红二两
右为末，汤浸蒸饼，丸梧子大。每服五十丸，白汤下。

加味洞下丸 【 《集成》】 　治痰。
橘红半斤，以食盐一两，微以水拌半日　南星制　半夏制　黄芩　黄连　甘草各一两
右为末，汤浸蒸饼，丸梧子大。每服五十丸，白汤下。

古今图书集成医部全录卷二百四十一

　痰门

　　方

省风汤 【 《良方》】 　治痰厥。
半夏四钱　防风二钱　炙甘草一钱
右为细末，分二服，每服水一盏，姜十片，煎七分，去滓，无时服。

莘芎散 【 《医林》，下同】 　治热痰壅塞，头目不清，语音不出，服药不解。
细辛　川芎　防风　桔梗　白朮　羌活　桑白皮炒　薄荷叶各一两　甘草五分
右，水二盏，姜三片，煎八分，食后温服。

玉芝丸　治风痰欬嗽。
半夏曲六两　人参　茯苓　薄荷叶　明矾枯　南星制，各二两
右为细末，姜汁打糊为丸梧桐子大。每服三十丸，食后姜汤下。风盛，薄荷汤下。

玉壶丸 【 《和剂》】 　治风痰。
南星制　半夏制，各二两　天麻　白矾各半两
右为细末，姜汁糊丸胡椒大。每服三十丸，白汤下。

豁痰丸 【 《良方》下同】 　治风痰壅盛。
白附子　真殭蚕炒，各一两　细辛　白矾枯　全蝎炙，各三钱　南星制　半夏制，各二两
右为末，皂角煮汁作糊，丸梧桐子大。每服三十丸，姜汤下。

天南星丸　治妇人风痰。
南星炮　半夏曲　白附子　皂角子炒各一两　晋矾枯，半两
右为细末，姜汁糊丸，姜汤送下。

灵砂白丸子 【 《澹寮》】 　治气虚弱，风痰壅盛，呕吐不已。
灵砂另研　白丸子各一两
右为末和匀，以生姜自然汁打黍米糊丸梧桐子大。每服三十丸，空心枣汤下。

丁香茯苓汤杨氏　治脾胃虚寒，宿饮留滞，痞塞不通，气不升降，以致呕吐涎沫，或呕酸水，不思饮食。
半夏制　陈皮　茯苓各两半　丁香　附子制　肉桂　砂仁各半两　木香　干姜炮，各一两
右，每服四钱，水二盏，姜七片，枣一枚，煎七分服。

新法半夏汤 【 《和剂》】 　治脾胃虚弱，痰饮停滞，呕逆酸水，胷胁腹满，头运恶心，不思饮食。
砂仁　神曲炒　陈皮　草果各半两　白豆蔻　丁香各二钱　大半夏二两　甘草一两
右为细末，每服二钱，先用生姜自然汁调成膏，入炒盐汤点服。

御爱紫宸汤 【 《良方》】 　解宿酒呕哕，恶心痰唾，不进饮食。
木香五钱　砂仁　芍药　檀香　茯苓　官桂　藿香叶各一钱　陈皮　干葛　高良姜　丁香　甘草炙，各二钱
右作二服，每服水盏半，煎七分，不拘时服。

半夏丁香丸 【 《和剂》，下同】 　治脾胃宿冷，胷膈停痰，呕吐恶心，吞酸噫酢，心腹痞满，不思饮食。
半夏掣三两　肉豆蔻　丁香　木香　藿香　人参　陈皮去白，各二钱
右为细末，生姜汁煮糊为丸梧桐子大。每服三十丸，姜汤下。

温中化痰丸　治停痰留饮，胷膈痞满，头目眩运，恶心欬嗽痰涎。
陈皮　青皮　良姜　干姜炮，各二两
右为细末，酢煮糊丸梧桐子大。每服三十丸，空心米饮送下。

顺元散 【 《澹寮方》，下同】 　治气虚中气，痰厥，虚寒厥冷，不得睡卧。
天南星制，一两　川乌头制　附子制，各半两　木香二钱半
右咀每服三钱，水一盏，姜十片，煎七分，热服。

灵砂丹　治上盛下虚，痰涎壅塞。此药最能镇坠，升降阴阳，安和五脏，扶助元气。
水银一斤　硫黄四两
右以硫黄新铁杓化开，次入水银炒成砂子，入固济罐内，以铁灯盏封口，盐泥赤石脂固，定三钉在地上，架住罐子，四围砖拦，以文武火炼一日，罐子通红为度，冷定取下，则成灵砂，研极细末，糯米糊丸麻子大。每服二十粒，空心米饮下。此灵砂即炼银朱之罐口砂是也。

强中丸 【 《三因方》】 　治胃脘虚寒，痰饮留滞，痞塞不通，气不升降。
高良姜　干姜炮　陈皮留白　青皮各一两　半夏制，二两
右为细末，生姜汁煮糊，丸梧桐子大。每服三十丸，姜汤下。

四七汤 【 《和剂局方》】 　治七情气郁，结聚痰涎，状如破絮梅核，咯之不出，咽之不下。并治中脘痞满，痰涎壅盛，上气喘急。
半夏三钱　茯苓二钱四分　厚朴一钱六分　紫苏叶一钱二分
右，水二盏，姜五片，枣一枚，煎七分服。

香莎丸 【 丹溪，下同】 　调中气，散郁痰。
香附子　苍朮各四两　黄芩二两
右为末，蒸饼丸如梧桐子大，每服五十丸，白汤下。

清痰丸　专清中脘食积热痰。
南星制　半夏　神曲炒　山楂　香附子制　陈皮去白，各一两　青皮　 枳实　苍朮　黄芩　乌梅　枯矾　干姜炮，各半两
右为末，汤浸，蒸饼为丸服。

殭蚕丸　治郁痰。
白殭蚕　(艹舌)蒌仁　杏仁　诃子煨　贝母　五倍子各等分
右为末，粥糊丸梧桐子大。每服五十丸，白汤下。

千缗汤 【 《和剂》】 　治风痰壅盛，喘促不能睡，一服则安。
半夏制　南星制，各二钱　皂角一寸　甘草一钱
右，水一盏，姜三片，枣一枚，煎七分，温服。

半夏汤 【 《瑞竹堂方》】 　消酒痰宿饮痞满。
半夏制　橘红　桔梗炒，各一两　枳实炒，半两
右咀，每服五钱，水盏半，姜五片，煎八分服。一加黄连、砂仁各一钱。

白龙丸 【 《集成》】 　治酒积有痰。
半夏　白茯苓　白矾各等分
右为末，神曲糊丸如菉豆大，姜汤下。

瓜蒂散 【 仲景】 　吐一切有余痰。
瓜蒂　赤小豆各七十五枚
右为细末，每服一钱或钱半，量虚实加减，空心温虀汁调服。

独圣散 【 子和，下同】 　治前证。
瓜蒂不拘多少
右为细末，每服一钱或二钱，虀汁调服。胁痛加全蝎，头痛加郁金同服。

茶调散　一名二仙散，治前证。
瓜蒂二钱　好茶一钱
右为末，每服二钱，虀汁调服。

稀涎散　治前证。
猪牙皂角炙，去皮弦，一两　藜芦五钱
右为细末，每服五分或一二钱，浆水调下，牙关不开者灌之。

三圣散　治前证。
瓜蒂剉炒微黄，研末，滓再炒研　防风各一两　藜芦三钱，去苗心
右为粗末，每服约半两，以虀汁三茶盏，先用一盏煎三四沸，去虀汁，次入一盏，煎至三沸，却将原二盏，同一处熬二三沸，去滓澄清，放温，徐徐服之，不必尽剂，以吐为度。

郁金散　治前证，此轻剂也。
郁金　滑石　川芎各半两
右为细末，每服一二钱，空心虀汁调下。

青黛散　治前证。
猪牙皂角一条　延胡索一粒　青黛少许
右为细末，鼻内吹之，其涎自出。

胜金丸 【 《元戎》】 　治前证。
薄荷　瓜蒂各半斤　藜芦末　牙皂角各一两　朱砂半两
右将皂角炙，去皮弦搥碎，水一升，与薄荷一处，揉取汁，熬成膏，另将藜芦等研匀，用膏子和丸龙眼大，以余朱砂为衣，温酒化下一丸，以吐为度。得吐知人事者，愈。不知者，不救。

控涎丹 【 《三因方》】 　人忽患胷背手足头项腰胯隐痛不可忍，筋骨牵引钓痛，走易不定，乃是痰涎在心膈上下也。
甘遂制　大戟制　真白芥子各等分
右为末，糊丸梧桐子大，临卧淡姜汤或温水下五七丸至十丸。痰甚者量加之。

三花神佑丸河间　治一切痰饮变生诸病。
芫花　大戟　甘遂各半两　黑丑取头末二两　大黄一两　轻粉一钱
右为细末，滴水为丸小豆大。初服五丸，每服加五丸，温水下，日三服，快利为度。痞满甚者，初多服，顿攻不开，反加痛闷，则初止可服二三丸，每服再加二丸，快利则止。

蠲饮枳实丸 【 《拔萃方》】 　逐饮消痰，导滞清膈。
枳实炒　半夏制　陈皮　黑牵牛取头末，各三两
右为末，糊丸梧桐子大，每服五十丸，姜汤下。

涤痰丸 【 御药，下同】 　治三焦滞气，胷膈痞满，欬唾稠粘，面上赤热，肢体倦怠，不思饮食。此药下痰饮，消食快膈。
木香二钱　槟榔　半夏　三棱各半两　青皮　陈皮　枳壳各三钱　大黄一两　黑丑二两，炒
右为细末，糊丸梧子大。每服三十丸，食远，姜汤下。

开结枳实丸　倡导滞气，消化痰饮。专治呕逆恶心，宿酲不醒，宿食停滞，两胁膨胀，咽嗌不利，上气欬嗽等疾。
枳实去瓤麸炒　白朮炒　半夏制　南星制　白矾枯研　葶苈子炒　青皮　大黄各五钱　黑丑头末二两　木香三钱　大皂角炙去皮弦　旋覆花各一两
右为细末，姜汤煮糊丸梧桐子大。每服五十丸，姜汤下。妇人干呕膈气满闷，或面目浮肿，小便不利，姜葱汤下。

乌巴丸 【 《医林》】 　治胷膈久为顽痰所害，积成痰气，面目青白，色肿浮，不思食，遍身痛，夜间气壅不得睡，往来寒热，手足冷痛，不得转侧，屡用南星、半夏、黑锡、灵砂，坠之不下，取之不出，此是顽痰坚滞，宜此药。利下顽痰如鱼脑则愈，未利再服。
乌梅肉二两　巴豆五粒，去油
右用水二碗，沙铫内煮乌梅肉烂，候水稍干，入巴豆，将竹片搅，候如稠糊，取出烂捣，丸梧子大。每服七丸、九丸、十丸、十一丸或十五丸，姜汤下，不拘时。

透罗丹 【 《玉机微义》】 　治痰实欬嗽胷膈不利。
皂角酥炙，去皮弦　黑丑微炒　半夏汤泡七次　大黄各一两　巴豆去油　杏仁去皮尖炒，各一钱
右为细末，姜汁为丸梧子大。每服三十丸，食后姜汤下。

沉香和中丸 秘方　治一切痰气壅盛。
陈皮　青皮　枳壳　黄芩　槟榔各一两　滑石二两　木香　蒙石制，各半两　大黄　黑丑头末，各一两五钱　沈香二钱
右为细末，滴水丸梧子大。每服五十丸，临卧茶清下。

青蒙石丸 【 丹溪，下同】 　解食积，去湿痰，其功重在风化硝。
南星二两，切作片，用白矾末五钱，水浸二日，晒干　半夏一两，汤泡切作片，以牙皂角水浸一日，晒干　硝用莱菔水化，绵滤，令结入腊牛胆内风化，五钱　蒙石二两，搥碎　焰硝二两，同蒙石入小砂罐内，瓦盖之，铁线缚定，盐泥固济，晒干火煅红，候冷取出　黄芩姜汁炒　茯苓　枳实炒，各一两
右为末，神曲糊丸梧子大，每服三五十丸，白汤下。一方加苍朮半两、滑石一两，看病冷热虚实作汤使。
又方　治前证。
半夏二两　白朮　黄芩　蒙石煅，各一两　茯苓七钱半　风化硝二钱
右为末，服法同前。

中和丸　治湿痰气热。
苍朮　黄芩　半夏　香附等分
右为末，粥丸梧子大。每服五七十丸，姜汤下。

厚朴大黄汤 【 仲景】 　夫酒客欬者，必致吐血，此坐久饮过度所致。其脉虚者，必胷满，胷中本有支饮，此方主之。
厚朴一尺　大黄六两　枳实四两
右三味，(口父)咀，以水五升，煮取二升，分为二服，温服。
又方 【 丹溪，下同】 　治酒痰。
青黛　(艹舌)蒌仁
右为末，姜蜜丸，噙化，救肺。
又方　治郁痰。
白殭蚕　杏仁　(艹舌)蒌仁　诃子　贝母　五倍子
右为末，糊丸梧子大。每服五十丸，白汤下。

导痰丸　治一切痰。
吴茱萸三钱，制　黄连半两　滑石七钱半　白茯苓　苍朮泔浸，各一两
右为末，糊丸梧子大，每服八九十丸，姜汤下。
又方　治阴虚，内多食积痰。
川芎七钱　黄连　(艹舌)蒌仁　白朮　神曲　麦芽各一两　青黛半两　人中白三钱
右为末，姜汁浸，蒸饼丸服。

黄连化痰丸　治痰。
半夏一两半　黄连一两　吴茱萸汤洗，一钱半　桃仁二十四个，研　陈皮半两
右为末，曲糊丸菉豆大，每服一百丸，姜汤送下。

白玉丸　治痰。
巴豆三十个，去油尽　南星　半夏　滑石　轻粉各三钱
右为末，皂角仁浸浓汁，丸梧子大。每服五七丸，姜汤下。

黄(艹舌)蒌丸　治食积痰壅滞喘急。
(艹舌)蒌仁　半夏　山楂　神曲炒　黄芩各等分
右为末，瓜(艹舌)水丸，姜汤竹沥送下二三十丸。
又方　治前证。
(艹舌)蒌仁　半夏一两　苍朮二两　香附二两半　黄芩　黄连各半两
右，服法同上。一方用(艹舌)蒌、黄连各半两、半夏一两，糊丸。每服五十丸，治同。

抑痰丸　治前证。
(艹舌)蒌仁一两　半夏二钱　贝母三钱
右为末，蒸饼丸如麻子大。每服一百丸，姜汤下。

清膈化痰丸　治热痰。
黄连　黄芩各一两　黄蘗　山栀各半两　香附一两半　苍朮二两
右为末，蒸饼丸，白汤下。

坠痰丸　治痰饮。
黑丑头末二两　枳实炒　枳壳炒，各一两半　白矾三钱，半生半枯　(石卜)硝　风化　猪牙皂角酒炒，各二钱
右为末，用萝卜汁丸，每服五十丸，鸡鸣时服。初则有粪，次则有痰。
又方　治湿痰。
苍朮泔浸，三钱　白朮炒，六钱　香附一钱半　白芍酒浸炒，二钱半
右为末，蒸饼丸服。
又方　治肥人湿痰。
苦参　半夏各钱半　白朮二钱半　陈皮一钱
右咀，作一服，姜三片，竹沥半盏，水煎，食远，吞三补丸十五丸。
又方　祛风痰，行浊气。
赤脚蜈蚣　黄脚蜈蚣各一条　明矾　牙皂角　川芎　郁金各一两　防风二两
右为末，蒸饼丸梧子大，每服三十丸，食前茶汤下。春以芭蕉汤探吐其痰。
又方　治上焦风痰。
(艹舌)蒌仁　黄连　半夏　牙皂各等分
姜汁浸，炊饼丸。
又方　治痰气。
片芩炒　半夏各半两　白朮　白芍各一两　茯苓　陈皮各三钱
右为末，蒸饼泡姜汁，丸服。

利膈化痰丸　治郁痰。
天南星　蛤粉研细，一两　(艹舌)蒌仁　贝母去心　香附半两，童便浸
右为末，用猪牙皂角十四挺，敲碎，水一碗半，煮杏仁去皮尖一两，煮水将干，去皂角，擂杏仁如泥，入前药搜和，再入姜汁泡，蒸饼丸如菉豆大，青黛为衣。每服五十丸，姜汤下。

清痰丸　专清中脘热痰积。
乌梅　枯矾　黄芩　苍朮　陈皮　滑石炒　青皮　枳实各半两　南星　半夏　 神曲炒　山楂　干生姜　香附各一两
右为末，汤浸，蒸饼丸服。

小半夏汤 【 《千金方》，下同】 　治心腹虚冷，痰气上胷，胁满不下食，呕逆者。
半夏一升　生姜一斤　橘皮四两
右三味(口父)咀，以水一斗，煮取三升，分三服。若心中急痛，内桂心四两；腹满痛，内当归三两。羸弱及老人尤宜。一方无橘皮，有桂心三两，甘草一两，治同。

旋覆花汤　治胷膈痰结，唾如胶，不下食者。
旋覆花　细辛　前胡　甘草　茯苓各二两　生姜八两　桂心四两　半夏一升　乌头五枚
右九味(口父)咀，以水九升，煮取三升，去滓分三服。

甘草汤　治心下痰饮，胷胁支满，目眩。
甘草二两　桂心　白朮各一两　茯苓四两
右四味(口父)咀，以水六升，宿渍，煮取三升，去滓服一升，日三，小便当利。

木防己汤　膈间有支饮，其人喘满，心下痞坚，面色黧黑，其脉沉紧，得之数十日，医吐下之不愈者。
木防己三两　桂心二两　石膏鸡子大十二枚　人参四两
右四味(口父)咀，以水六升，煮取二升，分二服。虚者即愈，实者三日复发，发则复与。若不愈，去石膏加茯苓四两、芒硝三合，以水六升，煮取二升，去滓下硝，令烊，分二服，微下利即愈。一方不加茯苓。

甘遂半夏汤　病者脉伏，其人欲自利，利者反快，虽利心下续坚满，此为留饮欲去故也，此方主之。
甘遂大者，三枚　半夏十二枚，水一升，煮取半升　芍药五枚　甘草一枚如指大，水一升，煮取半升
右四味，以蜜半升，内二药汁，合得一升半，煎取八合，顿服之。

大茯苓汤　主胷中结痰，饮澼结于脐，脉弦满逆，不得食。亦主风木。
细辛四两　茯苓　白朮各三两　当归　橘皮　附子各二两　生姜　半夏　桂心各四两
右九味(口父)咀，以水一斗，煮取三升，去滓，分三服，二三剂良。一方无细辛，有人参。

茯苓汤　治胷膈痰满。
茯苓四两　半夏一升　生姜一斤　桂心八两
右四味(口父)咀，以水八升，煮取二升半，分四服。冷极者，加大附子四两。若气满者，加槟榔三七枚。

大半夏汤　治痰冷澼饮，胷膈不宽。
半夏一升　白朮三两　生姜八两　茯苓　人参　桂心　甘草　附子各三两
右八味(口父)咀，以水八升，煮取三升，分二服。

半夏汤　治痰饮，澼气吞酸。
半夏　吴茱萸各三两　生姜六两　附子一枚
右四味，以水五升，煮取二升半，分三服，老少各半，日三。

干枣汤　治肿及支满澼饮。
大枣十枚，擘　大戟　大黄　黄芩　甘草　甘遂各二两　芫花　荛花各五钱
右八味(口父)咀，以水五升，煮取一升六合，分四服，空心服，以快下为度。

当归汤　治留饮宿食不消，腹中积聚转下。
当归　人参　桂心　黄芩　甘草　芍药　芒硝各二两　大黄四两　生姜　泽泻各三两
右十味(口父)咀，以水一斗，煮取三升，分三服。
又方　治痰饮，饮食不消，干呕。
人参　旋覆花　橘皮　细辛各一两　泽泻　白朮　杏仁　枳实各二两　白茯苓　 柴胡　生姜　半夏　芍药各三两
右十三味，(口父)咀，以水九升，煮取二升七合，分三服，日三。
又方　治胷中痰饮，肠中水鸣，食不消，呕吐水。
槟榔十二枚　生姜　杏仁　白朮各四两　半夏八两　茯苓五两　橘皮三两
右七味，(口父)咀，以水一斗，煮取三升，去滓，分三服。

姜椒汤　治胷中积聚痰，饮食减少，胃气不足，欬逆呕吐。
姜汁七合　蜀椒三合　桂心　附子　甘草各一两　橘皮　桔梗　茯苓各二两　半夏三两
右九味(口父)咀，以水九升，煮取二升半，去滓，内姜汁煮取二升，分三服，服三剂住。若欲服大散诸五石丸，必先服此汤，及进黄芪丸，佳。一方不用甘草。

姜附汤　治痰冷澼气，胷满短气，呕沫头痛，饮食不消化。
生姜八两　附子四两，生用四破
右二味，(口父)咀，以水八升，煮取二升，分四服。

撩膈散　治心上结痰，饮积，寒冷心闷。
瓜丁二十八枚　赤小豆二七枚　人参　甘草各一分
右四味，治下筛，酒服方寸匕，日一。亦治诸黄。

断膈汤　治胷中痰澼。
恒山三两　甘草　松萝各一两　瓜蒂二十三枚
右四味(口父)咀，以水酒各一升半，煮取一升半，分三服，后服渐减之。得快吐后，须服半夏汤。

松萝汤　治胷中痰积热皆除。
松萝二两　乌梅　栀子各十四枚　甘草　恒山各三两
右五味(口父)咀，以酒三升，浸一宿，平旦以水三升，煮取一升半，去滓顿服，或分二服。一服得快吐，即止。

杜蘅汤　主吐百病。
杜蘅　松萝各三两　瓜丁三七枚
右三味(口父)咀，以酒一升二合，渍二宿，去滓分二服。若一服即吐者，止。未吐者，如人行十里久，令药力尽，更服一升。吐不止者，歠稀糜即定。老少用之，佳。

葱白汤　治冷热痰涎，发时头痛闷乱，欲吐不得者。
葱白二七茎　桃叶一把　真珠另研　恒山　乌头　甘草各五钱
右六味(口父)咀，以水酒各四升，和煮取三升，去滓，内珠末，每服一升，作吐即止。一方无桃叶，有枇杷叶。

旋覆花丸　治停痰澼饮，结在两胁，腹胀满，羸瘦不能食，食不消化，喜吐干呕，大小便或濇或利，腹中动摇作水声，内热口干，好饮水浆，卒起头眩欲倒，胁下痛。
旋覆花　桂心　枳实　人参各五两　吴茱萸　细辛　大黄　黄芩　葶苈　厚朴　芫花　橘皮各四分　干姜　芍药　白朮各六分　茯苓　狼毒　乌头　礜石各八分　甘草三分
右二十味为末，蜜丸如梧子大。酒服五丸，日二。后加，以知为度。《延年方》无白朮、狼毒、乌头、礜石、细辛、黄芩、厚朴、吴茱萸、芫花、橘皮、甘遂，有皂荚、附子各二分，蜀椒、防葵、杏仁各三两，干地黄四分。

中军黑侯丸　治澼饮停结，满闷目暗。
芫花二两　巴豆八分　杏仁五分　桂心　桔梗各四分
右五味为末，蜜丸如胡豆，每股三丸，稍增得快下止。

顺流紫丸　治心腹积聚，两胁胀满，留饮痰澼，大小便不利，小腹切痛，膈上塞。
石膏五分　代赭石　鰞鲗骨　半夏各三分　桂心四分　巴豆七枚
右六味为末，蜜丸如胡豆，平旦服一丸，加至二丸。《胡洽》有藜芦、苁蓉、当归各三分，《范汪方》无石膏、半夏，有当归一分，茯苓三分，苁蓉二分，藜芦五分。
又方　治停痰澼饮，结在两胁，腹满羸瘦，不能饮食，食不消，喜唾干呕，大小便或濇或利。
旋覆花　大黄　附子　茯苓　椒目　桂心　芫花　狼毒　干姜　芍药　枳实　细辛各八分
右十二味为末，蜜丸如梧子。饮下三丸，日三服，后渐增。

左归饮 【 《景岳全书》，下同】 　此壮水之剂也。凡痰病系命门之阴衰阳胜者，宜此方加减主之，此一阴煎、四阴煎之主方也。
熟地二三钱或至一二两　山药　枸杞各二钱　山萸一二钱，畏酸者少用之　茯苓一钱半　炙甘草一钱
水二钟，煎七分，食远服。

左归丸　治真阴肾水不足，不能滋养营卫，渐至衰弱多痰，宜壮水之主，以培左肾之元阴，而精血自充矣。宜此方主之。
牛膝酒洗蒸三两，精滑者不用　怀熟八两　山药炒　枸杞　山萸肉　龟胶炒珠　菟丝制　鹿胶敲碎炒珠，各四两
右，先将熟地蒸烂，杵膏加炼蜜，丸桐子大。每食前，用滚汤或淡盐汤送下百余丸。

右归丸　治命门火衰，不能生土，而为痰饮，宜益火之原，以培右肾之元阳，此方主之。
大怀熟八两　山药炒　枸杞微炒　菟丝子制　鹿胶炒珠　杜仲姜汁炒，各四两　山茱萸微炒　当归各三两，便溏勿用　制附子自二两渐至五六两　肉桂二两渐加至四两
右，先将熟地杵膏，加炼蜜丸如弹子大。每嚼服二三丸，以滚白汤送下，或加人参，其效尤速。

六安煎　治非风初感，痰滞气逆等证。
陈皮一钱半　半夏二三钱　杏仁去皮尖　甘草各一钱　白芥子五七分，老幼气弱不用　茯苓二钱
水一钟半，加生姜三五七片，煎七分，食远服。

金水六君煎　治肺肾虚寒，水泛为痰，或年迈阴虚，血气不足，外受风寒，欬嗽呕恶，多痰喘急等证，神效。
当归　半夏　茯苓各二钱　熟地三五钱　陈皮一钱半　炙甘草一钱
水二钟，生姜三五七片，煎七八分，食远温服。

一阴煎　此治水亏火胜之剂，故曰一阴。凡肾水真阴虚损，而脉证多阳虚发热，及阴虚痰火等证，皆宜用此。
生地　芍药　麦冬　丹参各二钱　甘草一钱　熟地三五钱　牛膝一钱半
水二钟，煎七分，食远温服。

和胃二陈煎　治胃寒生痰，恶心呕吐，胷膈满闷嗳气。
干姜炒，一二钱　砂仁四五分　陈皮　半夏　茯苓各一钱半　甘草炙七分
水一钟半，煎七分，不拘时温服。

苓朮二陈煎　治痰饮水气，停蓄心下，呕吐吞酸等证。
猪苓　泽泻　茯苓各一钱半　半夏二三钱　干姜炒　白朮各一二钱　炙草八分　陈皮一钱
水一钟半，煎服。

神香散　治痰饮膈噎，诸药不效者。
丁香　白豆蔻或砂仁亦可
二味等分为末，清汤调下五七分，甚者一钱，日数服不拘。

柴陈煎　治伤风兼寒，欬嗽发热，痞满多痰呕吐等证。
柴胡二三钱　陈皮一钱半　甘草一钱　半夏　茯苓各二钱　生姜三五七片
水一钟半，煎七分，食远温服。

抽薪饮　治诸凡痰病，火炽盛而不宜补者。
黄芩　石斛　木通　炒栀子　黄蘗各一二钱　枳壳　泽泻各钱半　细甘草三分
水一钟，煎七分，食远温服。内热甚者，冷服更佳。

清膈煎　治痰因火动，气壅喘满，内热外渴等证。
陈皮钱半　海石　木通各二钱　胆星一二钱　贝母二三钱，微敲破　白芥子五七分
水一钟半，煎七分，温服。如火盛痰不降者，加童便一小钟。

理阴煎　此理中汤之变方也。治脾胃中虚痰饮等证。
熟地三五七钱或一二钱　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分热服。此方加附子即名附子理阴煎，再加人参即名六味回阳饮，治命门火衰阴中无阳等证。

温胃饮　治中寒，呕吐痰水，不思饮食。
人参一二三钱或一两　白朮炒，一二钱或一两　陈皮　炙甘草各一钱　当归一二钱，泄泻者勿用　干姜煨焦，一二钱　扁豆二钱，炒
水二钟，煎七分，食远温服。水泛为痰，胷腹痞满者，加茯苓一二钱。

六味异功煎　治证同前而兼微滞者。
人参二三钱　白朮　茯苓各二钱　炙甘草　陈皮各一钱　干姜炒黄，一二钱
水一钟半，煎服。

圣朮煎　治痰饮呕吐圣药。
冬朮炒，五六钱至一二两　干姜炒　桂各一二钱
水一钟半，煎七分，温服。或加陈皮亦可。

和胃二陈煎　治胃寒生痰，恶心呕吐，胷膈满闷嗳气。
干姜炒，一二钱　砂仁四五分　陈皮　半夏　茯苓各一钱半　甘草炙七分
水一钟半，煎七分，不拘时温服。

　　单方

顽痰不化：石青一两，石绿半两，并水飞，曲糊丸菉豆大，每服十丸，温水下，吐去痰一二碗，不损人。 【 《瑞竹堂方》】 

痰结胷中不散：密陀僧一两，酢水各一盏，煎干为末，每服二钱，以酒水各一小盏，煎一盏温服，少顷，当吐出痰涎，为妙。 【 《圣惠方》】 

痰饮头痛，往来寒热：云母粉二两，炼过，恒山一两为末，每服方寸匕，汤服取吐。忌生葱生菜。 【 《深师方》】 

痰气结胷：鹤顶丹。不问阴阳虚实，妙过陷胷、泻心等药。用银朱半两，明矾一两，同碾，以熨斗盛火，瓦盏盛药镕化，急刮搓丸，每服一钱，真茶入姜汁少许服之，心上隐隐有声，结胷自散。不动脏腑，不伤真气。明矾化痰，银朱破积故也。 【 《活幼全书》】 

痰热喘嗽，痰涌如泉：石膏、寒水石各五钱为末，每人参汤服三钱。 【 《保命集》】 

食积痰火，泻肺胃火：石膏火煅出火毒，半斤为末，酢糊丸梧子大。每服四五十丸，白汤下。 【 丹溪】 

胷中痰澼，头痛不欲食：矾石一两，水二升，煮一升，纳蜜半合，频服，须臾大吐。未吐，饮稍热汤引之。 【 《外台秘要》】 

化痰治嗽：生明矾二两，人参末一两，酢二升，熬膏，以油纸包收，旋丸碗豆大。每用一丸，放舌上，其嗽立止，痰即消。
又定西侯方：只用明矾末，酢糊丸梧子大。每眠时，茶下二三十丸。
又方：用明矾半生半烧，山栀子炒黑，等分为末，姜汁糊为丸，如上服。 【 《摘要》】 
又方，用白明矾、建茶等分为末，糊丸服。 【 《杂兴方》】 

开胃化痰，不思饮食：不拘大人小儿，人参焙二两，半夏姜汁浸焙五钱为末，飞罗面作糊丸菉豆大，食后姜汤下三五十丸，日三服。 【 《经验方》】 

化痰降气，止嗽解郁，消食除胀，有奇效。用贝母去心一两，姜制厚朴半两，蜜丸梧子大，每白汤下五十丸。 【 《笔峯方》】 

痰气膈胀：砂仁捣碎，以萝卜汁浸透焙干为末，每服一二钱，食远，沸汤服。 【 《简便方》】 

冷痰恶心：荜茇一两为末，食前，用米汤服半钱。 【 《圣惠方》】 

停痰宿饮，风气上攻，胷膈不利：香附、皂荚水浸半夏各一两，白矾末半两，姜汁面糊丸梧子大。每服三四十丸，姜汤随时下。 【 《仁存方》】 

清上化痰，利咽膈，治风热：以薄荷末炼蜜丸芡子大，每噙一丸，白沙糖和之亦可。 【 《简便方》】 

胷中痰饮：恒山、甘草各一两，水五升，煎取一升，去滓入蜜二合，温服七合，取吐，不吐更服。 【 《千金方》】 

诸风痰饮：藜芦十分，郁金一分为末，每以一字，温浆水一盏，和服探吐。 【 《经验方》】 

消痰开胃，去胷膈壅滞：半夏洗泡焙干为末，自然姜汁和作饼，湿纸裹煨香，以熟水二盏，同饼二钱，入盐五分，煎一盏服之，大压痰毒及酒食伤，极验。 【 《斗门方》】 

痰厥气绝心头尚温者：千年石灰一合，水一盏，煎滚，去清水，再用一盏，煎极滚，澄清灌之，少顷，痰下自省。 【 《集元方》】 

中焦痰涎，利咽清头目，进饮食：半夏泡七次四两，枯矾一两为末，姜汁打糊，或煮枣肉，和丸梧子大，每姜汤下十五丸。寒痰加丁香五钱；热痰加寒水石煅四两，名玉液丸。 【 《和剂》，下同】 

痰迷心窍；寿星丸，治心胆被惊，神不守舍，或恍惚健忘，妄言妄见。天南星一斤，先掘土坑二尺，以炭火三十斤烧赤，入酒五升渗干，乃安南星在内，盆覆密定，上以灰塞之，勿令走气，次日取出为末；琥珀一两，朱砂二两为末，生姜汁打面糊，丸梧子大。每服三十丸至五十丸，煎人参、石菖蒲汤下，每日三服。

化痰镇心，祛风利膈：辰砂半夏丸。用半夏一斤，汤泡七次为末，筛过，以水浸三日，生绢滤去滓，澄清，去水晒干一两，入辰砂一钱，姜汁打糊，丸梧子大，每姜汤下七十丸，此周府方也。 【 《袖珍》】 

卒头痛如破，非中冷又非中风，是胷膈中痰，厥气上冲所致，名为厥头痛，吐之即瘥。单煮茗作饮二三升许，通冷暖饮二升，须臾擿即吐，吐毕又饮，如此数过。剧者须吐胆汁乃止，不损人，而渴则瘥。

风气，膈上痰饮：不开口苦瓠，汤煮三五沸，物裹熨心膈上。

饮酒痰澼，两胁胀满，时复呕吐，腹中如水声：(艹舌)蒌实去壳焙一两，神曲炒半两为末，每服二钱，葱白汤下。 【 《圣惠方》】 

风痰：萝卜子末，温水调一匙，良久吐涎沫愈。

消痰润燥：贝母为末，沙糖为丸龙眼大，嚼下。又止嗽，停痰宿饮，喘欬呕逆，全不入食，威灵仙焙，半夏姜汁浸焙为末，用皂角水熬膏，丸菉豆大，每服七丸至十丸，姜汤下，一日三服，一月为验。忌茶面。

风痰：白殭蚕七条细研，以姜汁一匙，温水调灌。 【 《胜金方》】 

胷胁痰饮：白芥子五钱，白朮一两为末，枣肉和捣，丸梧子大，每白汤服五十丸。 【 《摘元方》】 

痰饮宿水：桃花散。收桃花阴干为末，温酒服一合取利，觉虚食少粥，不似转下药也。 【 《纂要方》】 

化食消痰，胷中热气：用橘皮半两，微熬为末，水煎代茶细呷。 【 《心镜》】 

痰涎为害：槟榔为末，白汤每服一钱。 【 《御药院方》】 

上焦痰热：藕汁梨汁各半盏，和服。 【 《简便方》】 

痰壅呕逆，心胷满闷，不下饮食：厚朴一两，姜汁炙黄为末，非时米饮调下二钱匕。 【 《圣惠方》】 

一切痰气：皂角烧存性，萝卜子炒等分，姜汁入炼蜜丸梧子大，每服五七十丸，白汤下。 【 《简便方》】 

胷中痰结：皂角三十挺，去皮切，水五升，浸一夜，挼取汁，慢熬至可丸，丸梧子大，每食后，盐浆水下十丸。

钓痰膏：用半夏酢煮过，以皂角膏和匀，入明矾少许，以柿饼捣膏丸如弹子噙之。 【 《圣惠方》】 

寒痰气喘：青橘皮一片，展开，入刚子一个，麻扎定，火上烧存性，研末，姜汁和酒一钟呷服。天台李翰林用此治莫秀才，到口便止，神方也。 【 张杲《医说》】 

清气化痰：百药煎、细茶各一两，荆芥穗五钱，海螵蛸一钱，蜜丸芡子大，每服噙一丸妙。 【 《笔峯杂兴》】 

积聚痰涎，结于胷膈之间，心腹疼痛，日夜不止，或干呕哕食者，炒粉丸主之。用蛤粉一两，以巴豆七粒同炒赤，去豆不用，酢和粉丸梧子大，每服二十丸，姜酒下。丈夫脐腹痛，茴香汤下。女人血气痛，童便和酒下。 【 《仁存方》】 

胸膈气滞烦闷，痰饮不利，头目不清：生南星括去皮，半夏汤泡七次，各五两为末，以姜汁和为饼，以楮叶盖之，令发黄色，晒干，须五六月内做，合时用香附子一两，制如常法，以陈曲二钱，共为末，水糊丸梧桐子大，每服四十丸，食后姜汤下。 【 《经验方》】 

痰饮上气，不思饮食，小便不利，头目昏眩：吴茱萸泡焙干，白茯苓等分为末，炼蜜丸梧桐子大，每服三十丸，食远，熟水下。

风痰食不消化：大便秘濇：诃子三枚，捣调酒服三五度，良。

化痰丸：用天络丝，即丝瓜也。通条烧存性为细末，枣肉为丸弹子大，每服一丸，好酒化下，立可化痰。

风痰壅塞，大便秘滞：用蜣螂大者一枚，小者一对，新瓦上烙干存性为末，好酒调下。不能饮酒者，以滚水各半服，大便即通，其效如神。蜣螂即推粪虫，以其性能推粪下行通塞故也。

痰饮奇效方：瓦栊子壳，即海蚶子，不拘多少，炭火煅研末，候(艹舌)蒌黄熟时，捣和瓦粉作饼子晒干为末，用蜜汤调一钱，或入诸药为丸，其效过于海粉多矣。

　　针灸

《甲乙经》曰：溢饮，胁下坚痛，中脘主之。
溢饮，水道不通，溺黄，小腹痛里急，肿，洞泄，体痛引骨，京门主之。
饮渴身伏多唾，隐白主之。
《千金方》曰：结积留饮，澼囊胷满，饮食不消，灸通谷五十壮。
《医学纲目》曰：诸痰为病，头风喘嗽，一切痰饮，取丰隆、中脘。
妇人年高，风痰作楚，脉沉实滑数，痰在下则无力，在中则胷膈闭闷，在上则头风喘嗽，昏运则抽牵手足皆动，风门沿皮二寸半，巨阙三寸三分，丰隆二寸半，肩井五分。

　　导引

《保生秘要》曰：痰火导引法，伸足坐定，以双手搯儿诀，撑起用力，低头躬身，而下扳足尖三次，如诀用力而起，咽津而降幽阙，躬起二十四回，守后运功。
运功取静，于晌用十六字提咽，指脐存想，念兹在兹，次运尾闾八九度，入静自然，痰火自降。
痰疾气病，先依痛处念，又推开下大肠九曲，向谷道去，以顺其气。
痰在胷膈，以两手按于两乳下揉摩数次，须定神养气，然后将胷前作意，剥开两边，想上焦气降下焦，则膈自通而痰自化。

古今图书集成医部全录卷二百四十二

　痰门

　　医案

《儒门事亲》曰：郭敬之病留饮四日，浮肿不能食，脚肿连肾囊痛，先以苦剂涌之，后以舟车丸、剂川散泻之，病去如拾遗。

棠溪张凤村一田叟，姓杨，其病呕酸水十余年，本留饮，诸医皆以燥剂燥之，中脘脐胻，以火艾燔针刺之，疮未尝合。戴人以苦剂越之，其涎如胶，乃出二三升，谈笑而愈。

一妇从年少时，因大哭罢，痛饮冰水困卧，水停心下，渐发痛闷。医氏咸以为冷积，治之以温热剂，及禁食冷物。一闻茶气，病辄内作。如此数年，燔针烧艾，疮孔数十，十余年后，小便赤黄，大便秘闷，两目加昏，积水转甚，流于两胁，世谓水癖，或谓支饮。硇漆棱朮，攻磨之药，竟施之矣。食日衰，积日茂，上至鸠尾，旁至两胁及脐下，但发之时，按之如水声，小腹结硬，手不可近者，月发五七次，甚则欲死，诸药皆厌，二十余年。求戴人发药。诊其脉，寸口独沉而迟，此胷中有痰，先以瓜蒂散涌痰五七升；不数日，再越痰水及(豆斗)；又数日，上涌数升。凡三涌三下，汗如水者亦三，其积皆去。以流湿消饮之药调之，月余大瘥。

一妇人心下脐上，结硬如斗，按之如石。人皆作病胎，针灸毒药，祷祈无数，如捕风然。一日，戴人见之曰：此寒痰。诊其两手，寸脉皆沉，非寒痰而何？以瓜蒂散吐之，连吐六七升，其块立消过半。俟数日后，再吐之，其涎沫类鸡黄，腥臭特殊，约二三升。凡如此者三，后以人参调中汤、五苓散调之，腹已平矣。

常仲明之子，自四岁得风痰疾，至十五岁转甚，每月发一两次，发必头痛，痛则击数百拳，出黄绿涎一两盏方已。比年发益频，目见黑花，发作昏不知人，三四日方省。诸医皆用南星、半夏化痰之药，终无一效。偶遇戴人于(氵隐)水之南乡，戴人以双解散发汗，次以苦剂吐痰，病去八九；续以分剂平调，自春至秋，如此数次，方获全瘥。

涿郡周敬之，自京师归鹿邑，道中渴，饮水过多、渐成肿满。或用三花神佑丸，惮其太峻；或用五苓散，分利水道，又太缓。淹延数月，终无一效。盖粗工之技，止于此耳。后手足与肾皆肿，大小便皆秘濇。常仲明求治于戴人，戴人令仲明付药，比及至，已殁矣。戴人曰：病水之人，其势如长川泛滥，欲以杯勺取之，难矣。必以神禹决水之法，斯愈矣。

《丹溪心法》曰：鲁庵年七十余，膈间有痰不快，饮食少思，初无大害，就医京口，投以越鞠丸、清气化痰丸，胷次稍宽，日日吞之，遂不辍口，年余困顿不堪。僦舟来就予诊治，则大肉已脱，两手脉如游丝，太溪绝不至矣。见予有难色，因曰：吾亦自分必死，但膈间胀不可忍，大便秘结不通，诚为宽须臾，即死瞑目矣。固强予疏方。以至亲难辞，教用大剂人参、白朮煎汤进之。少顷如厕，下积痰数升，胷膈宽舒，更数日而殁。

《医学正传》曰：予侄妇何氏在室时，四月间因多食青梅，得痰饮病，日间胷膈中大痛如刀锥，至晚胷中痛止，而膝胻大痛，盖痰饮随气升降故也。一医作胃寒治，用干姜、良姜、官桂、乌、附、丁、沉辈及煮胡椒粥间与，病日剧，加口渴，小水淋濇。求予治，诊其六脉，洪数而滑，予作清痰处治，令其急烹竹沥。服三日，口不渴，小水亦不淋濇，但胷中与膝互痛如旧。用萝卜子汁研与半碗，吐痰半升许。至夜痛尤甚，丹溪所谓引动其猖狂之势耳。次日，用人参芦一两，逆流水煎服，不吐；又次日，与苦参煎汤服，又不吐；又与附子尖、桔梗芦，皆不吐。一日清晨，用藜芦末一钱，入麝香少许，酸浆水调与，始得大吐。至次日天明，吐方定。前后得顽痰及稠饮一小桶许，其痛如脱。后以软粥将理而安。

《医学纲目》曰：彩帛铺刘员外，患伤寒六七日，昼夜不得眠，方眠即起，方起即倒，未尝少息。看得厌倦，召孙，孙曰：若言是气必喘作，今无此证，非气也。时复身上冷汗出，尺寸脉皆沉，关中亦沉，重诊之鼓击于指下，此痰积寒聚于胷中也。遂用陈皮、半夏、干姜三物各一两，切用，姜半两搥碎，以水两碗，煎七分，去滓分二服。服药经时，遂睡，经一昼夜不苏。既觉，下痰一块如鸡子大，其痰遂愈。凡痰证皆有冷汗，其证明矣。

《医宗必读》曰：刑部主政徐凌如劳且怒，后神气昏倦，汗出如浴，语言错乱，危困之极，迎余疗之。诊其脉，大而滑且软，此气虚有痰也。用补中益气汤料，并四贴为一剂，用参至一两，加熟附子一钱，熟半夏三钱，四日而稍苏；更以六君子加姜汁一钟，服数日，兼进八味丸，调理两月而康。

翰林李集虚劳而无度，醉而使内，汗出多痰，服宽膈化痰之药，转觉滞闷。诊其脉，沉而濇，两尺尤甚。余谓其壻杨元润曰：痰得濇脉，一时难愈。况尺中濇甚，精伤之象也，在法不治。元润强之投剂，勉用补中益气加半夏、葆苓两剂，有小效。众皆喜。余曰：濇象不减，脉法无根，死期近矣。果十余日而殁。

文学朱文哉遍体如虫螫，口舌糜烂，朝起必见二鬼，执盘飧以献，向余恸哭曰：余年未满三十，高堂有垂白之亲，二鬼旦暮相侵，决无生理，倘邀如天之力，得以不死，即今日之秦越人矣。遂叩头流血。余诊其寸脉乍大乍小，意其为鬼祟，细察两关弦滑且大，遂断定为痰饮之疴。投滚痰丸三钱，虽微有所下，而病患如旧；更以小胃丹二钱与之，复下痰积及水十余碗，遍体之痛减半；至明早，鬼亦不见矣。更以人参三钱、白朮二钱煎汤，服小胃丹三钱，大泻十余行，约有二十碗，病若失矣。乃以六君子为丸，服四斤而痊。

《本草纲目》曰：洪迈云：迈有痰疾，因晚对，上遣使谕令：以胡桃肉三颗，生姜三片，卧时嚼服，即饮汤两三呷；又再嚼桃姜如前数，即静卧必愈。迈还玉堂，如旨服之，及旦而痰消嗽止。

溧阳洪辑幼子病痰喘，凡五昼夜不乳食，医以危告。其妻夜梦观音，授人参胡桃汤，辑急取新罗人参寸许，胡桃肉一枚，煎汤一蚬壳许灌之，喘即定。明日，以汤剥去胡桃皮用之，喘复作。仍连皮用，信宿而瘳。此方不载书册。盖人参定喘，胡桃连皮能敛肺故也。

中丞常子正苦痰饮，每食饱或阴晴节变率同，十日一发，头疼背寒，呕吐酸汁，即数日伏枕不食，服药罔效。宣和初为顺昌司禄，于太守蔡达道席上，得吴仙丹方，服之遂不再作。每遇饮食过多腹满，服五七十丸便已。少顷，小便作茱萸气，酒饮皆随小水而去。前后痰药甚众，无及此者。用吴茱萸汤泡七次，茯苓等分为末，炼蜜丸梧子大，每熟水下五十丸。梅杨卿方只用茱萸，酒浸三宿，以茯苓末拌之，日干，每吞百粒，温酒下。

《薛己医案》曰：学士吴北川过饮痰壅，舌本强硬，服降火化痰药，痰气益甚，肢体不遂。余作脾虚湿热治之而愈。

大参李北泉时吐痰涎，内热作渴，肢体倦怠，劳而足热，用清气化痰药益甚。余曰：此肾水泛而为痰，法当补肾。不信，仍进滚痰丸一服。吐泻不止，饮食不入，头运眼闭，始信。余用六君子汤数剂，胃气渐平，却用六味丸月余，诸证悉愈。

阁老梁厚斋气短有痰，小便赤濇，足跟作痛，尺脉浮大，按之则濇，此肾虚而痰饮也。用四物送六味丸，不月而康。仲景先生云：气虚有饮，用肾气丸补而逐之。诚开后学之蒙聩，济无穷之夭枉。肾气丸即六味丸也。

都宪孟有涯气短痰运，服辛香之剂，痰盛遗尿，两尺浮大，按之如无。余以为肾家不能纳气归源，香燥致甚耳。用八味丸料三剂而愈。

上舍顾桐石会饮于周上舍第，问余曰：向孟有涯、陈东谷俱为无嗣纳宠，已而得疾，皆头运吐痰，并用苏合香丸，惟有涯得生，何也？余曰：二证因肾虚不能纳气而为头运，不能制水而为痰涎。东谷专主攻痰行气，有涯专于益火补气故耳。后余应杭人之请，桐石房劳过度，亦患前证，或用清气化痰，愈甚。顾曰：我病是肾虚不能纳气归源。治者不悟而殁，惜哉！

一男子素厚味，胷满痰盛。余曰：膏粱之人，内多积热。与法制清气化痰丸而愈。彼为有验，修合馈送，脾胃虚者，无不受害。

先兄体貌丰伟，唾痰甚多，脉洪有力，殊不耐劳，通风头运欲仆，口舌破裂，或至赤烂，误食姜蒜少许，口疮益甚，服八味丸及补中益气加附子钱许，即愈。停药月余，诸证仍作。此命门虚火不归源也，仍服前药而愈。

一儒者每劳役则食少胷痞，发热头痛，吐痰作渴，脉浮大，余谓此脾胃气虚而血病也。不信，服二陈、四物、黄蘗、知母之类，腹痛作呕，脉洪数而无伦次。先以六君子汤加炮姜，痛呕渐愈；又用补中益气汤而痊。

学士徐崦西口干有痰，欲服琼玉膏。予曰：此沉阴降火之剂，君面白口干而有痰，属脾肺气虚也，当用温补之剂。不信仍服。两月余大便不实，饮食少思，且兼阴痿，始信予言。先用补中益气，加茯苓、半夏二味以温补脾胃，饮食渐加，大便渐实；乃去二味服月余而痊；更服六味丸，三月余阴道如常。矧琼玉膏、固本丸、坎离丸，此辈俱是沉寒泻火之剂，非肠胃有燥热者不宜服。若足三阴经阴虚发热者，久而服之，令人无子。盖谓损其阳气，则阴血无所生故也，屡验。

阳山之内素善怒，胷膈不利，吐痰甚多，吞酸嗳腐，饮食少思，手足发热。所服非芩连枳实，必槟苏厚朴。左关弦洪，右关弦数。余以为肝火血燥，木乘土位也。朝用六味地黄丸以滋养肝木，夕用六君子加当归、芍药以调补脾土，不月而愈。后因恚怒，前疾复作。或用二陈加石膏服之，吐涎如涌，外热如灼，脉洪大，按之如无。余曰：脾主涎，乃脾损发热而涎泛溢也。用六君子加姜桂，一服即睡，觉而诸证顿失，又数剂而康。若服理气化痰等药，必变腹胀喘促腿浮膝肿淋沥等证，急用济生加减肾气丸救之，多有得生者。

一男子食少胷满，手足逆冷，饮食畏寒，发热吐痰，时欲作呕。自用清气化痰之剂，胷腹愈胀，呼吸不利，吐痰呕食，小便淋漓；又用五苓散之类，小便不利，诸病益甚。余曰：此脾土虚寒，无火之证，故食入不消而反出，非气膈所致。遂用八味丸、补中益气加半夏茯苓姜桂，旬日乃愈。

一男子体肥善饮，舌本强，语濇痰壅，口眼喎斜，肢体不遂。余谓脾虚湿热痰涎所致，用六君子加煨干姜、山栀、神曲而愈。

少司马黎仰之因怒耳鸣，吐痰作呕不食，寒热胁痛，用小柴胡合四物，加山栀、茯神，陈皮而瘥。

一男子素不善调摄，唾痰口干，饮食不美，服化痰行气之剂，胷满腹膨，痰涎愈盛；服导痰理脾之剂，肚腹膨胀，二便不利；服分气利水之剂，腹大胁痛，睡卧不得；服破血消导之剂，两足背肿，两关脉浮大，不及于寸口。余以脾土虚而生痰，朝用金匮加减肾气丸，夕用补中益气汤煎送前丸，月余诸证渐退，饮食渐进；再用八味丸、补中益气汤，月余乃能转侧，又两月而能步履；却服十全大补汤、还少丹，又半载而康。后稍失调理，其腹仍胀，随服前药即愈。

旧僚钱可久素善饮，面赤痰盛，大便不实。余以为肠胃湿痰壅滞，用二陈、芩、连、山栀、枳实、干葛、泽泻、升麻一剂，吐痰甚多，大便始实，此后日以黄连三钱泡汤饮之而安。

横金陈子复面带赤色，吐痰口干，或时作泻。或用二陈、黄连、枳实之类，不应。予脉之，左关弦急，右关弦大，此乃肾水挟肝木之势，而克胜脾土也。不信，后交夏果患痢而亡。

府庠沈文姬母食湿面，吞酸呕吐绝食。服芩连等剂，加寒热口干流涎；又食冬瓜一星，而呕吐愈甚。予谓：此脾气虚寒也。急用盐艾附子炒热熨脐腹，又以其子口气接其母气，神气少苏；以参、朮、附子、陈皮为末，丸如粟米大，津咽五七粒，次日加至十余粒；渐服煎剂一二匙，乃思粥饮；又以参朮等药五十余剂而愈。

一儒者欬嗽痰盛，胷腹不利，饮食少思，肢体倦怠，脉浮大，按之微弱，服二陈、枳壳等药愈盛。余曰：脾肺肾虚也。用补中益气汤、六味地黄丸而愈。

一妇人脾胃虚弱，饮食素少，忽痰壅气喘，头摇目札，手扬足掷，难以候脉。视其面色，黄中兼青，此肝木乘脾胃也。用六君子加柴胡、升麻治之而苏；更以补中益气加半夏调理而痊。

一男子素吐痰，遇怒，其痰益甚，胷膈痞满，此肝木制脾土也，用六君加木香治之而痊。

一妇人素郁结，胷膈不宽，吐痰如胶，用加味归脾汤乃瘥。

一妇人吐痰头运，带下青黄，用四七汤送白丸子、小柴胡加白朮、茯苓治之而安。

一妇人元气素弱，痰气时作，或咽间不利，或胷痞等证。予以为郁结伤脾，用加味归脾汤治之而愈。后遇恚怒，前证仍作，惑于众言，以为痰饮，妄用祛痰之剂，吐泻数次，变诸异证，口噤不醒。余以为脾胃复伤，日用六君子一剂米饮浓煎，常服匙许；至四日渐进粥食，乃服前药，间以归脾汤。喜其善调养，两月余诸证悉愈。

锦衣杨永兴筋骨软痛，气粗痰盛，作渴喜水。或用愈风汤、天麻丸，更加痰甚体麻。余以为脾肾俱虚，用补中益气汤、加减八味丸，三月余而痊。

州判蒋大用年五十，形体魁梧，中满吐痰，劳则头运，所服皆清痰理气。余曰：中满者，脾气亏损也；痰盛者，脾气不能运也；头运者，脾气不能升也；指麻者，脾气虚而不能周也。遂以补中益气加茯苓、半夏以补脾土，八味丸以补脾母而愈。

一儒者脾肾素虚而有痰，或用导痰之法，痰甚作渴，头运烦热。余谓中气虚弱而变证，用补中益气汤而愈。后劳役发热头运，此气虚不能上升也，用前汤加蔓荆子而愈。后又劳神，畏见风寒，四肢逆冷，口沃痰涎，予以为脾虚寒之真病，以六君子加炮姜、肉桂而愈。

一男子素肾虚而欬痰，亦用导痰之法，虚证悉具，痰涎上涌，小便频数。余谓足三阴虚而复损也，朝用补养脾气汤培养脾肺之气，夕用六味丸加五味子收敛耗散之精而愈。

进士张禹功饮食停滞，胷满唾痰。或用药导之，痰涎上涌，眩运热渴，大便秘结，喜冷饮食，手足发热，余谓：肾水虚弱，津液难降，败液为痰，用六味丸而愈。

太宜人年七十五，遍身作痛，筋骨尤甚，不能伸屈，口干目赤，头眩痰涌，胷膈不利，小便赤濇而短少，夜间痰热殊甚，遍身作痒如虫行，此肝经气燥而风动也。用六味地黄丸料，加山栀、柴胡治之而愈。

儒者王录之素痰甚，导吐之后，大便燥结，头运眼花等证，尺脉浮大，按之则濇，此肾气虚而兼血虚也，四物送六味丸四剂，诸证悉退，仍用前丸，月余而康。

佥宪高如斋素唾痰，服下痰药，痰去甚多，大便秘结，小便频数，头运眼花，尺脉浮大，按之如无。余谓：肾家不能纳气归源，前药复耗金水而甚，用加减八味丸料煎服而愈。

仪制贺朝卿吞酸胷满，痰盛作泻，饮食少思。用清气化痰等药，前证益甚，两膝渐肿，寒热往来。余谓：脾胃虚，湿热下注，用补中益气汤倍参、朮加茯苓、半夏、炮姜而愈。

余甥范允迪欬嗽痰盛，胷腹不利，饮食少思，肢体倦怠，脉浮大，按之微弱，服二陈枳壳等药愈盛。余曰：脾肺肾虚也，用补中益气、六味丸而愈。

侍御谭希曾喘欬吐痰，或手足时冷，此中气虚寒，用补中益气、炮姜而愈。

考功杨朴庵呕吐痰涎，胷腹膨胀，饮食少思，左关脉弦长，按之无力，右关脉弦长，按之微弱，此木克土，用六君子加柴胡、山栀、木香而愈。

一儒者体肥，仲夏患痰喘，用二陈、芩、连、桔梗，痰喘益甚；加桑皮、杏仁、(艹舌)蒌，盗汗气促；加贝母、枳谷，不时发热，饮食渐减，脉大而无力。予以为脾肺虚寒，用八味地黄丸以补土母，用补中益气汤以接中气而愈。

二守陈子忠饮食少思，吐痰口干，常服二陈、枳实、黄连之类，脾胃受伤，乃问于余。余述东垣先生云：脾胃之证，实则枳实、黄连泻之，虚则白朮、陈皮补之。彼遂以二味等分为丸，常服。由是多食而不伤，过时而不饥。

一儒者脾气虚弱，呕吐痰涎，因怒胷腹膨胀，饮食少思，左关脉弦长按之无力，右关脉弦长按之微弱，此木克土也。用六君子加柴胡、山栀、木香治之而愈。

冢宰刘紫岩因劳下体软痛，发热痰盛。用清燥汤入竹沥、姜汁服之，热痛减半；再剂而全愈。

一妇人欬嗽吐痰，胷膈作痛，右寸关浮滑，项下牵强，此脾胃积热成痰，非肺痈也。以二陈汤加山栀、白朮、桔梗治之而痊。

《古今医统》曰：一妇人年二十，身颇肥，性急，因气恼后，得痰欬呕逆，用二陈加顺气降火开郁利痰之剂，如水投石，渐次欬逆，怪声哈哈，日夜不绝。昔人所谓欬逆，连连五七十声方已，或三五十声而已者，此之谓欬逆也。兹日夜连声不息，无乃死证欤？脉浮而微洪，沉按小滑，复以滚痰丸下之，亦如故。予意痰郁滞胃脘胷膈之间，而气不得宣通，欬逆而后能出，非吐之不可。遂以瓜蒂散酸浆水调，鹅翎探吐，得痰碗许而欬逆遂止，寂然无声，而其效若神也。逾二日，因食面及肉汁，又复欬逆。与清痰顺气药，不效。予意前日吐痰不多，尚有未尽，再吐之，又得痰半碗许，即愈。

一丈夫年四十余，身肥，素躭劳神，有痰火。一日，先恶寒后发热，头微痛，眩多，如不胜其重，躁热不退。自用参苏饮发汗，不愈，请予治。诊其脉沉洪而滑。予谓：痰火郁积无疑矣。以二陈加芩、连、天麻、神曲之粪，复以滚痰丸下之三，逾日反躁热不退，欬唾痰涎不止。此正丹溪云：痰在膈上，非吐不可，泻之亦不去。复用瓜蒂散采吐之，得痰半碗许，彼畏苦而止。予意痰少不能效，躁热如旧，但以人参白虎汤、五苓散合服，亦不愈。予谓：郁滞重，吐难得出，分利亦不去，宜以散郁之剂。仍用二陈加前胡、柴胡、葛根、桔梗、苍朮、川芎、姜汁炒芩栀，三剂遂愈。

《寓意草》曰：钱叔翁太老先生，形体清瘦，平素多火少痰，迩年内蕴之热，蒸湿为痰。辛巳秋夏间，湿热交胜，时忽患右足麻木，冷如冰石。盖热极似寒，如暑月反雨冰雹之类。医者以其足跗之冷也，不细察其为热极似寒，误以牛膝、木瓜、防己、加皮、羌、独之属温之；甚且认为下元虚惫，误用桂、附、河车之属补之。以火济火，以热益热，繇是肿溃出脓水，浸淫数月，踝骨已下，足背指肿，废而不用，总为误治而至此极耳。其理甚明，无难于辨。若果寒痰下坠，不过坚凝不散止耳，甚者不过痿痹不仁止耳，何至肿而且溃，黄水淋漓，腐肉穿筋耶？太翁不知为医药所误，乃委咎于方隅神杀所致，岂其然哉。此与伤寒坏证，热邪深入经络而生流注，无少异也。所用参膏，但专理元气，而无清解湿热之药以佐之，是以未显决效。以元老之官，不可以理烦剧，设与竹沥同事，人参固其经，竹沥通其络，则甘寒气味，相得益彰矣。徐太掖先生服人参以治虚风，误佐以附子之热，迄今筋脉短缩，不便行持，亦繇不识甘寒可通经络也。且太翁用参膏后，脾气亦既大旺，健运有加矣。此时傥能撙节饮食，俾脾中所生之阳气，得端力以驱痰驱热，则痰热运行，而足患并可结局。乃日食而外，加以夜食，虽脾气之旺不为食所伤，然以参力所生之脾气，不用之运痰运热，止用之以运食，诚可惜也。今者食入亦不易运，以助长而反得衰，乃至痰饮胶结于胷中，为饱为闷，为频欬而痰不行。总为脾失其健，不为胃行津液，而饮食反以生痰，渐渍充满肺窍，欬不易出。虽以治痰为急，然治痰之药，大率耗气动虚，恐痰未出而风先入也。唯是确以甘寒之药，杜风消热，润躁补虚，豁痰，乃为合法。至于辛热之药，断断不可再误矣。医者明明见此，辄用桂附无算，想必因脓水易干，认为辛热之功，而极力以催之结局耳，可胜诛哉！

卣翁老先生脉盛体坚，神采百倍，从无病邪敢犯。但每早浴面，必呕痰水几口，胷前惯自摩揉，乳下宗气，其动应衣，若夜睡宁，水道清，则胷中爽然。其候似病非病，遍考方书，广询明医，不得其解。昌谓是痰饮结于胷膈，小有窠囊，缘其气之壮盛，随聚随呕，是以痰饮不致为害，而膻中之气，则因呕而伤矣。夫膻中者，与上焦同位胷膈。经云上焦如雾，言其气之氤氲如雾也。又曰膻中者臣使之官，言其能分布胷中之气而下传也。今以呕之故而数动其气，则氤氲变为急迫上奔，然稍定则仍下布，亦不为害也。大率痰为标，气为本，治标易而治本则难。非治本之难，以往哲从未言其治法，而后人不知所治耳。昌试论之：治气之源有三：一曰肺气。肺气清则周身之气，肃然下行，先生之肺气则素清也。一曰胃气。胃气和则胷中之气亦易下行，先生之胃气则素和也。一曰膀胱之气。膀胱之气旺，则能吸引胷中之气下行，先生青年善养，膀胱之气则素旺也。其膻中之气乱而即治，扰而即恬者，赖此三气暗为输运，是以不觉其累，即谓之无病也可。若三气反干胷膈之人，其为紧为胀，可胜道哉！故未形之病可以不言，而屡动之气不可不亟反于氤氲。先生但觉为痰饮所苦，昼日尝鼓呼吸之气，触出胷膈之痰，而未知痰不可出，徒伤气也。盖夜卧则痰聚于胃，晨起自能呕出，日间胃之津液四达脏腑，即激之亦不出耳。然则痰消则气自顺，是必以治痰为急。而体盛痰不易除，又必以健脾为先，脾健则新痰不生。其宿痰之在窠囊者，渐渍于胃，而上下分消，于是无痰则不呕，不呕则气不乱，气不乱则日返于氤氲矣。虽然，尚有一吃紧关头，当并讲也。人身胷中空旷如太虚，地气上则为云，必天气降而为雨，地气始收藏不动。诚会上焦如雾、中焦如沤、下焦如渎之意，则知云行雨施，而后沟渎皆盈，水道通决，乾坤有一番新景象矣。此义首重膀胱一经。经云：膀胱者州都之官，津液藏焉，气化则能出矣。如人之饮酒无算而不醉者，皆从膀胱之气化而出也。膻中位于膈内，膀胱位于腹内，膀胱之气化，则空洞善容，而膻中之气得以下运；若膀胱不化，则腹已先胀，膻中之气，安能下达耶？然欲膀胱之气化，其权尤在于葆肾，肾以膀胱为腑者也。肾气动，必先注于膀胱。屡动不已，膀胱满胀，势必逆奔于胷膈，其窒塞之状，不可名言。肾气不动，则收藏愈固，膀胱得以清净无为，而膻中之气注之不盈矣。膻中之气，下走既捷，则不为牵引所乱，而胷中旷若太空。昌更曰：顺气则痰不留，即不治痰而痰自运矣。卣臣先生问曰：痰在膈中，去喉不远，每早必痛呕始出者，何耶？曰：道不同也。胷膈之间，重重脂膜遮蔽，浑无空隙，痰从何出？所出者，胃中之痰耳。曰：然则膈中之痰不出耶？曰：安得不出，但出之艰耳。盖膻中之气，四布于十二经，布于手足六阳经，则其气从喉物而上出；布于手足六阴经，则其气从前后二阴而下出。然从下出者无碍，从上出者亦必先下注阳明，始得上越，是以难也。曰：若是则所论膀胱气化一段，渊乎微矣。但吸引之机权，从不见于经典，岂有所自乎？曰：《内经》有巨阳引精之义，缘无批注，人不能会。巨阳者，太阳膀胱也。谓膀胱能吸引胷中之气下行，而胷中之胀自消，此足证也。曰：胷中窠囊之说，确然无疑，但不知始于何因，结于何处，消于何时也？曰：人身之气，经盛则注于络，络盛则注于经。窠囊之来，始于痰聚胃口，呕时数动胃气，胃气动则半从上出于喉，半从内入于络。胃之络，贯膈者也。其气奔入之急，则冲透膈膜，而痰得以居之。痰入既久，则阻碍气道，而气之奔入者，复结一囊，如蜂子之营穴，日增一日，故治之甚难。必先去胃中之痰而不呕不触，俾胃经之气，不急奔于络，转虚其胃以听络中之气返还于胃，逐渐以药开导其囊而涤去其痰，则自愈矣。此昌独得之见，屡试之法也。

黄我兼世兄尊夫人惊痰堵塞窍隧，肝肺心包络间无处不有，三部脉虚软无力，邪盛正衰，不易开散。有欲用涌剂稍吐十分之三，诚为快事。但细筹之，此法殆不可行。盖涌法政如兵家劫营之法，安危反掌，原属险道。况痰迷不过片晌耳，设以涌药投之，痰才一动人即运去，探之指不得入，咽之气不能下，药势与病势相扼，转致连日不苏，将若之何？无已，如丹溪所云：惧吐者，宜消息下之乎？不知窍隧之痰，即导之下行，万不能导，徒伤脾气，痰愈窒塞，此法亦不可用也。为今之计，确以理脾为先。脾气者，人身健运之阳气，如天之有日也。阴凝四塞者，日失其所；痰迷不省者，脾失其权耳。理脾则如烈日当空，片云纤翳能掩之乎？其次莫如清肺。肺为将帅之官，气清则严肃下行，气下行则痰之藉为坚城固垒者，方示以瑕，而可用其攻击之力，所谓攻坚则瑕者亦坚，攻瑕则坚者亦瑕是也。今四末肿麻，气壅已甚，尤不可不亟亟矣。其理脾之法，须药饵与饮食相参，白饭香蔬苦茗便为佳珍。不但滑腻当禁，即粥亦不宜食，以粥饮之结为痰饮易易耳。不但杂食当禁，即饭食亦宜少减，以脾气不用以消谷，转用之消痰，较药力万万耳。其辛辣酒脯，及煎煿日曝之物，俱能伤肺，并不宜食。至于用药，自有节次矩矱，俟日渐轻安，来春方奏全绩也。缘此病人不识治，前贤亦未见高出手眼。但思之累日，窃以为要领在是。所以必欲持久者，与金城方略同意，且先除胁从，后歼巨魁，是势所不易捷得之事。盖以惊痰之来，始于肝胆，冬月木气归根，不敢攻治，故但以理脾药平调，必至春月木旺，才用四君子汤加龙胆草、芦荟、代赭石、黄连、青黛等药，为丸服之，痰迷之证，果获全瘳，此后不发。
古今图书集成医部全录卷二百四十三（上）

　欬嗽门

　　黄帝素问

　　　欬论

黄帝问曰：肺之令人欬，何也？岐伯曰：五脏六腑皆令人欬，非独肺也。
【 注　肺主气而朝百脉，五脏六腑之邪，皆能上归于肺而为欬。】 
帝曰：愿闻其状。岐伯曰：皮毛者，肺之合也。皮毛先受邪气，邪气以从其合也。其寒饮食入胃，从肺脉上至于肺则肺寒，肺寒则外内合邪，因而客之，则为肺欬。
 【 注　皮毛者，肺之合。天之寒邪，始伤皮毛，则邪从其合而内伤肺矣。寒饮入胃，则冷饮之邪，从肺脉而上至于肺，外内之邪合并，因而客之，则为肺欬矣。】 
五脏各以其时受病，非其时，各传以与之。
【 注　乘春则肝先受邪，乘夏则心先受邪，乘秋则肺先受邪，各以所主之时受病。如非其秋时，则五脏之邪，各传与之肺而为欬也。】 
人与天地相参，故五脏各以治。时感于寒则受病，微则为欬，甚则为泄为痛。
 【 注　五脏之气，与四时五行之气相合，故受病微，则上乘于肺而为欬，甚则上行极而下为泄痛矣。】 
乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。
 【 注　先受之者，谓次即传及于肺而为欬也。欬乃肺之本病，故先言肺先受邪。】 
帝曰：何以异之？岐伯曰：肺欬之状，欬而喘息有音，甚则唾血。
 【 注　肺司呼吸，故欬则喘息有音。肺主气，甚则随气上逆而唾血也。】 
心欬之状，欬则心痛，喉中介介如梗状，甚则咽肿喉痹。
 【 注　喉乃肺窍，心火淫金，故喉中介然如梗。手少阴心脉起于心中，出属心系，上挟咽，故咽喉肿痛。】 
肝欬之状，欬则两胁下痛，甚则不可以转，转则两胠下满。
 【 注　肝脉布胁肋，上注肺，故欬则两胁下痛。不可转者，不可以俛仰也。盖肝邪上乘于肺则为欬，甚则下逆于经而不可以转，转则胠下满。】 
脾欬之状，欬则右胁下痛，阴阴引肩背，甚则不可以动，动则欬剧。
 【 注　脾脏居右，故欬则右胁下痛。脾气上通于肺，肺之俞在肩背，故阴阴引于肩背。盖微则上乘于肺而为欬，甚则病及于本经。】 
肾欬之状，欬则肩背相引而痛，甚则欬涎。
 【 注　肾脉贯膈入肺中，故欬则肺俞相引而痛。肺肾皆积水也，故甚则欬涎。】 
帝曰：六腑之病奈何？安所受病？岐伯曰：五脏之久欬，乃移于六腑。
 【 注　六腑之病，从脏气而转移。】 
脾欬不已，则胃受之。胃欬之状，欬而呕，呕甚则长虫出。
 【 注　脾与胃合，脾病移于胃，则胃气逆故呕。呕甚则谷气消，谷消则虫上入胃，故甚则长虫出。】 
肝欬不已，则胆受之。胆欬之状，欬呕胆汁。
 【 注　邪在胆则逆在胃，胃气逆则呕苦。】 
肺欬不已，则大肠受之。大肠欬状，欬而遗矢。
 【 注　大肠者肺之腑，为传道之官，是以上逆则欬，下逆则遗矢。】 
心欬不已，则小肠受之。小肠欬状，欬而失气，气与欬俱失。
 【 注　失气，后气也。夫厥气上逆则欬，下逆则为失为遗。气与欬俱失者，厥逆从上下散也。】 
肾欬不已，则膀胱受之。膀胱欬状，欬而遗溺。
 【 注　膀胱者，津液之腑，水道出焉，故欬而遗溺。】 
久欬不已，则三焦受之。三焦欬状，欬而腹满，不欲食饮。
 【 注　三焦为中渎之腑，故腹满。欬则上焦不能主纳，故不欲食饮也。】 
此皆聚于胃，关于肺，使人多涕唾而面浮肿气逆也。
 【 注　欬则肺举而液上溢，故使人涕唾。水气上乘，故面浮肿而气逆也。】 
帝曰：治之奈何？岐伯曰：治脏者治其俞，治腑者治其合，浮肿者治其经。
 【 注　欬在五脏，当治其俞；欬在六腑者，取之于合；浮肿者，取肺胃之经脉。】 

　　　气交变大论

岁火太过，炎暑流行，金肺受邪，民病疟，少气欬喘。
 【 注　诸戊之岁，火运太过，火胜则克金，故肺受火热而喘欬也。】 
岁金太过，燥气流行，肝木受邪，甚则喘欬逆气，欬逆甚而血溢。
 【 注　喘欬逆气，肺病也。肝脉贯肺中，故欬逆甚。肝主藏血，故血溢也。】 
岁水太过，寒气流行，邪害心火，甚则喘欬。
 【 注　诸丙之岁，水运太过，故甚则水气上逆而为喘欬。】 
岁木不及，燥乃大行，复则炎暑流火，上胜肺金，欬而鼽。
 【 注　主岁之木运不及，则金之燥气大行，而火因母郁而复。盖不及之岁，所胜之气妄行，而反自虚其位，故复气得以胜之。肺开窍于鼻，故欬而鼽。】 

　　　至真要大论

少阴司天，热淫所胜，民病寒热欬喘，甚则肺(月真)，腹大满膨膨而喘欬。
 【 注　子午之岁，少阴之火发于阴中，故肺受火热而津液不生也。】 
少阳司天，火淫所胜，金政不平，民病欬。
 【 注　少阳司天，寅申岁也。火淫所胜，故金政不平而欬。】 
阳明司天，燥淫所胜，民病欬。
 【 注　阳明司天，卯酉岁也。燥金淫胜于上，故大凉革候而欬。】 
阳明之胜，清发于中，嗌塞而欬。
 【 注　金气寒肃故清发于中，嗌塞而欬者，阳明燥金上及于肺，同气相感也。】 
帝曰：六气之复何如？岐伯曰：少阴之复，燠热内作，气动于左，上行于右，欬，皮肤痛。
 【 注　气动于左者，君火之气发于左肾之水中。上行于右者，肺肾上下相交，肾为本而肺为末也。火淫肺金，则欬而皮肤痛。】 
太阴之复，湿变乃举，饮发于中，欬喘有声。
 【 注　气极则变欬喘，有声者，饮乘于肺也。】 
少阳之复，欬衄，甚则入肺，欬而血泄。
【 注　少阳之火，复发于秋冬之时，是以热乘心肺而为欬，甚则入肺，欬而血泄，气血皆伤也。】 
阳明之复，清气大举，呕苦欬哕烦心，病在膈中。
 【 注　阳明之复，发于本位主令之时，是以清气大举。欬哕，肺气逆也。欬哕烦心者，病在膈中，阳明之气上逆也。阳明太阳之发，报复岁半以前之气，是以木火土之皆病也。】 
厥阴司天，客胜则耳鸣掉眩，甚则欬。
 【 注　风木之客气胜，甚则欬者，上淫之气，入于经也。】 
少阴司天，客胜，甚则欬喘。
 【 注　少阴司天，三之气，乃少阴君火。欬喘，君火之气胜也。盖君火司岁，故先火胜，而甚则及于厥阴。】 
少阳司天，主胜则胷满欬仰息，甚而有血，手热。
 【 注　少阳司天，初气三气，乃君相二火。主胜则胷满欬仰息者，主气之二火，欲上炎而外出也。】 
太阳司天，客胜则胷中不利，銮逄椋泻畡t欬。
 【 注　太阳之气在表，肺主皮毛，故胷中不利，出清涕而欬。曰感寒者，谓太阳与寒水之有别也。】 
阳明司天，清复内余，则欬衄嗌塞，心膈中热，欬不止而白血出者死。
 【 注　清复内余者，清肃之客气，入于内而有余也。欬衄嗌塞，心膈中热，皆肺病也。白血出于肺，阳明司天，天之气也，脏属阴而血为阴，血出于肺，则阳甚而阴绝矣。】 

　　　六元正纪大论

金郁之发，民病欬逆。
 【 注　欬逆，肺之病。】 
少阳司天之政，气化运行先天，初之气，寒乃去，候乃大温，其病气怫于上，血溢目赤，欬逆头痛。
【 注　初之间气，乃少阴君火，血溢目赤欬逆等证，皆风火之为病也。】 
二之气，火反郁，其病热郁于上，欬逆呕吐。
 【 注　二之客气，乃太阴湿土，则病热郁呕吐诸证，皆因阴湿凝于外，而火热郁于内也。】 
三之气，炎暑至，民病欬呕。
 【 注　司天之气，上临于三气，病欬呕，感风火之气也。】 
少阴司天之政，气化运行先天，民病欬喘。
 【 注　欬喘，热病生于上也。】 
终之气燥令行，余火内格，肿于上，欬喘。
 【 注　终气乃阳明燥金司令，故燥令行，气交之余热内格，而为欬喘。】 
阳明司天之政，气化运行后天，民病欬嗌塞。
 【 注　欬嗌塞，皆感燥湿之气而为病也。】 

　　　阴阳别论

一阳发病，少气，善欬，善泄。
 【 注　一阳者，少阳之气，病则生气少而火壮，火烁金，故善欬。】 

　　　调经论

气有余，则喘欬上气。
 【 注　肺主气而司呼吸，故有余则喘欬上逆。】 

　　　厥论

手太阴厥逆，虚满而欬。
 【 注　肺主气，逆故虚满而欬。】 
阳明厥逆喘欬。
 【 注　阳明气厥则喘，上逆则欬也。】 

　　　五脏生成篇

欬嗽上气，厥在胷中，过在手阳明太阴。
 【 注　邪伤皮毛气分，则欬嗽而气上逆矣。手太阴之脉，起于中焦，循胃上膈，手阳明之脉，入缺盆络肺下膈，属大肠，邪过在经，是以胃中厥逆也。】 

　　　生气通天论

秋伤于湿，上逆而欬，发为痿厥。
 【 注　阴病者，下行极而上，是以秋伤于湿，上逆而欬。】 

　　　脉解篇

少阴所谓呕欬上为喘者，阴气在下，阳气在上。诸阳气浮，无所依从，故呕欬上气喘也。
 【 注　少阴寒水在下，君火之气在上，上下水火不交，则诸阳之气上浮，而无所依从矣，是以阳热上逆，而为呕欬气喘之病。】 
少阳所谓欬则有血者，阳脉伤也。阳气未盛于上而脉满，满则欬，故血见于鼻也。
【 注　阳气未盛于上者，言至九月而少阳始盛也。夫血随气行，气未盛而脉先满，则血留而上逆矣。】 

　　　标本病传论

肺病喘欬，三日而胁支满痛；一日身重体痛；五日而胀；十日不已，死。冬日入，夏日出。
 【 注　日出气始生，日入气收引。肺主气，故终于气之出入也。】 
心病先心痛，一日而欬；三日胁支痛；五日闭塞不通，身痛体重，三日不已，死。冬夜半，夏日中。
 【 注　心为火脏，冬之夜半者，水胜而火灭也。夏之日中者，亢极而自焚矣。】 

　　　五常政大论

金不及曰从革。从革之纪，其发欬喘，其脏肺，其病嚏欬鼽衄。
 【 注　欬喘，火刑肺也。嚏欬鼽衄，金之病也。】 
金太过曰坚成。坚成之纪，其病欬。
 【 注　病欬，火伤肺也。】 
少阳司天，火气下临，肺气上从，欬嚏鼽衄鼻窒。
 【 注　上从者，因司天之气下临，畏其胜制而从之也。欬嚏鼽衄鼻窒，皆肺病也。】 

　　　风论

以秋庚辛中于邪者，为肺风。肺风之状，多汗恶风，色皏然白，时欬短气，昼日则差，暮则甚，诊在眉上，其色白。
 【 注　风为阳邪，开发腠理，故多汗。风气伤阳，邪正不合，故恶风。肺属金，其色白。肺主气，在变动为欬，风邪迫之，故时欬短气。昼则阳气胜而能胜邪，故差；暮则气衰，故病甚。眉上，乃阙庭间，肺之候也。】 

　　　诊要经终论

春刺秋分，筋挛逆气，环为欬嗽。
 【 注　脏真高于肺，主行荣卫阴阳者也。荣卫气血，所以濡筋骨，利关节。病在肝而反伤其肺，是以筋挛血气环逆，故令人气逆而转为欬嗽。】 

　　　玉机真脏论

秋脉不及则令人喘，呼吸少气而欬，上气见血，下闻病音。
 【 注　肺主周身之气，不及则令人气虚而喘，呼吸少气而欬。气虚上逆，则血随而上行。气虚下逆，则闻呻吟之病音。】 

　　　宣明五气论

肺为欬。
 【 注　阴阳应象论曰：肺在变动为欬。】 

　　　评热病论

病肾风，虚不当刺。不当刺而刺，后五日其气必至。至必少气时热，时热从胷背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则欬，病名曰风水。真气上逆，故口苦舌干，卧不得正偃，正偃则欬出清水也。诸水病者，故不得卧，卧则惊，惊则欬甚也。
 【 注　病名风水者，因风而动其水也。真气者，脏真之心气也。心属火而恶水邪，水气上乘，则迫其心气上逆，是以口苦舌干。肾为本，肺为末，金水子母之脏，皆积水也。是以水气上逆于肺，则欬出清水。水邪乘胃，故不得卧。胃络上通于心，阳气入阴，阴阳相薄，故惊恐。心气上乘于肺，金畏火热，故欬甚也。】 

　　　痹论

脾痹者，四肢解堕，发欬呕汁，上为大塞。
 【 注　脾气不能行于四肢，故四肢解堕。脾脉上膈挟咽，气痹不行，故发欬。入胃之饮，上输于脾肺，脾气不能转输，故呕汁。肺气不能通调，故上为大塞。】 

　　灵枢经

　　　邪气脏腑病形篇

肝脉微大，为欬引小腹。
【 注　肝脉抵少腹，上注肺，欬引小腹者，经气逆于上下也。】 
肺脉微急为肺寒热，怠惰，欬唾血，引腰背胷。
 【 注　肺主气，怠惰欬唾血，引腰背胷，皆肺气虚寒也。】 

　　　本脏篇

肺高则上气肩息，欬。
 【 注　肺主气，故高则上气肩息而欬。】 

　　　玉版篇

欬且溲血，脱形，其脉小劲，逆也。欬，脱形，身热，脉小以疾，逆也。不过十五日而死矣。
 【 注　欬而溲血形脱，其脉小劲，逆伤肺也。夫心主血，肺者心之盖，欬，形脱，身热，脉小以疾，逆伤心也。】 
欬，溲血，形肉脱，脉搏，逆也。欬呕腹胀，且飧泄，其脉绝，逆也。不过一时而死矣。
 【 注　欬溲血，形肉脱，脉搏逆于肺络也。欬呕腹胀，且飧泄，其脉绝，逆于肝脾之络也。】 

　　　经脉篇

肺手太阴之脉，是动则病肺胀满膨膨而喘欬，缺盆中痛，甚则交两手而瞀，此为臂厥。是主肺所生病者，欬上气喘，渴烦心，胷满，臑臂内前廉痛，厥掌中热。
 【 注　是主肺所生之病，故欬喘上气，渴而烦心。肺主气，而为水之生原，肺乃心之盖也。胷满，臑臂痛，掌中热，皆经脉所循之部而为病也。】 

　　　热病篇

欬而衄，汗不出，出不至足者，死。
 【 注　欬者，内热上逆于肺也。衄者，表热外迫于经也。夫肺主皮毛而朝百脉，外内之热，咸从肺气以汗解。汗不出者，气绝于上也。出不至足者，气绝于下也。】 

　　　胀论

肺胀者，虚满而喘欬。
【 注　吴氏曰：此卫气逆于城郭之中，而为肺胀也。】 

　　　论疾诊尺篇

视人之目窠上微痈，如新卧起状，其颈脉动，时欬，按其手足上窅而不起者，风水肤胀也。
 【 注　水随气而溢于皮肤之间，故目窠微肿。颈脉动而肤胀欬者，水留于皮毛而动其肺气也。风水者，因外受于风，风行而水涣也。】 

古今图书集成医部全录卷二百四十三（下）

　欬嗽门

　　扁鹊难经

　　　欬

假令得肺脉，其外证面白善嚏，悲愁不乐欲哭，其内证脐右有动气，按之牢若痛，其病喘欬洒淅寒热，有是者肺也，无是者非也。
何以知伤寒得之？然。当谵言妄语。何以言之？肺主声，入肝为呼，入心为言，入脾为歌，入肾为呻，自入为哭，故知肺邪入心为谵言妄语也。其病身热洒洒恶寒，甚则喘欬，其脉浮大而濇。
肺之积名曰息贲，在右胁下，覆大如杯，久不已，令人洒淅寒热，喘欬，发肺壅，以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积，故知息贲以春甲乙日得之。

　　金匮要略 【 汉?张机】 

　　　杂证为欬

热在上焦者，因欬为肺痿。
寸口脉数，其人欬，口中反有浊唾涎沫者，为肺痿之病。
问曰：病欬逆，脉之，何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热，微则汗出，数则恶寒，风中于卫，呼气不入，热过于荣，吸而不出，风伤皮毛，热伤血脉，风舍于肺，其人则欬，口干喘满，咽燥不渴，多浊沫，时时振寒，热之所过，血为之凝滞，蓄结痈脓，吐如米粥，始萌可救，脓成则死。
欬而上气，喉中水鸡声，射干麻黄汤主之。
欬逆上气，时时唾浊，但坐不得眠，皂荚丸主之。
欬而脉浮者，厚朴麻黄汤主之。
欬而胷满，振寒脉数，咽干不渴，时出浊唾腥臭，久久吐脓如米粥者，为肺痈，桔梗汤主之。
肺胀欬而上气，烦躁而喘，脉浮者，心下有水，小青龙加石膏汤主之。
胷痹之病，喘息欬唾，胷背痛，短气，寸口脉沉而迟，关上小紧数，(艹舌)蒌薤白白酒汤主之。
欬逆倚息不得卧，其形如肿，谓之支饮。
留饮者，胁下痛引缺盆，欬嗽则辄已。 【 一作转甚。】 
膈上病痰，满喘欬吐，发则寒热背痛腰疼，目泣自出，其人振振身瞤剧，必有伏饮。
欬家其脉弦，为有水，十枣汤主之。
夫有支饮家，欬烦，胷中痛者，不卒死至一百日，或一岁，宜十枣汤。
久欬数岁，其脉弱者可治，实大数者死。其脉虚者必苦冒，其人本有支饮在胷中故也，治属饮家。
欬逆倚息不得卧，小青龙汤主之。青龙汤下已，多唾口燥，寸脉沉，尺脉微，手足厥逆，气从小腹上冲胷咽，手足痹，其面翕热如醉状，因复下流阴股，小便难，时复冒者，与茯苓桂枝五味甘草汤治其气冲。
冲气即低，而反更欬，胷满者，用桂苓五味甘草汤，去桂加干姜、细辛以治其欬满。
欬满即止而更复渴，冲气复发者，以细辛干姜为热药也。服之当遂渴，而渴反止者，为支饮也。支饮者法当冒，冒者必呕，呕者复内半夏以去其水。
寸口脉沉滑者，中有水气，面目肿大有热，名曰风水。视人之目裹上微拥，如蚕新卧起状，其颈脉动，时时欬，按其手足上，陷而不起者，风水。
太阳病脉浮而紧，痛在骨节，欬而喘不渴者，此为脾胀，其状如肿，发汗即愈。然诸病此者，渴而下利，小便数者，皆不可发汗。
问曰：病者苦水，面目身体四肢皆肿，小便不利，脉之，不言水，反言胷中痛，气上冲咽，状如炙肉，当微欬喘，审如师言，其脉何类？师曰：寸口脉沉而紧，沉为水，紧为寒，沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除；后重吐之，胃家虚烦，咽燥欲饮水，小便不利，水谷不化，面目手足浮肿；又与葶苈丸下水，当时如小瘥，食饮过度，肿复如前，胷胁苦痛，象若奔豚，其水扬溢则浮欬喘逆。当先攻击卫气令止，乃治欬，欬止，其喘自差。先治新病，病当在后。
夫吐血欬逆上气，其脉数而有热，不得卧者，死。
夫酒客欬者，必致吐血，此因极饮过度所致也。

　　中藏经 【 汉?华佗】 

　　　论脏腑虚实生死

心病则先心痛而欬不止，关膈不通，身重不已，三日死。
小肠者，受盛之腑也，欬则气欬一齐出也。
肺脉来，毛而微曰不及，不及则令人喘呼而欬，上气见血，下闻病音。虚则寒生，欬息，利下，少气力，多悲感。又肺病久欬而见血，身热而短气，脉当濇，今反浮大，色当白，今反赤者，火克金，十死不治。肺病喘欬，身但寒无热，脉迟微者，可治。虚则不能息，耳重嗌干，喘欬上气，肩背痛。又欬而遗溺者，上虚不能制下故也。饮酒当风，中于肺则欬嗽喘闷，见血者不可治，无血者可治。又其人素声清而雄者，暴不响亮，而拖气用力言语难出，视不转睛，虽未为病，其人不久。又肺病，实则上气喘急欬嗽，身热脉大也；虚则力乏喘促，右胁胀，语言气短者，是也。
肾病，腹大胫肿，喘欬，身重，寝汗出憎风。又喉中鸣，坐而喘欬，唾血出，亦为肾虚寒，气欲绝也。
膀胱者，津液之腑也。膀胱欬而不已，则传之三焦，腹满而不欲饮食。
中焦实热，则上下不通，腹胀而喘欬，下气不上，上气不下，关格而不通。
暴欬嗽，脉数身瘦者，死。暴欬嗽，脉散者，死。暴欬形肥，脉急甚者，死。病嗽而呕，便滑不禁，脉弦微欲绝者，死。诸病嗽喘，脉沉而浮者，死。病欬嗽，脉沉坚者，死。

　　脉经 【 晋?王叔和】 

　　　欬脉

右手寸口气口以前脉阳实者，手阳明大肠经实也。病苦腹满，善喘欬，面赤身热，咽喉中如核状。
凡亡汗，若吐，肺中寒，饮冷水欬嗽，下利胃中虚冷，此等其脉并紧。
浮短者，其人肺伤，诸气微少，不过一年死，法当嗽也。
欬嗽脉沉紧者死，浮直者生，浮软者生，小沉伏匿者死。
欬嗽羸瘦，脉形坚大者，死。
欬脱形发热，脉小坚急者，死。肌瘦下脱形，热不去者，死。

　　脉诀 【 晋?王叔和】 

　　　欬脉

肺脉歌曰：沉紧相兼滑，仍闻欬嗽声。
滑脉歌曰：寸滑膈痰生呕吐，吞酸舌强或欬嗽。
促脉歌曰：促脉惟将火病医，其因有五细推之。时时喘欬皆痰积，或发狂斑与毒疽。

　　千金方 【 唐?孙思邈】 

　　　欬论

经云：五脏六腑皆令人欬。肺居外而近上，合于皮毛，皮毛喜受邪，故肺独易为欬也。邪客于肺，则寒热上气喘汗出，欬动肩背，喉鸣，甚则唾血。肺欬经久不已，传入大肠，其状欬则遗粪。肾欬者，其状引腰背痛，甚则欬涎。肾欬经久不已，传入膀胱，其状欬则遗尿。肝欬者，其状左胁痛，甚者不得转侧。肝欬经久不已，传入胆，其状欬则清苦汁出。心欬者，其状引心痛，喉中介介如梗，甚者喉痹咽肿。心欬经久不已，传入小肠，其状欬则失气。脾欬者，其状右胁痛，阴阴引肩背，甚者不得动，动则欬剧。经久不已，传入胃，其状欬而呕，呕甚则长虫出。久欬不已，三焦受之，三焦欬之状，欬而腹满，不能食饮，此皆聚于胃，关于肺，使人多涕唾而面浮肿气逆也。右顺时有风寒冷，人触冒解脱，伤皮毛，间入腑脏，为欬上气如此也。有非时忽然暴寒，伤皮肤，中与肺合，则欬嗽上气，或胷胁支痛，欬唾有血者，是其热得非时之寒，暴薄之不得渐散，伏结深，喜肺痈也。因欬服温药，欬尤剧，及壮热吐脓血，汗出恶寒是也。天有非时寒者，急看四时方也。
问曰：欬病有十，何谓也？师曰：有风欬，有寒欬，有支欬，有肝欬，有心欬，有脾欬，有肺欬，有肾欬，有胆欬，有厥阴欬。问曰：十欬之证，以何为异？师曰：欲语因欬，言不得竟，谓之风欬。饮冷食寒，因之而欬，谓之寒欬。心下坚满，欬则支痛，其脉反迟，谓之支欬。欬则引胁下痛，谓之肝欬。欬而唾血，引手少阴，谓之心欬。欬而涎出，续续不止，引小腹，谓之脾欬。欬引颈项而唾涎沫，谓之肺欬。欬则耳无所闻，引腰并脐中，谓之肾欬。欬而引头痛口苦，谓之胆欬。欬而引舌本，谓之厥阴欬。风欬者，不可下。寒欬、支欬、肝欬，刺足太冲。心欬，刺手神门。脾欬，刺足太白。肺欬，刺手太泉。肾欬，刺足太溪。胆欬，刺足阳陵泉。厥阴欬，刺手太陵。
夫久欬为(疒水)，欬而时发热，脉在九菽一作卒弦[一作卒弦　原缺，据《千金》卷十八欬嗽补。]者，非虚也，此为胷中寒实所致也，当吐之。
夫欬家其脉弦，欲行吐药，当相人强弱，而无热乃可吐耳。欬家，其人脉弦为有水，可与十枣汤下之。不能卧出者，阴不受邪故也，留饮欬者，其人欬不得卧，引项上痛，欬者如小儿瘈瘲状。夫酒客欬者，必致吐血，此坐久极饮过度所致也，其脉沉者不可发汗。久欬数岁，其脉弱者可治，实大数者死。其脉虚者必善冒，其人本有支饮在胷中故也，治属饮家。上气汗出而欬，属饮家。欬而小便利，若失溺，不可发汗，汗出即厥，逆冷。
夫病吐血喘欬上气，其脉数，有热，不得卧者死。寒家欬而上气，其脉数者死，谓其人形损故也。脉大而散，散者为气实而血虚，名曰有表无里。上气面附肿，肩息，其脉浮大不治，加痢尤甚。上气躁而喘者，属肺胀，欲作风水，发汗愈。
凡上气多有服吐药得瘥，亦有针灸得除者，宜深体悟之。

　　活人书 【 宋?朱肱】 

　　　欬嗽

伤寒欬嗽有两证：有太阳证欬嗽，小青龙、小柴胡也；有少阴证欬嗽，真武汤、四逆散、猪苓汤也。大抵热在上焦，其人必饮水，水停心下，则肺为之浮，肺主于欬，水气乘之，故欬而微喘。仲景云：伤寒表不解，心下有水气，干呕发热而欬，小青龙汤主之；小便不利，小腹满者，去麻黄加茯苓。往来寒热，胷胁满痛或欬者，小柴胡汤主之；小柴胡去人参、大枣，加五味子、干姜。若少阴证欬嗽，四肢沉重疼痛，小便不利，自下利而欬，真武汤主之；真武汤加五味子、干姜。大抵伤寒水气，皆因饮水过多。古人治水气而欬者，病在阳，则青龙汤主之；病在阴，真武汤主之。四肢厥逆，腹中痛或泄利而欬，四逆散主之；四逆散加五味子、干姜。下利六七日，欬而呕渴，心烦不得眠，猪苓汤主之。

　　河间六书 【 金?刘完素】 

　　　欬嗽论

欬谓无痰而有声，肺气伤而不清也。嗽是无声而有痰，脾湿动而为痰也。欬嗽，谓有痰而有声，盖因伤于肺气，动于脾湿，欬而且嗽也。脾湿者，秋伤于湿，积于脾也。故《内经》曰：秋伤于湿，冬必欬嗽。大抵素秋之气宜清，若反动之，气必上冲而为欬，甚则动于脾湿，发而为痰焉。是知脾无留湿，虽伤肺气而不为痰也。有痰寒少而热多。故欬嗽者，非专主于肺而为病，以肺主皮毛而司于外，故风寒先能伤之也。《内经》曰：五脏六腑，皆能令人欬，非独肺也，各以其时主之而受病焉。非其时，各传而与之也。所病不等，寒暑燥湿风火六气，皆令人欬。惟湿病痰饮入胃，留之而不行，止入于肺则为欬嗽。假令湿在于心经谓之热痰，湿在肝经谓之风痰，湿在肺经谓之气痰，湿在肾经谓之寒痰，所治不同，宜随证而治之。若欬而无痰者，以辛甘润其肺。故欬嗽者治痰为先，治痰者下气为上。是以南星、半夏胜其痰，而欬嗽自愈；枳壳、陈皮利其气，而痰自下。痰而能食者，大承气汤微下之，少利为度；痰而不能食者，厚朴汤治之。夏月嗽而发热者，谓之热痰嗽，小柴胡四两，加石膏一两、知母半两用之。冬月嗽而发寒热，谓之寒嗽，小青龙加杏仁服之。然此为大例，更当随证随时加减之，量其虚实，此治法之大体也。
一阳发病，少气嗽泄，三焦不利，上欬下泄，心火不宁，其动若掣，调中散主之。
夫嗽者五脏皆有，皆因内伤脾胃，外感风邪，皮毛属肺，风寒随元府而入，腠理开张，内外相合，先传肺而入，遂成欬嗽，乃肺热也。寒化热，热则生痰，故喘满也。经云：喉中介介如梗状，甚则嗽血也。胷满气喘，痰盛稠粘，皆肺气热也。

　　活法机要 【 元?张洁古】 

　　　欬嗽证

欬谓无痰而有声，肺气伤而不清也。嗽谓无声而有痰，脾湿动而为痰也。欬嗽是有痰而有声，盖因伤于肺气而欬，动于脾湿，因欬而为嗽也。治欬嗽者治痰为先，治痰者下气为上。是以南星、半夏胜其痰，枳壳、陈皮下其气。痰而能食者，大承气汤微下之。痰而不能食者，厚朴汤治之。夏月嗽而发热者谓之热痰嗽，小柴胡汤四两，加石膏一两、知母半两用之。冬月嗽而寒热者谓之寒嗽，小青龙加杏仁服之。蜜煎生姜汤、蜜煎橘皮汤、烧生姜胡桃，皆治无痰而嗽者。此乃大例，更当随时随证加减之。

　　儒门事亲 【 元?张从政】 

　　　嗽分六气毋拘以寒说

嗽与欬，一证也。后人或以嗽为阳，欬为阴，亦无考据。且《内经》欬论一篇，纯说欬也，其中无嗽字。由是言之，欬即嗽也，嗽即欬也。阴阳应象大论云：秋伤于湿，冬生欬嗽。又五脏生成篇云：欬嗽上气。又诊要经终篇云：春刺秋分，环为欬嗽。又示从容篇云：欬嗽烦冤者，肾气之逆也。《素问》惟以四处连言欬嗽，其余篇中，止言欬不言嗽，乃知欬嗽一证也。或言嗽为别一证，如伤寒书中说欬逆即咽中作梯磴之声者是也。此一说非。《内经》止以嗽为欬。生气通天论云：秋伤于湿，上逆而欬。与阴阳应象大论文义同，而无嗽字，乃知欬即是嗽明矣。余所以苦论此者，孔子曰：必也正名乎！嗽之为病，自古归之肺，此言固不易也。《素问》言：肺病喘欬逆。又曰：欬嗽上气，厥在胷中，过在手太阴阳明。《灵枢》十二经，惟太阴肺经云：肺胀满膨膨而喘欬，他经则不言。《素问》欬论虽言五脏六腑皆有欬，要之止以肺为主。《素问》言：皮毛者，肺之合也，皮毛先受邪气。注云：邪谓寒气。经又云：邪气以从其合也，其寒饮食入胃，从脾脉上至于肺则肺寒，肺寒则内外合邪，因而客之，则为肺欬。后人见是言，断嗽为寒，更不参较他篇，岂知六气皆能嗽，若谓欬止为寒邪，何以岁火太过，炎暑流行，金肺受邪，民病欬嗽；岁木不及，心气晚治，上胜肺金，欬而鼽；从革之纪，金不及也，其病嚏欬；坚成之纪，金太过也，上征与正商同，其病欬；少阳司天，火气下临，肺金上从，欬嚏衄；少阳司天，火淫所胜，欬唾血烦心；少阳司天，主胜则胷满欬；少阳司天之气，热郁于上，欬逆呕吐；三之气，炎暑至，民病欬呕；终之气，阳气不藏而欬；少阳之复，枯燥烦热，惊瘈欬衄，甚则欬逆而血泄；少阴司天，热气生于上，清气生于下，寒热凌犯而生于中，民病欬喘；三之气，天政布，大火行，余火内格，肿于上，欬喘，甚则血隘；少阴司天，客胜则鼽嚏，甚则欬喘；少阴之复，燠热内作，气动于左，上行于右，欬，皮肤痛则入肺，欬而鼻渊。若此之类，皆生于火与热也，岂可专于寒乎？谓欬止于热与火耶？厥阴司天，客胜则耳呜掉眩，甚则欬。若此之类，乃生于风，岂可专于热与火也。谓欬专于风耶？太阴司天，湿淫所胜，欬唾则有血；太阴之复，湿变乃举，饮发于中，欬喘有声。若此之类，乃生于湿，岂可专于风也？谓欬止于湿耶？金郁之发，民病欬逆，心胁痛；岁金太过，燥气流行，肝木受邪，民病欬喘逆，逆甚而呕血；阳明司天，金火合德，民病欬，嗌塞；阳明司天，燥淫所胜，欬，腹中鸣；阳明司天，清复内余则欬衄嗌塞，心膈中热，欬不止而白血出者，死；阳明之胜，清发于中，嗌塞而欬；阳明之复，清气大举，欬哕烦心。若此之类皆生于燥，岂可专于湿也？谓欬止于燥耶？太阳司天，客气胜则胷中不利，出清涕，感寒则欬。若此之类，乃生于寒，岂可专于燥也？又肺风之状，多汗恶风，色皏然白，时欬短气，昼日则瘥，夜暮则甚，亦风欬也。劳风欬，出青黄涕，其状如脓，大如弹丸，亦风欬也。有所亡失，所求不得，则发肺鸣，鸣则肺热叶焦，亦热欬也。阳明厥逆，喘欬身热，亦热欬也。一阳发病，少气善欬，亦火欬也。喘欬者，水气并于阳明，亦湿欬也。风水不能正偃则欬，亦湿欬也。肾气腹大胫肿，喘欬身重，亦湿欬也。脾痹者，四肢懈惰，发欬呕汁，上为大寒，亦寒欬也。欬之六气，固然可以辨其六者之状。
风乘肺者，日夜无度，汗出头痛，涎痰不利，非风欬乎？热乘肺者，急喘而嗽，面赤潮热，手足寒，乳子亦多有之，非暑欬乎？火乘肺者，欬喘上壅，涕唾出血，甚者七窍血溢，非火欬乎？燥乘肺者，气壅不利，百节内痛，头面汗出，寒热往来，皮肤干枯，细疮燥痒，大便秘濇，涕唾稠黏，非燥欬乎？寒乘肺者，或因形寒饮冷，冬月坐卧湿地，或冒冷风寒，秋冬水中感之，嗽急而喘，非寒欬乎？其治法也，风之嗽，治以通圣散加半夏、大人参半夏丸，甚者汗之。暑之嗽，治以白虎汤、洗心散、凉膈散加蜜一匙而呷之。火之嗽，治以黄连解毒汤、洗心散、三黄丸，甚者加以咸寒大下之。湿之嗽，治以五苓散、桂苓甘露散及白朮丸，甚者以三花神佑丸下之。燥之嗽，治以木香葶苈散、大黄黄连阿胶丸，甚者以咸寒大下之。寒之嗽，治以宁神散、宁肺散；有寒痰在上者，以瓜蒂散越之。此法虽已几于万全，然老幼强弱，虚实肥瘦不同，临时审定，权衡可也。病有变态，而吾之方亦与之俱变。然则枯矾、干姜、乌梅、罂粟壳，其误人也，不为少矣。呜呼！有人自幼欬嗽，至老不愈而亦不死者，余见此等无限。或少年欬嗽，不计男女，不数月而殒者，亦无限矣。夫宁神、宁肺散，此等之人岂有不曾服者？其不愈而死者，以非寒欬，执(艹款)冬花、佛耳草，至死不移故也。曹魏时军吏李成苦欬嗽，昼夜不寐，时吐脓血，华佗以为非从肺来，以苦剂二钱匕，吐脓血二升余而瘥。若此之嗽，人不可不知也。
夫富贵之人，一切涎嗽，是饮食厚味热痰之致然也。先用独圣散吐之，吐讫可服人参散、通圣散加半夏，以此止嗽；更服大人参半夏丸，以之化痰也。大忌酸咸油腻生硬热物也。
夫贫难之人欬嗽，内外感风冷寒湿之致然也。《内经》曰：秋伤于湿，冬生欬嗽。可服宁神散、宁肺散加白朮之类则愈矣。忌法同前。
凡男子有病，面黄身热，肌瘦，寒热往来如疟状，更加涎嗽不止，或喘满面目浮肿者，或身体俱热，或有自汗。《内经》云：病名伤寒夹劳之证也。治之奈何？病在上者，其高者因而越之，可用防己散吐之，吐后切用通解丸一服，次服人参黄芪散、当归饮子、加减小柴胡汤，择而用之。《内经》谓男女之证，治法皆同，依此调治，无不取效矣。

　　东垣十书 【 元?李杲】 

　　　秋伤于湿冬必欬嗽论

秋者，清肃之气，收敛下行之体也。为湿所伤，是长夏之气，不与秋令也。秋令不及，所胜妄行，故火得以炎上而克金。心火既刑于肺，故肺气逆而为欬。所不胜者侮之，木气上行，与火同德，动而不息者也。所生者受病，故肾水亏也。长夏已亢，三焦之气盛也。命门者，三焦之合也。故迫肾水上行，与脾土湿热相合为痰，因痰而动于脾之湿也，是以欬嗽有声有痰。不发于秋而发于冬者，以其六阴之极，肃杀始得其气，故不欬嗽于秋而欬嗽于冬也。欬嗽者，气逆上行也。气上行而逆，故面目发微肿，极则身体皆肿，变为水气。故曰：浊气在上，则生(月真)胀。又曰：诸气膹郁，皆属肺金。此之谓也。春伤于风，夏伤于暑，冬伤于寒，辞理皆顺，时字伤令字也。独秋伤于湿，作令字伤时字，读者不疑也。此四者皆无所亢，而害其所乘之子也。邪从后至，言岁之主气各差其分而为病，一定之法也。若说秋字伤湿字，其文与上三句相通，其理与法不相通。大抵理与法通，不必拘于文也。故说诗者不以文害辞，不以辞害意，以意逆志，是为得之矣。故曰：春伤于风，说作人为风所伤，非也。若是则止当头痛恶风自汗，何以言夏为飧泄哉。今言春伤于风，即是时伤令也明矣。经云：东方来者为婴儿风，其伤人也，外在于筋，内舍于肝。又曰：春甲乙所伤谓之肝风。用此二句，以较前文，则辞理自通矣。

　　　湿气所伤论

《素问》生气通天论篇曰：秋伤于湿，上逆而欬，发为痿厥。阴阳应象大论曰：秋伤于湿，冬生欬嗽。秋湿既胜，冬水复旺，水湿相得，肺气又衰，故乘肺而为欬嗽。其发为痿厥者，盖湿气内攻于脏腑则欬逆，外散于筋脉则痿弱也。当秋之时，湿气大行，秋伤于湿，湿则于肺，肺以秋适旺，湿虽入之不能发，至冬肺衰，然后湿始动也。雨淫腹疾，则当发为下利，冬以阳气内固，湿气不能下行，故上逆而为欬嗽。秋者，清肃之气，收敛下行之体也。为湿所伤，是长夏之气不与秋令也。秋令不及，所胜妄行，故火得以炎上而克金。心火既刑于肺，故肺气逆而为欬。所不胜者侮之，木气上行，与火同德，动而不息者也。所生者受病，故肾水亏也。长夏已亢，三焦之气盛也。命门者，三焦之合也。故迫肾水上行与脾土湿热相合为痰，因欬而动于脾之湿，是以欬嗽有声有涎。不发于秋而发于冬者，以其六阴之极，肃杀始得其气故也。但秋伤湿，上逆为欬嗽，为痿厥。其因病之原，则与春之风、夏之暑、冬之寒，三者同。其令行于时，则与三者异。夫三者，皆是本时之令也。湿乃长夏之令，何于秋言之？盖春夏冬每一时各有三月，故其令亦各就其本时而行也。若长夏则寄旺于六月之一月耳。秋虽亦有三月，然长夏之湿令，每侵过于秋而行，故曰秋伤于湿。若夫秋伤湿，其令行于时之义，上文已论之矣。前篇所谓上逆而欬，发为痿厥，不言过时，似是当时即发者。但既与风暑寒三者并言，则此岂得独为即发者乎。然经无明文，终亦不敢比同后篇，便断然以为冬发病也。虽然，湿本长夏之令，侵过于秋耳，纵使即发，亦近于过时而发者矣。此当只以秋发病者为论。湿从下受，故干肺为欬，谓之上逆。夫肺为诸气之主，今既有病，则气不外运，又湿滞经络，故四肢痿弱无力而或厥冷也。后篇所谓冬生欬嗽，既言过时，则与前篇之义颇不同矣。夫湿气久客不散，至冬而寒气大行，肺恶寒而或受伤，故湿气得以乘虚上侵于肺，发为欬嗽也。观者以此意求之，经旨其或着乎？

　　　用药法

《难经》云：肺太过则外证面白善嚏，悲愁不乐欲哭，其内证喘欬上喝，逆气烦心，胷满烦热，夜则涕出多嚏，鼻塞不通，肺金大实，以子助母也。心脾肺皆受寒邪，涎出口甘，水反侮土，寡于畏也。腹中大寒，病名曰寒中。痰白作泡，肺中气虚而为大寒，子助母也。当于肺中泻肾水，非辛热之药不退也。口甘涎沫者，胃中寒而不和，以辛甘热去之，饮酒者多有此反化。
《素问》欬论十一证：肝欬，小柴胡汤；胆呕胆汁，黄芩加半夏、生姜汤。心欬，桔梗汤；小肠失气，芍药甘草汤。脾欬，升麻汤；胃吐长虫，乌梅丸。肺欬，麻黄汤；大肠遗矢，赤石脂禹余粮汤、桃仁汤，不止，猪苓汤分水。肾欬，附子细辛汤；膀胱遗溺，茯苓甘草汤。久欬不已，三焦受之，其状欬而腹满，不欲食饮，此皆聚于胃，关于肺，使人多涕唾面浮肿气逆也，钱氏异功散。

　　丹溪心法 【 元?朱震亨】 

　　　欬嗽

欬嗽有风寒、痰饮、火郁、劳嗽、肺胀之分。
春作是春升之气，用清凉药，二陈加薄、荆之类。夏是火气，炎上最重，用芩连。秋是湿热伤肺，冬是风寒外来，以药发散之后，用半夏逐痰，必不再来。
风寒行痰，开腠理，用二陈汤加麻黄、桔梗、杏仁，逐痰饮降痰，随证加药。火主清金，化痰降火。劳嗽，宜四物汤加竹沥、姜汁，补阴为主。
干欬嗽难治，此系火郁之证，乃痰郁其火，邪在中，用苦梗开之，下用补阴降火之剂，四物加炒蘗、竹沥之类；不已则成劳，此不得志者有之，倒仓法好。
肺虚嗽甚，此好色肾虚者有之。用参膏，以陈皮、生姜佐之，大概有痰加痰药。
上半日多嗽者，此属胃中有火，用贝母、石膏降胃火。午后嗽多者，属阴虚，必用四物汤加炒蘗、知母降火。黄昏嗽者，是火气浮于肺，不宜用凉药，宜五味子、五倍子敛而降之。五更多嗽者，此乃胃中有食积，至此时火气流入肺，以知母、地骨皮降之。
肺胀而嗽，或左或右，不得眠，此痰挟瘀血碍气而病，宜养血以流气，降火疏肝以清痰，四物汤加桃仁、诃子、青皮、竹沥、姜汁之类。
嗽而胁下痛，宜疏肝气，以青皮兼痰药，实者白芥子之类，在后以二陈汤加南星、香附、青黛、青皮、姜汁。瘀血碍气作嗽者，桃仁去皮尖、大黄酒炒，姜汁丸服。
治嗽多用生姜，以其辛散故也。
痰因火动逆上作嗽者，先治火，次治痰，以知母止嗽清肺滋阴降火。夜嗽用降，阴分嗽也。
治嗽多用粟壳，不必疑，但要先去病根，此乃收后药也。治痢亦同。
劳嗽即火郁嗽，用诃子能治肺气，因火伤极，遂成郁遏胀满，不得眠，一边取其味酸苦，有收敛降火之功，佐以海石、童便浸香附、(艹舌)蒌、青黛、杏仁、半夏曲之类，姜蜜调噙化，必以补阴为主。
治嗽，灸天突穴、肺腧穴，大泻肺气。肺腧穴在三椎骨下两旁各一寸五分。
师云：阴分嗽者，多属阴虚治之。
有嗽而肺胀壅遏不得眠者，难治。
肺痿专主养肺气，养血清金。
嗽而肺气有余者宜泻之，桑白皮为主，半夏、茯苓佐之，泻其有余，补其不足。
肺燥者当润之，属热者，桔梗、大力、知母、鸡清。
声哑者属寒，宜细辛、半夏、生姜，辛以散之。肺虚者，人参膏、阿胶为主。阴不足者，六味地黄丸为要药，或知母茯苓汤为妙。阴虚气喘，四物汤加陈皮、甘草些少，以降其气，补其阴。白芍药须用酒浸晒干。
湿痰带风喘嗽者，不可一味苦寒折之，如千缗汤、坠痰丸，更以皂角、萝卜子、杏仁、百药煎、姜汁丸噙化。
痰积嗽，非青黛、(艹舌)蒌不除。有食积人，面青白黄色不常，面上有如蟹爪路，一黄一白者是。
欬逆嗽，非蛤粉、青黛、(艹舌)蒌、贝母不除。
口燥咽干有痰者，不用半夏、南星，用(艹舌)蒌、贝母。饮水者，不用(艹舌)蒌，恐泥膈不松快。
知母清肺止嗽滋阴降火。
杏仁泻肺气，气虚久嗽者，一二服即止。
治酒嗽，青黛、(艹舌)蒌，姜蜜丸噙，救肺。
食积痰作嗽发热者，半夏、南星为君，(艹舌)蒌、萝卜子为臣，青黛、百碱为使。

　　证治要诀 【 明?戴思恭】 

　　　欬嗽

古人云：五脏六腑皆有欬嗽。夫嗽属肺，何为脏腑皆有之？盖欬嗽为病，有自外而入者，有自内而发者。风寒暑湿，外也；七情饥饱，内也。风寒暑湿，先自皮毛而入，皮毛者肺之合，故虽外邪，欲传脏腑，亦必先从其合而为嗽，此自外而入者也。七情饥饱，内有所伤，则邪气上逆，肺为气出入之道，故五脏之邪，上蒸于肺而为嗽，此自内而发者也。然风寒暑湿，有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本脏，未即上攻。所以伤寒以有嗽为轻，而七情饥饱之嗽，久而复见。凡诸嗽，未审内外所感，并宜二陈汤加杏仁、五味、人参各半钱。重饮水一二口而暂止者，热嗽也；呷热汤而暂停者，冷嗽也。治热嗽，以小柴胡汤加五味；冷嗽，理中汤加五味。皆已试之验，此出《医余》。
诸嗽皆可佐以应梦观音散，而加喘者，以此于食前吞下养正丹。
壅嗽声重痰稠，或欬有血，以薄荷、生胡麻各一撮，细嚼，煎苏子降气汤，送下。
感风而嗽者，恶风有汗，或身体发热，或鼻流清涕，桂枝汤加人参、杏仁、五味各半钱。
欬嗽多汗，体虚而又不胜热药者，橘苏散。
感寒而嗽者，恶风无汗，或身体发热，或鼻流清涕，宜杏子汤。
若风寒俱感而嗽者，或恶风无汗，或恶风有汗，头痛身疼，塞鼻熏眼，涕泪稠黏者，小青龙汤。以上三药，伤寒太阳经有嗽者皆可用。
感暑而嗽者，自汗烦渴，或带寒面垢，六和汤加五味子一钱。
感湿而嗽者，身体痛重，或汗或小便不利，此多乘热入水，或冒雨露，或浴后不解湿衣致此，宜白朮汤。
热嗽咽喉干痛，鼻出热气，其痰嗽而难出，色黄且浓，或带血缕，或带血腥臭，或坚如蚬肉。不若风寒之嗽，痰清而白。宜金沸草散，仍以辰砂化痰丸或薄荷煎八风丹含化。热嗽宜金沸草散中加五味、杏仁、茯苓，十味入枣子一个同煎，功效尤胜，名旋覆汤。
有热嗽，诸药不效，竹叶石膏汤去竹叶，入粳米，少加知母，多加五味、杏仁，此必审是伏热在上焦心肺间，可用。
有热嗽失声咽痛，多进冷剂而声愈不出者，宜以生姜汁调消风散，少少进之；或只一味姜汁亦得。冷热嗽后失声者，尤宜。嗽而失声者，非独热嗽有之，宜审其证用药，佐以橄榄丸含化，仍浓煎独味枇杷叶散，热服。
冷热嗽因增减衣裳，寒热俱感。遇乍寒亦嗽，乍热亦嗽，饮热亦嗽，饮冷亦嗽。宜金沸草散、消风散各一贴和煎，或应梦人参散，或(艹款)冬花散、二母散；仍以辰砂化痰丸、八风丹，或四和丸含化。七情饥饱嗽，无非伤动脏腑正气，致邪上逆，结成痰涎，肺道不理，宜顺为先，四七汤半贴加桑白皮、杏仁、五味子、人参、阿胶各半钱。
有嗽血痰与食俱出者，此盖饮食失节，致肝气不利，而肺又有客邪。肝浊道，肺清道，清浊相干，宜二陈汤加木香、杏仁、细辛、枳壳各半钱。
有饮冷热酒，或饮冷水，伤肺致嗽，俗谓之凑肺，宜紫菀饮。
劳嗽，有久嗽成劳者，有因病劳久嗽者，其证寒热往来，或独热无寒，咽干嗌痛，精神疲极，其痰或浓，或有血腥臭异常，语音不出者，补肺汤半贴，加杏仁、贝母、(艹款)冬花、阿胶、百合各半钱煎，去滓，调钟乳粉。咽痛者，更加桔梗半钱；声甚者，更加秦艽半钱；呕者，去地黄加半夏如其数；气急者加灵砂丹或三妙丹。
经年累月，久嗽不已，服药不瘥，余无他证，却与劳嗽不同，宜三拗汤，仍佐以清金丹。
脾胃如常，饮食不妨者，加味人参清肺汤、参粟汤。有暴嗽服药不效者，或教之进生料鹿茸丸、大菟丝子丸，方愈。此乃肾虚所致，有本有标，却不可以暴嗽而遽补之。然所以易愈者，亦觉之早故也。
嗽而有血，见嗽血证。
时行嗽，发热恶寒，头痛鼻塞气急，状如伤冷热，连欬不已，初得病即伏枕，一两日即轻。记壬午秋，满城有此病，继甲午年夏秋之交，此病又自南而北，得免者少，并呼为虾蟆瘟。用参苏饮加细辛半钱。
有欬嗽痰多者，名曰劳嗽，与风寒壅热之嗽不同。此乃有本有标，本在肾而标在肺，可于虚损诸药求之，选用加五味、杏仁、阿胶、贝母、(艹款)冬花之属。嗽而加以喘者，于前药更加磨沉香，仍吞灵砂丹或三妙丹。嗽而有血者，详见血门嗽血证。

　　医学纲目 【 明?楼英】 

　　　治法

夫欬之为病，有一欬即出痰者，脾胜湿而痰滑也。有连欬十数不能出痰者，肺燥胜痰湿也。滑者，宜南星、半夏、皂角灰之属燥其脾，若利气之剂所当忌也。濇者，宜枳壳、紫苏、杏仁之属利其肺，若燥肺之剂所当忌也。肺欬喘息而有音，甚则吐血，麻黄汤。大肠欬而遗矢，赤石脂禹余粮汤、桃仁汤；不止，用猪苓分水散。心欬心痛，喉中介介鲠状，甚则咽喉痹，用桔梗汤。小肠欬，欬而失气，气与欬俱失，芍药甘草汤。与夏脉不及病同，盖小肠为心之腑故也。肝欬两胁下痛，甚不可以转，转则两胠下满，小柴胡汤。仲景云：欬引胁痛为悬饮，宜十枣汤。丹溪云：欬引胁痛，宜疏肝气，用青皮、枳壳、香附子等，实者白芥子之属。胆欬，呕胆汁，黄芩加半夏生姜汤。脾欬，右胁下痛，阴阴痛引肩背，甚则不可以动，动则欬剧，升麻汤。胃欬，呕，呕甚则长虫出，乌梅丸。肾欬，腰背相引而痛，甚则欬涎，麻黄附子细辛汤。膀胱欬，遗溺，茯苓甘草汤。三焦欬，腹满不欲饮食，
凡欬嗽面赤，胷腹胁常热，惟手足乍有凉时，其脉洪者，热痰在胸膈也，宜小陷胷汤、蒙石丸之类，清膈降痰；甚而不已者，宜吐下其痰热也。面白悲嚏，或胷急胀痛，或脉沉弦细迟而欬者，寒饮在胷腹也，宜辛热去之。

　　　干欬嗽

干欬嗽者，无痰有声是也。此证本于气濇。濇微者，连欬十数声，方有痰出；濇甚者，虽欬数十声，亦无痰出。是为干欬嗽也。

　　明医杂着 【 明?王纶】 

　　　欬嗽证治

欬谓有声，肺气伤而不清。嗽谓有痰，脾湿动而生痰。欬嗽者，因伤肺气而动脾湿也。病本虽分六气五脏之殊，而其要皆主于肺，盖肺主气而出声也。治法须分新久虚实。新病，风寒则散之，火热则清之，湿热则泻之。久病便属虚属郁，气虚则补气，血虚则补血，兼郁则开郁，滋之润之敛之，则治虚之法也。方用杏仁去皮尖、白茯苓各一钱，橘红七分，五味子、桔梗、甘草炙各五分。春多上升之气，宜润肺抑肝，加川芎、芍药、半夏各一钱，麦门冬、黄芩炒、知母各五分。春若伤风欬嗽鼻流清涕，宜辛凉解散，加防风、薄荷、黄芩炒、麦门冬各一钱。
【 注　按前证若因风寒所伤，欬嗽声重头痛，用金沸草散。欬嗽声重，身热头痛，用局方消风散。盖肺主皮毛，肺气虚则腠理不密，风邪易入，法当解表，兼实肺气。肺有火则腠理不闭，风邪外乘，治宜解表兼清肺火，邪退即止。若数行解散，则重亡津液，邪蕴而为肺疽肺萎矣。故凡肺受邪不能输化，而小便短少，皮肤渐肿，欬嗽日增者，宜用六君子以补脾肺，六味丸以滋肾水。】 
夏多火热，炎上最重，宜清金降火，加桑白皮、知母、黄芩炒、麦门冬、石膏各一钱。
 【 注　按王太仆云：壮水之主，以制阳光。前证若喘急而嗽，面赤潮热，其脉洪大者，用黄连解毒汤；热燥而欬，用栀子仁汤；欬唾有血，用麦门冬汤。俱兼以六味丸。夏月尤当用此，壮肾水以保肺金。】 
秋多湿热伤肺，宜清热泻湿，加苍朮、桑白皮各一钱，防风、黄芩、山栀炒各五分。
 【 注　按前证若欬而身热自汗，口干便赤，脉虚而洪者，用白虎汤。身热而烦，气高而短，心下痞满，四肢困倦，精神短少者，香薷饮。若病邪既去，宜用补中益气加干山药、五味子以养元气，柴胡、升麻各二分以升生气。】 
冬多风寒外感，宜解表行痰，加麻黄、桂枝、半夏、干姜、防风各一钱。肺金素有热者，再加酒炒黄芩、知母各五分。若发热头痛，鼻塞声重，再加藁本、川芎、前胡、柴胡各一钱。
 【 注　按前证果系风寒外感，形气病气俱实者，宜用麻黄之类，所谓从表而入，自表而出。若形气病气俱虚者，宜补其元气而佐以解表之药。若专于解表，则肺气益虚，腠理益疏，外邪乘虚易入，而其病愈难治矣。若病日久，或误服表散之剂，以致元气虚而邪气实者，急宜补脾土为主，则肺金有所养而诸病自愈。若人老弱，或劳伤元气而患前证，误用麻黄、枳壳、紫苏之类，而汗出亡阳者，多患肺痈肺痿。治失其宜，多致不起。】 
若有痰，加半夏、枳壳。风痰，再加南星姜汁炒。湿痰，脾困少食，加白朮、苍朮。有痰而口燥咽干，勿用半夏、南星，宜加知母蜜水拌炒、贝母、(艹舌)蒌仁、黄芩炒。
 【 注　按前证若因脾气虚而为湿痰者，宜用补中益气汤。若因肾经虚热而口燥咽干者，宜用六味丸。】 
若夏月热痰，或素有热痰，加黄芩、黄连、知母、石膏。
 【 注　按前证若心火乘肺，轻则用麦门冬汤，重则用人参平肺散。若上焦实热，用凉膈散；虚热用六君子汤。中焦实热，用竹叶石膏汤；虚热用竹叶黄芪汤。下焦虚热，用六味丸。】 
上半日欬者，胃中有火，加贝母、石膏、黄连。五更欬者同上。
 【 注　按前证若胃中热甚为患者，宜用本方泄之。若胃中微热为患者，当用竹叶石膏汤清之。若胃中虚热所致者，须用补中益气汤补之，俱少佐以治痰之剂。其五更欬嗽者，当作脾虚宿食为痰治之。】 
若欬嗽久肺虚，滋气补血，加人参、黄芪、阿胶、当归、生姜、天门冬、(艹款)冬花、马兜铃、芍药酒炒之类。肺热喘嗽，去人参加沙参，此兼补血气也。
 【 注　按肺属金，生于脾土，凡肺金受邪，由脾土虚弱不能生肺，乃所生受病，治者审之。】 
黄昏欬者，火浮于肺，不可正用寒凉药，宜加五味子、五倍子、诃子皮敛而降之。
 【 注　按前证属脾肺气虚，以致肾经阳虚阴弱，而虚火上炎，或房劳太过，亏损真阴为患，法当补脾肺，生肾水，不可专主于肺也。】 
若午后嗽者，属阴虚，即劳嗽也，宜补阴降火，加川芎、当归、芍药、熟地、黄蘗、知母、竹沥、姜汁、天门冬、(艹舌)蒌仁、贝母，此专补阴血也。
 【 注　按前证属肾气亏损，火炎水涸，或津液涌而为痰者，乃真脏为患也。须用六味地黄丸，壮肾水滋化源为主，以补中益气汤，养脾土生肺肾为佐，设用清气化痰则误矣。】 
若火郁嗽，为痰郁火邪在中，宜开郁消痰，用诃子皮、香附童便浸、(艹舌)蒌仁、半夏曲、海石、青黛、黄芩为末，蜜调为丸噙化，仍服前补阴降火药，失治则成劳。
 【 注　按前证若因肺胃蕴热，痰气不利，宜用此。若因脾肺不清，气郁痰滞，用二陈加山栀、枳壳、桔梗。若因郁结伤脾，气血虚损，用济生归脾加山栀、桔梗。若因怒动肝火克脾，用四君子加山栀、柴胡。若劳役失宜，伤损元气，用补中益气加山栀、桔梗。】 
若痰积食积作欬嗽者，用香附、(艹舌)蒌、贝母、海石、青黛、半夏曲、石膏、山楂、枳实、黄连姜炒为末，蜜调噙化。
 【 注　按前证若因饮食停滞胃口湿热所化者，宜用本方。若因脾胃气虚而痰积滞，用六君子加枳壳、木香。若因脾胃气虚而食积滞，用六君子加神曲、麦芽。夫早间吐痰欬嗽属食积，喘促欬嗽属肺气虚火旺，大抵当助胃壮气为主，不可专攻其痰。】 
若劳嗽见血，加阿胶、当归、芍药、天门冬、知母、贝母、桑白皮，亦于前肺虚阴虚二条择用。大抵欬嗽见血，多是肺受热，邪气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而欬血者，则宜用人参、黄芪、(艹款)冬花等药，但此等证不多耳。
 【 注　按前证亦有劳伤元气，内火妄动而伤肺者，亦有劳伤肾水，阴火上炎而伤肺者，有因过服天门、生地寒药，损伤脾胃，不能生肺金而不愈者，有因误用黄蘗之类，损伤阳气，不能生阴精而不愈者。凡此皆脾肺亏损，而肾水不足，以致虚火上炎，真脏为患也。须用补中益气汤，补脾土而生肺金，用六味地黄丸，滋肾水而生阴精，否则不救。】 
因欬而有痰者，欬为重，主治在肺。因痰而致欬者，痰为重，主治在脾。但是食积成痰，痰气上升，以致欬嗽，只治其痰消其积，而欬自止，不必用肺药以治欬也。
【 注　按前论治法最是，仍分六淫七情，及五脏相胜，脾肺虚实以治之。否则恐成肺痈之证。】 

　　医学入门 【 明?李梴】 

　　　欬嗽总论

欬嗽多属肺火，伤寒言太阳病者何也？肺为五脏华盖，内通膀胱，外主皮毛，而为气之主，气逆而不下则欬。风寒乘之，气冷则滞；热邪乘之，气燥则郁；水饮乘之，与气相搏，寒热水气皆能生痰，又欬之所从始也。以风寒言之：太阳证身热呕喘者，麻黄杏仁汤；欬喘者，三拗汤。少阳证寒热胸满或挟泻者，小柴胡去参枣加五味子干姜。少阴证厥逆腹痛下利者，四逆汤加五味子、干姜；少阴欬而呕渴，心烦不得眠，下利者，猪苓汤。春冬伤风寒，夏秋伤湿冷，鼻塞喉鸣，气不得下而欬者，橘皮竹茹汤。以热欬言之，金沸草散、柴胡半夏汤、泻白散；或欬脓血者，小柴胡加黄芩、黑豆；欬嗽身热，脐腹满痛者，大柴胡汤下之；中满而呕者，大半夏汤；解利以后，胃寒不食者，理中汤、六君子汤，俱加五味子、细辛；痰气盛者，大橘皮汤；素有痰火者，当于芩连二陈汤中消息。又水欬者有三证，青龙汤治太阳之表水有寒，十枣汤治太阳之里水有癖，真武汤治阴证之里水有寒。凡欬而小便利者忌汗，久而入脏成劳。膏之上肓之下，不治。

　　　辨欬嗽

欬因气动为声，嗽乃血化为痰。肺气动则欬，脾湿动则嗽，脾肺俱动则欬嗽俱作。然以肺为主，故多言欬，则包嗽在其中。

　　　分虚实

欬必先审肺脉虚实：实者浮大有力，若沉而滑则痰气盛也。虚者弦大无力，若沉细带数则火郁极也。

　　　外感

风乘肺欬，则鼻塞声重，口干喉痒，语未竟而欬，参苏饮加桑白皮、杏仁，或柴胡半夏汤，后用诸欬丸。如久欬、夜欬、冬欬，风入肺窍者，宜熏之。
寒乘肺欬，则胷紧声哑，二陈汤加麻黄、杏仁，或苏沉九宝饮、华盖散、单生姜丸。有寒热者，小柴胡汤。又有一种遇寒则欬者，谓之寒暄，乃寒包热也，解表则除。枳梗汤加麻黄、防风、杏仁、陈皮、紫苏、木通、黄芩。如风寒郁热夜欬者，三拗汤加知母、黄芩。
暑乘肺欬，则口燥声嘶吐沫，六一散加辰砂；见血者，枇杷叶散。
湿乘肺欬，则身重骨节烦疼洒淅，五苓散、不换金正气散。
大概春气上升，润肺抑肝；夏火上炎，清金降火；秋湿热甚，清热泻湿；冬风寒重，解表行痰。

　　　内伤

火欬声多痰少，五更欬多者，食积湿热火流肺中，泻白散加知母，或古二母散。上半午欬多者，胃有实火，单石膏丸加知贝；便闭喘渴痰稠者，凉膈散、败毒散、古芩半丸。下半午欬多者，阴虚，四物合二陈汤加知母、黄蘗、麦门冬，顺而下之；如阴虚火燥，寒热盗汗，遗精见血者，四物汤加竹沥，或滋阴降火汤、加味二母丸。黄昏欬多者，火浮于肺，润肺丸以敛之，不可纯用凉药。通用二陈汤去半夏，加贝母、(艹舌)蒌、青黛、山栀、黄芩、桑白皮。
郁欬即火欬，久者干欬无痰，乃肾水焦枯，邪火独炎于肺，泻白散加苦梗为君以开之。久者诃黎丸，虚者肾气丸，不得志者霞天膏。如肺燥皮枯疮痒便闭者，活血润燥，生津饮。
劳欬，五劳虚欬也。疲极伤肝，欬而左胁疼引小腹者，二陈汤加芎、归、芍药、青皮、柴胡、龙胆、黄芩、竹茹，或黄芪建中汤。劳神伤心，欬而咽干咯血者，刧劳散、梦授天王补心丹。劳倦伤脾，欬而短气无力者，调中益气汤、补中益气汤。叫呼伤肺，欬而呕吐白沫，口燥声嘶者，润肺丸、人参清肺饮。房劳伤肾，欬而腰背痛，寒热者，二陈芎归汤。又有一种传证痨欬，即干欬劳久者，宜蛤蚧、天灵盖、雄黄、朱砂之类，须于痨瘵条参治。
食欬因食积生痰，气冲胷腹满者，二陈汤加厚朴、山楂、麦芽。伤生冷，致肺胃不清，嗳酸吐泻，恶风寒者，五积散、理中汤、异功散。伤煎炒热物者，葶苈散，或三补丸加知母、贝母。伤酒食者，香附(艹舌)蒌青黛丸。七情脏气不平则欬，久不已则入六腑。怒伤肝，两胁下满，入胆则呕苦汁。喜伤心，心痛咽肿，入小肠则欬与气俱失。思伤脾，欬右胁引肩背痛，甚则不可以动，入胃则吐痰沫长虫。忧伤肺，喘息唾血，入大肠则遗粪。恐伤肾，唾涎腰背引痛，入膀胱则遗尿，入三焦则腹满不欲食。始则关于肺，终则聚于胃也。宜二陈汤加蒌仁萝卜子、加味泻白散、参苏饮、四七汤、苏子降气汤、团参饮子、古橘甘散、古橘蒌丸、加减三奇汤选用。

　　　痰水上干

痰欬，痰出欬止，胷膈多满。经曰：秋伤于湿，冬必欬嗽。湿在心谓之热痰，湿在肝谓之风痰，湿在肺谓之气痰，湿在肾谓之寒痰。惟湿痰入胃，上干于肺，则必作欬，宜千缗汤、坠痰丸、半(艹舌)丸选用。痰郁肺经，欬则涎多或结胷者，二陈汤加枳梗、(艹舌)蒌、黄芩、贝母，甚者鹤顶丹。痰积流入肺脘，久欬不得睡者，兜铃丸。痰因火动者，二陈汤加芩连或清气化痰丸。痰因宿食者，化痰丸；痰因酒湿者，蜂蒌丸；因酒者，(艹舌)连丸。如痰甚能食便闭者，小承气汤下之；不能食便闭者，厚朴汤或滚痰丸疏导之。
水欬，因饮茶水停蓄，为涎上涌，身热胷满怔悸者，小青龙汤；身寒胁硬者，真武汤；结胷者，小半夏汤；大便闭者，十枣汤；小便濇者，五苓散。详伤寒水证中。

　　　瘀血内阻

瘀血欬则喉间常有腥气，轻者，泻白汤加生地、山栀、牡丹皮、麦门冬、桔梗；重者，桃仁、大黄、姜汁为丸服。或因打损劳力伤肺，通风寒则欬，或见血紫黑色者，四物汤去川芎，加大黄、苏木为末，酒调服，利去心肺间瘀血即止，后服人参养荣汤调理。
肺胀满，即痰与瘀血碍气，所以动则喘急，或左或右一边眠不得者是，四物汤加桃仁、诃子、青皮、竹沥、姜汁。若虚胀喘者，单人参膏、古百花膏。有水停蓄胀者，饮水则逆转不入，三白汤加泽泻、桔梗、五倍子。若因火伤极，无水以升而胀者，必干欬无痰，诃黎丸含化，以诃子有收敛降火之功，然亦危哉！

　　　治分新久

新欬有痰者，外感随时解散；无痰者，便是火热，只宜清之。久欬有痰者，燥脾化痰；无痰者，清金降火。盖外感久则郁热，内伤久则火炎，俱宜开郁润燥。其间有七情气逆者，则以枳壳、香附顺气为先；停水宿食者，则以南星、槟榔分导为要。为血虚者，补之敛之。苟不治本而浪用兜铃、粟壳濇剂，反致缠绵。况肺为娇脏，易寒易热。虽人参平药，惟气虚最宜。若肺有火及风邪初盛者，俱宜沙参或元参代之。故欬不拘于寒也。久欬曾经利下，及劳倦饥饱，以致肺胃寒而饮食少进者，只理脾而欬自止。然肾为气脏，欬嗽动引百骸，自觉气从脐下逆奔而上者，乃肾虚气不归元，宜所服药中，加补骨脂、五味子，或三味安肾丸。阴虚者，肾气丸；阳虚者，黑锡丹以镇之。凡欬至肺胀及咽疮失音者，必死。

古今图书集成医部全录卷二百四十四

　欬嗽门

　　医宗必读 【 明?李中梓】 

　　　欬嗽总论

有声无痰曰欬，肺由火烁。有痰无声曰嗽，脾受湿侵。有痰有声曰欬嗽。
按欬虽肺病，五脏六腑皆能致之。析其条目，经文尚有漏义；总其纲领，不过内伤外感而已。风寒暑湿伤其外，则先中于皮毛，皮毛为肺之合，肺邪不解，他经亦病，此自肺而后传于诸脏也。劳欲情志伤其内，则脏气受伤，先由阴分而病及上焦，此自诸脏而后传于肺也。自表而入者病在阳，宜辛温以散邪，则肺清而欬愈。自内而生者病在阴，宜甘以壮水，润以养金，则肺宁而火欬愈。大抵治表者，药不宜静，静则留连不解，变生他病，故忌寒凉收敛，如五脏生成篇所谓肺欲辛是也。治内者，药不宜动，动则虚火不宁，燥痒愈甚，故忌辛香燥热，如宣明五气篇所谓辛走气，气病无多食辛是也。然治表者，虽宜动以散邪，若形病俱虚者，又当补中气而佐以和解。倘专于发散，恐肺气益弱，腠理益疏，邪乘虚入，病反增剧也。治内者，虽宜静以养阴，若命门火衰不能归元，则参芪桂附在所必用。否则气不化水，终无补于阴也。至夫因于火者宜清，因于湿者宜利，因痰者消之，因气者理之，随其所见之证而调治。在老人虚人，皆以温养脾肺为主，稍稍治标可也。若欲速愈而亟攻其邪，因而危困者多矣，可不谨诸！

　　　分条治法

肺欬，麻黄汤；心欬，桔梗汤；肝欬，小柴胡汤；脾欬，升麻汤；肾欬，麻黄附子细辛汤；胃欬，乌梅丸；胆欬，黄芩加半夏生姜汤；大肠欬，赤石脂禹余粮汤，不止，用猪苓分水散；小肠欬，芍药甘草汤；膀胱欬，茯苓甘草汤；三焦欬，钱氏异功散。感风者，恶风自汗，鼻流清涕，脉浮，桂枝汤加防风、杏仁、前胡、细辛；感寒者，恶寒无汗，鼻流清涕，脉紧，二陈汤加紫苏、干葛、杏仁、桔梗。春月风寒所伤，头痛身重，金沸草汤；夏月喘嗽，面赤脉洪，黄连解毒汤；秋月身热，自汗口干，便赤脉虚，大白虎汤；冬月风寒，形气病气俱实者，加减麻黄汤。感湿者，身体重痛，白朮酒；热嗽咽喉干痛，鼻出热气，痰稠腥臭，金沸草散去麻黄半夏，加薄荷、枇柏叶、五味、杏仁、桑白皮、贝母、茯苓、桔梗；乍寒亦嗽，乍热亦嗽，金沸草散、消风散，并二方煎服。七情饥饱，邪气上逆，四七汤加杏仁、五味子、桑皮、人参、阿胶、麦门冬、枇杷叶。饮冷致嗽，紫菀饮；嗽吐痰食俱出，二陈加杏仁、木香、细辛、枳壳；食积痰嗽，二陈汤加(艹舌)蒌、莱菔子、山楂、枳实、曲糵；声哑，外感寒包热者，细辛、半夏、生姜辛以散之。内伤火来克金者为坏证，宜壮水清金。经年久嗽，服药不瘥，余无他证，与劳嗽异，一味百部膏。欬嗽烦冤，八味丸、安肾丸。暴欬诸药不效，大菟丝子丸，不可以其暴嗽而疑遽补之非。欬而上气，喉中水鸡声，射干麻黄汤。酢抢而嗽，甘草二两去皮，作二寸段，中半劈开，用猪胆汁五枚浸三日，火炙为末，蜜丸，茶清吞二钱，临卧时服之。食咸哮嗽，白面二钱，砂糖二钱，糖饼灰汁，捻作饼子，炉内煨熟刬出，加轻粉四钱，另炒，将饼切作四桠，入轻粉在内，令患人吃尽，吐出病根即愈。肺胀欬而上气，鼻扇抬肩，脉浮大者，越婢加半夏汤主之；无外邪而内虚之肺胀，宜诃子、海石、香附、(艹舌)蒌仁、青黛、半夏、杏仁、姜汁为末，蜜调噙化之；肺胀躁喘，脉浮，心下有水，小青龙汤加石膏；肺胀而左右不得眠，此痰夹瘀血碍气而病，四物汤加桃仁、诃子、青皮、竹沥、韭汁。

　　　虚劳证

有声无痰曰欬，肺因火烁也，新定清宁膏。有痰有声曰嗽，脾受湿侵也，二陈汤。脾虚倦怠者，六君子汤。劳嗽声哑者，死。

　　　伤寒证

太阳证罢表未解，心下有水气，证呕发热而欬，太阳发热欬嗽，并宜小青龙汤。
太阳发热呕哕而欬，小柴胡汤；少阳寒热往来，欬嗽胷胁满，或泄利，小柴胡去参枣，加五味子、干姜。少阴欬嗽，真武汤；少阴腹痛，小便不利，四肢沉重，欬嗽者，水气也，真武汤加五味子、细辛、干姜。

　　　脉候

脉出鱼际为逆气喘息。欬而脉虚必苦冒，浮直而虚者易治。喘而气逆，脉数有热，不得卧，难治。上气喘嗽，面肿肩息，脉浮大者，死。久嗽脉弱者生，实大数者死。上气，喘嗽低昂，脉滑，手足温者，生。脉濇四肢寒者，死。欬而脱形，身热脉小坚急，以疾为逆，不过十五日死。欬嗽羸瘦，脉形坚大者，死。欬嗽脉沉紧者死，浮直者生，浮软者生，小沉伏匿者死。欬而呕腹满泄泻，弦急欲绝者，死。

　　古今医鉴 【 明?龚信】 

　　　治法

凡治嗽有用五味子者，以收肺气，乃火热必用之剂。若有外邪而骤用之，恐闭住邪气，必先发散，然后可用。诃子味酸苦，有收敛降火之功。杏仁散肺中风寒，然性实有热，因于寒者为宜。桑白皮泻肺气，然性不纯良，用之者当戒。马兜铃去肺热而补肺也。生姜辛能发散也。罂粟壳不可骤用，乃后收功药也。人参以其气虚，或新欬挟虚者可用，若风寒邪盛，或久嗽肺有郁火者，不可用也。(艹舌)蒌仁甘能补肺，润能降气，胷中有痰者自降。

　　医学准绳六要 【 明?张三锡】 

　　　欬嗽总论

五脏六腑，一有浊气，郁而为火，炎上熏肺，则令人欬，是肺乃总司尔。《活人书》曰：肺为五脏六腑之华盖，专主于气，气之清浊既分则无嗽。清气不分，浊气上干于华盖，加以挟水停饮，肺不得清则为嗽。抑考《内经》曰：五脏六腑皆令人嗽，非独肺也。大抵外邪郁火，痰饮上攻，脉弦滑数，有余之证可治。若失血家脉芤数，潮热面赤，下午剧者，初或可治，日久羸瘦不可救。

　　伤寒六书 【 明?陶华】 

　　　欬嗽

欬者謦欬，俗谓之嗽。肺主气，肺为邪所乘，气逆而不下也，故令欬嗽。有肺寒而欬者，有停饮而欬者，有邪在半表半里而欬者，治各不同。其水欬三证，不可不辨。小青龙，太阳之表水也；十枣汤，太阳之里水也；真武汤，阴证之水气也。盖水与表寒相合而欬，则小青龙汤当汗之；水与里寒相合而欬，则真武汤温之；里癖合水动肺而嗽，十枣汤所以下之也。
太阳病身热欬嗽，干呕喘而利，小青龙汤有加减法。恶寒身痛，只依本方。身凉欬嗽，干呕为利，心下痞满，引胁下痛，十枣汤。
四肢痛重，腹痛下利，欬嗽或呕，真武汤有加减之法。
少阳病寒热往来，胷胁硬满而痛，欬嗽，小柴胡汤有加减之法。
少阳欬嗽，四逆汤。腹痛下利，欬嗽中满而呕，大半夏汤。

　　古今医统 【 明?徐春甫】 

　　　欬嗽二字取义辩

《内经》有以欬言者，有以欬嗽言者。如秋伤湿二篇，一篇只欬字，一篇有嗽字，子和谓以此则知欬即嗽也明矣。《玉机》分为阴阳气血，亦过凿矣。洁古《机要》云：欬乃无痰有声，嗽乃有痰无声，欬兼嗽乃有声有痰，斯为欬嗽之少别，然则字义倒说为戾耳。
柏斋何氏曰：《机要》所论欬嗽二证，盖倒说也。肺为气主而声出焉，肺伤寒饮，郁而为痰，声欲上出，为痰所隔，故相攻而作声，痰出声乃通利，斯谓之欬。外感风寒，肺管为寒气所束，声出不利，故亦相攻作声，然无物也，斯谓之嗽。欬字从亥，亥者有形之物也，故果核草荄皆从亥，亥复有隔关之义。嗽字从束从欠，此古人制字之妙，乃二证之所以分也。观此则《机要》之说，诚倒置欤？

　　　病分三因

陈无择云：伤风嗽者，憎寒壮热，自汗恶风，口干烦躁；伤寒嗽者，憎寒发热，无汗恶风，烦躁不渴；伤暑欬者，节骨烦疼，四肢重着洒淅。此属外因。五脏欬而不已，则六腑受之者，此属内因。如欬而发作寒热，引腰背痛，或喘满，此因房劳伤肾；或中满腹胀，抢心痛不欲食，此因饥饱伤脾；或欬而左胁偏痛引小腹，并膝腕疼，此因疲极伤肝；或吐白涎，口燥声嘶，此因呼叫伤肺；或欬而烦热自汗，咽干咯血，此因劳神伤心。并属不内外因也。

　　　证主气逆

巢氏曰：肺虚感微寒而成欬，欬而气还聚于肺，肺则胀，是为欬逆也。邪气与正气相搏，正气不得宣通，但逆上咽喉之间。邪伏则气静，邪动则气奔上，烦闷欲绝，故谓欬逆上气也。

　　　治当顺时

夏月嗽而热者，谓之热嗽，以小柴胡汤加石膏、知母之属是也。冬月嗽而恶寒，谓之寒嗽，以小青龙汤加杏仁、(艹款)冬花、细辛、干姜之属是也。
凡嗽，春是春升之气，《杂着》云宜润肺抑肝，二陈汤加杏仁、知母、五味子、川芎、白芍药、麦门冬、炒黄芩。夏嗽火炎于上，用二陈去半夏加五味、桔梗、桑白皮、地骨皮、麦门冬、黄芩、石膏、贝母之类。秋嗽湿热伤肺，用清热泻湿，二陈汤去半夏加杏仁、天门冬、防风、桔梗、苍朮、白朮、桑白皮、栀子仁、黄芩之类。冬嗽风寒外束，用解散，二陈汤加麻黄、桂枝、桔梗、杏仁；发热头痛，加川芎、藁本、前胡、柴胡之类。

　　　分虚实新久

凡欬嗽之人，体气虚弱者，用泻气药多不效，间有效者必复作，若此者，并宜补益而嗽自愈。体气厚者，或系外感，俱宜发散邪气，破滞气而嗽自宁。新欬嗽者，亦是从实者之治也；久欬嗽者，从补法之治也。或用濇药击其惰归，九仙散之属是也。

　　　禁先用涩药

凡治欬嗽，必先各因其病根，伐去邪气，而后以乌梅、诃子、五味子、罂粟壳、(艹款)冬花之类，其性燥涩，有收敛劫夺之功，亦在所必用，可一服而愈，慎毋越其先后之权衡也。

　　　呷嗽

呷嗽者，犹欬嗽也。其胷膈痰饮多者，嗽则气动于痰，上搏咽喉之间，痰气相搏，随嗽动息，呼呷有声，谓之呷嗽。仲景、丹溪皆云：喉中作水鸡声，射干麻黄汤之属是也。其与欬嗽大抵相同，至于投药，则应加消痰破饮之物，以此为异耳。

　　证治准绳 【 明?王肯堂】 

　　　欬嗽论

欬谓无痰而有声，肺气伤而不清也。嗽谓无声而有痰，脾湿动而为痰也。欬嗽是有痰而有声，盖因伤于肺气而欬，动于脾湿因欬而为嗽也。经言五脏六腑皆有欬嗽，欬嗽属肺，何为脏腑皆有之？盖欬嗽为病，有自外而入者，有自内而发者。风寒暑湿，外也；七情饥饱，内也。风寒暑湿先自皮毛而入，皮毛者肺之合，故虽外邪，欲传脏腑，亦必先从其合而为嗽，此自外而入者也。七情饥饱，内有所伤，则邪气上逆，肺为气出入之道，故五脏之邪，上蒸于肺而为嗽，此自内而发者也。然风寒暑湿有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本脏，未即上攻。所以伤寒以有嗽为轻，而七情饥饱之嗽，久而后见。治法当审脉证三因，若外因邪气，止当发散，又须原其虚实冷热。若内因七情，则随其部经，在与气口脉相应，当以顺气为先，下痰次之。有停饮而欬，又须消化之方，不可用乌梅、罂粟酸濇之药。其寒邪未除，亦不可便用补药。尤忌忧思过度，房室劳伤，遂成瘵疾，宜养脾生肺也。
《仁斋直指》云：感风者鼻塞声重，伤冷者凄清怯寒，挟热为焦烦，受湿为缠滞，瘀血则膈间腥闷，停水则心下怔忪，或实或虚，痰之黄白，唾之稀稠，从可知也。治嗽大法：肺脉浮，为风邪所客，以发散取之；肺脉实，为气壅内热，以清利行之；脉濡散为肺虚，以补肺安之。其间久嗽之人，曾经解利，以致肺胃俱寒，饮食不进，则用温中助胃，加和平治嗽之药。至若酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已。唯夫血不荣肌，故邪在皮毛，皆能入肺，而自背得之尤速，此则人参、芎、归所不可无。一种传注，病涉邪恶，五脏反克，毒害尤深，近世率用天灵盖、蛤蚧、桃柳枝、丹砂、雄黄、安息香、苏合香丸通神之剂。然则欬嗽证治，于此可以问津索途矣，抑犹有说焉。肺，出气也；肾，纳气也。肺为气之主，肾为气之本。凡欬嗽暴重，动引百骸，自觉气从脐下逆奔而上者，此肾虚不能收气归元也。当以破故纸安肾丸主之，毋徒从事于宁肺。

　　医贯 【 明?赵献可】 

　　　欬嗽论治

欬谓无痰而有声，嗽是有痰而有声，虽分六腑五脏之殊，而其要皆主于肺。盖肺为清虚之腑，一物不容，毫毛必欬。又肺为娇脏，畏热畏寒，火刑金固嗽，水冷金寒亦嗽，故欬嗽者，必责之肺。而治之之法，不在于肺而在于脾，不专在脾而反归重于肾。盖脾者肺之母，肾者金之子，故虚则补其母，实则泻其子也。
如外感风寒而欬嗽者，今人率以麻黄、枳壳、紫苏之类，发散表邪，谓从表而入者，自表而出。如果系形气病气俱实者，一汗而愈。若形气病气稍虚者，宜以补脾为主，而佐以解表之药。何以故？盖肺主皮毛，惟其虚也，故腠理不密，风邪易以入之。若肺不虚，邪何从而入耶？古人所以制参苏饮中必有参，桂枝汤中有芍药、甘草，解表中兼实脾也。脾实则肺金有养，皮毛有卫，已入之邪易以出，后来之邪无自而入矣。若专以解表，则肺气益虚，腠理益疏，外邪乘间而来者，何时而已耶？须以人参、黄芪、甘草以补脾，兼桂枝以驱邪，此予谓不治肺而治脾，虚则补其母之义也。
《仁斋直指》云：肺，出气也；肾，纳气也。肺为气之主，肾为气之本。凡欬嗽暴重，动引百骸，自觉气从脐下逆奔而上者，此肾虚不能收气归元，当以地黄丸、安肾丸主之，毋徒从事于肺，此虚则补子之义也。余又有说焉。五行之间，惟肺肾二脏，母盛而子宫受邪。何则？肺主气，肺有热，则气得热而上蒸，不能下生于肾，而肾受邪矣。肾既受邪，则肺益病。此又何也？盖母藏子宫，子隐母胎，凡人肺金之气，夜卧则归藏于肾水之中，今因肺受心火之邪，欲下避水中，而肾水干枯，有火无可容之地，于是复上而病矣。
有火烁肺金而欬嗽者，宜清金降火。今之医书中，论清金降火者，以黄芩、天麦冬、桑白皮清肺金，以黄连降心火，石膏降胃火，以四物、黄蘗、知母降阴火；谓枳、半渗泄伤阴，易用贝母、(艹舌)蒌、竹沥、枇杷叶，以润肺而化痰。以上治法，岂不平正通达耶？殊不知清金降火之理，似是而实非。补北方，正所以泻南方也；滋其阴，即所以降火也。独不观启元子壮水之主以制阳光乎？予相火论及滋阴降火论中，已详言黄蘗、知母之不宜用，与夫寒凉诸药之害矣。予又有说焉。王节斋云：凡酒色过度，损伤肺肾真阴者，不可服参、芪，服之过多则死，盖恐阳旺而阴消也。自此说行而世之治阴虚欬嗽者，视参、芪如砒毒，以黄蘗、知母为灵丹，使患此证而服此药者，百无一生，良可悲也。有能寡欲而不服药者，反可绵延得活。可见非病不可治，乃治病之不如法也。盖病本起于房劳太过，亏损真阴，阴虚而火上，火上而刑金故欬，欬则金不能不伤矣。予先以壮水之主之药，如六味地黄之类，补其真阴，使水升而火降，随即以参、芪救肺之品，以补肾之母，使金水相生而病易愈矣。世之用寒凉者，肤浅庸工，固不必齿，间有知用参、芪者，不知先壮水以镇火，而遽投参、芪以补阳，反使阳火愈旺，而金益受伤，岂药之罪哉？此所谓不识先后著者也。有脾胃先虚，土虚不能制水，水泛为痰，子来乘母而嗽者矣。又有初虽起于心火刑金，因误服寒凉，以致脾土受伤，肺益虚而嗽者，乃火位之下，水气承之，子来救母，肾水复火之雠，寒水挟木势而上，侵于肺胃，水冷金寒故嗽。前疾未除，新病愈甚。粗工不达此义，尚谓痰火难除，寒凉倍进，岂不殆哉！斯时也，须用六君子汤加炮姜以补脾肺，八味丸以补土母，而引水归源，此等治欬嗽之法，幸同志者加之意焉！
《金匮》云：欬而上气，喉中水鸡声，射干麻黄汤主之。此论外感有嗽而声哑者。盖金实不鸣，金破亦不鸣，实则清之，破则补之，皆治肺之法也。又须知少阴之络入肺中，循喉咙挟舌本，肺为之标，本虚则标弱，故声乱咽嘶舌萎，声不能前，出仲景伤寒书。一男子年五十余岁，病伤寒欬嗽，喉中声如齁，与独参汤一服而齁声除，至二三服而欬嗽亦渐退，服二三斤，病始全愈。
有一等干欬嗽者，丹溪云：干欬嗽，极难治。此系火郁之证，乃痰郁其火邪在中，用逍遥散以开之，下用补阴之剂而愈。

　　医门法律 【 清?喻昌】 

　　　欬嗽论

欬嗽一证，求之《内经》，博而寡要；求之《金匮》，惟附五方于痰饮之后，亦无颛论。不得已问津于后代诸贤，所谓珪璧琳琅，非不棼然案头，究竟各鸣己得而鲜会归。昌不以漫然渺然之说，传信后人，将何以为言哉？盖尝反复《内经》之文，黄帝问于岐伯曰：肺之令人欬者，何也？岐伯对曰：五脏六腑，皆足令人欬，非独肺也。此一语，推开肺欬，似涉太骤。设当日先陈肺欬，以渐推详，则了无疑义，后世有成法可遵矣。非然也，圣人立言，不过随文演义，微启其端，苟必一一致详，即非片言居要之体，所以读《内经》贵在自得其要，得其要则一言而终，不得其要则流散无穷，岂特论欬嗽一证为然哉。黄帝训雷公之辞，有曰：不知比类，足以自乱，不足以自明。固知比类之法，不但足以蔽《内经》之义，并足以蔽穷无穷极无极之义，管可窥天，蠡可测海，《内经》千万年脱略之文，一知比类，直可合符一堂。至于苛病当前，游刃恢恢，不待言矣。请申之。岐伯虽言五脏六腑皆足令人欬，其所重全在于肺。观其下文云：皮毛者，肺之合也。皮毛先受邪气，邪气以从其合也。其寒饮食人胃，从胃脉上至于肺则肺寒，肺寒则内外合，邪因而客之，则为肺欬。此举形寒饮冷伤肺之一端，以明欬始之因耳。内外合邪四字，扼要比类之法，重在于此。人身有外邪，有内邪，有外内合邪，有外邪已去而内邪不解，有内邪已除而外邪未尽，才一比类，了然明白。奈何不辨之于早，听其酿患日深耶？夫形寒者，外感风寒也；饮冷者，内伤饮食也。风寒无形之邪入内，与饮食有形之邪相合，必留恋不舍，治之外邪须从外出，内邪须从下出，然未可表里并施也。《金匮》五方，总不出小青龙汤一方为加减，是《内经》有其论，《金匮》有其方矣。而《内经》、《金匮》之所无者，欲从比类得之，果何从哉？进而求之暑湿，暑湿之邪，皆足令人欬也。盖暑湿之外邪内入，必与素酝之热邪相合，增其烦欬，宜从辛凉解散，又当变小青龙汤之例为白虎，而兼用天水、五苓之属矣。进而求之于火，则有君相之合，无内外之合，而其足以令人致欬者十常八九，以心与肺同居膈上，心火本易于克制肺金。然君火无为而治，恒不自动，有时劳其心而致欬，息其心欬亦自止，尚不为剥床之灾也。惟相火从下而上，挟君火之威而刑其肺，上下合邪，为患最烈，治之亦可从外内合邪之例比拟，其或引或折，以下其火，俾不至于燎原耳。于中欬嗽烦冤，肾气之逆，亦为上下合邪，但浊阴之气，上干清阳，为膈肓遮蔽，任其烦冤，不能透出，亦惟下驱其浊阴，而欬自止矣。进而求之于燥，内外上下初无定属，或因汗吐太过而津越于外，或因泻利太久而阴亡于下，或营血衰少不养于筋，或精髓耗竭不充于骨，乃致肺金日就干燥，火入莫御，欬无止息，此时亟生其津，亟养其血，亟补其精水，犹可为也。失此不治，转盻瓮干杯罄，毛瘁色弊，筋急爪枯，欬引胷背，吊胁疼痛，诸气膹郁，诸痿喘呕，嗌塞血泄，种种危候，相因而见，更有何法可以沃其焦枯也耶？经谓欬不止而出白血者死，岂非肺受燥火煎熬而腐败，其血亦从金化而色白耶？至于五脏六腑之欬，《内经》言之不尽者，要亦可比类而会通之耳。昌一人知见有限，由形寒饮冷伤肺一端，比类以及暑湿火燥，不过粗枝大叶，启发聪明之一助，至从根本入理深谭，是必待于后人矣。

　　　续论

昌着欬嗽论，比类《内经》，未尽底里，窃不自安，再取《金匮》嚼蜡，终日不辍，始得恍然有会，始知《金匮》以欬嗽叙于痰饮之下，有深意焉。盖以欬嗽必因之痰饮，而五饮之中，独膈上支饮，最为欬嗽根底。外邪入而合之固嗽，即无外邪而支饮渍入肺中，自足令人欬嗽不已。况支饮久蓄膈上，其下焦之气，逆冲而上者，尤易上下合邪也。夫以支饮之故，而令外邪可内，下邪可上，不去支饮，其欬终无宁宇矣。去支饮，取用十枣汤，不嫌其峻。岂但受病之初，即病蓄已久，亦不能舍此别求良法。其曰：欬家其脉弦为有水，十枣汤主之。正谓急弦之脉，必以去支饮为亟也，犹易知也。其曰：夫有支饮家欬烦胷中痛者，不卒死，至一百日一岁，宜十枣汤，此则可以死而不死者，仍不外是方去其支饮，不几令人骇且疑乎？凡人胷膈间孰无支饮，其害何以若此之大？其去害何必若此之力？盖膈上为阳气所治，心肺所居，支饮横据其中，动肺则欬，动心则烦，搏击阳气则痛，逼处其中，营卫不行，神魂无依，则卒死耳。至一百日一年而不死，阳气未散，神魂未离可知。惟亟去其邪，可安其正，所以不嫌于竣攻也。扫除阴浊，俾清明在躬，较彼姑待其死，何得何失邪？其曰：久欬数岁，其脉弱者可治，实大数者死，其脉虚者必苦冒，其人本有支饮在胷中故也，治属饮家。夫不治其欬而治其饮，仲景意中之隐，不觉一言逗出。其实大数，为火刑金而无制，故死。其弱且虚，为邪正俱衰而易复，故可愈也。其曰：欬逆倚息，不得卧，小青龙汤主之。明外内合邪之证，惟有小青龙的对一方耳。然而用小青龙汤，其中颇有精义，须防冲气自下而上，重增浊乱也。冲气重增浊乱，其欬不能堪矣。伤寒证用大青龙汤，无少阴证者可服，脉微弱者不可服，服之则肉瞤筋惕而亡阳。杂证用小青龙汤，亦恐少阴肾气素虚，冲任之火易于逆上，冲任火上，无欬且增烦欬，况久欬不已，顾可动其冲气耶？盖冲任二脉，与肾之大络，同起肾下，出胞中。肾虚不得固守于下，则二脉相挟，从少腹逆冲而上也。于是用桂苓五味甘草汤，先治其冲气，冲气即低，而反更欬胷满者，因水在膈间不散，其病再变，前方去桂加干姜、细辛以治其欬满，欬满即止。第三变而更复渴，冲气复发者，以细辛、干姜为热药也，服之当遂渴，而渴反止者，为支饮也。支饮者法当冒，冒者必呕，呕者复内半夏以去其水，水去呕止。第四变，其人形肿者，以水尚在表也，加杏仁主之。其证应内麻黄，以其人遂痹，故不内之，若逆而内之者必厥。所以然者，以其人血虚，麻黄发其阳故也。第五变面热如醉，此为胃热上冲熏其面，加大黄以利之。嗟夫！仲景治欬，全不从欬起见，去其支饮，下其冲气，且及下冲气法中之法，游刃空虚，全牛划然已解，何其神耶！向也不解作者之意，只觉无阶可升，何期比类而得外邪内入下邪上入之端，因复参之《金匮》，其精蕴始得洞瞩，岂非神先告之耶？慰矣！慰矣！

　　　杂论

《内经》秋伤于湿，冬生欬嗽，此脱文也，讹传千古，今特正之。曰：夏伤于暑，长夏伤于湿，秋必痎疟，秋伤于燥，冬生欬嗽。六气配四时之理，灿然明矣。盖湿者，水类也。燥者，火类也。湿病必基于春夏，燥病必甚于秋冬，痎疟明是暑湿合邪，然湿更多于暑，何反遗而不言？至于欬嗽全是火燥见病，何反以为伤湿邪？所以春夏多湿者，春分以后，地气上升，天气下降，二气交而湿蒸于中，土膏水溽，础润水津，人身应之，湿病见焉。秋冬多燥病者，秋分以后，天气不降，地气不升，二气分而燥呈其象，草黄木落，山巉水枯，人身应之，燥病见焉。然则欬嗽之为伤燥，岂不明哉！
六气主病，风火热湿燥寒，皆能乘肺，皆足致欬，其湿欬，即分属于风火热燥寒五气中也。风乘肺欬，汗出头痛，痰涎不利；火乘肺欬，喘急壅逆，涕唾见血；热乘肺欬，喘急面赤，潮热，甚者热甚于中，四末反寒，热移于下，便泄无度；燥乘肺欬，皮毛干槁，细疮湿痒，痰胶便秘；寒乘肺欬，恶寒无汗，鼻塞身疼，发热躁烦。至于湿痰内动为欬，又必因风、因火、因热、因燥、因寒，所挟各不相同，至其乘肺则一也。
风寒外束，华盖散、参苏饮；如声音不出，风邪，人参荆芥汤；寒邪，三拗汤；遇冷欬发者，橘皮半夏汤。
火热内燔，加减泻白散、水煮金花丸；如身热如炙，紫菀膏。
伤暑之欬，自汗脉虚发渴，人参白虎汤、清暑益气汤。
伤湿之欬，身重脉细痰多，五苓散、白朮汤；如喘满浮肿，款气丸；湿热素蕴于中，黄连解毒汤、滚痰丸；湿热素蕴于上，连声迸气不通者，桑白皮散。
伤燥之欬，痰黏伤逆，血腥，杏仁萝卜子丸；清金润燥，天门冬丸、凤髓汤；如面目浮肿，蜜酥煎。
内伤之欬，治各不同：火盛壮水，金虚崇土，郁甚舒肝，气逆理肺，食积和中，房劳补下，用热远热，用寒远寒。内已先伤，药不宜峻。至于上焦虚寒，呕唾涎沫，则用温沸汤；上中二焦俱虚，则用加味理中汤；三焦俱虚，则用加味三才汤。
伤肾之欬，气逆烦冤，牵引腰腹，俛仰不利，六味地黄汤加五味子；水饮与里寒合作，腹痛下利，真武汤；于中有燥欬，热移大肠，亦主腹痛下利，毫厘千里，尤宜辨之。
营卫两虚之欬，荣虚发热，卫虚自汗或恶寒，宁肺汤。
虚劳之欬，五味黄芪散、麦门冬饮。
心火刑肺见血，人参芎归汤。
干欬无痰，火热内壅，用四物桔梗汤开提之；伤酒热积，用琼玉膏滋润之；色欲过度，肾水不升，用八味丸蒸动之。
上半日欬多，火在阳分，宜白虎汤；下半日欬多，火在阴分，宜四物芩连汤。
久欬肺损肺痿，痰中见血，潮热声飒，人参养肺汤；血腥喘乏，钟乳补肺汤；久欬宜收濇者，人参清肺汤；如声不出，诃子散。
膏粱致欬，比湿热内蕴例治之。如色欲过度，元气虚损，又不可尽攻其痰。辛苦致欬，比风寒外束例治之。如外寒裹其内热，须分寒热多少，以消息而施表里兼治之法。
问：秋伤于湿，上逆而欬，发为痿厥，与逆冬气则伤肾，春为痿厥，有别否？曰：此痿厥与春月之痿厥大异。秋伤于湿，吾已力辨其为伤燥矣。伤于燥，则肺先病也。欬者，肺之本病，其候不一。上逆而欬，燥之征也。至发而为痿则肺金摧乎肝木，发而为厥则肺气逆而不行，燥之极矣。此盖燥火内燔，金不寒，水不冷，秋冬不能收藏，与春月不能发生之故，相去不亦远乎！
欬嗽外感六淫，郁而成火，必六淫相合，内伤五脏相胜，必五邪相迸，有此不同，而中间又有敛散二法：敛者，谓收敛肺气也；散者，谓解散寒邪也。宜散而敛，则肺寒邪一时敛住，为害非轻。宜敛而散，则肺气弱一时发散而走泄正气，害亦非小。且如感风欬嗽已经散之后，其表虚，复感寒邪，虚邪相乘，又为喘嗽。若欲散风，则愈重虚其肺，若收敛则愈留滞其邪，当先轻解，渐次敛之，肺不致虚，邪不致滞，喘欬自止矣。
律六条
凡治欬不分外感内伤，虚实新久，袭用清凉药，少加疏散者，因仍苟且，贻患实深，良医所不为也。
凡治欬遇阴虚火盛干燥少痰，及痰咯难出者，妄用二陈汤，转劫其阴而生大患者，医之罪也。
凡欬而且利，上下交征而不顾，其人中气者十无一起，如此死者，医杀之也。此有肺热肾寒两证，水火不同，毋论用凉用温，总以回护中气为主。
凡邪盛欬频，断不可用劫濇药。欬久邪衰，其势不锐，方可濇之。误则伤肺，必至欬无休止，坐以待毙，医之罪也。
凡属肺痿肺痈之欬，误作虚劳，妄补阴血，转滞其痰，因致其人不救者，医之罪也。
凡欬而渐致气高汗渍，宜不俟喘急痰鸣，急补其下。若仍治标亡本，必致气脱卒亡，医之罪也。

　　景岳全书 【 明?张介宾】 

　　　论证

欬嗽一证，窃见诸家立论太繁，皆不得其要，多致后人临证，莫知所从，所以治难得效。以余观之，则欬嗽之要，止惟二证。何为二证？一曰外感，一曰内伤，而尽之矣。夫外感之欬，必由皮毛而入，盖皮毛为肺之合，而凡外邪袭之则必先入于肺，久而不愈则必自肺而传于五脏也。内伤之嗽，必起于阴分，盖肺属燥金，为水之母，阴损于下则阳孤于上，水涸金枯，肺苦于燥，肺燥则痒，痒则欬不能已也。总之欬证虽多，无非肺病，而肺之为病，亦无非此二者而已。但于二者之中，当辨阴阳，当分虚实耳。盖外感之欬，阳邪也，阳邪自外而入，故治宜辛温，邪得温而自散也。内伤之欬，阴病也，阴气受伤于内，故治宜甘平养阴，阴气复而欬自愈也。然外感之邪多有余，若实中有虚，则宜兼补以散之。内伤之病多不足，若虚中挟实，亦当兼清以润之。大都欬嗽之因，无出于此，于此求之，自得其本，则治之无不应手，又何有巢氏之十欬证，陈氏之三因证，徒致乱人心目而不得有济也。留心者，其熟味此意。
经云：肺之令人欬。又曰：五脏六腑，皆令人欬，非独肺也。又曰：皮毛先受邪气，邪气以从其合也。又曰：五脏各以其时受病，非其时各传以与之。然则五脏之欬，由肺所传，则肺为主脏而五脏其兼者也。故五脏六腑，各有其证，正以辨其兼证耳。既有兼证，则亦当有兼治。虽有兼治，无非以肺为主也，是固然矣。然愚则犹有说焉。则谓外感之欬，与内伤之欬，其所本不同，而所治亦异。盖外感之欬，其来在肺，故必由肺以及他脏，此肺为本而他脏为标也。内伤之欬，先因伤他脏，故必由他脏以及肺，此他脏为本而肺为标也。凡治内伤者，使不知治他脏而单治肺，则真阴何由以复？阴不复则欬终不愈。治外感者，使不知治阳而妄治阴，则邪气何由以解？邪不解则嗽终不宁。经曰：治病必求其本。何今人之不能察也！
劳风证，《内经》评热病论曰：劳风法在肺下，其为病使人强上冥视，唾出若涕，恶风而振寒，此为劳风之病。巨阳引精者三日，中年者五日，不精者七日。欬出青黄涕，其状如脓，大如弹丸，从口中若鼻中出，不出则伤肺，伤肺则死矣。按劳风证，即劳力伤风证也。盖人之劳者，必毛窍开而汗液泄，所以风邪易入。凡今人之患伤风者，多有此证。故轻者惟三四日，重者五七日，必欬出浊痰如涕而愈者，此即劳风之属也。但以外感之法治之，自无不愈。其有劳之甚者，或内摇其精，或外劳其形，劳伤既甚，精血必亏，故邪不能散而痰不能出，此即劳损干嗽之类也，所以多不可治。
外感有嗽，内伤亦有嗽，此一实一虚，治当有辨也。盖外感之嗽，必因偶受风寒，故或为寒热，或为气急，或为鼻塞声重，头痛吐痰。邪轻者脉亦和缓，邪甚者脉或弦洪微数。但其素无积劳虚损等证，而陡病欬嗽者，即外感证也。
若内伤之嗽，则其病来有渐，或因酒色，或因劳伤，必先有微嗽而日渐以甚。其证则或为夜热潮热，或为形容瘦减，或两颧常赤，或气短喉干，其脉轻者亦必微数，重者必细数弦紧。盖外感之嗽其来暴，内伤之嗽其来徐。外感之嗽因于寒邪，内伤之嗽因于阴虚。外感之嗽，可温可散，其治易；内伤之嗽，宜补宜和，其治难。此固其辨也。然或脉证素弱而忽病外感者有之，或形体素强而病致内伤者亦有之。此中疑似，但于病因脉色中，细加权察，自有声应可证。若或认之不真，而互谬其治，则吉凶攸系不浅也，最宜慎之！

　　　外感证治

外感欬嗽，无论四时，必皆因于寒邪。盖寒随时气，入客肺中，所以治嗽，但治以辛温，其邪自散，惟六安煎加生姜为最妙。凡属外感，悉宜先以此汤加减主之。若肺脘燥濇，痰气不利，或年老血衰，欬嗽费力者，于本方加当归二三钱。若寒气太盛，或中寒肺气不温，邪不能解者，于此方加北细辛七八分或一钱。若冬月寒盛气闭，邪不易散者，即麻黄、桂枝，俱可加用，或用小青龙汤。若伤风见寒，或伤寒见风，而往来寒热，欬嗽不止者，宜柴陈煎主之。若寒邪不甚，痰气不多者，但以二陈汤加减主之，则无有不愈。
外感之嗽，凡属阴虚少血，或脾肺虚寒之辈，则最易感邪。但察其脉体稍弱，胷膈无滞，或肾气不足，水泛为痰，或心(食曹)呕恶，饥不欲食，或年及中衰，血气渐弱，而欬嗽不能愈者，悉宜金水六君煎加减主之，足称神剂。若兼阳分气虚，而脉微神困，懒言多汗者，必加人参勿疑也。若但以脾胃土虚，不能生金，而邪不能解，宜六君子汤以补脾肺。或脾虚不能制水，泛而为痰，宜理中汤或理阴煎、八味丸之类以补土母，皆良法也。
外感欬嗽而兼火者，必有内热、喜冷、脉滑等证，亦但以二陈六安等汤，酌加凉药佐之。热微者，可加黄芩一二钱；热甚者，再加知母、栀子之属。若火在阳明而兼头痛热渴者，惟加石膏为宜。
外感之证，春多升浮之气，治宜兼降，如泽泻、前胡、海石、(艹舌)蒌之属是也。夏多炎热之气，治宜兼凉，如芩、连、知、蘗之属是也。秋多阴湿之气，治宜兼燥，如苍朮、白朮、干姜、细辛之属是也。冬多风寒之气，治宜兼散，如防风、紫苏、桂枝、麻黄之属是也。经言岁气天和，即此之类。然时气固不可不知，而病气尤不可不察。若当其时非其病，及时证有不相合者，又当舍时从证也。至于各脏之气证有兼见者，又当随其兼治，故不可任胶柱之见。
欬嗽凡遇秋冬即发者，此寒包热也，但解其寒而热自散。宜六安煎、二陈汤、金水六君煎三方，察其虚实壮老用之。如果热甚者，不妨佐以黄芩、知母之类。

　　　内伤证治

凡内伤之嗽，必皆本于阴分。何为阴分？五脏之精气是也。然五脏皆有精气，而又惟肾为元精之本，肺为元气之主。故五脏之气分受伤，则病必自上而下，由肺由脾，以极于肾；五脏之精分受伤，则病必自下而上，由肾由脾，以极于肺；肺肾俱病，则他脏不免矣。所以劳损之嗽，最为难治，正以其病在根本，而不易为力也。病在根本，尚堪治不求本乎？故欲治上者，不在乎上而在乎下；欲治下者，不在乎下而在乎上。知气中有精，肺属金，为清虚之脏，凡金被火刑则为嗽，金寒水冷亦为嗽，此欬嗽所当治肺也。然内伤之嗽，则不独在肺。盖五脏之精皆藏于肾，而少阴肾脉，从肾上贯肝膈，入肺中，循喉咙，挟舌本。所以肺金之虚，多由肾水之涸，正以子令母虚也。故凡治劳损欬嗽，必当以壮水滋阴为主，庶肺气得充，嗽可渐愈。宜一阴煎、左归丸、六味地黄丸之类，择而用之。其有元阳下亏，生气不布，以致脾困于中，肺困于上，而为喘促、为痞满、为痰涎呕恶、为泄泻畏寒。凡脉见细弱，证见虚寒，而欬嗽不已者，此等证候，皆不必治嗽，但补其阳而嗽自止。如右归饮、右归丸、八味地黄丸、大补元煎、六味回阳饮、理中汤、劫劳散之类，皆当随宜速用，不得因循以致侵深无及也。
内伤欬嗽，凡水亏于下，火炎于上，以致火烁肺金而为干欬，烦热喉痛，口疮潮热，便结喜冷，尺寸滑数等证，则不得不兼清火以存其水，宜四阴煎，或加减一阴煎、人参固本丸主之。此当与欬血证参酌，其治详见血证门。
欬嗽声哑者，以肺本属金，盖金实则不鸣，金破亦不鸣。金实者，以肺中有邪，非寒邪即火邪也。金破者，以真阴受损，非气虚即精虚也。寒邪者，宜辛宜温；火邪者，宜甘宜清。气虚者宜补阳，精虚者宜补阴。大都此证邪实者其来暴，其治亦易；虚损者其来徐，其治亦难。治损之法，当与后干欬证参酌用之。
内伤虚损之嗽，多不宜用燥药及辛香动气等剂，如六安、二陈之类皆不可轻用，惟甘润养阴，如乳酥、蜂蜜、百合、地黄、阿胶、麦冬、去皮核桃肉之类，皆所宜也。外邪证多误认为劳损，而遂成真劳者，此必其人气体柔弱，而医家望之已有成心，故见其发热遂认为火，见其欬嗽遂认为劳，不明表里，率用滋阴降火等剂。不知寒邪既已在表，凉药不宜妄投。若外既有寒，而内又得寒，则表里合邪，必致邪留不解，延绵日甚。俗云：伤风不愈变成劳。夫伤风岂能变劳？特以庸医误治，而日加侵削，则柔弱之人，能堪几多清理，久而不愈，不至成劳不已也，此实医之所误耳。故医于此证，最当详察在表在里及新邪久病等因，脉色形气等辨，辨得其真，则但以六安煎、金水六君煎或柴陈煎之类，不数剂而可愈矣。医之不精，此其一也。
干欬嗽证，在丹溪云：火郁之甚。乃痰郁火，邪在肺中，用苦梗以开之，下用补阴降火，不已则成劳，须用倒仓法，此证多是不得志者有之。愚谓丹溪此说殊不然。夫既云不得志，则其忧思内伤岂痰火病也，又岂苦梗、倒仓所宜攻也？盖干欬嗽者，以肺中津液不足枯涸而然，此明系内伤亏损，肺肾不交，气不生津，精不化气，所以干濇如此。但其有火无火，亦当辨治。若脏平无火者，止因肺虚，故必先补气自能生精，宜五福饮之类主之。若脏气微寒者，非辛不润，故补阳则阴生，宜理阴煎或六君子汤之类。若兼内热有火者，须保真阴，故必先壮水，自能制火，宜一阴煎，或加减一阴煎，兼贝母丸之类。若以此证而但知消痰开郁，将见气愈耗，水愈亏，未免为涸辙之鲋矣。

　　　论河间治口?敕先治痰说

愚观河间谓治嗽当先治痰，因以南星、半夏之属为主，似得治嗽之法矣。此其意谓嗽必因痰，故胜其痰而嗽自愈，则理有不然也。盖外感之嗽，必因风寒，风寒在肺则肺气不清，所以动嗽，动嗽然后动痰。此风邪痰嗽之本，本于外感，非外感本于痰也。又如内伤之嗽，必因阴虚，阴虚则水涸金枯，所以动嗽，脾虚肾败，所以化痰。此阴虚痰嗽之本，本于内伤，非内伤本于痰也。今曰治嗽当先治痰，岂求本之道乎？然治外感之嗽，惟二陈之属为最效。何也？盖南星、半夏、生姜、陈皮、枳壳之类，其味皆辛，辛能入肺，辛能散寒，寒邪散则痰嗽自愈，此正所以治本而实非以治痰也。若内伤阴虚之嗽则大忌辛燥，此辈岂堪轻用哉！经曰：肺欲辛，以辛泻之。此肺实者之宜辛也。又曰：辛走气，气病无多食辛。此肺虚者之忌辛也。气味宜否之理，《内经》妙用如此。河间何以不察，而谓南星、半夏之属，但能治痰。岂果治痰之标，便能治嗽之本乎？

　　石室秘箓 【 清?陈士铎】 

　　　欬嗽治法

肺嗽之证，本是肺虚，肺虚必宜补肺明矣。奈何兼治肾也？盖肺金之气，夜卧必归诸肾之中，譬如母子之间，母虽外游，夜间必返子家以安其身。肺金为心火所伤，必求救于己子以御火侮。傥其子贫寒，何以号多人以报母雠哉！今有一方治之，用熟地、麦冬各一两，山茱萸四钱，元参五钱，苏子、天门冬、甘草、牛膝各一钱，沙参三钱，紫菀五分，水煎服。此方之妙，全在峻补肾水而少清肺金，则子盛于母，而母雠可报。又有祛邪之品，用之得宜，全不耗散肺金。譬如子率友朋，尽是同心之助，声言攻击，全不费老母之资，则子之雠虽在未复，而外侮闻风退舍，不敢重犯于母家，此又肺肾同治之妙法也。
燥证欬嗽，已伤肺矣，复加吐血吐脓，乌得不死？而必欲生之迂矣！不知燥证以致欬嗽，原是外感，非比内伤，虽吐脓血，亦因欬嗽之伤而来，救欬嗽而肺金有养，嗽止而脓血亦消也。方用养肺救燥丹，麦冬、金银花、元参各三两，甘草、天门冬、桔梗各三钱，水煎服。此方单入肺金以润津液，兼消浮火而止脓血，内气既润，外感又除，何愁死证之难治哉！
欬嗽法，当用轻清之药品，少少散之，无不立效，如小柴胡汤是也。然而小柴胡汤，世人不知轻重之法，予再酌定之，可永为式。方用柴胡、黄芩、半夏、甘草各一钱，陈皮五分，此小柴胡汤。予更加人参五分，茯苓二钱，更为奇妙。盖气足则邪易出而汗易发，世人见用人参，便觉失色，匪独医者不敢用，即病者亦不敢服，相沿而不可救药者，滔滔皆是，安得布告天下医人，详察其病源而善用之也。
人病久嗽不已，无不以为邪之聚也。日日用发散之剂而不效者何？气散故耳。气散矣，而仍用散药，无怪乎经月而不效也。法当用收敛之药一二剂，便见成功。方用人参、白芥子、北五味子、苏子各一钱，白芍三钱，酸枣仁二钱，麦冬五钱，益智仁五分，水煎服，一剂轻，二剂全愈。后服六味地黄丸，加麦冬三两、北五味子一两，服之不再发，否则不能保其不发也。盖久服散药，耗尽真阴，虽暂用收敛之药，一时奏功，而真阴既亏，腠理不密，一经风邪，最易感入，此必然之势也。服地黄丸水足而肺金有养，腠理密，又何患重感风邪哉！

古今图书集成医部全录卷二百四十五

　欬嗽门

　　方

厚朴麻黄汤 【 仲景】 　治欬而脉浮者。
厚朴五两　麻黄四两　石膏如鸡子大　杏仁　半夏　五味子各半升　干姜　细辛各二两　小麦一升
右以水一斗三升，先煮小麦熟，去滓，内诸药，煮取三升，温服一升，日三服。

安肾丸 【 《直指方》】 　治肾经虚寒，欬嗽痰唾，面色黯黑，小腹动气作痛。
肉桂去粗皮不见火　川乌炮去皮脐，各十六两　桃仁麸炒　巴戟　白疾藜炒　山药　茯苓　肉苁蓉酒浸炙　石斛　萆薢　白朮黄土炒　破故纸各四十八两
右为末，炼蜜为丸如桐子大。每服三十丸，温酒或盐汤送下，空心食前。

易简杏子汤　治欬嗽，不问外感风寒，内伤生冷，及虚劳咯血，痰饮停积，皆治疗之。
人参　半夏制　白茯苓　甘草　五味子　芍药各等分　细辛　干姜　桂枝各减半
右(口父)咀，每服四钱，水一盏半，杏仁去皮尖剉五枚，生姜三片，煎至六分，去滓温服。若感冒得，加麻黄等分。若脾胃素实者，用御米壳去筋膜剉碎，以酢淹炒等分加之，每贴加乌梅一枚煎服，尤妙。呕逆恶心者，不可用此。若久年欬嗽，气虚喘急，去杏仁、人参，倍加麻黄、芍药、干姜、五味子，各增一半，一名小青龙汤。

济生橘苏散　治伤风欬嗽，身热有汗，恶风，脉浮数有热，服杏子汤不得者。
橘红　紫苏叶　杏仁去皮　五味子　制半夏　桑白皮炙　贝母　白朮各一两　甘草炙，半两
右(口父)咀，每服四钱，水一盏，生姜五片，煎七分，温服无时。

宁嗽化痰汤　治感冒风寒，欬嗽鼻塞。
桔梗　枳壳麸炒　半夏姜汤泡七次　陈皮　前胡　干葛　茯苓各一钱　紫苏一钱二分　麻黄一钱，冬加夏减　杏仁炒去皮尖　桑皮各一钱　甘草四分
水二钟，姜三片，煎八分，食远热服。

金沸草散 【 《和剂》】 　治肺感寒邪，鼻塞声重，欬嗽不已。
旋覆花　麻黄去节　前胡各七分　荆芥一钱　甘草炒　半夏汤洗七次，姜汁浸　赤芍药各五分
水一盏半，生姜三片，枣一枚，煎八分，不拘时温服。

栀子仁汤　治火郁欬嗽。
郁金　枳壳麸炒　升麻　山栀子炒，各等分
右，每服五钱，水煎。

麦门冬汤　治火热乘肺，欬嗽有血，胷膈胀满，五心烦热。
麦门冬　桑白皮炒　生地黄各一钱　淡竹叶　半夏　紫菀　桔梗　麻黄各七分　五味子　甘草各五分
右，姜水煎服。

华盖散 【 《和剂》】 　治肺受风寒，欬嗽声重，胷膈烦满，头目昏眩。
麻黄去根节　紫苏子炒　杏仁炒去皮尖　桑白皮炒　赤茯苓　橘红各一钱　甘草五分
水二钟，生姜五片，红枣一枚，煎至一钟，去滓，不拘时服。

加减麻黄汤　治肺感寒邪，欬嗽。
麻黄去节，二钱　杏仁炒，去皮尖　半夏姜制　陈皮各一钱　辣桂　甘草炙，各半钱
水二钟，生姜四片，紫苏半钱，同煎至一钟，去滓，不拘时服。

小青龙汤　治肺寒积水，欬嗽。
麻黄去根节　芍药　干姜　炙甘草　细辛　桂枝各三两　五味子　半夏各半升，汤洗
右八味，以水一斗，先煎麻黄，减去二升，去上沫，内诸药，煎取三升，去滓，温服一升。

杏子汤 【 《良方》】 　治一切欬嗽，不问外感风寒，内伤生冷，及痰饮停积，悉皆治之。
杏仁炒，去皮尖，双仁　人参　白茯苓　细辛洗　半夏汤泡七次　官桂不见火　干姜炮　白芍　五味子　甘草炙，各一钱
右作一服，用水二钟，生姜五片，煎至一钟，不拘时服。此药味多辛热之剂，若冷嗽则可服。

应梦人参散 【 《和剂》】 　治久欬嗽。
甘草炙，六两　人参　桔梗　青皮　白芷　干葛　白朮各三两　干姜炮，五钱半
每服三钱，水一盏，姜二片，枣二枚，煎七分，不拘时热服。

观音应梦散 【 《夷坚志》】 　治前证。
人参一寸　胡桃去壳不去皮，二枚
右以水二盏，姜五片，枣二枚，临卧煎服。盖人参定喘，带皮胡桃敛肺也。

(艹款)冬花散 【 《和剂》，下同】 　治久欬嗽。
知母　桑叶洗焙　(艹款)冬花各十两　阿胶炒　麻黄去根节　贝母炒　杏仁去皮尖，各四十两　甘草炙　半夏汤洗制，各二十两
每服三钱，水一盏，姜三片，煎七分，食后温服。

二母散　治前证。
知母　贝母各等分
每服五钱，水二盏，姜三片，煎八分，温服无时。

紫菀茸汤 【 《济生方》】 　治饮食过度。或食煎煿，邪热伤肺，欬嗽咽痒，痰多唾血，喘急胁痛，不得睡卧。
紫菀茸洗　(艹款)冬花　百合蒸焙　杏仁去皮尖　阿胶蛤粉炒　经霜　桑叶　贝母去心　蒲黄炒　半夏制，各一两　犀角镑　甘草炙　人参各半两
右(口父)咀，每服四钱，水盏半，姜五片，煎八分，食后温服。

润肺丸 【 《统旨》，下同】 　治前证。
诃子　五味子　五倍子　甘草各等分
右为末，蜜丸噙化。久嗽，加罂粟壳。

清音丸　治欬嗽。
桔梗　诃子各一两　甘草五钱　冰片三分　硼砂　青黛各三钱
右为细末，炼蜜丸如龙眼大。每服一丸，噙化。

橄榄丸 【 《得效方》】 　治久欬嗽。
百药煎　乌梅　甘草　石膏各等分
右为末，炼蜜丸如弹子大，临卧噙化一丸。

甲乙饼　治欬出血片，兼痰内有血丝，不问年深日近，但只声在，一服取效。
青黛一两　牡蛎粉七钱　杏仁七粒，去皮尖，研
蜡丸汤使同上。

人参养肺丸　治肺胃俱伤，气奔于上，客热熏肺，欬嗽喘急，胷中烦悸，涕唾稠粘，吐血呕血，并皆治之。
人参　黄芪蜜炙，各一两八钱　茯苓　(艹舌)蒌根各六钱　半夏曲炒，四两　杏仁炒去皮，二两四钱　皂角子三十个，炒去皮
右为细末，炼蜜和丸如弹子大。每服一丸，食后细嚼，用紫苏汤送下；喘用桑白皮汤送下。

宁肺汤　治荣卫俱虚，发热自汗，肺气喘急，欬嗽痰涎。
人参　当归　白朮　熟地黄　川芎　白芍药　五味子　麦冬　桑皮　茯苓　甘草炙，各一钱　阿胶蛤粉炒，一钱半
右作一服，用水二钟，生姜五片，煎至一钟，食后服。

贝母散　治暴发欬嗽，多日不愈。
贝母　杏仁去皮尖　桑白皮各二钱　五味子　知母　甘草各一钱　(艹款)冬花一钱半
右作一服，用水二钟，生姜三片，煎至一钟，食后服。《奇效良方》无款冬花。

治嗽得效方　治诸嗽久不瘥。
佛耳草　甘草　人参　(艹款)冬花　白矾枯，各二钱
右剉碎，作一服，水二盏，生姜三片，枣一枚，乌梅半个，煎至七分，食后服。

治嗽补虚方
牛骨一副，取髓　白砂蜜八两　杏仁去皮尖，研　山药去皮，研为细末　胡桃各四两，去皮研
右将牛骨髓、沙蜜，砂锅内煎熬沸，以绢帛滤去滓，盛在磁瓶内，将山药、杏仁、胡桃三味亦入瓶内，以纸密封瓶口，重汤内煎，一日一夜取出，每日早晨，用白汤化一匙服。

雌黄丸　治暴嗽久嗽劳嗽。
叶子雌黄一两研细，纸筋泥固济，令干，勿令泥厚。将药入盒子内，水调赤石脂封，盒子口更以泥封之，候干，坐盒子于地上，上面以未入窑瓦坯子，拥盒子令作一尖子，上用炭十斤，簇定顶上，着火一熨斗笼起，令火从上渐炽，候火销三分去一，看瓦坯通红，则去火候冷，开盒子取药当如镜面光明红色
右入乳钵内细研，汤浸蒸饼，和丸如粟米大。每服三丸、五丸，食后用甘草汤下，服后睡良久，妙。

紫金散　治一切痰嗽，日夜不得眠卧。
南星去皮脐　白矾　甘草各半两　乌梅肉二两
右为粗散，用慢火于银石器内，炒令紫色，放冷，研为细末。每服二钱，临卧时，身入被内，用虀汁七分，温汤三分暖令稍热，调前药末服之咽下，便仰卧低枕，想药入于肺中，须臾得睡，其嗽立止。

苏子煎　治上气欬嗽。
苏子　生姜汁　生地汁　白蜜　杏仁各一升
右捣苏子，以地黄汁、姜汁浇之，以绢绞取汁更捣，以汁浇之，绞令味尽去滓熬，令杏仁微黄黑如脂，又以汁浇之，绢绞往来六七度，令味尽去滓，内蜜合和，置铜器中于汤上煎之，令如饴，每服方寸匕，日三夜一。一方无地黄汁。

蜜酥煎　治肺感于寒，成欬嗽上气，及多涕唾，面目浮肿。
杏仁三升，去皮尖双仁，研　白蜜一升　牛酥二升
右将杏仁于磁盆中，用水研取汁五升，净磨铜铛，勿令脂腻，先倾三升汁于铛中，刻木记其探浅，又倾汁二升，火煎减至于所记处，即内蜜酥等煎，还至本记处，药乃成，贮不津磁器中。每日三度以暖酒服一大匙。不能饮酒，和粥服亦得。服至一七日，唾色变白，二七日唾稀，三七日欬断。

百合汤　治肺气壅滞，欬嗽喘闷，膈脘不利，气否多渴，腰膝浮肿，小便淋濇。
百合　赤茯苓　陈皮去白　紫苏茎叶　人参　大腹皮　猪苓　桑皮　枳壳麸炒　麦冬去心　甘草炙，各一两　马兜铃七枚，和皮
右粗捣筛，每服四钱，水一盏半，入生姜一枣大，同煎至八分，去滓，不拘时温服。

葶苈散　治欬嗽面目浮肿，不得安卧，涕唾稠粘。
甜葶苈隔纸炒　(木郁)李仁炒　桑白皮各一两　大腹皮去土，七钱半　紫菀　旋覆花　槟榔　木通各半钱
右为散，每服三钱，水一中盏，生姜半分，煎至六分，去滓，不拘时温服。

清咽宁肺汤 【 《统旨》】 　治欬嗽。
桔梗二钱　山栀炒　黄芩　桑皮　甘草　前胡　知母　贝母各一钱
水二钟，煎八分，食后服。

蛤蚧汤　治欬嗽吐脓血，及肺痿羸瘦，涎涕稠粘。
蛤蚧洒浸酥炙　知母焙　贝母焙　桑白皮炙　鹿角胶炙令燥　枇杷叶去毛尖　葛根　人参　甘草炙　杏仁汤浸，去皮尖双仁，炒，各一两
每服三钱，水一盏半，煎八分，去滓，不拘时温服。

保和汤　治劳证久嗽，肺燥成痿，服之决效。
知母　贝母　天冬　麦冬　(艹款)冬花各一钱　天花粉　薏苡仁炒　杏仁去皮尖，各五分　五味子十二粒　紫菀　马兜铃　桔梗　百合　阿胶蛤粉炒　当归　百部各六分　粉草炙　紫苏　薄荷各四分
水二钟，姜三片，煎七分，入饴糖一匙，食后服。吐血或痰带血，加炒蒲黄、生地黄、小蓟。痰多，加橘红、茯苓、(艹舌)蒌仁。喘，去紫苏、薄荷，加苏子、桑皮、陈皮。

五味子汤　治欬嗽皮肤干燥，唾中有血，胷膈疼痛。
赤小豆一撮　五味子　桔梗　紫菀　甘草炒　续断各五分　竹茹一钱　生地　桑皮炒，各二钱
右，水煎服。

本事鳖甲丸　治劳嗽虚证，及鼻流清涕，耳作蝉鸣，眼见黑花，一切虚证，丈夫女人皆可服。
五味子二钱　鳖甲　地骨皮各三两
右为末，炼蜜丸如梧子大。空心食前，温酒或盐汤任意服三五十丸。妇人酢汤下。此方乃曲江人家秘方，服效者众，且处方有理。

三拗汤 【 《和剂》】 　治寒燠不常，暴嗽喘急，鼻塞痰壅。
麻黄不去节　杏仁不去尖　甘草不炙，各等分
每服五钱，水一钟，生姜五片，煎服，有汗即愈。一本甘草减半。

青金丸 【 《三因》】 　治肺虚风壅，欬嗽喘满，咯痰血。
杏仁去皮尖，二两，用牡蛎煅成粉与杏仁同炒黄色，去牡蛎粉不用　青黛一两
右为末研匀，用黄蜡一两，镕化搜和，丸如弹子大，压扁如饼。每用梨三个，或用软柿饼一个，去核入药在内，湿纸裹煨，约药镕方取出，去火毒，细嚼，糯米饮下。

天门冬丸　治肺脏壅热，欬嗽，痰唾稠黏。
天冬一两半，焙　百合　前胡　贝母煨　桑皮　半夏　桔梗　防己　紫菀　赤茯苓　生地黄　杏仁汤洗，去皮尖双仁，麸炒黄，研如膏，各七钱半
右为细末，炼蜜和捣二三百杵，丸如桐子大。每服二十丸，不拘时，生姜汤送下，日三服。

前胡散　治欬嗽涕唾稠黏，心胷不利，时有烦热。
前胡　桑皮　贝母煨，各一两　麦门冬一两半　甘草炙，二钱半　杏仁半两，汤浸去皮尖双仁，炒
右为散，每服四钱，以水一中盏，入姜半分，煎至六分，去滓温服，无时。

枳壳汤 【 洁古，下同】 　治久嗽胷膈不利者，多上焦发热。
枳壳炒，四两　桔梗二两　黄芩一两半
右为细末，每早取二两半，水三钟，煎至一钟，日作三服，午时、中时、卧时各一服。三日七两半，服尽，又服半夏汤，用半夏姜制切片，每三钱半，水盏半，姜五片，煎至一盏，食后，日二三服。二三日服了，再服枳壳丸，尽其痰为度。

款气丸　治久嗽痰喘，肺气浮肿。
青皮　陈皮　槟榔　木香　杏仁　马兜铃炮　茯苓　(木郁)李仁　当归　莪朮　葶苈各三钱　人参　防己各四钱　牵牛头末，二两半
右为细末，姜汁面糊丸桐子大。每服二十丸，加至七十丸，食后姜汤送下。一方无莪朮，有猪苓、泽泻。

马兜铃丸　治多年喘嗽不止，大有神功。
马兜铃　半夏　杏仁去皮尖，麸炒，各一两　巴豆二十一粒，去皮油研
已上除巴豆、杏仁另研外，余为细末，用皂角膏子为丸如梧子大，雄黄为衣。每十丸，临卧煎乌梅汤下，以利为度。

贝母汤 【 《本事方》】 　治诸嗽久不瘥。
贝母一两，去心，姜制　黄芩半两　干姜生　五味子　陈皮各一两　桑白皮半两　半夏　柴胡　桂心各一两　木香　甘草各二钱半
右为粗未，每服五钱，水一盏半，加杏仁七粒去皮尖，生姜七片，煎去滓温服。有蒋氏之妻，积年嗽，制此方授之，一服瘥。以治诸般嗽悉愈。此方有寒有热，有收有散，诸嗽通用也。一方有杏仁。

人参散　治诸欬嗽喘急，语言不出，年久者多服见效。
人参　知母　贝母　马兜铃肉　麻黄去节　杏仁生　半夏各一钱半　天仙藤一钱
右作一服，水二钟，乌梅一枚，蜜一匙，煎至一钟，临睡服。

人参清肺汤 【 《和剂》，下同】 　治肺胃虚寒，欬嗽喘急，睡卧不安，并治年久劳嗽，吐血腥臭。
地骨皮　人参　炙甘草　阿胶麸炒　乌梅肉　杏仁去皮尖，麸炒　桑白皮去粗皮　知母　罂粟壳去蒂盖蜜炙，各等分
右(口父)咀，每三钱，水盏半，乌梅、枣子各一枚，煎一盏，临卧温服。

参粟汤　治久嗽。
人参　(艹款)冬花　罂粟壳酢炙，各等分
每服四钱，水一钟，阿胶一钱，乌梅一个，煎七分，临卧温服。

久嗽丸子 【 丹溪】 
海蛤粉研细，君　胆星臣　杏仁臣　诃子佐　青黛佐　皂角使
右为末，姜汁丸如桐子大，姜汤下。

香蚕散　凡久嗽，乃积痰久留肺脘，黏滞如胶，气不能升降，或挟湿与酒而作。
香附子童便浸　殭蚕炒　海蛤粉　(艹舌)蒌仁　蜂房　杏仁　姜汁　竹沥　神曲各等分
右为末，炼蜜丸噙化。

半苏丸　治形实，夏月无汗，成久嗽痰火。
半夏姜制　紫苏叶各一两
右二味，入莎末、蚬壳末、神曲末，以(艹舌)蒌瓤、桃仁半两和丸。先服三拗汤三贴，方服此丸子。

祛痰丸　一男子五十岁，旧年因暑月入冷水作劳患疟，后得痰嗽，次年夏末得弦脉而左手虚，叩之必汗少而有痰，身时时发热，痰如稠黄胶，与下项方药，仍灸大椎、风门、肺俞五处。
半夏一两　白朮七钱　茯苓六钱　黄芩　陈皮留白　桔梗　枳壳　石膏煅，各半两　殭蚕炒二钱半　五味子一钱半
右用神曲糊丸，姜汤下三十丸。先与三拗汤加黄芩、白朮，二贴。夜与小胃丹十丸，以搅其痰。

大菟丝子丸 【 《和剂》】 　治肾气虚损，五劳七伤，脚膝酸痛，面色黧黑，目眩耳鸣，心忡气短，时有盗汗，小便滑数。
菟丝子净洗酒浸　泽泻　鹿茸去毛酥炙　石龙芮去土　肉桂去粗皮　附子炮去皮，各一两　石斛　山茱萸肉　熟干地黄　白茯苓　续断　牛膝酒浸一宿，焙干　防风　肉苁蓉酒浸切焙　杜仲去粗皮炒去丝　沉香　补骨脂去毛酒炒　荜澄茄　巴戟去心　茴香炒，各三两　五味子　桑螵蛸酒浸炒　覆盆子去枝叶萼　芎藭各半两
右为细末，酒煮面糊丸如梧子大。每服二十丸，空心温酒盐汤任下。

甘桔汤　仲景云：少阴咽痛药也。孙真人治肺痈，吐脓血，用生甘草。加减二十余条。
桔梗三两　甘草一两
右，水煎服。欬逆气者，加陈皮；欬嗽者，加贝母、知母；欬发渴者，加五味子；吐脓血者，加紫菀；肺痿者，加阿胶；面目肿者，加茯苓；呕者，加生姜、半夏；少气者，加人参、麦门冬；肤痛者，加黄芪；目赤者，加栀子、黄连；咽痛者，加鼠黏子、竹茹；声不出者，加半夏、桂枝；痰毒头肿者，加鼠黏子、大黄、芒硝；胷痛膈不利者，加枳壳；心胷痞者，加枳实；不得眠者，加栀子；发狂者，加防风、荆芥；加葛根、陈皮。

射干麻黄汤 【 《仲景》】 　治喉中有声。
射干　细辛　紫菀　(艹款)冬花各三两　麻黄　生姜各四两　五味子　半夏各半升　大枣七枚
水一斗二升，先煮麻黄两沸，去上沫，纳诸药，煮取三升，分温三服。

白前汤 【 《千金方》】 　治欬逆上气，身体浮肿，短气肿满，旦夕倚壁不得卧，喉中水鸡声。
白前　紫菀　半夏　大戟各三两
水一斗，浸一宿，明日煮取三升，分三服。

清金汤　治丈夫女人远年欬嗽，上气喘急，喉中涎声，胷满气逆，坐卧不宁，饮食不下。
陈皮去白　薏苡仁　五味子　阿胶炒　紫苏　茯苓去皮　桑白皮　杏仁去皮尖，炒　(艹款)冬花　贝母去心　半夏曲　百合各一钱　粟壳蜜炒　人参　甘草炙，各半钱
右作一服，水二钟，生姜三片，枣二枚，乌梅一枚，煎一钟，食后服。

杏仁煎　治欬嗽失音不出。
杏仁去皮尖，三两，研　紫菀　五味子各一两　生姜汁　白蜜　饧糖各一两半　桑皮　贝母　木通各一两二钱半
右剉碎，用水三升，熬至半升，去滓，入前杏仁等四味，再熬成膏。每服一匕，含化。一方加(艹款)冬花、知母各一两。

通声煎　治欬嗽气促，胷中满闷，语声不出。
杏仁一升，去皮尖双仁炒，另研如泥　五味子　木通　人参　桂心去粗皮　细辛　(艹款)冬花　石菖蒲　竹茹　酥各三两　枣肉二升　白蜜　生姜汁各一升
右前八味，剉如麻豆大，以水五升，微火煎五七沸，去滓，内姜汁酥蜜并枣肉，再煮，令稀稠得所。每服一匙，用温酒一小盏化下。一方无灰酒含咽之。

小陷胷汤 【 仲景】 　治热痰欬嗽。
黄连一两　半夏半升，洗　(艹舌)蒌实大者一枚
右以水六升，先煮(艹舌)蒌，取三升，去滓，内诸药，煮取二升，去滓，分温三服。

三生丸　治嗽。
核桃仁　生姜去皮，细切　杏仁各一两
右三味，同研为泥，就和作剂，可得十三四丸，临卧，烂嚼一丸可。数服即止。

痰嗽化痰丸
白芥子　滑石各半两　贝母　南星各一两　风化硝二钱半　黄芩酒浸，一两半
右为末，汤浸，蒸饼丸。

人参半夏丸 【 《卫生宝鉴》】 　化痰坠涎，止嗽定喘，疗风痰食痰，一切痰逆呕吐，痰厥头痛，或风气偏正头痛，或风壅头目昏，或耳鸣鼻塞咽干，胷膈不利。
人参　茯苓　南星　薄荷各半两　寒水石　白矾生　半夏　姜屑，各一两　蛤粉二两　藿香二钱半
右为末，水面为丸如桐子大。每服三十丸，姜汤下，食后，日三服。白汤亦得。一方加黄连半两、黄蘗二两，尤效。又治酒病，调和脏腑，殊妙。

人参清镇丸　治热止嗽，消痰定喘。
人参　柴胡各一两　陈皮二钱　黄芩　半夏　甘草炙，各七钱　麦门冬　青黛另研，各二钱　五味子十三粒
右为末，面糊丸如桐子大。每服三十丸，温白汤送下，食后。

玉液丸　治风壅，化痰涎，利咽膈，清头目，止欬嗽，除烦热。
寒水石煅赤，出火毒，水飞过，三十两　半夏洗研　白矾枯研，各十两
右研细和匀，面糊丸如桐子大。每服三十丸，食后用淡生姜汤送下。

半夏温肺汤 【 《拔萃方》】 　治心腹中脘，痰水冷气，心下汪洋，嘈杂欬嗽，常多涎唾，口中清水出，胁肋急胀，痛不欲食，此胃气虚冷所致，其脉沉弦细迟。
旋覆花　人参　细辛　桂心　甘草　陈皮　桔梗　芍药　半夏制，各半两　赤茯苓七钱半
右(口父)咀，每服四钱，生姜三片，水煎，食后服。

星香丸　治诸气嗽生痰。
半夏用白矾一两，以水同浸一宿　南星各三钱　陈皮泔浸去白　香附皂角水浸，晒干，各三两
右四味，俱不见火，研为细末，姜汁煮面糊和丸如桐子大。每服五十丸，食后，淡生姜汤送下。

白朮汤　治受湿，欬嗽痰多，上气喘急，身体重痛，脉濡细。
白朮三钱　白茯苓去皮　半夏汤泡七次　橘红各二钱　五味子　甘草炙，各一钱
右作一服，用水二钟，生姜五片，煎至一钟，不拘时温服。一方无五味子。

麻黄汤 【 仲景，下同】 　治肺脏发欬，欬而喘急有声，甚则唾血。
麻黄三钱　桂枝二钱　甘草一钱　杏仁二十粒
右，水煎服。

桔梗汤　治心脏发欬，欬而喉中如梗状，甚则咽肿喉痹。
苦桔梗三钱　甘草六钱
右，水煎服。按此即甘桔汤变其铢两而成方者。

升麻汤　治脾脏发欬，欬而右胁下痛，痛引肩背，甚则不可以动。
升麻　白芍药　甘草各二钱　葛根三钱
右，水煎服。

麻黄附子细辛汤　治肾脏发欬，欬则腰背相引而痛，甚则欬涎。
麻黄　细辛各二钱　附子一钱
右，水煎服。

乌梅丸　治胃腑发欬，欬而呕，呕甚则长虫出。
乌梅三十枚　细辛　附子　桂枝　人参　黄蘗各六钱　干姜一两　黄连一两五钱　当归　蜀椒各四钱
右为末，先用酒浸乌梅一宿，去核蒸之，和米饭捣如泥，为丸桐子大。每服三十丸，白汤下。

黄芩半夏生姜汤　治胆腑发欬，呕苦水如胆汁。
黄芩炒　生姜各三钱　甘草炙　半夏各二钱
右，姜水煎服。

赤石脂禹余粮汤　治大肠腑发欬，欬而遗矢。
赤石脂　禹余粮各二钱，并打碎
右，水煎服。

芍药甘草汤　治小肠腑发欬，欬而失气。
芍药　甘草炙，各四钱
右，水煎服。

茯苓甘草汤　治膀胱腑发欬，欬而遗溺。
茯苓二钱　桂枝二钱五分　生姜五大片　炙甘草一钱
右，水煎服。

钱氏异功散　治久欬不已，或腹痛少食，面肿气逆，又治脾虚胃弱，食饮少思等证。
人参　茯苓　白朮　甘草　陈皮各等分
右，每服三钱，姜枣水煎服。

桔梗汤 【 《和剂》】 　除痰止欬嗽。又治心欬。
桔梗　半夏制　陈皮去白，各一两　枳实三钱
右为粗末，每服三钱，姜五片，水煎服。

二母散 【 《入门》】 　治诸般欬嗽，兼治痰喘。
知母　贝母各一两　巴豆十粒，作霜
右为末，每服一字，与姜三片，临卧细嚼，白汤下，便合口唾，其嗽即定。亦治久嗽不愈。

神朮散 【 《得效方》】 　治伤风头痛，鼻塞声重，欬嗽。
苍朮米泔制，二钱　羌活　川芎　白芷　细辛　甘草各一钱
右剉，作一贴，姜三片，葱一寸，煎服。

金沸草散 【 《正传》】 　治肺恶风寒，欬嗽声重，痰涎黄浊壅盛。
荆芥二钱　旋覆花　前胡各一钱半　赤茯苓　麻黄各一钱　半夏七分半　细辛　甘草各三分
右剉，作一贴，入姜三片，枣二枚，乌梅一个，水煎，绵滤去滓，服。

玉粉丸　治气痰欬嗽。
南星曲　半夏曲　陈橘皮各一两
右为末，用自然姜汁打糊，丸如梧子大。每服四十丸，姜汤下。寒痰去橘皮，加官桂。

温肺汤 【 《良方》，下同】 　治肺虚感冷欬嗽，呕吐痰沫。
干姜　半夏汤泡去滑，各一钱　杏仁　陈皮　甘草各钱半　细辛　阿胶炒，各半钱
右作一服，用水二钟，生姜五片，红枣一?，煎至一钟，去滓，不拘时服。

人参紫菀汤　治肺气不调，欬嗽喘急，久不愈者。
人参　紫菀茸　桂枝　五味子　杏仁去皮尖　甘草各一钱　缩砂　罂粟壳姜制炒，各二钱
右作一服，用水二钟，生姜五片，乌梅二个，煎一钟，食远服。

五拗汤　治感寒欬嗽，肺气喘急。
麻黄不去节　杏仁不去皮　甘草生　荆芥穗　桔梗各二钱
右作一服，用水二钟，生姜三片，煎至一钟，食远服。咽喉痛者，煎熟后，加(石卜)硝少许。一方去荆芥、桔梗，用枳实、半夏。

玉芝丸　治风壅痰实，头目眩昏，欬嗽声重，咽膈不利。
人参　白茯苓去皮　白矾枯　天南星米泔浸　薄荷各三十两　半夏曲六十两
右为细末，生姜汁煮，面糊和丸如梧子大。每服三十丸，食后生姜汤送下。如痰盛燥热，薄荷汤送下。

钟乳补肺汤　治肺气不足，久年欬嗽，以致皮毛焦枯，吐血腥臭，喘乏不止。
钟乳粉碎如米　桑白皮各二钱　肉桂去粗皮　白石英碾末　五味子　 (艹款)冬花去硬　紫菀洗　麦门冬去心　人参各一钱
右，除钟乳粉、白石英，同为粗末拌匀。右作一服，用水二钟，生姜五片，枣一枚，粳米三十粒，煎至一钟，食后服。

人参润肺丸　治肺气不足，欬嗽喘急，久年不愈，渐成虚劳，及疗风壅痰实，头目眩运，口舌干燥，涕唾稠粘。
人参　(艹款)冬花　细辛去叶　杏仁炒，去皮　甘草炙，各四两　官桂去皮　桔梗各五两　知母六两
右为细末，炼蜜为丸如鸡头实大。每服一丸。食后细嚼，用淡生姜汤送下。

八味(艹款)花散　治肺经寒热不调，痰涎不已。
(艹款)冬花　紫菀茸　五味子　甘草炙，各一钱半　桑皮炒　麻黄去节　杏仁汤浸，去皮尖，各一钱
右作一服，水二钟，煎一钟，入黄蜡如皂角子大，食后服。

人参丸　治远年近日欬嗽，诸药不效者。
人参　桔梗　甘草炙，各一两　北五味子　阿胶蛤粉炒珠，各半两　肉桂　杏仁泡去皮炒　乌梅肉各二钱半
右为细末，炼蜜和丸，每两作十五丸。每服一丸，用新绵裹定，于汤内湿过，噙化咽津。

大降气汤　治上盛下虚，膈壅痰实，喘嗽，咽干不利。
紫苏子微炒　川芎　细辛　当归焙　白茯苓　桔梗　厚朴姜制　陈皮去白　半夏曲炒　前胡　肉桂去粗皮　甘草炙，各一钱
右作一服，用水二钟，生姜五片，紫苏五叶，同煎至一钟，去滓，食后服。一方无肉桂。

平肺汤　治肺气上壅，喘嗽痰实，寒热往来，咽干口燥。
陈皮一钱半　半夏汤泡七次　苦梗炒　薄荷　紫苏　乌梅去核　紫菀　 杏仁炒　五味子　桑白皮蜜炒　罂粟壳　甘草炙，各一钱
右作一服，用水二钟，生姜五片，煎至一钟，食后服。

人参荆芥散　治肺感风邪，上壅痰嗽，头目不清，语言不出，咽干项强，鼻流清涕。
人参　杏仁去皮尖　桔梗炒　细辛　陈皮　麻黄去根节，各一钱　半夏汤泡洗，一钱半　荆芥穗　通草　炙甘草各半钱
右作一服，用水二钟，生姜五片，煎至一钟，食后服。

杏仁煎　治老人久患喘嗽不已，睡卧不得者，服之立效。
杏仁去皮尖　胡桃肉各等分
右共碾为膏，入炼蜜少许，搜和得所，丸如弹子大。每服一丸，食后细嚼生姜汤送下。

祛痰丸　治风痰喘嗽。
人参　陈皮去白　青皮　茯苓　白朮土炒　木香　天麻各一两　槐角子　 半夏汤泡洗七次，各七钱半　猪牙皂角去皮弦酥炙，五钱
右为细末，生姜汁煮，面糊为丸如梧桐子大。每服五七十丸，食后温酒送下。生姜汤亦可。

紫苏半夏汤　治喘嗽痰涎。
紫苏　半夏汤泡七次　紫菀茸　陈皮去白　五味子　杏仁去皮尖，麸炒　桑白皮各二钱
右作一服，水二钟，生姜三片，煎至一钟，日三服。

补肺汤　治肺虚气乏久嗽。
阿胶蛤粉炒　紫苏子　桔梗　半夏汤泡七次　甘草炙，各一钱　(艹款)冬花　砂仁　紫菀　细辛　杏仁炒去皮　五味子　草果　陈皮　桑皮炒　石菖蒲　青皮各半钱
右作一服，用水二钟，生姜四片，紫苏五叶，煎一钟，食后服。

人参饮　治欬嗽痰饮通用。
人参　桔梗　半夏曲　五味子　细辛　枳壳　赤茯苓去皮　杏仁各一钱半　甘草炙，半一钱
右作一服，用水二钟，生姜三片，乌梅十个，煎至一钟，食后服。一方无杏仁，不用乌梅煎服。痰嗽加紫菀，添甘草。

人参润肺散　治欬嗽气急，痰壅鼻塞。
人参二钱　麻黄去皮节　杏仁去皮尖，炒　贝母去心，各一钱半　橘红五分　阿胶蛤粉炒　桔梗去芦　甘草炙，各一钱
右作一服，用水二钟，紫苏三五叶，煎至一钟，食远服。

人参(艹款)花散　治欬嗽久不已者。
人参去芦　(艹款)冬花　粟壳炒，各二钱　知母　贝母　半夏各一钱半
右作一服，用水二钟，乌梅一个，煎至一钟，临卧服。

星香丸　治诸气嗽生痰。
南星　半夏二味以白矾一两研，水浸一宿　香附皂角水浸一周时　陈皮泔浸去白，各三两
右四味俱不见火，为细末，用生姜汁煮面糊和丸如梧子大。每服五十丸，食后，用淡生姜汤送下。

加减泻白散　治阴气在下，阳气在上，欬嗽呕吐痰喘。
桑白皮　地骨皮各二钱　陈皮去白　人参　甘草生各一钱　白茯苓　青皮各一钱半　五味子半钱
右作一服，加粳米一百粒，水二钟，煎一钟，临睡服。

人参宁肺汤　治日久欬嗽不止者。
人参　陈皮各二钱　粟壳　乌梅肉各一钱半　桑皮　甘草各一钱
右作一服，用水二钟，煎至一钟，入蜜一匙，临睡服。

紫苏饮子　治脾肺虚寒，痰涎欬嗽。
紫苏叶　五味子　青皮去白　杏仁　桑白皮　麻黄　陈皮　半夏　人参　甘草各一钱二分
右作一服，用水二钟，生姜三片，煎至一钟，食后服。

人参润肺汤　治肺气不足，喘急欬嗽不已；并治伤寒壮热，头疼身痛。
干姜七分半　人参　桔梗　白芷　麻黄去节　干葛　白朮各一钱半　甘草一钱
右作一服，用水二钟，生姜三片，葱白三根，煎至一钟，不拘时通口服。

葶苈散　治肺气喘满，痰嗽，眠卧不安。
苦葶苈焙　蛤粉各一钱　桑皮　山栀　人参　赤茯苓　杏仁去皮尖，炒　荆芥　薄荷　陈皮　桔梗炒　甘草炙，各一钱三分
右作二贴，每贴用水二钟，生姜三片，煎七分，不拘时服。

(艹款)花散　治寒热交壅，肺气不利，欬嗽喘满，痰实涎盛，喉中呀呷，宜服之。
(艹款)冬花　桑根白皮　半夏　知母各七钱半　贝母去心炒　阿胶蛤粉炒　麻黄各三钱　杏仁炒，去皮尖　甘草炙，各二钱
右作二贴，每贴用水二钟，生姜三片，煎七分，不拘时服。

杏仁煎　治嗽失音不出。
杏仁去皮尖，三两，研　生姜汁　糖各一两半　桑皮　贝母去心　木通各一两一分　紫菀　五味各一两
右剉碎，用水三升，熬至半升，去滓，入前杏仁等四味，再熬成膏，每服一匕含化。一方加(艹款)冬花、知母各一两

治嗽方
半夏　杏仁　蛤粉　白矾　南星　白姜　薄荷　藿香各一钱半
右剉碎，作一服，用水二钟，生姜三片，枣一枚，同煎至七分，食后服。

含化止嗽丸　治肺气不和，欬嗽，常服润养心肺；及治大人小儿一切欬嗽，服之皆效。
(艹款)冬花炒　杏仁去皮尖，炒　贝母去心，各一两　白芷　炙甘草各一两半
右为细末，炼蜜和丸，每两分作十五丸。每服一丸或二丸，不拘时噙化。

诃黎勒散　治欬嗽。
诃黎勒紧实者，炮熟去核
为末。每用二钱，猪(月臣)一枚，去脂膏劈开，掺药在内，入打破乌梅一枚，合定，以芭蕉叶包之，外用绵纸重裹，焜令香熟，去纸并蕉叶、乌梅，止将药并猪(月臣)，慢慢嚼吃，日三两服。

平胃汤　治痰嗽。
獖猪精肉三两，起皮薄切作三片，以皂角三寸，将水浸后，捻去水，用腻粉二钱掺在肉内，以湿纸裹煨，
至五更时烂嚼，以淡生姜汤，或桑白皮煎汤送下。午时泻下痰涎，是病根也。

法制半夏　治欬嗽。
半夏二斤，河水洗七遍　白矾一斤　草豆蔻　升麻　缩砂仁　丁香皮　甘草各四两　酒一瓶　生姜十五片
右，除半夏洗去滑，将别药焙干，粗剉，以大口瓶盛生姜片，并诸药及半夏，以酒浸，春夏三七日、秋冬一月取出，只将半夏用水洗焙干，其余药不用。每服嚼二三枚，不拘时。

欬嗽方
歌曰：一两清油二两蜜，半夏生姜自然汁；紫菀麻黄及杏仁，枯梗细辛再添入。诃子枯矾等二钱，慢火煎熬如黑漆；临睡每服三两匙，明朝欬嗽无踪迹。

青州白丸子　治欬嗽。
大半夏汤泡七次　白附子洗净略炒　天麻　川乌略炮去皮尖　南星洗略炮　全蝎各等分
右为细末，用生姜自然汁，煮面糊和丸如梧桐子大。每服十丸至二十丸，食后用茶清或熟水送下。如瘫痪风，用温酒下，日进三服。常服永无风痰膈壅之疾。小儿惊风，服二丸，用薄荷汤化下。

人参(艹款)花膏
歌曰：多年欬嗽变为瘕，去节麻黄桔梗加；粉草杏仁葶苈炒，知母贝母(艹款)冬花。人参乌梅各等分，捣罗为末莫教差；炼蜜和丸如弹大，含化一粒去根芽。

凤髓汤　治欬嗽，能润肺。
松子仁一两，研　胡桃肉去皮，二两，研　炼蜜四两
右研和匀，每服一钱，食后用沸汤点服。

滴油散　治痰嗽面浮。
真蛤粉新瓦炒令通赤，地上出火毒　青黛少许
同淡虀水，滴麻油数点服，即愈。

黑金散　治久欬嗽喘息。
猪蹄黑合子四十九枚，水洗净　南星大者一枚　(艹款)冬花带蘂者半两，研
右用瓶子一枚，铺猪蹄合子在内，上以天南星匀盖之，合了，盐泥赤石脂固济火煅，白烟出为度，候冷取出，入款冬花末并麝香一分、龙脑少许同研。每服一钱，食后，煎桑根白皮汤调下。若年少即用生犀，中年即用羚羊角末半两，代猪蹄合子。

宁嗽膏　治久欬嗽上气，心胷烦热，唾脓血。
鹿角胶捣碎炒　杏仁汤泡去皮尖双仁，炒微黄　苏子微炒，各三两　生地　黄汁　生姜汁各一两　白蜜一中盏
右前三味都捣令熟，入生姜汁、地黄汁、蜜相和，以慢火熬成膏，于不津器中密封之。每服半匙许，用温粥饮调下，一日三四服。

天门冬丸　治肺寒外内合邪欬嗽，语声不出，口中如含霜雪，停饮寒痰，咽喉妨闷，状如梅核，噎塞不通。膈气噎气，皆可服之，大效。
天门冬去心焙　杏仁汤浸去皮尖双仁，炒　紫菀去土　百合　麦门冬去心，焙　人参　贝母去心焙　半夏汤煮软切片，焙　桔梗炒　桂心去粗皮　阿胶炒至燥　橘皮汤浸去白　生干地黄　炙甘草各三两
右为细末，煮糯米粉并黄蜡一两成粥，更入蜜再熬匀，和前药末，丸如樱桃大。每服一丸，同生姜细嚼下，嗽时服。欬嗽脓血者，服之大效。

羊肺汤　治欬昼夜无间息，气欲绝，肺伤唾血。
牡蛎煅　桂心　生姜各六两　半夏　钟乳粉　白石英各五两　五味　百部根　贝母　橘皮　桃仁去皮尖　射干各三两　厚朴　(艹款)冬花　甘草炙，各二两　羊肺一具，切碎
右先以羊肺用水一斗三升，煮至一斗，去肺，内诸药，再煮取三升，分作四服，日三夜一。忌海藻菘菜羊肉饧生葱。

古今图书集成医部全录卷二百四十六

　欬嗽门

　　方

桑白皮煎 【 《良方》，下同】 　疗欬经年不瘥，气喘欲绝，伤肺见血。
桑白皮五合　麦冬　杏仁去尖，熬脂　(艹款)冬花各六两　茯苓　贝母　升麻　黄芩各十二分　芍药八分　白羊肺一具切　蜜生地汁各一升
右切，以水一斗，煮取三升，去滓，内杏仁脂、生地汁、蜜，微火上煎，如鱼眼沸，搅勿停手，取二升二合煎成，净绵夹布滤过，每食后含一合，日夜三四度。老小以意减之，微含之，佳。忌生冷油酢面鱼蒜芜荑。

(艹舌)蒌汤　治久欬。
(艹舌)蒌一枚，取瓤，入蛤粉一匙，同炒黄　马兜铃炒　防己　葛根　杏仁汤浸去皮尖双仁，炒　甘草　贝母去心　阿胶剉，入糯米二合同炒，去米，各二两
右剉碎，每服三钱，水一钟，入蜜半匙，煎至七分，去滓，不拘时温服，日三夜一。

杏仁膏　治欬嗽喘急，喉中似有物，唾血不止。
杏仁二两，汤浸去皮尖双仁，炒微黄，研如膏　酥三两　白蜜五合　阿胶二两，捣碎炒黄为末　生姜汁一合　紫苏子二两，微炒研如膏
右六味相和，于银锅内，以慢火熬成膏。每服一匙，不拘时，以温粥饮调下，日四五服。

黄芪散　治欬嗽唾血。
黄芪　糯米炒　阿胶炒珠，各五钱
右为细末，每服二钱，不拘时，用米汤调下。

天门冬丸　治肺脏壅热，欬嗽痰唾稠粘。
天门冬一两半，去心焙　百合　前胡　贝母煨　半夏汤洗去滑　桔梗　桑白皮　防己　紫菀　赤茯苓　杏仁汤浸去皮尖双仁，麸炒黄，研如膏　生干地黄各三分
右为细末，炼蜜和捣二三百杵，丸如梧桐子大。每服二十丸，不拘时生姜汤送下，日三服。

宁气汤　治肺气不利，欬嗽声重，咽燥痰粘，不得眠。
粟壳二两半，蜜制　陈皮去白　桑皮炒　桔梗　紫苏叶　半夏姜制　甜葶苈　五味子　紫菀　杏仁去皮尖，麸炒　炙甘草各七钱半
右(口父)咀，每服五钱，用水一大盏，生姜七片，煎至六分，去滓，食后稍热服。
又方　调肺止嗽，顺气消痰。如欬嗽不得息者，服之便安。
佛耳草　白茯苓　(艹款)冬花　陈皮去白　知母　贝母　桔梗各七分　汉防己　猪牙皂角去皮弦酥炙，各一两半
右为细末，每服三钱，水一大盏，入黄蜡、乌梅少许，同煎至五分，去乌梅，和滓温服。

安眠散　治上喘欬嗽，久而不愈者。
(艹款)冬花　麦门冬　乌梅肉　佛耳草各二钱半　橘红半两　粟壳七钱半，蜜炙　炙甘草三钱半
右为细末，每服三钱，水一盏，入黄蜡如枣核许，同煎至八分，去滓，临睡温服。

秘方烟筒儿　治远年近日，一切欬嗽，妇人胎前产后嗽，皆效。
雄黄半两　人参　艾叶各三钱　(艹款)冬花　佛耳草各二钱半
右为细末，以厚蜡纸阔四寸长八寸卷一筒，装药在内，烧烟熏喉。

(艹款)花散　治年深日久欬嗽，肺虚寒热。
(艹款)冬花不以多少
右于密室中，如香焚之，烟起，以笔管引入烟则咽之。或于坐卧处如香焚之，不吸亦妙。病重数日见功，轻者便减。一方咽干口燥，用茶清送下。又歌曰：连年欬嗽人难治，休要胡医枉使钱；细捣(艹款)冬花作末，烧烟口吸奔喉咽。

三奇散　治一切嗽，不问新旧，喘顿不止，日夜无度。
(艹款)冬花二百文　佛耳草五十文　熟地黄二两
右焙干，碾为末，每用二大钱，装猛火于香炉中烧之，用纸作筒子，一头大，一头小，如粽子样，安在炉上，以口吸，烟尽为度。即以清茶咽下，有涎吐之。《经验方》陈氏云：予家一仆，久苦此疾，医治如水浇石。偶在曲江置得沅州一婢，新制此药，两服而愈。

越婢加半夏汤 【 仲景，下同】 　治欬而上气，其人喘，目如脱状，脉浮大者，此为肺胀。
麻黄六两　石膏半斤　半夏半升　生姜三两　大枣十五枚　甘草二两
右六味，以水六升，先煮麻黄，去沫，内诸药，煮取三升，分温三服。

小青龙加石膏汤　治肺胀，欬而上气，烦躁而喘，脉浮者，心下有水。
石膏二两　麻黄　芍药　桂枝　细辛　甘草　干姜各三两　五味子　半夏各半升
右九味，以水一斗，先煮麻黄，去上沫，内诸药，煮取三升，强人服一升，羸者减之，日三服。小儿服四合。

(艹舌)蒌薤白白酒汤　治胷痹，喘息欬唾。
(艹舌)蒌实一枚，捣　薤白半斤　白酒七升
右三味，同煮取二升，分温再服。

九仙散 【 《良方》，下同】 　治痰嗽。
九尖蓖麻子叶三钱　飞过白矾二钱
右用猪肉四两，薄批，碁盘割开，掺药二味，荷叶裹，文武火煨熟细嚼，白汤送下后，用干食压之。

止嗽散　治前证。
半夏一两半，汤洗七次　枯白矾四两
右二味为末，生姜打面糊和丸桐子大。每服三二十丸，空心温酒送下。

三才丸　治嗽。
人参　天门冬去心　熟干地黄各等分
右为细末，炼蜜为丸如樱桃大，含化服之。

三分茶　治欬喘。
茶二钱，熟水泡　蜜二两　荞麦面炒，四两
右以新汲水一大碗，合前三味，约打千余数，连饮之，饮毕良久，下气不可停，久喘自止。

琼玉膏 【 《医学正传》，下同】 　治虚劳干欬嗽。
人参十二两　茯苓十五两　白蜜五斤，熬去沫　生地黄十斤，洗净，石器内杵烂，取自然汁，忌铁器　沉香　琥珀各五钱
右以人参、茯苓、沉香、琥珀俱为细末，先将地黄汁与白蜜搅匀，绢滤去细滓，入药末搅匀，或好磁瓶或银瓶内，用棉纸十数层，外加箭箬，包封扎瓶口，入砂锅内，或铜锅内，以长流水浸没瓶颈，用桑柴文武火煮三昼夜，取出，换蜡纸数重，包扎瓶口，浸没井中半日，以出火毒，提起，仍入前锅内煮半日，以出水气，然后收藏。每日清晨及午前后，取一二匙，用温酒一盏调服。不饮酒人，白汤亦可。

润肺除嗽饮　治远年欬嗽如神。
人参　杏仁　生甘草　薄荷各三分　(艹款)冬花　枳壳麸炒　麻黄　橘红　石膏　桔梗　半夏　桑皮蜜炒　紫菀茸　乌梅　粟壳蜜炙，各五分　五味子九粒
右细切，加生姜三片，细茶一撮，水一盏半，煎至一盏服。

清化丸　治肺郁痰喘嗽，睡不安宁。
贝母　杏仁　青黛
右为末，沙糖入姜汁炮，蒸饼和如弹大，噙化。
又方　治久嗽风入肺。
鹅管石　雄黄　郁金　(艹款)冬花
右为末，和艾中，以生姜一片，安舌上灸之，以烟入喉中为度。

欬嗽劫药
五味子五钱　甘草生，二钱五分　五倍子　风化硝各四钱
右为末，蜜丸噙化。
又方　治风热痰嗽。
南星　海粉各二两　半夏一两　青黛　黄连　(艹舌)蒌仁研　石碱　萝卜子炒，各半两　皂角灰　防风各三钱
右为细末，神曲糊丸服。
又方　治劳嗽吐红。
人参　白朮　茯苓　百合　红花　细辛　五味　官桂　阿胶　黄芪　半夏　杏仁　甘草　白芍　天门冬
右剉，水煎。若热去桂芪，用桑白皮、麻黄不去节、杏仁不去皮，同煎。

橘皮半夏汤仁斋　治寒嗽，冷则发。
橘皮　半夏制，各三钱
右水盏半，姜十片，枣一枚，煎八分，热服。

痰嗽方
黄芩　蒙石煅，各半两　半夏二两　白朮一两　茯苓　陈皮各七钱半　风化硝二钱半
右为末，粥丸。
又方　治欬嗽，气实无虚热者可服，汗多者亦用之。
粟壳四两，蜜炒　人参　(艹款)冬花　桔梗各半两　兜铃　南星姜制　乌梅肉各一两
右为末，蜜丸弹子大，含化。

人参清肺散　治痰嗽，咽干，声不出。
人参　陈皮　贝母各一钱半　半夏　桔梗　茯苓　甘草　桑白皮　知母　地骨皮　枳壳　杏仁　黄连各一钱　麦冬半钱　五味子十个　(艹款)冬花七分
右，水煎，生姜三片。

烟筒方　治一切犯寒欬嗽，遇冬便作。
冬花蕊　鹅管石　雄黄　艾叶各等分
右为末，纸卷筒内，用火点，烟入口吞一分，即吞水一口塞烟气，效。

焚香透膈散 【 丹溪，下同】 　治一切劳嗽久嗽。
鹅管石　雄黄各一分半，二味另为末　(艹款)冬花　佛耳草各一分半，二味另为末
右用纸一张，方四五寸，以鸡子清涂中央，四旁各悬一寸许不涂，然后入鹅管石、雄黄末，掺于鸡子清上；又以(艹款)冬、佛耳草末掺其上覆之。又用箭箸从不涂纸旁卷起为一纸筒，用糊粘牢，抽出箭着，焙干。用时将纸筒含在口中，一头点火，以口吸烟令满，咽之，咽至烟尽为度，呷茶一二口压之。

万山观芦吸散　治男妇一切风寒欬嗽喘急。
(艹款)冬花去梗，三钱　鹅管石　佛耳草各二钱　枯矾五分　甘草炙，钱半　官桂一钱
右为细末，每服一钱，竹筒吸入喉内，日夜三服，即嗽止。

海藻汤 【 《千金方》，下同】 　治欬而下利，胷中痞而短气，心中时悸，四肢不欲动，手足烦，不欲食，肩背痛，时恶寒。
海藻四两　五味子　半夏各半升　生姜一两　细辛二两　茯苓六两　杏仁五十枚
右七味，(口父)咀，以水一斗，煮取三升，去滓，分三服，日三。一方无五味子、生姜。

白前汤　治水欬逆上气，身体浮肿，短气胀满，昼夜倚壁，不得卧，咽中作水鸡鸣。
白前　紫菀　半夏　大戟各二两
右四味(口父)咀，以水一斗，浸一宿，明旦煮取三升，分三服。

百病方　治九种气嗽欲死。
干姜　半夏　细辛　紫菀　吴茱萸　茯苓　荛花一作芫花　甘草　甘遂　防葵　人参　乌头　大黄　杏仁各五分　葶苈二分　巴豆去油　厚朴　白薇各三分　五味子　远志　前胡　菖蒲　枳实　蜀椒　皂荚　当归　大戟　桂心各半分
右二十八味为末，蜜丸如梧子大，先食服二丸，日二服，以知为度，不知增之。

百部根汤　治嗽不得卧，两眼突出。
百部根　生姜各一斤　细辛　甘草各一两　贝母　五味子　白朮各二两　桂心四两　麻黄六两
右九味(口父)咀，以水一斗二升，煮取三升，去滓，分三服。

蜀椒圆　治上气欬嗽甚良。
蜀椒五分　乌头　杏仁　菖蒲　礜石一作矾石　猪牙　皂荚各一分　细辛　(艹款)冬花　紫菀茸　干姜各三分　吴茱萸　麻黄各四分
右十二味为末，蜜丸如梧子大，暮卧吞二丸。治二十年久欬，不过二十丸。

通气圆　治久上气欬嗽，咽中腥臭，气搅心痛眼痛，耳中嘈嘈，邪毒疰时气，食不生肌，胷中膈塞，呕逆多唾，恶心，心下坚满，饮多食少，恶疰淋痛。
饴糖三升　蜀椒二升　杏仁一升　蜈蚣五节　大附子五枚　干姜　人参各四钱　桂心六分　乌头七分　天门冬一钱
右十味为末，别治杏仁如脂，稍稍内药末，千杵烊糖，乃内药末中，令调和合，如羊枣一枚，日六七、夜三四服，以胷中温为度。若梦与鬼交通及饮食者，用全蜈蚣。食不消，加杏仁五合。小腹急腰痛，加天门冬、杜仲。有风，加乌头三枚、附子一枚，立夏后勿加也。有留饮，加葶苈三两。

欬嗽上气方
蜀椒　桂心　海蛤各四两　昆布　海藻　干姜　细辛各六分　麦门冬一钱
右八味为末，蜜丸如梧子大。饮服十丸，加至二十丸，日三服。有人风虚中冷，胷中满，上气，喉中如吹管声，吸吸气上欲欬，服此丸得瘥。
又方　治欬嗽胷胁支满，多唾上气。
干姜五分　礜石　乌头　菖蒲各一分　细辛　黄环各二分　(艹款)冬花　紫菀　杏仁各三分　吴茱萸四分　蜀椒五合
右十一味为末，蜜丸梧子大。每服一丸，着牙上咽汁，日五六服，剧者常含不止。一方无礜石、乌头，有矾石。

射干煎　治欬嗽上气。
生射干　(艹款)冬花各三两　紫菀　细辛　附子　桑皮　甘草各二分　饴糖五两　白蜜　竹沥　生姜汁各一升
右十一味，以射干先内白蜜并竹沥中，煎五六沸去之。口?父咀六物，以水一分，合浸一宿，煎七上七下，去滓，乃合饴姜汁煎如餔，服如酸枣一丸，日三。剧者夜二，不止加之，以止为度。一方无生姜汁，有干姜五两。

杏仁煎　治冷嗽上气，鼻中不利。
杏仁五合　五味子　(艹款)冬花各三合　紫菀　干姜各二两　桂心三两　甘草四两　麻黄一斤
右八味，以水一斗，煮取麻黄四升，治诸药为末，又内胶饴半斤，白蜜一斤，合内汁中，搅令相得，煎如饴，先食，服如半枣许，日三服，不知加之，以知为度。
又方　治忽暴欬失声，语不出。
杏仁另研　姜汁　砂糖　蜜各一升　五味子　紫菀各三两　通草　贝母各四两　桑白皮五两
右五味，(口父)咀，以水九升，煮取三升，去滓，内杏仁脂姜汁蜜糖和搅，微火煎取四升，初服三合，日再，夜一，后稍加。

杏仁饮子　治暴热欬。
杏仁四十枚　苏子一升　橘皮一两　柴胡四两
右四味，以水一升，煮取三升，分三服，常作饮服。

芫花煎　治新久欬。
芫花　干姜各二两　白蜜二升
右二味为末，内蜜中，令相和，微火煎令如糜，每服如枣核大一枚，日三夜一，以知为度，欲利者多服。深师以治冷饮嗽。又治三十年久嗽者，以水五升，煮芫花，取三升，去滓内姜加蜜，合煎如糜，服之。

(艹款)冬煎　治前证。
(艹款)冬花　干姜末　紫菀各三两　五味子二两　芫花一两，熬令赤
右五味(口父)咀，先以水一斗，煮三味，取二升半，去滓，内芫花、干姜末，加蜜三升，合投汤中令调，于铜器中，微火煎令如糖，每服半枣许，日三。
又方　治三十年欬嗽，或饮或欬，寒气嗽，虽不同，悉主之。
细辛　(艹款)冬花　防风　紫菀茸各三两　藜芦　蜀椒各二两
右六味(口父)咀，取藜芦先着铜器中，次紫菀、次细辛、次(艹款)冬花、次椒，以大枣百枚，间着诸药，以水一斗二升，微火煮，令汁尽，出枣曝令燥，鸡鸣时服半枣，不知，明旦服一枚，以胷中温温为度。若强人欲嗽吐者，可小增，服之后吐脓囊裹结，吐后勿冷饮食，欬愈止药。药势静乃食，不尔令人吐不已。
又方　治积年欬嗽，喉中呀声一发，不得坐卧。
紫菀茸　贝母　半夏　桑根白皮　五味子　射干　百部各五分　(艹款)冬花　皂荚　干姜　陈皮去白　鬼督邮　细辛各四分　白石英　杏仁各八分　蜈蚣二枚
右十六味为末，蜜和丸如梧子大。饮服十丸，日再，稍加至二十丸。崔氏无半夏、射干、干姜、陈皮、鬼督邮、细辛、白石英。用麻黄二两、芫根白皮一两半，以煮枣汤送下。

(艹款)冬圆　治三十年上气欬嗽，唾脓血，喘息不得卧。
(艹款)冬花　干姜　蜀椒　吴茱萸　桂心　菖蒲各五分　人参　茯苓　细辛　荛花　紫菀　甘草　桔梗　防风　芫花　皂荚各三分
右十六味为末，如梧子大。酒服三丸，日三服。
又方　治前证。
独活二两　冬花　紫菀　细辛　石斛　防风　芎藭　人参　当归　藁本　甘草　蜀椒　白朮　半夏　天雄菖蒲　钟乳粉　桂心　麻黄各三两　乌头　芫花　附子各一两　桃仁二十枚　大枣二十五枚
右二十四味为末，蜜丸如梧子大。酒服二十丸，日二服，不止加之。酒渍服亦得。
又方　治前证。
(艹款)冬花　干姜　桂心　紫菀各三分　杏仁　皂荚　礜石　菖浦　乌头各一分　细辛二分　蜀椒五合　吴茱萸六合
右十二味为末，蜜丸如梧子大。酒服五丸，日三夜一。二十年嗽，不过五十日愈。患欬嗽喉鸣上气，服一剂永瘥。一方无礜石，有矾石。
又方　治肺伤，欬唾脓血，肠濇背气不能食，恶风，目暗(目巟)(目巟)，足胫寒冷。
大麦三升　白胶　生姜各五两　桂心　人参　紫菀各二两　大枣三十枚　干地黄切半升　桑白皮切二升　芎藭　大麻仁　饴糖各一升
右十二味，(口父)咀，以水一斗五升，煮大麦，取一斗，去麦下药，煮取三升，分三服。

竹皮汤　治欬逆下血不息。
生竹皮三两　紫菀二两　生地切　饴糖各一升
右四味(口父)咀，以水六斗，煮取三升，去滓，分三服。

百部圆　治诸嗽不得气息，唾脓血。
百部根三两　升麻半两　桂心　五味子　甘草　紫菀　干姜各一两
右七味为末，蜜和丸如梧子大。每服三丸，日三，以止为度。
又方　治上气欬嗽，喘息，喉中有物，唾血。
生姜汁　杏仁各二升　饧糖　白蜜各一升　猪膏二合
右五味，先以猪膏煎杏仁，色黄出之，以纸拭令干，捣如膏，合姜汁糖蜜等合煎，令可丸。每服如杏核一枚，日夜六七服，渐渐增加。

钟乳七星散　一名吸散。治寒冷欬嗽，上气，胷满，唾脓血。
钟乳粉　矾石　(艹款)冬花　桂心各等分
右四味，治下筛，作如大豆七聚，七星形，以小筒吸取，酒送下，先食服，日三，不知加之，数试大验。又云：临卧并吸服之。
又方　治前证。
钟乳粉　细辛　(艹款)冬花　天雄　紫菀茸　石膏各等分
右六味，治下筛，取如大豆七聚，如前法吸之，日二，只得食粥，七日嗽愈乃止。若大豆聚不知，少益之，勿太多。

七星散　治三十年欬嗽。
(艹款)冬花　紫菀茸　桑根白皮　代赭石　细辛　伏龙肝各一两
右六味，治下筛，作七星聚，聚如扁豆者，以竹筒口当药上，一一吸咽之，令药入腹中，先食，日三服；至四日复作七星聚，以一脔肉炙令熟，以展转药聚上，令药悉遍肉上，仰卧咀嚼之，细细咽汁，令药力尽，总咽却，取瘥止。未瘥复作如初。羊牛鹿肉皆可用，猪肉不可用。

团参饮子 【 《济生方》，下同】 　治病因抑郁忧思，喜怒饥饱失宜，致脏气不平，欬嗽脓血，渐成肺痿，憎寒壮热，羸瘦困顿，将成劳瘵。
人参　紫菀茸洗　阿胶蛤粉炒　百合蒸　细辛洗去叶土　(艹款)冬花　天门冬汤浸去心　杏仁去皮尖，炒　半夏汤泡七次　经霜桑叶　五味子各一两　甘草炙，五钱
右(口父)咀，每服四钱，水一盏半，生盖五大片，煎至七分，去滓，食后温服。因气而欬者，宜加木香。欬而唾血有热者，加生地黄。欬而唾血有寒者，加钟乳粉。因疲极而欬嗽者，加黄芪。因损欬而唾血者，加没药、藕节。欬而呕逆，腹满不食，加白朮，仍倍加生姜。欬而小便多者，加益智仁。欬而大便溏者，去杏仁，加钟乳粉。欬而面浮气逆者，加沉香、柑皮煎。

半夏圆　治肺脏蕴热，痰嗽，胷膈塞满。
(艹舌)蒌子去壳别研　半夏汤泡七次，焙末，各一两
右件和匀，生姜自然汁打面糊为丸如梧桐子大。每服五十丸，食后，用姜汤送下。

诃子饮　治久嗽，语声不出。
诃子去核　杏子泡去皮尖，各一两　通草二钱半
右(口父)咀，每服四钱，水一盏半，煨生姜切五片，煎至八分，去滓温服，食后。

百花膏　治喘嗽不已，或痰中有血。
(艹款)冬花　百合蒸焙
右等分为细末，炼蜜为丸如龙眼大。每服一丸，食后临卧细嚼，姜汤咽下，噙化，尤佳。

椒红丸 【 《中藏经》】 　治嗽不止，及补中益气进食。
小蜀椒拣去目，净炒过出汗，二两　干山药　附子炮去皮脐，各一两
右同为细末，以好酒煮淡木瓜和之，再入臼中，杵三五百下，丸如桐子大。每服十五丸，加至二十丸，空心食前盐汤温酒任下。泄泻，米饮下。如喉中痰涎如水鸡声，晓夕不止，一两服见效。

泽漆汤 【 《金匮要略》】 　治肺欬上气脉沉者。
泽漆三升，以东流水五斗，煮取一斗五升　紫参　白前　生姜各五分　半夏半升　甘草　黄芩　人参　桂心各三两
右九味(口父)咀，内泽漆汁中煮取五升，温服五合，至夜尽。

痰嗽方
白果二十一个，炒黄　麻黄去节，三钱　(艹款)冬花　苏子　制半夏　桑白皮蜜炙，各二钱　黄芩炒　杏仁去皮尖，各一钱半　甘草一钱
右，水三钟，煎二钟，随时分作二服，不用姜。

团鱼丸 【 《良方》】 　治骨蒸欬嗽潮热。
团鱼一个　柴胡　前胡　贝母去心　知母　杏仁去皮尖，各五钱
右共煮，待鱼熟，去骨甲裙，再煮，食肉饮汁，将药焙为末，仍以骨甲裙煮汁，和丸梧子大。每空心黄芪汤下三十丸，日二服，服尽，仍治参芪药调之。

橘皮半夏汤 【 河间，下同】 　治痰壅涎嗽久不已者。常服，养液润燥，解肌热，止欬嗽。
陈皮去白五钱　半夏汤洗七次，二钱半
右为末，分作二服，每服水一钟半，生姜十片，同煎至七分，去滓稍热服。

防己丸　治肺不足，喘嗽久不已者，调顺气血，消化痰涎。
防己　木香各二钱　杏仁三钱
右为末，炼蜜为丸如小豆大。每服二十丸，煎桑白皮汤下。如大便闭，加葶苈一两，食后服。

宁神散　治一切痰嗽不已，世传极验。
御米囊一斤酢炒　乌梅四两
右为末，每服二三钱，沸汤点，常服，食后，日三服。

仙人肢丸　治远年劳嗽，不问寒热，痰涎喘满，先服松花膏，下过多，服此药无不效。
蛤蚧一对，头尾全用，河水净洗，文武火酥炙黄色　人参　沙参　元参　紫团参　丹参　白朮　牡蛎　知母　甘草各二两
右为末，用麻黄十五斤去根、枸杞子三斤，熬成膏，丸如弹子大，磁盒子盛，临卧煎生姜自然汁化下一丸。小儿量岁数加减。

石膏散　治热嗽喘甚者。
石膏一两　甘草炙，半两
右为末，每服三钱，新汲水下，或生姜汁蜜调下。

大百劳散　治一切劳嗽肌劣，喘息不卧，痰涎不食。
蛤蚧一对，蜜炙　鳖甲一个，去裙酢炙　甘草炙　人参　柴胡　干姜　白茯苓　白朮　茴香　青皮　杏仁去皮尖　知母　贝母　陈皮去白　官桂　附子　半夏姜制　苍朮汤浸，各一两　苏木　龙胆草各五钱
右为末，每服二钱，水一盏，用生姜三片，枣二枚，乌梅二枚，同煎，空心稍热服。有汗加小麦二十粒，不用铁器。

小百劳散　治劳喘嗽不已，自汗者。
御米壳不拘多少炒
右为末，每服二钱，入乌梅同煎，水一盏，温服，食后。有汗加小麦三十粒，同煎温服。

芦筒散　治男子妇人一切欬嗽喘急。
(艹款)冬花　井泉石　鹅管石　钟乳石　官桂　甘草　白矾　佛耳草各等分
右为末，每服一钱，竹筒子吸吃，日三服，立效。

罂粟神圣散　治男子妇人久新日夜欬嗽不止者。
御米壳一两，蜜炒　乌梅肉　人参　诃子肉　葶苈　桑白皮各五钱
右为细末，每股二三钱，百沸汤临卧调下。

水煮金花丸　治风痰热欬嗽，其脉弦，面青，四肢满闷，便溺秘濇，心多躁怒。
南星　半夏生用　寒水石烧存性，各一两　天麻五钱　雄黄二钱　白面三两
右为细末，滴水为丸，每服五七十丸至百丸，煎浆水沸，下药，煮令沸浮为度。漉出淡浆水浸，另用生姜汤下，或通圣加半夏及《局方》中川芎丸、防风丸皆可用也。

小黄丸　治热痰欬嗽，脉洪面赤，烦热心痛，唇口干燥，多笑。
南星　半夏俱汤洗，各一两　黄芩一两半
右为细末，生姜汁浸，蒸饼为丸如桐子大。每服五十丸至七十丸，食后，姜汤下。及小柴胡汤中加半夏亦可。

白朮丸　治痰湿欬嗽，脉缓面黄，肢体沉重，嗜卧，津液不收，腹胀而食不消化，宜之。
南星　半夏俱汤洗，各一两　白朮一两半
右为细末，糊为丸桐子大。每服五七十丸，生姜汤下。及《局方》中防己丸亦可。

玉粉丸　治气痰欬嗽，脉濇面白，上喘气促，洒淅恶寒，忧愁不乐，宜服之。
南星　陈橘皮　半夏俱洗，各一两
右为细末，薄糊为丸如桐子大。每服五七十丸，生姜汤下，食后。及《局方》中防己丸亦可。玉粉丸加减在后：心下痞，加枳实五钱。身热甚，加黄连五钱。体重，加茯苓一两。气上逆，加苦葶苈五钱。气促，加人参、桔梗各五钱。浮肿，加(木郁)李仁杏仁各五钱。大便秘，加大黄五钱。寒痰，去橘皮，加官桂。

防风丸　治痰嗽胷中气不清者。枳朮丸亦妙。
防风　枳壳去瓤麸炒，各五钱　白朮一两
右为细末，蒸饼为丸，每服五七十丸，生姜汤下。

五味黄芪散 【 《拔萃方》】 　治欬嗽，咯血成劳，眼睛疼痛，四肢困倦，脚膝无力。
麦门冬　熟地黄各一钱　桔梗　黄芪各钱半　五味子　人参　芍药　甘草各五分
右作一服，水二盏，煎八分，食后温服。

三圣丹 【 《正传》】 　治久嗽极效。
天南星煨裂，一两　大半夏汤泡七次，二两　甘草生五钱
先以星夏二味，研为细末，用生姜自然汁拌匀，盦作曲，春秋七日、冬十日、夏五日取出，再同甘草共研为细末，别取淡竹沥一碗，将前药末用竹沥拌捏，作饼子焙干，又将竹沥沃湿，又焙干。如此沃焙十数次，待竹沥尽为度，研为细末，用白沙蜜，每临卧抄一匙于口内，噙化下，再用竹沥漱口咽之。

桑白皮散 【 《医林》，下同】 　治上焦热壅，血腥烦，嗽连声，并气不得透。
桑白皮炒　桔梗　川芎　防风　薄荷　黄芩　前胡　柴胡　紫苏叶　赤茯苓　枳壳麸炒　甘草各等分
右咀，每服七钱，姜三片，枣一枚，煎七分，食远。

加味枳半夏汤　治上焦有热，欬嗽黄痰，痞满气喘。
枳壳　半夏　桔梗　茯苓　苦葶苈微炒　防己　薄荷　紫苏　马兜铃　桑皮炒各一钱　甘草炙，五分
右作二服，水盏半，姜三片，煎八分，食远服。

紫菀膏　治肺热，热嗽久嗽，身如炙，将成劳。
大黄半两　枇杷叶去毛　木通　(艹款)冬花　紫菀　杏仁去皮尖，炒　桑白皮炙，各一两
右为细末，炼蜜丸樱桃大，夜间噙化三五丸。

平气散 【 《三因方》】 　治一切欬嗽吐痰，气塞不利，恶风不能食。
人参　白朮　川芎　当归　紫苏叶　杏仁　木瓜　茯神各七分　五味子　肉桂各三分　乌药　甘草　白芷各五分
右，水二盏，姜三片，煎八分，食后温服。

苏子煎　治上气欬嗽。
苏子　生姜汁　生地黄汁　白蜜　杏仁各一升
右将杏仁苏子捣烂，以二汁浇之，绢绞取汁，又捣又浇，如此绞六七度，则味尽去滓，以蜜和合，置铜器中，于汤上煎之如饴。每服二匙，日三次，夜一二次，病愈即止。

三奇汤 【 《东垣十书》】 　治欬嗽，上气喘促，胷膈不利。
陈皮去白　桔梗　青皮　紫苏　人参　半夏　杏仁　五味子　桑白皮炒，各一钱　甘草五分
右水二盏，姜三片，煎一盏，食后服。

杏仁膏 【 《良方》，下同】 　治欬嗽喘急，喉中枯燥如物塞，兼唾血不止。
杏仁去皮尖，炒研　真酥各三两　阿胶炒研　生姜汁各一合　白蜜五合　苏子二两，微炒研
右和于银锅内，慢火熬成膏，每服一匙，不拘时米饮调下。

阿胶散　治肺燥欬嗽不已，及唾血。
阿胶炒　白芨各二钱　天门冬　北五味子　生地黄　人参　茯苓各一钱
右作二服，除白芨为细末，余剉，每服水盏半，入蜜二匙，秫米百粒，生姜五片，同煎熟，入白茇末调，食后温服。

凤髓汤　治欬嗽，大能润肺。
牛髓一斤，取(骨行)骨中者　杏仁去皮尖，研如泥　山药炒　胡桃仁去皮，另研，各四两　白蜜半斤
右将骨髓白蜜，沙锅内熬沸，以绢滤去滓，盛磁瓶内，将杏仁等三味入瓶内，以纸密封瓶口，重汤煮日夜，取出冷定，每早晨以白汤化一二匙服。

补肺汤 【 《拔萃方》】 　治劳嗽。
桑白皮　熟地黄各钱半　人参　紫菀　黄芪　五味子各七分半
右，水二盏，煎八分，入蜜少许，食后服。

黄芪鳖甲散 【 《医林》，下同】 　治虚劳客热，肌肉消瘦，四肢倦怠，五心烦热口燥咽干，日晡潮热，夜出盗汗，欬嗽痰涎，时带腥血。
黄芪蜜炙　鳖甲酥炙，各钱半　柴胡　地骨皮　生地黄　知母各一钱　秦艽　白茯苓　半夏　桑白皮　人参　紫菀茸　黄芩　甘草　桔梗　赤芍药　天门冬各五分　肉桂三分
右作二服，每服水二盏，姜三片，煎八分，食后服。

蛤蚧散　治虚劳，欬嗽咯血，潮热盗汗，不思饮食。
蛤蚧一对，净洗酥炙　人参　百部　(艹款)冬花　紫菀各半钱　贝母　黄芪　阿胶炒　柴胡　鳖甲酥炙　半夏汤洗　杏仁去皮尖　肉桂　甘草炙，各一两
右咀，每服五钱，水二盏，姜三片，煎八分，食远温服。

温金散 【 《良方》，下同】 
黄芩　甘草　人参　防风各一钱　桑白皮　杏仁三七粒，去皮尖　茯苓各半两　麦冬二钱半
右将黄芩、甘草、防风、桑皮、杏仁，用米泔水浸一宿，晒干，次入人参、茯苓、麦门冬共为末。每服二钱，水一盏，蜡一豆大，煎七分，食后服。

大阿胶丸　治肺虚客热，欬嗽，咯血呕血。
阿胶炒　地黄　白茯苓　五味　山药各一两　贝母　百部　柏子仁　茯神　人参　防风　麦冬　远志肉　丹参各半两　杜仲姜汁炒一钱
右为细末，炼蜜丸弹子大。每服一丸，食后，卧时嚼服，白汤下。

四物桔梗汤家抄　治干欬嗽，乃火郁痰嗽在肺，必用苦梗以开提之，兼补降火。
当归身　川芎　白芍药　熟地黄　桔梗　黄蘗炒各一钱
右水二盏，煎八分，加竹沥半盏 ，姜汁一匙，和匀服。

人参紫菀汤秘方　治欬嗽痰喘。
乌梅三枚　人参　紫菀　陈皮　半夏　桔梗　杏仁炒各七分　罂粟壳蜜炙二钱　五味子　桑白皮　紫苏　薄荷　知母　甘草炙各五分
右，水二盏，煎八分，食后温服。

九仙散 【 丹溪】 　治一切欬嗽不已。
人参　(艹款)冬花　桔梗　桑白皮　五味子　阿胶　贝母　乌梅各五分　御米壳二钱，蜜炙
右，水盏半，姜一片，枣一枚，煎七分，食后服。

三妙汤 【 《集成》】 　治久嗽。
罂粟壳蜜炙，四个　乌梅　北枣各三枚
右，水二盏，煎八分。

虀汤煎秘方　治诸般欬嗽不已。
粟壳　乌梅肉　陈皮　人参　木香　五味子　桔梗　杏仁　石膏　甘草炙，各等分
右，每服八钱，韲水二盏，煎服。

五味子丸 【 《集成》】 　劫欬嗽如神。
五味子五钱　生甘草二钱五分　五倍子　风化硝各一钱
右为末，炼蜜丸芡实大，噙化。

百药煎 【 丹溪】 　劫嗽立止。
百药煎　诃子　荆芥穗各等分
右为末，蜜丸噙化。

法制杏仁河间　治一切气嗽。
杏仁半斤，去皮尖
右童便浸，一日一换，夏一日三换，浸半月，控洗焙干，研极细末。每服一枣大，薄荷汤点蜜，食后调服，数剂全愈。

败毒散 【 《局方》】 　治痰嗽身热鼻塞。
柴胡　前胡　羌活　独活　人参　茯苓　枳壳　川芎　桔梗各八分　甘草四分
右，水二盏，葱一根，枣一枚，煎八分，不拘时服。

桑皮散 【 《医林》】 　治上焦热壅，欬嗽血腥，连声并气不得透。
桑皮炒　前胡　柴胡　紫苏　薄荷　枳壳　桔梗　赤茯苓　黄芩　甘草炙，各等分
右咀，每服七钱，水二盏，煎七分，食远温服。

泻白散 济生方　治肺壅实烦热，欬嗽喘闷，大便不利。
桔梗　甘草　桑白皮　陈皮　半夏　杏仁　(艹舌)蒌子　地骨皮各等分
右咀，每服八钱，水二盏，姜五片，煎八分，食后服。

双玉散 【 《易老》】 　治痰热欬嗽喘涌痰涎。
寒水石　石膏各等分
右为细末，每服三钱，人参煎汤调下，食后临卧服。

大补元煎 【 《景岳全书》，下同】 　治男妇血气大坏，精神失守，欬嗽危剧等证。
人参少则二三钱，多则一二两　枸杞二三钱　熟地少则二三钱，多则二三两　炙甘草一二钱　当归二三钱，泄泻勿用　山茱萸一钱，畏酸吞酸勿用　杜仲　山药炒，各二钱
水二钟，煎七分，温服。

左归饮　此壮水之剂也，凡命门之阴衰阳胜而欬嗽者，宜此方加减主之。
熟地二三钱或加至一二两　炙甘草一钱　山茱萸一二钱，畏酸者少用　茯苓一钱半　山药　枸杞各二钱
水二钟，煎七分，食远服。

右归饮　此益火之剂也。凡命门之阳衰阴胜而欬嗽者，宜此方加减主之。
熟地如前　山药炒　杜仲姜制　枸杞各二钱　山茱萸肉一钱　甘草炙　肉桂各一二钱　制附子一二三钱
水二钟，煎七分，食远温服。

左归丸　治真阴肾水不足，不能滋养荣卫，渐至衰弱欬嗽，宜壮水之主，以培左肾之元阴，而精血自充矣。宜此方主之。
熟地八两　山药炒　枸杞　山萸　菟丝子制　鹿胶炒珠，各四两　牛膝好酒洗蒸，三两，精滑者勿用　龟板胶切碎炒珠，四两，无火者不用
右将熟地蒸烂杵膏，加炼蜜丸桐子大，每食前用滚汤或淡盐汤下百余丸。如火铄肺，加百合三两。

右归丸　治元气不足，或先天禀衰，或劳伤过度，以致命门火衰，不能生土，而为脾胃虚寒，神疲气怯，或心跳不宁，或四肢不收，或眼见邪祟，或阳衰无子，欬嗽等证，俱速宜益火之原，以培右肾之元阳，而神气自强矣。此方主之。
熟地八两　制附子二两，渐加至五六两　肉桂二两，渐加至四两　当归便溏勿用　山萸肉炒，各三两　山药炒　枸杞微炒　菟丝子制　鹿角胶炒珠　杜仲姜汁炒，各四两
右，丸法如前，或丸如弹子大。每嚼服二三丸，以滚白汤送下，其效尤速。

五福饮　凡五脏气虚，亏损欬嗽者，此皆能治之。
人参　熟地各随宜　当归三钱　炙甘草一钱　白朮炒，一钱半
水二钟，煎七分，食远温服。或加生姜三五片。

一阴煎　此治水亏火胜之剂，故曰一阴。凡肾水真阴虚损，而脉证多阳，虚火发热，及阴虚火痰欬嗽等证，皆宜用此加减主之。
生地　芍药　麦冬　丹参各二钱　甘草一钱　熟地三五钱　牛膝一钱半
水二钟，煎七分，食远温服。

加减一阴煎　治证如前，而火之甚者，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

四阴煎　此保肺清金之剂，故曰四阴。治阴虚劳损，相火炽盛，津液枯竭，欬嗽吐衄多热等证。
生地二三钱　生甘草一钱　茯苓一钱半　麦冬　白芍药　百合　沙参各二钱
水二钟，煎七分，食远服，金水不能相滋而干燥喘嗽者，加熟地三五钱。

金水六君煎　治肺肾虚寒，水泛为痰，或年迈阴虚，血气不足，外受风寒，欬嗽呕恶，多痰喘急等证，神效。
当归　半夏　茯苓各二钱　熟地三五钱　陈皮一钱半　炙甘草一钱
水二钟，生姜三五七片，煎七八分，食远温服。

六安煎　治风寒欬嗽，及非风初感，痰滞气逆等证。
陈皮钱半　半夏二三钱　杏仁　甘草各一钱　白芥子五七分，老弱不用　茯苓二钱
水一钟半，加生姜三五七片，煎七分，食远服。凡外感风邪欬嗽，而寒气盛者，多不易散，宜加北细辛七八分或一钱。若风邪欬嗽不止而兼肺胃之火者，加黄芩一二钱。甚者再加知母石膏，所用生姜，止用一片。凡寒邪欬嗽痰不利者，加当归二三钱。老年者尤宜。若气血不足者，当以金水六君煎，与此参用。

贝母丸　消痰清热，润肺止欬。
贝母一两
右为末，用沙糖或蜜和丸龙眼大，或噙化，或嚼服之。若欲劫止久嗽，每贝母一两，宜加百药煎、蓬砂、天竺黄各一钱佐之，尤妙。如无百药煎，即酢炒文蛤一钱亦可，或粟壳亦可酌用。

柴陈煎　治伤风兼寒，欬嗽发热，痞满多痰等证。
柴胡二三钱　陈皮一钱半　甘草一钱　半夏　茯苓各二钱　生姜三五七片
水一钟半，煎七分，食远温服。气逆多嗽者，加杏仁一钱。

六味回阳饮六味回阳饮　据《景岳全书》，此方当有制附子。治阴阳将脱欬喘等证。
人参一二两或数钱　熟地黄五钱或一两　炮干姜各二三钱　当归身三钱，泄泻或动血者，以冬朮代之　炙甘草一钱
水二钟，武火煎七分，温服。

古今图书集成医部全录卷二百四十七

　欬嗽门

　　单方

卒暴欬嗽：用白墡土粉白矾一两为末，姜汁糊丸梧子大，临卧姜汤服二十丸。 【 《普济方》】 

老嗽不止：故茅屋上尘，年久着烟火者，和石黄、(艹款)冬花、妇人月经衣带为末，水和涂茅上，待干，入竹筒中烧烟吸咽，无不瘥也。 【 《藏器》】 

卒然欬嗽：炉中铅屑、桂心、皂荚等分为末，蜜丸如梧子大。每米饮下十五丸。忌葱。 【 《备急方》】 

三十年呷嗽：熏黄、木香、莨菪子等分为末，羊脂涂青纸上，以末铺之，作筒烧烟吸也。 【 《崔氏方》】 

欬嗽熏法：熏黄一两，以蜡纸调卷作筒十枚，烧烟吸咽取吐，止一日一熏。惟食白粥，七日后，以羊肉羹补之。 【 《千金方》】 

水肿上气，欬嗽腹胀：熏黄一两，(艹款)冬花二分，熟艾一分，以蜡纸铺艾，酒二末于上，荻管卷成筒，烧煨吸咽，三十日则瘥。三日尽一剂，百日断盐酢。 【 《外台》】 

肺劳欬嗽：雌黄一两，入瓦盒内，不固济，坐地上，以火焙之，厚二寸，以炭一斤，簇定顶火煅三分去一，退火出毒为末，糖酥和丸粟米大，每日空心杏仁汤下三丸。 【 《斗门方》】 

欬嗽涎喘，不问年深日久：用经霜枇杷叶、经霜桑叶、御米壳蜜炒，各一两为末，蜜丸弹子大。每服一丸，白汤化下，日一服，名无忧丸

风痰欬嗽：大天南星一枚，炮裂研末。每服一钱，水一盏，姜三片，煎五分，温服。每早午晚各一服。 【 《博济方》】 

肺热痰嗽：制半夏、(艹舌)蒌仁各一两为末，姜汁打糊丸梧子大。每服二三十丸，白汤下；或以(艹舌)蒌瓤煮熟丸。 【 《济生方》】 

老小暴嗽：石灰一两，蛤粉四钱为末，蒸饼丸豌豆大，焙干，每服三十丸，温虀汁下。 【 《普济方》】 

欬嗽不止：浮石末汤服，或蜜丸服。 【 《肘后方》】 

化痰治嗽：明矾二两，生参末一两，苦酒二升，熬为膏子，以油纸包收，旋丸豌豆大。每用一丸放舌下，其嗽立止，痰即消。
又方：明矾末酒糊丸梧子大，每睡时茶下二三十丸。
又方：用明矾半生半烧，山栀子炒黑，等分为末，姜汁糊为丸，如上服。
又方：用白明矾建茶等分为末，糊服。

肺虚久嗽：人参末二两，鹿角胶炙研一两，每服三钱，用薄荷豉汤一盏，葱少许，入铫子煎一二沸，倾入盏内，遇欬时温呷三五口，甚妙。 【 《食疗本草》】 

止嗽化痰：人参末一两，明矾二两，以酽酢二升熬矾成膏，入参末，炼蜜和收，每以豌豆大一丸放舌下，其嗽即止，痰自消。 【 《简便方》】 

肺热欬嗽：沙参半两，水煎服之。 【 《易简方》】 

痰嗽喘急：桔梗一两半为末，用童子小便半升，煎四合，去滓温服。 【 《济众方》】 

久近痰嗽，自胷膈下塞，停饮至于脏腑：用知母、贝母各一两为末，巴豆三十枚，去油研匀。每服一字，用姜三片，二面蘸药，细嚼咽下便睡。次早必泻一行，其嗽立止。壮人乃用之。一方不用巴豆。 【 《医学集成》】 

久嗽气急：知母去毛切五钱隔纸炒，杏仁姜水泡去皮尖焙五钱，以水一钟半，煎一钟，食远温服。次以萝卜子、杏仁等分为末，米糊丸服五十丸，姜汤下，以绝病根。 【 《杂兴方》】 

三焦欬嗽，腹满不饮食，气不顺：仙灵脾、覆盆子、五味子炒各一两为末，炼蜜丸梧子大，每姜茶下二十丸。 【 《圣济录》】 

老小欬嗽：延胡索一两，枯矾二钱半为末，每服二钱，软饧一块和含之。

化痰降气，止欬解郁，消食除胀，有奇效。用贝母去心一两，姜制厚朴半两，蜜丸梧子大，每白汤下五十丸。 【 《笔峯方》】 

久嗽唾血：白前、桔梗、桑白皮三两炒，甘草一两炙，水六升，煮一升，分三服。忌猪肉菘菜。 【 《外台》】 

久患呷嗽，喉中作声，不得眠：取白前焙捣为末，每温酒服二钱。 【 《深师方》】 

欬嗽短气：紫苏二钱，人参一钱，水一钟煎服。 【 《普济方》】 

上气欬逆：紫苏子入水研，滤汁同粳米煮粥食。 【 《简便方》】 

痰哮欬嗽：苎根煅存性为末，生豆腐蘸三五钱食，即效。如未痊，以肥猪肉二三斤，蘸食甚妙。 【 《医学正传》】 

肺伤欬嗽：紫菀五钱，水一盏，煎七分，温服，日三。 【 《易简方》】 

久嗽不止：紫菀、(艹款)冬花各一两，百部半两，捣罗为末，每服三钱，姜三片，乌梅一个，煎汤调下，日二，甚佳。 【 《图经》】 

久嗽不止：每旦取(艹款)冬花如鸡子许，少蜜拌花使润，纳一升铁铛中，又用一瓦盆钻一孔，孔内安一小笔管，以面泥封，勿冷漏气，铛下着炭火，少时烟从筒出，以口含吸咽之。如胷中少闷，须举头，即将指头按住筒口勿使漏，至烟尽乃止。如是五日一为之，待至六日，饱食羊肉馎饦一顿，永瘥。
又方：病嗽多日，然(艹款)冬花三两于无风处，以笔管吸其烟，满口即咽之，数日效。

痰嗽带血：(艹款)冬花、百合蒸焙等分为末，蜜丸龙眼大，每卧时嚼一丸，姜汤下。 【 《济生方》】 

痰饮欬嗽：含奇丸。用葶苈子纸衬炒令黑，知母、贝母各一两为末，枣肉半两，沙糖一两半，和丸弹丸大，每以新绵裹一丸含之咽津，甚者不过三丸。 【 《箧中方》】 

欬嗽上气不得卧，或遍体气肿，或单面肿足肿：葶苈子三升，微火熬研，以绢袋盛，浸清酒五升中，冬七日，夏三日。初服如桃许大，日三夜一。冬月日二夜二。量其气力，取微利一次为度。如患急者，不待日满，亦可绞服。 【 《崔知悌方》】 

上气欬嗽，呷呀气息，喉中作声，唾粘：以蓝叶水浸捣汁一升，空腹频服，须臾以杏仁研汁煮粥食之，一两日将息，依前法更服，吐痰尽方瘥。 【 《梅师方》】 

久嗽不止，有脓血：莨菪子五钱，淘去浮者，煮令芽出，炒研，真酥一鸡子大，大枣七枚同煎，令酥尽取枣，日食三枚。
又方：莨菪子，三撮吞之，日五六度。光禄李丞服之神验。 【 《必效方》】 

齁喘欬嗽：蓖麻子去壳炒熟，拣甜者食之，须多服见效，终身不可食炒豆。 【 《易简方》】 

卒得欬嗽：芫花一升，水三升，煮汁一升，以枣十四枚煮汁干，日食五枚愈。 【 《肘后方》】 

卒嗽有痰：芫花一两炒，水一升，煮四五沸，去滓，白糖入半斤，每服枣许。勿食酸咸物。

喘嗽失音，暴伤寒冷所致：取芫花连根一虎口切暴干，令病人以荐自裹舂，令灰飞扬，入其七孔中，当眼泪出，口鼻皆辣，待芫根尽乃止，病即愈。
久嗽肺胀：五味二两，粟壳白饧炒过半两为末，白饧丸弹子大，每服一丸，水煎服。 【 《卫生家宝方》】 

久嗽不止：五味子一两，真茶四钱，晒研为末，以甘草五钱煎膏，丸菉豆大，每二十丸，沸汤下，数日即愈。

痰嗽并喘：五味子、白矾等分为末，每服三钱，以生猪肺炙蘸末细嚼白汤下。汉阳库兵黄六病此，百药不效，于岳阳遇一道人传此，两服病遂不发。 【 《普济方》】 

肺虚久嗽：木鳖子、(艹款)冬花各一两为末，每用三钱，焚之吸烟，良久吐涎，以茶润喉，如此五六次后，服补肺药。又方：用木鳖子一个，雄黄一钱。 【 《圣济方》】 

痰欬不止：(艹舌)蒌仁一两，文蛤七分为末，以姜汁澄浓脚，丸弹子大，噙之。

干欬无痰：熟(艹舌)蒌捣烂绞汁，入蜜等分，加白矾一钱，熬膏，频含咽汁。 【 《简便方》】 

欬嗽有痰：熟(艹舌)蒌十个，明矾二两，捣和饼，阴干研末，糊丸梧子大，每姜汤下五七十丸。 【 《医方摘要》】 

热欬不止：用浓茶汤一钟，蜜一钟，大熟(艹舌)蒌一个，去皮，将瓤入茶蜜汤洗去子，盌盛，于饭上蒸，至饭熟取出，时时挑三四匙咽之。 【 《摘元方》】 

肺热痰欬，胷膈塞满：用(艹舌)蒌仁、半夏汤泡七次焙研各一两，姜汁打面糊丸梧子大，每服五十丸，食后姜汤下。 【 《济生方》】 

酒痰欬嗽：(艹舌)蒌仁、青黛等分研末，姜汁蜜丸芡子大，每噙一丸。 【 丹溪】 

胷痹痰嗽，胷痛彻背，心腹痞满，气不得通，及治痰嗽：大(艹舌)蒌去瓤，取子炒熟，和壳研末，面糊丸梧子大，每米饮下二三十丸，日二服。 【 《杜壬方》】 

清痰利膈，治欬嗽：用肥大(艹舌)蒌洗去子，切焙，半夏四十九个，汤洗十次，搥焙等分为末，用洗(艹舌)蒌水，并瓤同熬成膏，和丸梧子大，每姜汤下三五十丸，良。 【 杨文蔚方】 

虚热欬嗽：天花粉一两，人参三钱为末，每服一钱，米汤下。 【 《集简方》】 

卒暴欬嗽：用百部根渍酒，每温服一升，日三服。
又方：用百部生姜，各捣汁等分，煎服二合。
又方：用百部藤根捣自然汁，和蜜等分，沸汤煎膏噙咽。
又方：治卒欬不止，用百部根悬火上炙干，每含咽汁，勿令人知。

三十年嗽：百部根二十斤，捣取汁，煎如饴，服方寸匕，日三服。《深师》加蜜二斤，《外台》加饴一斤。 【 《千金方》】 

气热欬嗽：石韦、槟榔等分为末，姜汤服二钱。 【 《圣济录》】 

久嗽不止：马勃为末，蜜丸梧子大，每服二十丸，白汤下即愈。 【 《普济方》】 

欬嗽上气：荞麦粉四两，茶末二钱，生蜜二两，水一碗，顺手搅千下，饮之，良久下气不止，即愈。 【 《儒门事亲》】 

久嗽：粟壳去筋，蜜炙为末，每服五分，蜜汤下。 【 《危氏方》】 

久欬虚嗽：罂粟壳二两半，去蒂膜酢炙取一两，乌梅半两，焙为末，每服二钱，卧时蜜汤或白汤下。 【 《宣明方》】 

一切久近欬嗽：百部根切，炒袋盛，浸酒频频饮之。寒痰欬嗽，烧酒四两，猪脂、蜜、香油、茶末各四两，同浸酒内，煮成一处，每日挑食，以茶下之，取效。

上气痰嗽，喘促，唾脓血：以莱菔子一合，研细煎汤，食上服之。 【 《食医心镜》】 

肺痰欬嗽：莱菔子半斤，淘凈焙干，炒黄为末，以糖和丸芡子大，绵裹含之，咽汁甚妙。 【 《胜金方》】 

久嗽痰喘：萝卜子炒、杏仁去皮尖炒，等分，蒸饼丸麻子大，每服三五丸，时时津咽。 【 《医学集成》】 

寒热痰嗽初起者：煨姜一块，含咽之。 【 《本草衍义》】 

寒嗽不止：生姜五两，饧半升，火煎熟，食尽愈。段侍御用之有效。 【 《必效方》】 

久患欬噫：生姜汁半合，蜜一匙，煎温呷服，三服愈。 【 《外台秘要》】 

化痰止嗽：丝瓜烧存性为末，枣肉和丸弹子大，每服一丸，温酒化下。

欬嗽寒热，旦夕加重，少喜多嗔，面色不润，忽进忽退，积渐少食，脉弦紧者：杏仁半斤去皮尖，童子小便浸七日，漉出温水淘洗，沙盆内研如泥，以小便三升煎如膏，每服一钱，熟水下。妇人室女服之尤妙。 【 《千金方》，下同】 

欬逆上气：不拘大人小儿，以杏仁三升去皮尖炒黄研膏，入蜜一升杵熟，每食前含之咽汁。

喉痹痰嗽，喉热生疮，或卒失音声：杏仁去皮熬黄三分，和桂末一分，研泥绵裹含之咽汁。

上气欬嗽，胷满气喘：桃仁三两，去皮尖，以水一大升研汁，合粳米二合，煮粥食之。 【 《心镜》】 

卒得欬嗽：桃仁三升去皮，杵着器中，密封蒸熟，日干，绢袋浸盛二斗酒中，七日可饮，日饮四五合。

急劳欬嗽烦热：用桃仁三两去皮尖，猪肝一枚，童子小便五升，同煮干，于木臼内捣烂，入蒸饼，和丸梧子大，每温水下二十丸。 【 《圣惠方》，下同】 

上气欬嗽：用枣二十枚去核，以酥四两，微火煎，入枣肉中，以酥尽取收之。常含一枚，微微咽之，取瘥。

卒得欬嗽：崔元亮海上方，用好梨去核捣汁一碗，入椒四十粒，煎一沸，去滓，纳黑饧一大两，消讫，细细含咽，立定。
又方：用梨一颗，刺五十孔，每孔纳椒一粒，面裹炭火煨熟，停冷，去椒食之。
又方：梨一颗去核，纳酥蜜，面裹烧熟，冷食。
又方：梨一颗切片，酥煎食之。
又方：梨捣汁一升，入酥蜜各一两，地黄汁一升，煎膏含咽。凡治嗽须喘息定时冷食之。若热食反伤肺，令嗽更剧，不可救也。若反，可作羊肉汤饼饱食之，佳。

经年气嗽：橘皮、神曲、生姜焙干等分为末，蒸饼和丸梧子大，每服三五十丸，食后夜卧各一服。有人患此服之，兼旧患膀胱气皆愈也。 【 《寇氏衍义》】 

痰气欬嗽：用香橼去核，切，砂瓶内酒浸，封固一夜，煮烂蜜拌匀，含食之。

寒嗽痰喘：白果七个煨熟，以熟艾作七丸，每果入艾一丸，纸包再煨香，去艾吃。 【 《秘韫方》】 

哮喘痰嗽：用银杏五个，麻黄二钱半，甘草炙二钱，水一钟半，煎八分，卧时服。

欬嗽失音：白果仁四两，白茯苓、桑白皮各二两，乌豆半升，沙蜜半斤，煮熟，日干为末，以乳汁半碗拌湿，九蒸九晒，丸如菉豆大，每服三五十丸，白汤下，神效。 【 金居士方】 

痰喘欬嗽：胡桃肉三颗，生姜三片，卧时嚼服。
又方：人参寸许，胡桃肉三枚，胡桃须连皮煎汤，服之即愈。

久嗽不止：核桃仁五十个，煮熟去皮，人参五两，杏仁三百五十个，麸炒汤浸，去皮研匀，入炼蜜，丸梧子大，每空心细嚼一丸，人参汤临卧再服。

肺燥欬嗽：用松子仁一两，胡桃仁二两，研膏和熟蜜半两收之，每服二钱，食后沸汤点服。 【 《外台秘要》】 

痰喘欬嗽，不能睡卧：好茶、白殭蚕各一两为末，放盌内盖定，倾沸汤一小盏，临卧再添汤，点服。 【 《瑞竹堂方》】 

虚热欬嗽，口干涕唾：用甘蔗汁一升半，青粱米四合，煮粥，日食二次，极润心肺。 【 董氏方】 

上气喘嗽，烦热，食即吐逆：用沙糖、姜汁等分相和，慢煎二十沸，每咽半匙，取效。

肺壅痰滞，上焦不利，卒然欬嗽：杉木屑一两，皂角去皮酥炙三两为末，蜜丸梧子大，每米饮下十丸，一日四服。 【 《圣惠方》】 

上气欬嗽，腹满羸瘦者：楸叶三斗，水三升，煮三十沸，去滓，煎至可丸，丸如枣大，以筒纳下部中，立愈。 【 《海上方》】 

欬逆上气，唾浊不得卧：用皂荚炙去皮子研末，蜜丸梧子大，每服一丸，枣膏汤下，日三夜一服。 【 仲景】 

痰喘欬嗽：长皂荚三条去皮子，一荚入巴豆十粒，一荚入半夏十粒，一荚入杏仁十粒，用姜汁制杏仁，麻油制巴豆，蜜制半夏，一处火炙黄色为未，每用一字安手心，临卧以姜汁调之，吃下，神效。 【 《选奇方》】 

卒寒欬嗽：皂荚烧研，豉汤服二钱。 【 《千金方》】 

气嗽日久：生诃黎勒一枚，含之咽汁，瘥后，口爽不和，食味却无，槟榔汤一盌服之，立便有味。

久嗽欲死：用厚榆皮削如指大，长尺余，纳喉中，频出入，当吐脓血而愈。

十年欬嗽，或二十年医不效者：生龟三枚，治如食法。去肠，以水五升，煮取三升，浸曲酿秫米四升，如常饮之，令尽，永不发。
又方：用生龟一枚，着坎中，令人溺之，浸至三日，烧研。以醇酒一升，和末如干饭，顿服，须臾大吐，嗽囊出则愈。小儿减半。

痰饮欬嗽：用真蚌粉新瓦炒红，入青黛少许，用淡虀水滴麻油数点，调服二钱。

上气欬嗽：猪肪四两，煮百沸以来，切和酱酢食之。 【 《心镜》】 

二十年嗽：猪(月臣)三具，大枣百枚，酒五升渍之，秋冬七日、春夏五日，绞去滓，七日服尽。忌盐。

卒得欬嗽：猪肾二枚，干姜三两，水七升，煮二升，稍服取汗。 【 《张文仲方》】 

久嗽不瘥：猪肾二枚，入椒四七粒，水煮啖之。

喘嗽面浮，并四肢浮者：蛤蚧一雌一雄，头尾全者，法酒和蜜涂之，炙熟，紫团人参似人形者半两为末，化蜡和四两作六饼，每煮糯米薄粥一盏，投入一饼搅化，细细热呷之。 【 《普济方》】 

治嗽方甚多，余得一方甚简，但用香橼去核，薄切作细片，以时酒同入砂瓶内，煮令熟烂，自昏至五更为度，用蜜拌匀，当睡中唤起，用匙挑服，甚效。

又越州某学录云：少时苦嗽，百药不疗，或教用向南柔桑条一束，每条寸折，内锅中，大约用水五碗，煎至一碗，于盛暑中遇渴饮之，服一月而愈。

远年欬嗽：羊(月臣)三具，大枣百枚，酒五升，渍七日饮之。 【 《肘后方》】 

久劳欬嗽，吐臭痰者：寻水边蛇吞青鼃未咽者，连蛇打死，黄泥固济煅研，空心酒服一二钱，至效。忌生冷。至七日永不发也。 【 《秘韫》】 

欬嗽气喘：用鲤鱼一头，去鳞纸裹炮，去刺研末，同糯米煮粥，空心食。 【 《心镜》】 

欬嗽不止：蝙蝠去翅足烧过为末，一钱，食后白汤下。 【 《寿域神方》】 

卒得欬嗽：屋上白螺或白蚬壳捣为末，酒服方寸匕。 【 《肘后方》】 

齁哮痰欬：猫屎烧灰，砂糖汤服一钱。 【 《叶氏摘元》】 

欬嗽上气，积年垂死：用莨菪子炒熟，羊肺洗曝，等分为末，以七月七日酢拌，每夜服二方寸匕，粥饮下，隔日一服。 【 《千金方》】 

欬嗽有血：小儿胎发灰，入麝香少许，乳汁下，每个作一服，男用女，女用男。 【 《集验方》】 

欬嗽日久：鸡子白皮炒十四枚，麻黄三两，焙为末，每服方寸匕，饮下，日二。 【 《必效方》】 

酒后欬嗽：白殭蚕焙研末，每茶服一钱。 【 《怪证奇方》】 

欬嗽肺胀：皱肺丸。用五灵脂二两，胡桃仁八个，柏子仁半两，研匀，滴水和丸小豆大，每服二十丸，甘草汤下。 【 《普济方》】 

久嗽经年：阿胶炒、人参各二两为末，每用三钱，豉汤一盏，入葱白少许，煎服，日三次。 【 《总录》】 

欬嗽不止：黄明胶炙研一钱，人参末二钱，薄荷豉汤二盏，葱白少许，煎服，嗽时温呷三五口，即止。 【 《食疗》】 

久嗽喘息：猪蹄甲四十九个，以瓶子盛之，安天南星一枚盖之，盐泥固济，煅烟出为度，取出，入(艹款)冬花半两，麝香、龙脑少许，研匀，每服一钱，食后，煎桑白皮汤下，名黑金散。 【 《总录》】 

卒欬嗽：乌雄鸡一只，治如食法，酒渍半日食之。 【 《肘后方》】 

肺虚：欬嗽立效丸，治肺虚膈热，欬嗽气急，烦满减食，喉音嘶不出，咽干燥渴，欲饮冷水，体倦，肌瘦发热。黄蜡溶滤令净，浆水煮过，八两，再化作一百二十丸，以蛤粉四两为衣养药，每服一丸，胡桃半个，细嚼温水下，即卧，闭口不语，日二。 【 《普济方》】 

敛肺劫嗽：百药煎、诃黎勒、荆芥穗等分为末，姜汁入蜜，和丸芡子大，时时噙之。 【 丹溪】 

定嗽化痰：百药煎、片黄芩、橘红、甘草各等分，共为细末，蒸饼丸菉豆大，时时干咽数丸，佳。 【 《濒湖医案》】 

欬嗽喘急：生姜一斤半，砂糖五两，同煎减半，常服之。 【 《千金方》】 

治痰嗽，利胷膈：取(艹舌)蒌实肥大者割开，取子净洗，搥破，(艹舌)蒌细切焙干，半夏四十九粒，汤洗十遍，切焙为末，用洗(艹舌)蒌水并子瓤同熬成膏，研细为丸梧子大，姜汤下二十丸。 【 《本草》】 

痰嗽上气，乃形寒饮冷伤肺而欬：半夏制、生姜切各半两，煎服，即效。 【 易老】 

欬嗽喘促气急，坐息不得：兜铃二两，去壳，只取里面子，童便拌炒，甘草炙一两为末，每一钱水煎温呷，或含末咽汁，亦得。 【 《本草》，下同】 

肺气喘满，欬嗽或吐血：桑白皮四两，泔浸三宿，剉细，糯米一两，焙干，同为末，米饮调下一二钱。

欬嗽上气，唾浊，坐不得卧：皂荚酥炙为末，蜜丸梧子大，姜汤吞下三丸，日三。

欬嗽：鲤鱼肉烧为灰，糯米饮调下一二钱，或取肉作脍，以姜酢食之亦佳。

欬嗽上气：橘红四两，甘草炙一两为末，每二钱白汤点服，日三。

欬嗽上气，喘急，及哮嗽：杏仁一两去皮尖，童便浸半月，每日一换尿，取出研，每服一枣子大，薄荷叶、蜜水少许煎服，二剂永瘥。 【 《纲目》】 

老人久欬嗽：杏仁、胡桃仁等分，蜜丸弹子大，姜汤嚼下。 【 《回春》】 

肺气喘急欬嗽：苏子水取汁，和粳米煮粥食之，和杏仁汁尤佳。 【 《本草》】 

一切久嗽劳嗽：罂粟壳，新者去顶切焙干，陈者泡去筋膜炒，各一两，蜜丸弹子大，临睡嚼一丸，名生熟罂粟丸。 【 《医统》】 

上气欬嗽：猯肉炙为末，每二钱，温酒和服，日二。
欬嗽脓血咽干：乃虚中有热，不可服凉药，以好黄芪四两，甘草一两为末，每服二钱，点汤服。 【 《席延赏方》】 

年深欬嗽出脓血：贯众、苏方木等分，每服三钱，水一盏，生姜三片，煎服，日二服。

久嗽渐成劳瘵：凤尾草为末，用鱼鲊蘸食之。 【 《圣惠方》】 

冷气欬嗽结胀者：干姜末热酒调服半钱，或饧糖丸。 【 《姚僧坦方》】 

欬嗽上气：用合州干姜炮，皂荚泡去皮子及蛀者，桂心紫色者去皮，并捣筛等分，炼白蜜和捣三千杵，丸梧子大，每饮服三丸，嗽发即服，日三五服。禁食葱面油腻。其效如神。禹锡在淮南与李亚同幕府，李每治人而不出方，或诮其吝。李曰：凡人患嗽，多进冷药，若见此方，用药热燥，必不肯服，故但出药，即多效也。试之信然。 【 《传信方》】 

结气欬逆：用梨木灰、伏出鸡卵壳中白皮、紫菀、麻黄去节等分为末，糊丸梧子大，每服十丸酒下，亦可为末，服方寸匕，或煮汤服，三十年者，服之亦瘥。

久嗽羸弱：九尖拒霜叶为末，以鱼鲊蘸食，屡效。 【 《得效方》】 

积年欬嗽，呀呷作声：用鲎鱼壳半两，贝母煨一两，桔梗一分，牙皂一分，去皮酥炙，为末，炼蜜丸弹子大，每含一丸，咽汁，服三丸，即吐出恶涎而瘥。 【 《圣惠方》】 

卒嗽不止：用白蚬壳捣为细末，以熟米饮调，每服一钱，日三服，甚效。 【 《急救良方》，下同】 

痰喘欬嗽：用白蚬壳多年陈者，烧过存性，为极细末，以米饮调服一钱，日三服。

卒得欬嗽：雄白鸡一只，苦酒一斗，煮取三升，分三服，并淡食鸡。 【 《肘后方》】 

上气欬嗽烦满：用猯肉切作臊子，猪脂煎熟食之。 【 《心镜》】 

肺气欬嗽：猪(月臣)一具，苦酒煮食，不过二服。 【 《肘后方》】 

瘦羸欬嗽：猪胆和人溺、姜汁、橘皮、诃黎勒皮同煮汁，饮之。 【 《拾遗方》】 

上气欬嗽：多研猯骨，酒服三合，日二取瘥。猯即猪獾也。 【 孟诜】 

久嗽，涕唾肺痿，时时寒热，颊赤气急：用童便去头尾少许五合，取大粉甘草一寸，四破浸之，露一夜，去甘草，平旦顿服。或入甘草末一钱，同服亦可。一日一剂。童子忌食五辛热物。 【 《集验》】 

久嗽不瘥：用兔屎四十九粒，硇砂二分，胡桐律一分，三味为末，蜜丸如梧子大，每服三丸，以粥饮下，日三，吐冷物尽，即瘥。 【 《千金方》，下同】 

欬嗽，胷中支满，多唾上气：白糖五分，皂荚末一方寸匕，先微暖糖，令消，皂荚末和合相得，丸如小豆，先食服三丸。
又方：酒一升半，浸肥皂荚两挺，经宿，煮取半升，分三服，七日。忌如服药法。若吐多，以酢饭三四口止之。
又方：服芥子末七丸，以酥油酒下之。

三十年嗽：紫菀二两，(艹款)冬花三两，二味治下筛，先食饮服一方寸匕，日三服，七日瘥。

一切肺病，欬嗽脓血，及唾血不止：好酥三十斤，三遍炼，停取凝，当出醍醐，服一合，日三服，瘥止。
一切药皆不出此神方。
又方：三炼酥如鸡子黄，适寒温，灌鼻中，日再夜一。

欬嗽熏法：烂青布广四寸，布上铺艾，艾上铺青矾末，矾上铺少熏黄末，又铺少盐，又铺少豉末，卷筒然之，少令着，急内燥罐中，以纸蒙头，便作一小孔，口吸取烟，细细咽之，以吐为度。若心胷闷时，略歇，烟尽止。日一二度，用三卷无不尽瘥。三七日，慎油腻。

上气欬嗽，胷膈烦闷气喘：用鲜鲤鱼一尾，不论大小，去鳞血洗净，切作脍鲊，去血水，以姜酢制而食之。加蒜虀亦得。名鲤鱼煎。

卒然欬嗽：釜月土一分，豉七分，捣丸梧桐子大，每饮下四十丸。 【 《肘后方》】 

热盛喘嗽：石膏二两，甘草炙半两为末，每服三钱，生姜蜜调下。 【 《普济方》】 

痰热喘嗽，痰涌如泉：石膏、寒水石各五钱为末，每人参汤服三钱。 【 《保命集》】 

欬嗽不止：浮石末汤服，或蜜丸服。 【 《肘后方》】 

　　针灸

《素问》曰：肺病者，喘欬逆气，肩背痛，汗出，尻阴股膝髀腨胻足皆痛。
肾病者，腹大胫肿，喘欬身重，寝汗出，憎风。
肺热病者，热争则喘欬，痛走心膺背，不得太息，头痛不堪，汗出而寒。丙丁甚，庚辛大汗。气逆则丙丁死。刺手太阴阳明，血出如大豆，立已。
邪客于足少阳之络，令人胁痛不得息，欬而汗出，刺足小指次指爪甲上与肉交者各一痏，不得息立已，汗出立止。欬者，温衣饮食，一日已。左刺右，右刺左，病立已；不已，复刺如法。
刺中肺三日死，其动为欬。
刺缺盆中内陷气泄，令人喘欬逆。
刺掖下胁间内陷，令人欬。
《灵枢》曰：邪在肺则病皮肤痛，寒热，上气喘，汗出，欬动肩背，取之膺中外俞，背三节五脏之旁，以手疾按之快然，乃刺之；取之缺盆中以越之。
黄帝曰：其欬上气穷诎胷痛者，取之奈何？岐伯曰：取之廉泉。黄帝曰：取之有数乎？岐伯曰：取廉泉者，血变而止。帝曰：善哉！
《甲乙经》曰：热病振栗鼓颔，腹满阴痿，欬引尻溺出，虚也。膈中虚，食欲呕，身热汗不出，数唾血下，肩背寒热，脱色，目泣出，皆虚也。刺鱼际补之。
振寒瘈瘲，手不伸，欬嗽唾浊，气膈善呕，鼓颔不得汗，烦满，因为瘲衄，尺泽主之。左窒刺右，右窒刺左。
热中少气，厥阳寒，灸之，热去烦心，不嗜食，欬而短气，善喘喉痹，身热脊胁相引，忽忽善忘，涌泉主之。
胁痛欬逆，不得息，窍阴主之；及爪甲与肉交者，左取右，右取左，立已，不已复取。
寒热心痛，循循然与背相引而痛，胷中悒悒不得息，欬唾血，多涎，烦中善饐，食不下，欬逆汗不出如疟状，目(目巟)(目巟)，泪出悲伤，心俞主之。
欬而呕，膈寒，食不下，寒热，皮肉肤痛，少气不得卧，胷满支两胁，膈上兢兢，胁痛腹(月真)，胷脘暴痛，上气，肩背寒痛，汗不出，喉痹，腹中痛，积聚，默然嗜卧，怠惰不欲动，身常湿湿，心痛无可摇者，脾俞主之。
欬而胁满急，不得息，不得反侧，腋胁下与脐相引，筋急而痛，反折，目上视眩，目中循循然，肩项痛，惊狂，衄，少腹满，目(目巟)(目巟)，生白翳，欬引胷痛，筋寒热，唾血，短气鼻酸，肝俞主之。
寒热食多，身羸瘦，两胁引痛，心下贲痛，心如悬，下引脐，少腹急痛，热面急，目(目巟)(目巟)，久喘欬，少气，溺浊赤，肾俞主之。寒热疬，目不明，欬上气，唾血，肩中俞主之。
欬上气喘，暴瘖不能言，及舌下挟缝青脉，颈有大气，喉痹，咽中干，急不得息，喉中鸣，翕翕寒热，项肿肩痛，胷满，腹皮热，衄，气短哽，心痛，隐疹，头痛，面皮赤热，身肉尽不仁，天突主之。
欬，胁下积聚，喘逆，卧不安席，时寒热，期门主之。
寒濯濯，舌烦，手臂不仁，唾沫，唇干引饮，手腕挛，指肢痛，肺胀上气，耳中生风，欬喘逆痹，臂痛，呕吐，饮食不下，膨膨然，少商主之。
寒热，胷背急，喉痹，咳上气喘，掌中热，数欠伸，汗出善忘，四逆厥，善笑，溺白，列缺主之。
寒热，欬呕沫，掌中热，虚则肩臂寒栗，少气不足以息，寒厥，支两手而瞀，口沫出，实则肩背热痛，汗出，四肢暴肿，身湿摇，时寒热，饥则烦，饱则善，面色变，口噤不开，恶风泣出，列缺主之。
烦心，欬，寒热善哕，劳宫主之。
寒热，颈疬适欬，呼吸难，灸五里，左取右，右取左。
心痛卒欬逆，尺泽主之，出血则已。
欬逆上气，魄户及气舍主之。
欬逆上气，譩嘻主之。
欬逆上气，咽喉鸣喝，喘息，扶突主之。
欬逆上气，唾沫，天容及行间主之。
欬逆上气，咽喉痈肿，呼吸短气，喘息不通，水突主之。
欬逆上气，喘不能言，华盖主之。
欬逆上气，唾喘短气不得息，口不能言，膻中主之。
欬逆上气，喘不得息，呕吐胷满，不得饮食，俞府主之。
欬逆上气，涎出多唾，呼吸哮，坐卧不安，彧中主之。
胷满欬逆，喘不得呕吐，烦满不得饮食，神藏主之。
胷胁支满，欬逆上气，呼吸多喘，浊沫脓血，库房主之。
欬喘不得坐卧，呼吸气索咽不得，胷中热，云门主之。
胷胁支满，不得俯仰，(疒贵)痈欬逆上气，咽喉喝有声，太溪主之。
欬逆不止，三焦有水气不能食，维道主之。
欬逆烦闷不得卧，胷中满，喘不得息，背痛，太渊主之。
欬逆上气，舌干胁痛，心烦肩寒，少气不足以息，腹胀喘，尺泽主之。
欬干呕满，侠白主之。
欬上气喘不得息，暴痹内逆，肝肺相传，鼻口出血，身胀，逆息不得卧，天府主之。
凄凄寒嗽，吐血逆气，惊，心痛，手阴郄主之。
欬而胷满，前谷主之。
欬，面赤热，支沟主之。
欬，喉中鸣，欬唾血，大钟主之。
腰清脊强，四肢懈惰，善怒，欬，少气，郁然不得息，厥逆，肩不可举，马刀瘘，身瞤，章门主之。
《脉经》曰：右手关前寸口阳绝者，无大肠脉也。苦少气，心下有水气，立秋节即欬，刺手太阴经治阴，在鱼际间，即太渊穴也。
右手关前寸口阴绝者，无肺脉也。苦短气，欬逆，喉中塞，噫逆，刺手阳明经治阳。
《千金方》曰：喉痹气逆欬嗽，口中涎唾，灸肺俞七壮，亦可随年壮至百壮。
嗽，灸两乳下黑白际各百壮，即瘥。
又以蒲当乳头，周匝围身，令前后正平，当脊骨解中，灸十壮。
又以绳横量口中，折绳，从脊灸绳两头边，各八十壮，三报，三日毕。两边者是口合度。
灸从大椎数，下行第五节下第六节上，穴在中间，随年壮。并主欬嗽上气。
又灸手屈臂中有横文，外骨捻头得痛处十四壮，良。
上气欬嗽，短气气满，食不下，灸肺募五十壮。
上气欬逆短气，风劳百病，灸肩井二百壮。
上气短气欬逆，胷背痛，灸风门热府百壮。
上气欬逆，胷满短气，牵背痛，灸巨阙、期门各五十壮。
上气欬逆，短气胷满，多唾，唾恶冷痰，灸肺腧五十壮。
上气胷满，短气欬逆，灸云门五十壮。
上气欬逆，胷痹背痛，灸胷堂百壮，不针。
上气欬逆，灸膻中五十壮。
上气气闭欬逆，咽冷声破，喉猜猜，灸天衢五十壮。 【 一名天突】 
逆气虚劳，寒损忧恚，筋骨挛痛，心中欬逆，泄注腹满，喉痹颈项强，肠痔逆气，痔血阴急，鼻衄骨痛，大小便濇，鼻中干，烦满狂走易气，凡二十二病，皆灸绝骨五十壮。穴在外踝上三寸宛宛中。
《丹溪心法》曰：欬嗽有痰，宜灸天突、肺俞，以泄火热，泻肺气。
肺胀痰嗽不得卧，但可一边眠者，可左侧者灸右足三阴交，可右侧者灸左足三阴交，立安。
《得效方》曰：欬嗽上气，于乳下一指许，正与乳相直骨间陷中，妇人即屈乳头向下度之，乳头齐处是穴，艾炷如小豆大，灸三壮。男左女右，火到肌即瘥。一云其穴当取乳下骨间动脉是也。
《资生方》曰：久患喘嗽，夜不得卧，夏月衣亦夹温背心，是膏肓病也，灸之愈。又曰：久嗽宜灸膏肓，次灸肺俞。伤寒欬甚，灸天突即瘥。
《医学纲目》曰：欬嗽，取身柱三分，泻三吸；至阳三分，补三呼。不已，再取肺腧一寸一分，沿皮向外一寸半，泻六吸。寒痰红痰，俱是虚补实泻。
又法：取风门一分，沿皮向外一寸半。
喘嗽不得卧，取云门、太渊。
欬嗽寒痰，取列缺。
《古今医鉴》曰：远年欬嗽，灸直骨穴即愈。如不愈，其病不可治矣。艾炷如小豆大，灸三壮，男左女右。

　　导引
运功：此证有三种，或感风寒而嗽，或因心火妄动，炎于肺窍，但用归元凝神一法封固，火不上行，肺窍不痒，其嗽自止。却寒嗽，特守微用闭法。却火嗽，但止封固取静，后引肾水浇灌肺火，周旋度数，肺得水润，嗽自然止。胷前推开以清肺经，从肺经洗下大肠九曲，向谷道去。
风寒水湿嗽，外法以手作拳状，在肩崖处交代，摩至背心及肾腧，自热可去。
食积致嗽，外法摩脐轮，使食渐次下去，须宽性，平胷膈，而气下降，即愈。
涉虚火动嗽，须咽津液，降下丹田，省言语，戒嗔怒，即愈。
醉后扬声致嗽，此种难治，必入于瘵病。
《石室秘箓》曰：肺金固是娇脏，不可容物，然未尝不可容气。人有久嗽不已，服诸补肺之药不效者，而不以气入咽门，则肺金终难速愈。法当用女子十三岁者，呵其气而咽之。每日五更时，令女子以口哺口，尽力将脐下之气，尽送病人口中，病人咽下一口，每日止可呵一口，自比服药有功。但呵气之时，切戒不可少动欲心，一动不特无益而又害矣。止可一口二口，恐女子有病也。
《保生秘要》曰：欬嗽导引法，伸足坐定，双搯儿诀，用力撑起，低头，躬身渐下，以两手扳足尖三次，随原诀用力仰起，次咽津下降幽阙，如此躬法二十四回，养静半香，效。

　　　医案

《儒门事亲》曰：駞口镇一男子年二十余岁，病劳嗽数年，其声欲出不出。戴人问曰：曾服药否？其人曰：家贫未尝服药。戴人曰：年壮不妄服药者易治。先以苦剂涌之，次以舟车、浚川大下之，更服重剂果瘥。

一田夫病劳嗽，一涌一泄，已减大半。次服人参补肺汤，临卧，更服槟榔丸以进食。

东门高三郎病嗽一年半，耳鸣，三月嗽脓血，面多黑点，身表俱热，喉中不能发声。戴人曰：嗽之源，心火之胜也。秋伤于湿，冬生欬嗽。冬水既旺，水湿相接，隔绝于心，火不下降，反而炎上，肺金被烁，发而为嗽，金锻既久，声反不发。医者补肺肾，皆非也。令备西瓜冰雪等物，用涌泄之法，又服去湿之药，病日已矣。

杨寿之妻，病嗽十余年，吐之，一日不止，以麝香汤止之，夜半犹不定，再止之，明旦颇觉恶心，更以人参汤止之，二日稍宁。自下药凡三来问，戴人谓栾景先曰：病久嗽，药已擒病，自然迟解。涌后调理数日乃止。又常言涌后有顿快者，有徐快者。有反闷闷者，病未尽也。有反热者，不可不下也。大抵三日后无不快者。

赵君玉妻病嗽，时已十月矣。戴人用陈皮、当归、甘草、白朮、枳壳、桔梗。君玉疑其不类嗽药。戴人笑曰：君怪无乌梅、罂粟囊乎？夫冬嗽乃秋之湿也，湿土逆而为嗽。此方皆散气除湿，解急和经，三服帖然效矣。

郾城董德固病劳嗽。戴人曰：愈后当戒房事。其病愈，恃其安，触禁而死。死后妻生一子，正当病瘥之日也。董初坚讳，至此乃彰。

一男子年四十，病劳嗽，唾吐粘臭不可闻，秋冬少缓，春夏则甚，寒热往来，日晡发作，状如(疒皆)疟，寝汗如水。累服麻黄根、败蒲扇而汗自若，又服宁神散、宁肺散而嗽自如。戴人先以独圣散涌其痰，状如鸡黄汁，随涌出，昏愦三日不省，时时饮以凉水，精神稍开，饮食加进。又与人参半夏丸、桂苓甘露散，不数服乃愈。

张板村鹿子春一小儿七八岁，夏月病嗽，羸甚，戴人欲涌之。子春以为儿幼弱，惧其不胜，少难之。一日，因饮酒，家人与之酒，伤多乃大吐，吐定而嗽止。盖酒味苦，苦属通剂，子春乃大悟戴人之言也。

《丹溪心法》曰：一男子五十余岁，患欬嗽，恶风寒，口燥干，心微痛，两手脉浮紧，胷胁痞满，而脉数，左手大于右手，大概表盛里虚。问其人，平日好嗜酒肉，素有食积，后因汗房劳，又往来涉寒水，且冒微雨，又忍饥归后，继以饱食酒肉而病。先用人参每贴四钱，麻黄根节一钱半，与二三服，欬嗽止，恶风寒除；后改用厚朴、枳实、陈皮、青皮、(艹舌)蒌仁、半夏为丸，与二十余贴，用人参汤送下，痞满亦散而愈。

一男子五十岁，旧年因暑月入冷水作劳，患疟，后得痰嗽，次年夏末，得弦脉而左手虚。叩之必汗少而有痰，身时时发热，痰如稠黄胶。与半夏一两，白朮七钱，茯苓六钱，黄芩、陈皮、桔梗、枳壳、石膏煅各半两，殭蚕炒二钱半，五味子一钱半，用神曲糊丸，姜汤下三十丸。先与三拗汤加黄芩、白朮二贴，夜与小胃丹十粒，以搅其痰，仍灸大椎、风门、肺俞五处而愈。

《本草纲目》曰：《类编》云，徽宗时李防御为入内医官，时有宠妃病痰嗽，终夕不寐，面浮如盘。徽宗呼李治之，诏令供状，三日不效当诛。李忧惶技穷，与妻泣别。忽闻外叫卖欬嗽药，一文一贴，吃了即得睡。李市一贴视之，其色浅碧，恐药性犷悍，并二服自试之，无他，乃取三贴为一，入也授妃服之，是夕嗽止，比晓面消。内侍走报，天颜大喜，赐金帛直万缗。李恐索方，乃寻访前卖药人，饮以酒，厚价求之，则此方也。云自少时从军，见主帅有此方，剽得以度余生耳。方用真正蚌粉新瓦炒红，入青黛少许，用淡虀水滴麻油数点，调服二钱。

赵溍《养疴漫笔》云：赵州一学录少年苦嗽，百药不效，或令用南向柔桑条一束，每条寸折纳锅中，以水五盌，煎至一盌，盛瓦器中，渴即饮之，服一月而愈。此亦桑枝煎变法尔。

《医学纲目》曰：一中年妇人干欬，寸脉滑动似豆状，余皆散大不浮，左大于右，每五更心躁热有汗，但怒气则甚，与桔梗不开，诸药不效。遂以石膏、香附为君，芩、连、青黛、门冬、(艹舌)蒌实、陈皮、炒蘗、归、桔为臣，五味、砂仁、川芎、紫菀佐之，凡二十余贴而安。洁古蜜煎生姜、蜜煎陈皮汤，与烧生姜胡桃方，皆治无痰而嗽者，以辛甘润其肺也。如但使青皮、药皆宜去白。《本草》云：陈皮味辛，理上气，去痰气滞塞；青皮味苦，治下气。二味俱用，散三焦气也。故《圣惠》治法云：陈皮去穰，穰不除即生痰；麻黄发汗，节不去则止汗。

一男子五十余岁，病伤寒欬嗽，喉中声如齁。与独参汤一服而鼾声徐至，二三贴欬嗽亦渐退，凡服二三斤病始全愈。

《医宗必读》曰：文学金伯含欬而上气，凡清火润肺化痰理气之剂，几无遗用，而病不少衰。余诊其肾脉大而软，此气虚火不归元，用人参三钱煎汤送八味丸五钱，一服而减；后于补中益气汤，加桂一钱，附子八分，凡五十剂，及八味丸二斤而瘥。

太学史明麟经年欬嗽，更医数十人，药遍而病反剧，自谓必成虚劳。余曰：不然。脉不数虚，惟右寸浮大而滑，是风痰未解。必多服酸收，故久而弥甚。用麻黄、杏仁、半夏、前胡、桔梗、甘草、橘红、苏子，五剂知，十剂已。

张远公三年久嗽，服药无功，委命待尽。一日，以他事造予居，自谓必不可治，姑乞诊之。余曰：饥时胷中痛否？远公曰：大痛。视其上唇白点如粞者十余处，此虫囓其肺。用百部膏一味，加乌梅、槟榔与服，不十日而痛若失，欬顿止矣。令其家人从净桶中觅之，有寸白虫四十余条，自此永不复发。

侍御冯五玉令爱发热欬嗽，已及半载，十月间，吐鲜血甚多，一日之内，不过食粥一盏，大肉消陷，大便溏泄，沉困着床，脉来七至。余曰：法在不救，人所共知。若能惟余是听，不为旁挠，可救十中之一。每贴用人参五钱，芪朮三钱，归芍二钱，陈皮一钱。日投三贴，纳进七十剂，及壮水丸三斤，而后起于林，又三月而饮食如旧。若泥常法而弃之，幽潜沉冤矣。

《薛己医案》曰：一妇人不得于姑，患欬，胷膈不利，饮食无味，此脾肺俱伤，痰郁于中。先用归脾汤，加山栀、抚芎、贝母、桔梗，诸证渐愈。

一男子神劳，冬月患欬嗽，服解散之剂，自以为便。余曰：此因肺气虚弱，腠理不密，而外邪所感也。当急补其母，是治本也。不信。服六君子汤，内去参朮，反加紫苏、枳壳之类，以致元气益虚，生肺痈而殁。

地官李北川每劳欬嗽，余用补中益气汤即愈。一日复作，自用参苏饮，益甚；更服人参败毒散，项强口噤，腰背反张。余曰：此误汗亡津液而变痓矣。仍以前汤加附子一钱，四剂而痊。感冒欬嗽，若误行发汗过多，喘促呼吸不利，吐痰不止，必患痈矣。

侍御谭希曾欬嗽吐痰，手足时冷，余以为脾肺虚寒，用补中益气加炮姜而愈。

佥宪阮君聘欬嗽面白，鼻流清涕，此脾肺虚而兼外邪，用补中益气加茯苓、半夏、五味治之而愈，又用六君、芎、归之类而安。

司厅陈国华素阴虚，患欬嗽。自以知医，用发表化痰之剂不应，用清热化痰等药，其证愈甚。余曰：此脾肺虚也。不信，用牛黄清心丸，更加胷腹作胀，饮食少思，足三阴虚证悉见。朝用六君、桔梗、升麻、麦门、五味，补脾土以生肺金；夕用八味丸，补命门火以生脾土，诸证渐愈。经云：不能治其虚，安问其余？此脾土虚不能生肺金，复用前药而反泻其火，吾不得而知也。

中书鲍希伏素阴虚，患欬嗽。服清气化痰丸，及二陈、芩、连之类，痰益甚；用四物、黄蘗、知母、元参之类，腹胀声哑，右关脉浮弦，左尺脉洪大。余曰：脾土既不能生肺金，阴火又从而克之，当滋化源。朝用补中益气加山茱、麦门、五味，夕用六味地黄加五味子，三月余，喜其慎疾得愈。

上舍史瞻之，每至春欬嗽，用参苏饮加芩、连、桑、杏乃愈。乙巳春患之，用药益甚，更加喉瘖，左尺洪数而无力。余曰：此是肾经阴火，刑克肺金，当滋化源。遂以六味丸料加麦门、五味、炒栀，及补中益气汤而愈。

儒者张克明欬嗽，用二陈、芩、连、枳壳，胷满气喘，侵晨吐痰；加苏子、杏仁，口出痰涎，口干作渴。余曰：侵晨吐痰，脾虚不能消化饮食；胷满气喘，脾虚不能生肺金；涎沫自出，脾虚不能收摄；口干作渴，脾虚不能生津液。遂用六君加炮姜、肉果温补脾胃，更用八味丸以补土母而愈。

一男子夏月吐痰或嗽，用胃火药不应。余以为火乘肺金，用麦门冬汤而愈。后因劳复嗽，用补中益气加桔梗、山栀、片芩、麦门、五味而愈。但口干体倦，小便赤濇，日用生脉散而痊。若欬而属胃火有痰，宜竹叶石膏汤。胃气虚，宜补中益气加贝母、桔梗。若阴火上冲，宜生脉散送地黄丸以保肺气，生肾水。此乃真脏之患，非滋化源，决不能愈。

一妇人患欬嗽，胁痛发热，日晡益甚。用加味逍遥散加熟地治之而愈。年余，因怒气劳役，前证仍作，又太阳痛或寒热往来，或欬嗽遗尿，皆属肝火血虚，阴挺痿痹，用前散及地黄丸月余而愈。

表弟妇欬嗽发热，呕吐痰涎，日夜约五六碗，喘欬不宁，胷痹躁渴，饮食不进，血崩如涌。此命门火衰，脾土虚寒，用八味丸及附子理中汤加减治之而愈。

一妇人欬嗽，早间吐痰甚多，夜间喘急不寐。余谓：早间多痰，乃脾虚饮食所化；夜间喘急，乃肺虚阴火上冲。遂用补中益气加麦门、五味而愈。

上舍陈道复长子亏损肾经，久患欬嗽，午后益甚。余曰：当补脾土，滋化源，使金水自能相生。时孟春，不信，乃服黄蘗、知母之类，至夏吐痰引饮，小便烦数，面目如绯。余以白朮、当归、茯苓、陈皮、麦冬、五味、丹皮、泽泻四剂，乃以参、芪、熟地、山萸为丸，俾服之，诸证顿退。复请视，余以为信，遂用前药，如常与之。彼仍泥不服，卒致不起。

《古今医统》曰：一妇人患肺热久嗽，身如炙，肌瘦将成劳。以枇杷叶、木通、(艹款)冬花、紫菀、杏仁、桑白皮各等分，大黄减半为细末，蜜丸樱桃大，食后夜卧冬噙一丸，未终一剂而愈。

《寓意草》曰：石开晓病伤寒欬嗽，未尝发热，自觉急迫欲死，呼吸不能相续，求余诊之。余见其头面赤红，躁扰不歇，脉亦豁大而空。谓曰：此证颇奇，全似伤寒戴阳证，何以伤风小恙亦有之？急宜用人参、附子等药，温补下元，收回阳气。不然，子丑时一身大汗，脱阳而死矣。渠不以为然。及日落，阳不用事，愈慌乱不能少支，忙服前药，服后稍宁片时。又为床侧添同寝一人，逼出其汗如雨。再用一剂，汗止身安，欬嗽俱不作。询其所由，云：连服麻黄药四剂，遂尔躁急欲死。然后知伤风亦有戴阳证，与伤寒无别。总因其人平素下虚，是以真阳易于上越耳。

陆令仪尊堂平日持斋，肠胃素枯，天癸已尽之后，经血犹不止，似有崩漏之意。余鉴羌宜人交肠之流弊，急为治之，久已痊可。值今岁秋月，燥金太过，湿虫不生，无人不病欬嗽。而尊堂血虚津枯之体受伤独猛，胷胁紧胀，上气喘急，卧寐不宁，欬动则大痛，痰中带血而腥，食不易入，声不易出，寒热交作，而申酉二时，燥金用事、诸苦倍增，其脉时大时小，时牢伏时弦紧。服清肺药，如以勺水沃焦，无裨缓急。诸子彷徨无措，知为危候。余亦明告以肺痈将成，年高难任。于是以葶苈大枣泻肺汤，先通其肺气之壅，即觉气稍平，食稍进，痰稍易出，身稍可侧，大有生机。余曰：未也。吾见势来太急，不得已而取快于一时，究竟暂开者易至复闭，迨复闭则前法不可再用矣。今乘其暂开，多方以图，必在六十日后，交冬至节方愈。盖身中之燥与时令之燥胶结不解，必俟燥金退气，而肺金乃得泰宁耳。令仪昆季极恳端力治之，此六十日间，屡危屡安。大率皆用活法斡旋，缘肺病不可用补也。
古今图书集成医部全录卷二百四十八

　呕吐门

　　黄帝素问

　　　诊要经终论

太阴终者，腹胀闭不得息，善噫善呕，呕则逆，逆则面赤；不逆则上下不通，不通则面黑皮毛焦而终矣。
 【 注　足太阴脉，入腹属脾，故为腹胀。手太阴脉，上膈属肺而主呼吸，故为不得息。胀满则升降难，不得息则气道滞，故为噫呕。呕则气逆于上，故面赤。不逆则否塞于中，故上下不通。脾气败则无以制水，故黑色见于面。肺气败则治节不行，故皮毛焦。】 

　　　举痛论

寒气客于肠胃，厥逆上出，故痛而呕也。
 【 注　寒气客于肠胃之间，从胃上出，故痛而呕。】 

　　　痹论

肺痹者，烦满喘而呕。
 【 注　肺主气而司呼吸，其脉起于中焦，还循胃口，上膈属肺，故痹则烦满喘而呕。】 
脾痹者，四肢解堕，发欬呕汁，上为大塞。
【 注　胃气不能行于四肢，故四肢解堕。脾脉上膈挟咽，气痹不行，故发欬。入胃之饮，上输于脾肺，脾气不能转输，故呕汁。肺气不能通调，故上为大塞。】 

　　　厥论

太阴之厥，则腹满(月真)胀，后不利，不欲食，食则呕，不得卧。
 【 注　足太阴之脉，入腹属脾络胃，故厥则腹满(月真)胀。食饮入胃，脾为转输，逆气在脾，故后便不利。脾不转运则胃亦不和，是以食则呕而不得卧也。】 
少阴厥逆，虚满呕变，下泄清，治主病者。
 【 注　少阴之气，上与阳明相合而主化水谷，少阴气厥，以致中焦虚满而变为呕逆，上下水火之气不交，故下泄清冷也。呕变当作变呕。】 
手太阴厥逆，虚满而欬，善呕沫，治主病者。
 【 注　手太阴厥逆，肺气逆也。肺主气，故虚满而欬。不能通布水津，故善呕沫。此是主肺所生之病，故当治主病之肺气焉。】 

　　　脉解篇

太阴所谓食则呕者，物盛满而上溢，故呕也。
 【 注　十一月万物气皆藏于中，则盛满而上溢，故呕。经云：足太阴独受其浊，太阴之清气上出则为噫，浊气上溢则为呕也。】 
少阴所谓呕欬上气喘者，阴气在下，阳气在上，诸阳气浮，无所依从，故呕欬上气喘也。
 【 注　少阴寒水在下，若火之气在上，上下水火不交，则诸阳之气上浮而无所依从矣。是以阳热上逆，而为呕欬气喘之病。】 

　　　刺禁论

刺中胆，一日半死，其动为呕。
【 注　胆汁泄者呕苦，呕则胆气绝矣。夫十一脏腑皆取决于胆，是胆为脏腑阴阳生气之始，故中胆者一日半死。】 

　　　五常政大论

少阴司天，热气下临，肺气上从，喘呕。
 【 注　火热烁肺也。】 

　　　六元正纪大论

太阳司天之政，气化运行先天，初之气，地气迁，气乃大温，身热头痛呕吐。
 【 注　地气迁者，谓上年在泉之终气，而交于今岁司天之初气也。岁前之终气乃少阴君火，今岁之初气乃少阳相火，二火相交，故气大温而病身热头痛呕吐。】 
阳明司天之政，气化运行后天，初之气，其病嚏欠呕。
 【 注　嚏欠呕者，风木之气也。】 
少阳司天之政，气化运行先天，二之气，其病热郁于上，欬逆呕吐。
 【 注　二之客气乃太阴湿土，病热郁呕吐，火热郁之于内也。】 
三之气，天政布，炎暑至，少阳临上，民病欬呕。
 【 注　司天之气，上临于三气，故天政布。王时之气，亦属少阳，故炎暑至。民病欬呕，感风火之气也。】 
土郁之发，甚则心痛胁(月真)，呕吐霍乱。
 【 注　民病心痛诸证，皆感土气而发。盖五运之气居其中，上受司天之胜，下受在泉之制，无分太过不及，咸受其郁而复发也。故其所发者，即所郁之本气，非子为母复也。】 
火郁之发，民病呕逆。
【 注　民病呕逆，火热盛也。】 
少阳所至为嚏呕。
 【 注　此春病之常也。】 
少阳所至为呕涌。
 【 注　此秋病之常也。】 

　　　至真要大论

岁厥阴在泉，风淫所胜，民病饮食不下，膈咽不通，食则呕，腹胀善噫，得后与气，则快然如衰，身体皆重。
 【 注　厥阴在泉，寅申岁也。脾气病则饮食不下，食则呕诸证，木淫而土病也。】 
岁阳明在泉，燥淫所胜，民病喜呕，呕有苦。
 【 注　阳明在泉，子午岁也。喜呕呕苦，足少阳病。】 
厥阴司天，风淫所胜，民病食则呕。
 【 注　厥阴司天，巳亥岁也。食则呕，脾经病也。】 
少阴司天，热淫所胜，民病嚏呕。
 【 注　少阴司天，子午岁也。嚏呕，火热上炎也。】 
厥阴之胜，愦愦欲吐，甚则呕吐膈咽不通。
 【 注　愦愦欲吐，甚则呕吐膈咽不通，胃土病也。】 
少阴之胜，炎暑至，呕逆。
 【 注　呕逆，阴气上逆也。】 
少阳之胜，热客于胃，欲呕，呕酸善饥。
【 注　少阳之气，合于三焦，故热客于胃而为呕饥。盖三焦之原，皆出于胃间也。】 
厥阴之复，呕吐，饮食不入，入而复出，甚则入脾，食痹而吐。
 【 注　复者，谓三阴三阳之气，受所胜之气，胜制郁极而复发也。呕吐饮食不入，木淫而土败也。痹者，闭而痛也。】 
太阴之复，湿变乃举，饮食不化，呕而密默，唾吐清液，甚则入肾，窍泻无度。
 【 注　气极则变，阴湿之气盛，是以饮食不化。呕者，湿乘阳明也。密默者，欲闭户牖而独居，阴阳相薄也。太阴者，三阴也。阴变而乘于阳，则阳欲尽而阴盛，是以唾吐清液。甚则入肾，下乘冬令之寒水。肾开窍于二阴，故曰窍泻。】 
少阳之复，火气内发，上为口糜呕逆，血溢血泄。
 【 注　火气内发者，阴火发于内也。发于上焦则口糜，发于中焦则呕逆，发于下焦则血溢血泄。】 
阳明之复，清气大举，甚则心痛，否满腹胀而泄，呕苦，欬哕烦心，病在膈中。
 【 注　阳明之复，发于本位主令之时，是以清气大举。心痛否满，腹胀而泄，乘火土也。胆病者，善太息呕苦，木受金刑，腑亦病也。欬哕烦心者，病在膈中，阳明之气上逆也。】 
少阳司天，客胜则呕逆。
 【 注　呕逆，太阴湿土之气合于内也。】 
少阳在泉，主胜则热反上行而客于心，心痛发热，格中而呕。少阴同候。
 【 注　主胜则热反上行而客于心。心痛发热者，君相二火之客气反上行而自病也。格中而呕者，太阴之客气自病也。因主胜而客反自病，故曰反曰客。曰少阴同候，谓火性炎上，故二火皆有反逆之自病也。】 
诸痿喘呕，皆属于上。
 【 注　诸痿喘呕，皆属于上者，从下而上也。在下之水液上行则为喘呕，亦犹天地阴阳之气，上下相乘，而水随气之上下也。】 
诸呕吐酸，暴注下迫，皆属于热。
 【 注　热者，君火之气也。】 

　　　示从容论

夫伤肺者，脾气不守，胃气不清，经气不为使，真脏坏决，经脉旁绝，五脏漏泄，不衄则呕，此二者不相类也。
 【 注　脾气不守土坏，而不能制其水矣。胃气不清，水邪之入于胃矣。胃气伤，故经气不为使。真脏者，脾肾之脏真也。坏决者，土坏而水决也。胃主经脉，水入于胃，是以经脉旁绝。五脏，主藏精者也。土分王于四脏，土气不守，是以五脏之津液，皆为之漏泄。水在胃则呕，在肺则衄，此水邪直伤于胃肺。】 

　　灵枢经

　　　经脉篇

脾足太阴之脉，是动则病舌本强，食则呕，胃脘痛，腹胀善噫，得后与气，则快然如衰，身体皆重。
 【 注　是动则病气而及于经，从经而及于脏腑，故为舌本强、食则呕、胃脘痛、腹胀诸证。善噫者，脾气上走心为噫。得后与气则快然如衰者，厥逆从上下散也。身体皆重，太阴之气逆也。】 
肝足厥阴之脉，是主肝所生病者，胷满呕逆。
 【 注　是主肝所生之病者，胷满呕逆。盖食气入胃，散精于肝，行气与经。肝所生病，则肝气厥逆，不能行散谷精，故胷满呕逆也。】 

　　　热病篇

热病汗不出，呕下血者死。
 【 注　汗不出呕下血者，外热不解而入于阴之经也。热甚而正气已绝，刺之无益也。】 

　　　玉版篇

欬呕腹胀且飧泄，其脉绝，是逆也。如是者，不过一时而死矣。
 【 注　欬呕腹胀且飧泄，其脉绝，逆于肝脾之络也。夫胃者，水谷血气之海也。五脏之大络，海之所以行云气于天下之道路也。水天之气，上下相通，一昼一夜，遶地环转一周。如逆而不行，则开阖已息，是以不过一周而死也。】 

　　　五味篇

黄帝曰：苦走骨，多食之，令人变呕，何也？少俞曰：苦入于胃，五谷之气皆不能胜苦，苦入下脘，三焦之道，皆闭而不通，故变呕。齿者，骨之所终也，故苦入而走骨，故入而复出，知其走骨也。
 【 注　任谷庵曰：炎上作苦，君主之味也。故五谷之气皆不能胜之。苦性下泄，故入于下脘。三焦者，少阳相火也。苦性寒，故三焦之道，皆闭塞不通。三焦不通，则入胃之水谷不得通调布散，故变而为呕。夫肾主骨，肾为寒水之脏，苦性寒，故走骨，同气相感也。然苦乃火味，故入于下而复出于上，以其性下泄而上涌也。】 

　　扁鹊难经

　　　吐脉

上部有脉，下部无脉，其人当吐，不吐者死。上部无脉，下部有脉，虽困无能为害。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。
假令得心脉，其外证，面赤口干喜笑；其内证，脐上有动气，按之牢若痛；其病烦心，心痛掌中热而啘。有是者心也，无是者非也。

　　金匮要略 【 汉?张机】 

　　　呕吐

腹中寒气，雷鸣切痛，胷胁逆满，呕吐，附子粳米汤主之。
心胷中大寒痛，呕不能饮食，腹中寒，上冲皮起，出见有头足上下，痛而不可触近，大建中汤主之。
肝中寒者，两臂不举，舌本燥，喜太息，胷中痛，不得转侧，食则吐而汗出也。
膈上病痰，满喘欬吐，发则寒热，背痛腰疼，目泣自出，其人振振身瞤剧，必有伏饮。
呕家本渴，渴者为欲解。今反不渴，心下有支饮故也。小半夏汤主之。
卒呕吐，心下痞，膈间有水，眩悸者，半夏加茯苓汤主之。
假令瘦人脐下有悸，吐涎沫而癫眩，此水也，五苓散主之。
支饮者，法当冒，冒者必呕，呕者复内半夏以去其水。先渴后呕，为水停心下，此属饮家，小半夏茯苓汤主之。
心中懊憹而热不能食，时欲吐，其名曰酒疸。
酒黄疸者，或无热，靖言了了，腹满欲吐，鼻燥。其脉浮者先吐之，沉弦者先下之。
酒疸，心中热，欲吐者，吐之愈。
诸劳腹痛而呕者，宜柴胡汤 【 必小柴胡汤。】 
夫呕家有痈脓，不可治呕，脓尽自愈。
先呕却渴者，此为欲解。先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。
问曰：病人脉数，数为热，当消谷引食，而反吐者，何也？师曰：以发其汗，令阳微膈气虚，脉乃数，数为客热，不能消谷，胃中虚冷故也。脉弦者，虚也。胃气无余，朝食暮吐，变为胃反。寒在于上，医反下之，今脉反弦，故名曰虚。
寸口脉微而数，微则无气，无气则荣虚，荣虚则血不足，血不足则胷中冷。
趺阳脉浮而濇，浮则为虚，虚则为脾，脾伤则不磨，朝食暮吐，暮食朝吐，宿谷不化，名曰胃反，脉紧而濇，其病难治。病人欲吐者，不可下之。
呕而胷满者，茱萸汤主之。
干呕吐涎沫，头痛者，茱萸汤主之。
呕而肠鸣，心下痞者，半夏泻心汤主之。
干呕而利者，黄芩加半夏生姜汤主之。
诸呕吐，谷不得下者，小半夏汤主之。
呕吐而病在膈上，后思水者解，急与之。思水者，猪苓散主之。
呕而脉弱，小便复利，身有微热，见厥者难治，四逆汤主之。
呕而发热者，小柴胡汤主之。
胃反呕吐者，大半夏汤主之。
食已即吐者，大黄甘草汤主之。
胃反，吐而渴欲饮水者，茯苓泽泻汤主之。
吐后渴欲得水而贪饮者，文蛤汤主之。
干呕吐逆，吐涎沫，半夏干姜散主之。
病人胷中似喘不喘，似呕不呕，似哕不哕，彻心中愦愦然无奈者，生姜半夏汤主之。
干呕哕，若手足厥者，橘皮汤主之。
哕逆者，橘皮竹茹汤主之。

　　　吐蛔

蛔厥者，当吐蛔，令病者静而复时烦，此为脏寒，蛔上入膈，故烦，须臾复止，得食而呕。又烦者，蛔闻食臭出，其人当自吐蛔。
蛔虫之为病，令人吐涎心痛，发作有时，毒药不止，甘草粉蜜汤主之。

　　中藏经 【 汉?华佗】 

　　　论脏腑虚实寒热

肠鸣气走，足冷手寒，食不入胃，吐逆无时，皮毛憔悴，肌肉皱皴，耳目昏塞，语声破散，行步喘促，精神不收，此五脏之虚也。诊其脉，举指而活，按之而微，看在何部，以断其脏也。
肝脉缓甚，呕逆。
肝欬久不已，传邪入胆，呕清汁。又胆病则口苦，太息，呕宿汁，心中澹澹，恐人将捕之，咽中介介然，数唾，其脉诊在左关上浮而得之者，是其部也。
心气实则小便不利，腹满，身热而重，温温欲吐，吐而不出，喘息急，不安卧，其脉左寸口与人迎皆实大者是也。
脾者，土也，其病则面色痿黄，实则舌强直，不嗜食，呕逆，四肢缓。夫脾病也，色黄体重，失便，目直视，唇反张，爪甲青，四逆吐食，百节疼痛不能举，其脉当浮大而缓，今反弦急，其色反青，此十死不可治也。
胃者，腑也，实则中胀便难，肢节疼痛，不下食，呕吐不已，寒则腹中痛，不能食冷物，痛甚则腹胁胀满，呕吐不入食，当心痛，上下不通，恶闻食臭，嫌人语，振寒，喜伸欠。
上焦寒则不入食，吐酸水，胷背引痛，嗌干，津不纳也。
病内外俱虚，卧不得安，身冷，脉细微，呕而不入食者，死。

　　脉经 【 晋?王叔和】 

　　　呕吐之脉

右手寸口气口以前，脉阴实者，手太阴经也。病苦肺胀，汗出若露，上气喘逆，咽中塞，如欲呕状。
左手关上脉，阴阳俱实者，足厥阴与少阳经俱实也。病苦胃胀呕逆，食不消。
右手关上脉阴虚者，足太阴经也。病苦泄注，腹满气逆，霍乱呕吐，黄疸心烦，不得卧，肠鸣。
寸口脉细，发热呕吐，宜服黄芩龙胆汤。吐不止，宜服橘皮桔梗汤，灸中府。关脉滑，胃中有热，滑为热实，以气满故不欲食，食即吐逆，宜服紫菀汤下之，大平胃圆，针胃管泻之。
关上脉浮而大，风在胃中，张口息肩，心中澹澹，食欲呕；紧而滑者蛔动。
温病四五日，头痛腹痛而吐，脉来细强，十二日死。
寸口数即吐。

　　　吐蛔之脉

关上脉微浮，积热在胃中，呕吐蛔虫，心健忘。

　　脉诀 【 晋?王叔和】 

　　　呕吐之脉

数脉歌曰：阳数即吐兼头疼。
脾脉歌曰：三部俱缓脾家热，口臭胃翻长呕逆。
有紧脾家痛，仍兼筋急拘。欲吐即不吐，冲冲未得疏。欲知疾患多为冷，指下寻之慢极迟。吐逆不定经旬日，胃气冲心得几时。
滑脉歌曰：滑脉居寸多呕逆。
杂病生死歌曰：内实腹胀痛满盈，心下牢强干呕频。手足烦热脉沉细，大小便濇死多真。
外实内热吐相连，下清注谷转难安。忽然诊得脉洪大，莫费神功定不痊。
凡脉尺寸紧数形，又似钗直吐转增。此患蛊毒急须救，速求神药命难停。

　　千金方 【 唐?孙思邈】 

　　　呕吐诸证

脾病，其色黄，体青失溲，直视，唇反张，爪甲青，饮食吐逆，体重节痛，四肢不举，其脉当浮大而缓，今反弦急，其色当黄而反青者，此是木之克土，为大逆，十死不治。
少阴病，饮食入口即吐，心中愠愠然，欲吐复不能吐者，宜吐之。宿食在上脘，宜吐之。
心病烦闷，少气大热，热上汤心，呕欬吐逆，狂语，汗出如珠，身体厥冷，其脉当浮，今反沉濡而滑，其色当赤而反黑者，此是水之克火，为大逆，十死不治。
下焦如渎，若实则大小便不通利，气逆不续，呕吐不禁，故曰走哺。
黄疸之病，发于阴部，其人必呕；发于阳部，其人振寒而微热。
夫人病酒疸者，或无热，靖言了了，腹满欲吐呕者，宜吐之，方煎苦参散七味者。是酒疸必小便不利，其候当心中热，足下热，是其证也。
夫吐家，脉来形状如新卧起，阳紧阴数，其人食已即吐。阳浮而数，亦为吐。寸口脉紧而芤，紧即为寒，芤即为虚，寒虚相搏，脉为阴结而迟，其人即噎。关上数，其人则吐。趺阳脉微而濇，微即下利，濇即吐逆，谷不得入。趺阳脉浮者，胃气虚，寒气在上，忧气在下，二气并争，但出不入，其人即呕而不得食，恐怖如死，宽缓即瘥。呕而脉弱，小便复利，身有微热，见厥难治。
凡服汤呕逆不入腹者，先以甘草三两，水三升，煮取二升，服之得吐。但服之不吐，益佳。消息定，然后服余汤，即流利更不吐也。凡呕者多食生姜，此是呕家圣药。

　　活人书 【 宋?朱肱】 

　　　呕吐证

伤寒三四日，胷胁痛而耳聋，或口苦舌干，或往来寒热而呕，其尺寸脉俱弦，此足少阳胆经受病也。太阳病不解，转入少阳，胁下鞕满，干呕不能食，往来寒热，尚未可吐下，诊其脉弦紧者，小柴胡汤主之。盖脉弦细，头疼发热，属少阳。少阳受病，口苦咽干目眩，宜小柴胡汤以解表，不可发汗，发汗则讝语。讝语属胃，胃和则愈；不和则烦而躁，宜调胃承气汤，此属少阳阳明也。
呕吐者不可下。仲景云：呕多虽有阳明证，不可下。阳明病胁下硬满，不大便而呕，舌上白胎者，宜与小柴胡汤。上焦得通，津液得下，胃气因和，身濈然汗出，得屎而解。
无阳则厥，无阴则呕。呕者，足阳明胃之经，足阳明之气下行，今厥而上行，故为气逆，气逆则呕。仲景云：呕多虽不大便，不可下，可与小柴胡汤。上焦得通，津液得下，胃气因和，浃然汗出而解。大抵呕证不一，各有治法。要之，小柴胡汤尤相主当耳。与小柴胡汤，胷胁满而呕，日晡发潮热者，可与小柴胡汤加芒硝也。若呕不止，心下急，郁郁微烦者，与大柴胡汤也。大便秘者，方加大黄。大柴胡治呕最妙，为内有枳实故也。枳实去秽，压虚气。须是去大黄。仲景云：呕多虽有阳明证，慎不可下。官局桔梗汤最良，亦用枳实耳。古人治呕，多用半夏、生姜。孙真人云：生姜是呕家圣药。仲景治呕皆用之。太阳与阳明合病必下利，若不利但呕者，葛根加半夏生姜汤主之。胷中有热，胃中有邪气，腹痛欲呕者，黄连汤主之。太阳与少阳合病而自利，若呕者，黄芩加半夏生姜汤主之。《金匮》：诸呕吐谷不得下者，小半夏汤、小半夏加茯苓汤、小半夏加橘皮汤，皆可选用。呕而发热者，小柴胡汤主之。呕而发渴者，猪苓汤主之。先呕却渴者，此为欲解，急与之水。先渴却呕者，为水停心下，此属饮家。仲景云：本渴饮水而呕者，柴胡不中与也，宜治膈间之水，赤茯苓汤主之。若少阴证而呕者，真武汤去附子加生姜。若汗若吐若下后，虚烦不得眠，若呕者，栀子生姜汤主之。伤寒差后呕者，有余热在胃脘，竹叶汤加生姜主之。
大凡呕者，饮食不下。干呕者，今人所谓啘也。或因汗出，或因有水，或因下利，脾胃有热，故使干呕，官局中桔梗汤最佳。仲景治法：汗自出，干呕者，桂枝证也。表不解，心下有水气，干呕发热者，小青龙也。身凉汗出，两胁痛或干呕者，十枣汤也。少阴下利脉微，与白通汤利不止，厥逆无脉，干呕烦者，白通加猪胆汁汤也。少阴下利，里寒外热，脉微欲绝或干呕者，通脉四逆汤也。干呕吐涎沫，头痛者，吴茱萸汤也。《伤寒论》曰：食谷欲呕者，属阳明也，吴茱萸汤主之。得汤反剧者，属上焦也。仲景无治法。大抵吴茱萸汤，治少阴证也。谷入胃而呕属阳明，宜与小柴胡汤。
若病人直患呕吐，而复脚弱或疼，乃是脚气，当作脚气治之，法在脚气门。
吐有冷热二证。寸口脉数，手心热，烦渴而吐，以有热在胃脘，五苓散主之。伤寒有表证，渴欲饮水也。水入口即吐者，名曰水逆，由心经受热而小肠不利故也，宜服五苓散。发汗后，水药不得入口为逆。若更发汗，必吐下不止，小半夏加茯苓汤、大半夏加橘皮汤主之。曾经汗下，关脉迟，胃中虚冷而吐，干姜黄芩黄连人参汤主之。寒多不饮水而吐者，理中汤去朮加生姜主之。少阴病，饮食入口则吐，心中温温欲吐，复不能吐，始得之手足寒，脉弦迟者，此胷中实，不可下也，当吐之。若膈上有寒饮干呕者，不可吐也，当温之，宜四逆汤。吐利手足逆冷烦躁甚者，吴茱萸汤主之。若伤寒解后，虚羸少气，气逆欲吐，竹叶石膏汤主之。
身凉汗出，两胁疼痛或干呕，此十枣汤证也。

　　济生方 【 宋?严用和】 

　　　呕吐论治

夫人受天地之中以生，莫不以胃为主。盖胃受水谷，脾主运化，生血生气，以统四体者也。若脾胃无所伤，则无呕吐之患。其或饮食失节，温凉不调，或喜餐腥脍奶酪，或贪食生冷肥腻，露卧湿处，当风取凉，动扰于胃；胃既病矣，则脾气停滞，清浊不分，中焦为之痞塞，遂成呕吐之患焉。然此特论饮食过伤，风凉冷湿之所由致者。又如忧思伤感，宿寒在胃，中脘伏痰，胃受邪热，瘀血停蓄，亦能令人呕吐，临病宜审之。

　　河间六书 【 金?刘完素】 

　　　呕吐

诸呕吐酸，暴注下迫，皆属于热。流而不腐，动而不蠹，故吐。呕吐酸者，胃膈热甚，则郁滞于气，物不化而为酸也。酸者，肝木之味。或言吐酸为寒者，误也。
胃膈热甚则为呕，火气炎上之象也。
吐酸，酸者肝木之味也。由火盛制金，不能平木，则肝木自甚，故为酸也。如饮食热则易于酸矣。或言吐酸为寒者，误也。又如酒之味苦而性热，能养心火，故饮之则令人色赤气粗，脉洪大而数，语濇谵妄，歌唱悲笑，喜怒如狂，冒昧健忘，烦渴呕吐，皆热证也，其吐必酸，为热明矣。况热则五味皆厚。经曰：在地为化，化生五味，皆属土也。然土旺胜水，不能制火，则火化自甚，故五味热食，则味皆厚也。是以肝热则口酸，心热则口苦，脾热则口甘，肺热则口辛，肾热则口咸。或口淡者，胃热也。胃属土，土为万物之母，故胃为一身之本，淡为五味之本。然则吐酸岂为寒者与？所以妄言为寒者，但谓多伤生硬黏滑，或伤冷物，而喜噫酢吞酸，故俗医主于温和脾胃。岂知经言人之伤于寒也，则为病热。盖寒伤皮毛，则腠理闭密，阳气怫郁，不能通畅，则为热也。故伤寒身表热者，热在表也，宜以麻黄汤类，甘辛热药发散，以使腠理开通，汗泄热退而愈。凡内伤冷物，或即阴胜阳而为病寒，或寒热相击而致肠胃阳气怫郁而为热者，亦有内伤冷物而反病热，得大汗热泄身凉而愈也。或微而不为他病，止为中酸，俗谓之酢心是也。法宜温药散之，亦犹解表之义，以使肠胃结滞开通，怫热散而和也。若久吞酸而不已，则不宜温之，宜以寒药下之，后以凉药调之，结散热去则气和也。所以中酸不宜食黏滑油腻者，是谓能令阳气壅塞，郁结不通畅，如饮食在器，覆盖热而自酸也。宜餐粝食蔬菜，能令气之通利。
吐利腥秽，肠胃寒而传化失常，子能制鬼贼则己当自实，故寒胜火衰金旺而吐利腥秽。腥者金之臭，由是热则吐利酸臭，寒则吐利腥秽，亦犹饭浆热则易酸，寒则水腥也。
凡呕吐者，火性上炎也，无问表里，通宜凉膈散。伤寒杂病一切呕吐，调胃承气汤。烦闷干呕，黄连解毒汤。呕吐烦渴者，桂苓甘露饮、五苓散。眩欬呕者，白虎加半夏橘皮汤。寒呕吐四肢厥逆，清凉调胃散。湿温内甚，恶心呕吐者，白虎解毒汤。

　　明理论 【 金?成无己】 

　　　呕吐论

伤寒呕吐何以明之？呕者，有声者也，俗谓之啘。吐者，吐出其物也，故有干呕而无干吐。是以于呕则曰食谷欲呕，及吐则曰饮食入口即吐，则呕吐之有轻重可知矣。伤寒呕有责于热者，有责于寒者，至于吐家则悉言虚冷也。经曰：太阴之为病，腹满而吐，食不下，自利益甚，时腹自痛。又曰：胃中虚冷，故吐也。呕家则不然。呕有热者，有寒者，有停饮者，有胃脘有脓者，皆当明辨之。呕而发热者，柴胡汤证具，与其呕不止，心下急，郁郁微烦，大柴胡汤主之者，是邪热而呕者也。膈上有寒饮干呕者，不可吐也，当温之，与其干呕吐涎沫头痛者，吴茱萸汤主之，是寒邪为呕者也。先呕后渴者，此为欲解；先渴后呕者，为水停心下，此属饮家，是停饮呕者。呕家有痈脓不须治，脓尽自愈，是胃脘有脓而呕也。诸如此者，虽有殊别，大抵伤寒表邪欲传里，里气上逆则为呕也。是以半表半里证，多云呕也。伤寒三日三阳为尽，三阴当受邪，其人反能食而不呕，此为三阴不受邪，是知邪气传里者，必致呕也。至于干姜附子汤证云：不呕不渴为里无热。十枣汤证云：干呕短气，汗出不恶寒者，此表解里未和也。即此观之，其呕为里热明矣。呕家之为病，气逆者必散之，痰饮者必下之。《千金》曰：呕家多服生姜，此是呕家圣药。是要散其逆气也。《金匮要略》曰：呕家用半夏以去其水，水去呕则止。是要下其痰饮也。呕多虽有阳明证不可攻者，谓其气逆而收敛为实也。其呕而脉弱，小便复利，身有微热见厥者，俱为难治。盖谓其虚寒之甚也。医者必审其邪气之虚实，疾证之逆顺，而施药图治则当矣。

　　东垣十书 【 元?李杲】 

　　　用药宜禁

吐多不得复吐，如吐而大便虚软者，此上气壅滞，以姜橘之属宣之。吐而大便不通，则利大便，当归、桃仁、麻仁、(木郁)李仁、皂角仁则所当禁也。

　　　论证分经

呕吐哕，胃所主，各有经乎？答曰：胃者总司也，内有太阳阳明少阳三经之别，以其气血多少，而与声物有无之不同。即吐属太阳，有物无声，乃血病也。有食入即吐呕、食已则吐、食久则吐之别。呕属阳明，有物有声，气血俱病也。仲景云：呕多虽有阳明证，不可下。哕属少阳，无物有声，乃气病也。

　　丹溪心法 【 元?朱震亨】 

　　　呕吐

凡有声有物谓之呕吐，有声无物谓之哕。
胃中有热，膈上有痰者，二陈汤加炒山栀、黄连及生姜。有久病呕者，胃虚不纳谷也，用人参、生姜、黄芪、白朮、香附之类。大抵呕吐以半夏、橘皮、生姜为主。刘河间谓呕者火气炎上，此特一端耳。有痰膈中焦食不得下者，有气逆者，有寒气郁于胃口者，有食滞心肺之分，而新食不得下而反出者，有胃中有火与痰而呕者。
呕吐药，忌(艹舌)蒌、杏仁、桃仁、萝卜子、山栀，皆要作吐。丸药带香药行散不妨。
注船大吐，渴饮水者，即死。童便饮之最妙。
恶心，有痰有热有虚，皆用生姜，随证佐药。戴云：恶心者，无声无物，心中欲吐不吐，欲呕不呕，虽曰恶心，实非心经病，皆在胃口上，宜用生姜，盖能开胃豁痰也。
恶心欲吐不吐，心中兀兀，如人畏舟船，宜大半夏汤，或小半夏茯苓汤，或理中汤加半夏亦可。又胃中有热恶心者，以二陈加生姜汁、炒黄连、黄芩各一钱，最妙。
蛔厥者，乃胃寒所生。经曰：蛔者，长虫也。胃中冷即吐蛔虫。宜理中汤加炒川椒五粒，槟榔半钱，吞乌梅丸效。蛔见椒则头伏故也。

　　局方发挥 【 元?朱震亨】 

　　　吐酸

或曰：吐酸，《素问》以为热，东垣又言为寒，何也？予曰：吐酸与吞酸不同。吐酸是吐出酸水如酢，平时津液随上升之气，郁积而成，郁积之久，湿中生热，故从火化，遂作酸味，非热而何？其有积久不能自涌而出，伏于肺胃之间，咯不得上，咽不得下，肌表得风寒，则内热愈郁，而酸味刺心，肌表温暖，腠理开发，或得香热汤丸，津液得行，亦得暂解，非寒而何？《素问》言热者，言其本也；东垣言寒者，言其末也。但东垣不言外得风寒，而作收气立说，欲泻肺金之实，又谓寒药不可治酸，而用安胃汤、加减二陈汤，俱犯丁香，且无治湿热郁积之法，为未合经意。予尝治吞酸，用黄连、茱萸各制炒，随时令迭为佐使，苍朮、茯苓为主病，汤浸炊饼为小丸吞之，仍教以粗食蔬菜目养，则病易安。

　　溯洄集 【 元?王履】 

　　　呕吐干呕哕欬逆辨

尝读成无己《伤寒明理论》有曰：呕者，有声者也，倘谓之啘。吐者，吐出其物也。故有干呕而无干吐。是以于呕则曰食谷欲呕，及吐则曰饮食入口即吐，则呕吐之有轻重可知矣。又曰：哕者，俗谓之欬逆是也。余窃疑之。于是即仲景《伤寒论》以考其是非，以订其说。夫《伤寒论》曰呕、曰吐、曰干呕、曰哕者至多，曰欬逆者则二而止也。因类聚而观之。夫呕者，东垣所谓声物兼出者也。吐者，东垣所谓物出而无声者也。至若干呕与哕，皆声出而无物也。东垣但以哕该之，而无干呕之论。夫干呕与哕，其所异者，果何在哉？微甚而已矣。故仲景于干呕则皆平易言之，于哕则曰：太阳中风，火劫发汗后，久则谵语，甚者至哕。又曰：阳明中风，若不屎腹满加哕者，不治。又曰：大吐大下之，极虚复极汗出者，因得哕。虽亦间有似平易言者，然比之言干呕则径庭矣。窃又思之，干呕与哕，东垣视为一，仲景视为二。由为一而观之，固皆声之独出者也；由为二而观之，则干呕乃哕之微，哕乃干呕之甚，干呕者其声轻小而短，哕者其声重大而长，长者虽有微甚之分，盖一证也。今成氏乃以呕为有声，与干呕混而无别，又以哕为欬逆。若此者，余未之能从也。夫仲景以声物兼出而名为呕，以物独出而名为吐，以声独出而名为干呕。惟其呕兼声物，故无物而声空鸣者，乃谓之干，干犹空也。至于吐则是必有物矣，其可谓之干乎？仲景于呕字加一干字，所以别夫呕为声物兼出者耳。成氏乃以呕为独有声而同乎干呕，得不有失仲景措辞之本意欤？仲景曰：呕家有痈脓者，不可治呕，脓尽自愈。夫谓之呕尽脓，其可以呕为独有声乎？至于曰得汤则呕、得食而呕、饮食则呕、贪水者必呕之类，亦不可以呕为独有声矣。又少阴病下利用通脉四逆汤一条，其所叙诸证，既有干呕之文，何下文加减法中又曰呕者加生姜乎？设仲景果以呕为独有声，则又不当立干呕之名矣。观其既白呕，又曰干呕，则其义之殊别也，讵不着明也哉！且仲景尝言欲呕矣，又言欲吐矣，未尝言欲干呕欲哕也。夫欲之为义，将出未出，而预有所觉之辞也。夫将出未出而预觉者，惟有形之物，无形之声则不然也。有形之物，将出乎胷膈之间，则虽未出，而亦可以前知。若无形之声，则不能前知其将出，必待夫既出而后可知也。呕与吐主有形之物言，故可谓之欲。干呕与哕，主无形之声言，故不可谓之欲。成氏引食谷欲呕、饮食入口即吐二句，而谓呕吐有轻重。其意盖以呕言欲而为轻，吐言即而为重。安知言欲不言欲者，本为有形无形设，不为轻重设也。果如其说，则得汤则呕，得食而呕，心中温温欲吐，气逆欲吐之语，不出于仲景乎？又引俗谓之啘一句以证呕。夫啘与哕盖字异而音义俱同者也，以之证呕亦疏矣。虽然，以呕与吐较之，吐轻于呕，以吐与干呕较之，干呕轻于吐，然三者亦各自有轻重，不可定拘也。但以呕吐、干呕与哕而较，则哕之为重，必非三者之比矣。故《太素》曰：木陈者其叶落，病深者其声哕。夫哕虽亦有轻而可治，重而不可治者，然病至于哕，则其治也，终不易矣。

　　活法机要 【 元?张洁古】 

　　　吐证

吐证有三，气积寒也。皆从三焦论之：上焦在胃口，上通于天气，主纳而不出；中焦在中脘，上通天气，下通地气，主腐熟水谷；下焦在脐下，通于地气，主出而不纳。是故上焦吐者，皆从与气。气者，天之阳也。其脉浮而洪。其证食已暴吐，渴欲饮水，大便结燥，气上冲而胷发痛。其治当降气和中。中焦吐者，皆从于积，有阴有阳，食与气相假为积而痛。其脉浮而弦。其证或先痛而后吐，或先吐而后痛。治法当以小毒药去其积，槟榔、木香和其气。下焦吐者，皆从于寒，地道也。其脉沉而迟。其证朝食暮吐，暮食朝吐，小便清利，大便秘而不通。治法当以大毒药通其秘塞，温其寒气，大便渐通，复以中焦药和之，不令大便秘结而自愈也。

　　卫生宝鉴 【 元?罗天益】 

　　　呕吐

吐多者，理中丸去白朮加生姜。气上逆者则吐多，朮甘而壅，非气逆者之所宜。《千金》曰：呕家多服生姜，此是呕家圣药。生姜辛散，于是吐者多加之。
伤寒吐而身热或不热者，治用小半夏加茯苓汤，或小半夏加橘皮汤，或干姜黄芩黄连人参汤治之。吐而手足寒或烦躁，治用四逆汤。
脏寒蛔上入膈，故吐蛔。此乃胃气虚寒，非实寒也。治用仲景理中汤。

　　证治要诀 【 明?戴思恭】 

　　　论呕吐

呕与吐之辨，已于伤寒论之，然证亦不一：有寒呕，有热呕、气呕、痰呕、吐食呕、吐血、吐蛔、恶心、干呕。除热呕、吐血外，近世呕吐二字皆通用，然却无甚利害，于理亦自不妨。并小半夏茯苓汤，或二陈汤多加生姜煎。生姜呕中之圣药。大痛，色如青菜色者，死。
寒呕，中脘停寒，饮食喜辛，热物入口即吐出，宜二陈汤加丁香十粒，或理中汤加枳实半钱，不效则温中汤，甚则附子理中汤，或丁附汤，并须冷服。盖冷遇冷则相入，庶不吐出。有痰饮，粥药到口即吐，人皆谓其翻胃，非也。此乃痰气结在咽膈之间，宜先以姜苏汤下灵砂丹，俟药可进，则以顺气之药继之。
外有吐泻及痢疾，或腹冷痛，进热剂太骤，以致呕逆，宜二陈汤加砂仁、白豆蔻各半钱，甚则入沉香少许。寒、热、气、食、痰、血六呕外，有漏气、走哺。漏气者，上焦热，食必先吐而后下，汗出，身胃热。走哺者，下焦热，气逆不续，大小便不通，呕吐不禁。
凡进热药愈增者，当于寒呕中求。热呕，宜二陈汤加黄连一钱。气呕，胷满膈胀，关格不通，不食常饱，食则常气逆而吐，此因盛怒中饮食而然。宜二陈汤加枳实、木香各半钱，或吴茱萸汤；不效则丁沉透膈汤，及五膈宽中汤。
食呕多因七情而得，有外感邪气，并饮食不节而生，大概治以理中为先，二陈汤加枳实一钱，或加南星七分、沉香木香各四分亦好，或只服枳南汤或导痰汤。
又有中脘伏痰，遇冷即发，俗谓之冷癎，或服新法半夏汤或抓脾汤。外有热痰而呕者，宜小半夏茯苓汤加竹茹如钱大。若呕痰而或致厥者，乃寒痰逆闷，谓之痰厥，宜姜附汤，以生附代熟附。
恶心干呕，欲吐不吐，心下映漾如畏船人，宜大半夏汤，或小半夏茯苓汤，或理中汤、治中汤，皆可用。
呕吐诸药不效，当借镇重之药，以坠其逆气，宜姜苏汤下灵砂丹，须百粒作一服，俟药得效，却以养正丹、半硫圆导之。呕吐，津液既去，其口必渴，不可因渴而遽以为热。
又有呕吐诸药不效，又别无前项痰气等证，乃蛔在胷膈作呕，见药则动，动则不纳药，药出而蛔不出，虽非吐蛔之比，亦宜用吐蛔药。或于治呕药中，入炒川椒十粒，蛔见椒则头伏故也。
曾有患人用附子理中汤、四逆汤加丁香，到口即吐。后去干姜，只参附加丁木二香煎熟，更磨入沉香药，立吐定。盖虚痰气凝结，丁、附既温，佐以沉、木则自通，干姜、白朮则泥耳。
风寒呕吐，有寒热二证，无物为呕，有物为吐。何以吐为有物？古语只闻有干呕，不闻干吐。太阳与阳明合病，身热头疼，项强烦热，鼻干目疼而呕，宜葛根汤加半夏一钱。太阳与少阳合病，头疼腰疼，往来寒热，胷胁疼痛而呕，宜黄芩汤加半夏一钱半，入生姜五片煎。若少阳证具，不系合病，呕而热者，宜小柴胡汤。若阳明证具，虽显然有可下之者，兼之呕多，犹属上焦，未可遽下，宜小柴胡汤。若太阳不与少阳阳明合病，而独见太阳证，或吐泻者，恐病人膈间素有痰饮停饮伤滞，且以二陈汤定之；候呕吐定，徐进解太阳经药。若洗呕却渴者，宜猪苓汤；先渴却呕者，为膈间有水，宜小半夏加茯苓汤。渴欲饮水，水入即吐，吐已复渴，名曰水逆，由心经受热而小肠不利也，宜五苓散。若少阴不渴而吐或干呕者，理中汤去白朮加生姜。呕而吐涎沫者，吴茱萸汤。太阴厥阴间有呕吐，太阴宜理中汤，厥阴宜四逆汤，并加生姜煎。已上阴证，乃阴中之阴，宜用热剂。阳入阴者，能为利而不呕，呕属上而近于外也。阳之所入者深，故利也。又有阳证病新瘥后见呕，并无别因，此余热在胃脘也，宜竹叶石膏汤或橘皮竹茹汤。
大凡得之太阳而呕者，必是合病，呕乃病渐入内，非正太阳也。曾记有人初得病，太阳证在，呕吐不止，药投暖剂，莫能治之。知太阳已汗解，固当用冷剂，是太阳见呕，非合阳明则合少阳，其呕为热，用暖剂非矣。曾见太阳证大呕，不用呕吐药，只解表自除。
又记有人初病，具太阳证而呕，一家少长，患状悉类，进养胃汤八服，无不立效。此时行之气，适然如此，是为伤寒杂病，又非可以正经伤寒律之。
伤暑呕而渴者，浸冷香薷汤，或五苓散，兼吞消暑丸。呕不止者，枇杷叶散去茅根，吞来复丹。呕而有痰，却暑散吞消暑丸，或小半夏茯苓汤，或消暑饮。
伤酒，恶心呕逆，吐出宿酒，昏冒眩运，头痛如破，宜冲和汤，半夏茯苓汤、或理中汤加干葛七分，或用末子理中汤和缩脾饮。
伤食之证，胷膈痞塞，吐逆咽酸，噫败卵臭，畏食，头痛发热恶寒，病似伤寒，但身不痛耳。治中汤加砂仁一钱，或红圆子、小七香圆和服。
食过多而伤，停留中脘，闻食气则呕，二陈汤加砂仁一钱；未愈，更加丁香半钱，或治中汤加砂仁一钱、丁香十粒。大呕不止者，大便去之，枳实半夏汤加砂仁一钱、白豆蔻仁半钱，咽感应圆。

　　明医杂着 【 明?王纶】 

　　　吐酸吞酸

若素有痰火，胷膈郁塞，咽酸噎气，及素有吞酸吐酸之证，或有酒积泄泻结痛，此皆湿热也。枳朮丸加黄连姜汁炒、白芍药酒炒、陈皮各一两，石膏、生甘草各五钱，缩砂、木香各一钱，川芎四钱。
 【 注　按前证吐酸吞酸，大略不同。吐酸者，湿中生热；吞酸者，虚热内郁。皆属脾胃虚寒，中传末证。故《内经》以为火者，指其病形而言也。东垣以为胃寒者，指其病本而言也。凡患此者，先当辨其吞吐，而治以固本元为主。若服寒凉，复伤胃气，则实实虚虚者矣。复审其脾气虚而饮食不能输化，浊气不能下降者，须用六君子汤，补养脾胃为主，少佐越鞠丸以清中。故东垣先生云，邪热不杀谷，若误认为实热而妄用寒凉，必变败证。】 

古今图书集成医部全录卷二百四十九

　呕吐门

　　医学入门 【 明?李梴】 

　　　呕分干湿

湿呕有声有物，食已则呕；干呕空呕无物，总属阳明气血俱病，故呕比吐为重。热呕口苦，烦渴脉数，手心身热，寒呕头痛胷满，厥冷吐沫，脉迟吐哕，(食訇)呃皆然。湿呕表邪传里，里气上逆，故半表里证多呕也。三阳发热者，俱小柴胡加生姜主之。胷满，日晡潮热，加芒硝。呕不止，便闭者，大柴胡汤。呕多虽有阳明证，胃薄不可下者，甘桔汤。烦渴者，先呕后渴，为欲解，猪苓汤。先渴后呕，为停水，赤茯苓汤。饮水即呕者，五苓散。虚烦渴者，竹叶石膏汤加姜汁，或栀豉汤。上热下寒呕者，黄连汤。胃寒下利，厥冷不渴者，理中汤去朮加姜汁，或正气汤加姜汁。少阴三证：膈上寒饮，呕吐涎沫，或吐利而渴者，四逆汤加生姜。脉沉或欬或悸，挟水气者，真武汤去附子加姜汁。手足寒，心中温温，欲吐不吐，愦愦无奈何者，生姜汁半夏汤。经汗下虚者，干姜芩连人参汤。汗后水药及谷食不下者，危，小半夏汤救之。又有温毒呕者，心闷发斑。水证呕者，先呕怔忡。呕脓血者，腥臊气逆上冲，呕尽自愈。
干呕，胃热与谷气相并上熏，心下痞塞，故呕则无所出，食则不能纳，黄连解毒汤。有太阳无汗干呕者，风邪上壅也，桂枝汤。有太阳阳明合病，不下利而但呕或干呕者，里实气逆上而不下也，葛根汤。胃寒津枯干呕渴者，理中汤。少阴三证：干呕下利脉微者，白通汤。里寒外热，脉微欲绝者，通脉四逆汤。利不止，烦躁厥逆无脉者，白通加猪胆汁汤。厥阴头痛干呕吐痰，或自利厥冷烦躁者，三味参萸汤。胷中似喘不喘，似呕不呕似哕不哕，愦愦无奈何者，生姜汁半夏汤、大小橘皮汤。

　　　吐别腥酸

吐有物无声，食入即吐，丹溪以属太阳血病，然胃实主之。吐利腥臊者为寒，酸臭者为热，治与呕哕一同。凡呕吐脚软痛者，脚气也。呕吐脉弱，小便自利，身微热而厥者，虚极难治。

　　　有冷热气食之殊

胃冷，呕清，手足厥，食久乃吐，二陈汤加姜、桂，甚则加丁、附，或丁香半夏丸。胃热，面红，手足热，食已即吐，二陈汤加姜炒芩、连、山栀，暴甚略加槟榔、木香，胃口痛加姜汁，或葛根竹茹汤、加味橘皮竹茹汤，或小柴胡汤加竹茹。如时常口吐清水，冷涎自下涌上者，此脾热所致也，二陈汤加白朮、白芍、升麻、炒芩连、山栀、神曲、麦芽、干生姜等分，或丸或煎服。
凡气吐者，气冲胷痛，食已暴吐而渴，治当降气和中，六君子汤加木香、藿香、桔梗、枇杷叶，或七气汤。热气冲者，古荆黄汤加人参、甘草。
中焦吐者，食积与气，或先吐而后痛，或先痛而后吐，治当以木香、槟榔等分为末，调服。行气，紫沉丸。消积，寻常平胃散、二陈汤加青皮、砂仁、白豆蔻、山楂、神曲调之。

　　　下焦寒

下焦吐者，寒也。朝食暮吐，暮食朝吐，久则小便清利，大便不通。乃阴气偏结，不与阳和。治当温其寒而通其秘，复以中焦药和之。附子理中汤、木香匀气散合理中汤、四逆汤、丁胡三建汤、古丁半汤、养正丹、古半硫丸。

　　　不可下

呕家不可下者，常也。如喜冷烦渴，胷满腹痛甚，大便闭者，大小肠膀胱结也。热者，大柴胡汤下之，虚者润之。

　　　湿痰火水

呕吐痰火为多，二陈汤加姜炒芩连，或小调中汤主之。肝火冲胃者，单黄连丸，或单人中白，姜汁化服。脾经湿痰郁滞上中二焦，时时恶心，吐出清水，或如豆汁者，胃苓汤加半夏、槟榔。
水呕心下怔忡，先渴后呕者，赤茯苓汤。先呕后渴者，猪苓汤。水入即吐者，五苓散。

　　　脓血风暑

腥气臊气熏炙，恶心呕吐，杂以涎血，此脓血聚于经中，所谓呕家有痈脓不须治，脓尽自愈，四物倍赤茯苓、牡丹皮。虚者，八珍汤加陈皮。
风邪在胃，翻翻不定，或郁酸水，全不入食者，不换金正气散、麦冬汤、安脾丸，不宜轻用参朮补住，邪气反甚。惟久病胁痛者，木克土也，方敢用六君子汤加青皮、芍药、柴胡、升麻、川芎、砂仁、神曲。治水热者，小柴胡汤加青黛、姜汁，蒸饼为丸服。
暑吐烦渴，黄连香薷散、六一散加砂仁，或枇杷叶散、钱氏白朮散。

　　　蛔虫

久病胃气虚弱，全不纳食，闻食气则呕者，四味藿叶汤，或四君子汤去茯苓加香附参芪。胸痞短气者，调中益气汤。胃虚寒痰作呕者，增半汤。
虫吐，时常恶心，胃口作痛，口吐清水，得食暂止，饥则甚者，胃中有蛔也。二陈汤加苦楝根、史君子、白朮、乌梅。或用锡灰、槟榔等分，米饮调服亦可。凡吐如青菜汁者死，此是乍然呕吐，非翻胃比也。

　　医宗必读 【 明?李中梓】 

　　　呕吐论

愚按古人以呕属阳明，多气多血，故有声有物，血气俱病也。吐属太阳，多血少气，故有物无声，血病也。哕属少阳，多气少血，故有声无物，气病也。东垣以呕吐哕俱属脾胃虚弱，或寒气所客，或饮食所伤，致上逆而食不得下也。洁古老人从三焦分气积寒三因。上焦在胃口，上通天气，主纳而不出；中焦在中脘，上通天气，下通地气，主熟腐水谷；下焦在脐下，下通地气，主出而不纳。故上焦吐者，皆从于气。气者，天之阳也。其脉浮而洪。其证食已即吐，渴欲饮水，治当降气和中。中焦吐者，皆从于积，有阴有阳，气食相假。其脉浮而弦。其证或先痛后吐，或先吐后痛，法当去积和气。下焦吐者，皆从于寒，地道也。其脉大而迟，其证朝食暮吐，暮食朝吐，小便清利，大便不通，法当通其闭塞，温其寒气。后世更为分别：食剎则吐谓之呕，剎者顷刻也，食才入口，即便吐出，用小半夏汤。食入则吐，谓之暴吐，言食才下咽，即便吐出，生姜橘皮汤。食已则吐，谓之呕吐，言食毕然后吐，橘皮半夏汤。食久则吐，谓之反胃，盖食久则既入于胃矣，胃中不能别清浊，化精微，则复反而出，水煮金花丸。再食则吐谓之翻胃，言初食一次不吐也，第二次食下则吐，直从胃之下口翻腾上出，易老紫泥丸。旦食暮吐，暮食朝吐，乃积一日之食，至六时之久，然后吐，此下焦病，半夏生姜大黄汤。以上诸证，吐愈速则愈在上，吐愈久则愈在下，阴阳虚实之间，未易黑白判也。古方通以半夏、生姜为正剂，独东垣云生姜止呕，但治表实气壅，若胃虚谷气不行，惟当补胃推扬谷气而已。故服小半夏汤不愈者，服大半夏汤立愈。挟寒者，喜热恶寒，肢冷脉小，或二陈汤加丁香、炮姜，或理中汤加枳实，并须冰冷与服，冷则不吐。诸药不效者，红豆丸神效。挟热者，喜冷恶热，躁渴脉洪，二陈汤加黄连、栀子、竹茹、枇杷叶、干葛、生姜、芦根汁。气滞者，胀满不通，二陈汤加枳实、沉香、木香。痰饮者，遇冷即发，俗名冷涎泛，先以姜苏汤下灵砂丹，继以顺气之药。食积者，消导乃安，枳实、厚朴、苍朮、神曲、麦芽、山楂、砂仁。吐而诸药不效，必假镇重以坠之，灵砂丹、养正丹。吐而中气久虚，必借谷食以和之，宜白米炒焦黑色、陈皮、茯苓、半夏、甘草、陈苍米、苡仁、谷糵，时时呷陈米饮。先吐后泻，身热腹闷，名曰漏气，此因上焦伤风，邪气内着，麦门冬汤。二便不通，气逆不续，名曰走哺，此下焦实热，人参汤主之。干呕气逆，橘皮、生姜等分。恶心胃伤，虚者，人参、橘红、茯苓、甘草、半夏、生姜；实者，枳壳、砂仁、橘红、半夏、白蔻、藿香。呕苦，邪在胆经，黄连、甘草、生姜、橘皮、柴胡。吐酸责之肝脏，挟热者，左金丸加白蔻、生姜、竹茹、栀子；挟寒者，左金丸加丁香、干姜、白朮、沉香。呕清水者，多气虚，六君子汤加赤石脂。吐蛔虫者，皆胃冷，理中汤加川椒五粒、槟榔五分，吞乌梅丸。详别其因，对证用药，不胶于一定之迹，乃可应无穷之变耳。

　　伤寒六书 【 明?陶华】 

　　　论干呕

干呕者，空呕而无物出也。大抵热在胃脘，与谷气并，热气上熏，心下痞结，则有此证。太阳汗出干呕，桂枝汤，主自汗也。少阴下利，干呕，生姜汤，主下利也。厥阴吐涎沫，干呕，吴茱萸汤，主涎沫也。邪去呕自止。
又有水气二证，太阳表不解，心下有水气，身热干呕者，微喘或自利，小青龙汤。不发热，只恶寒，胁痛，欬而利，干呕者，亦水气也，十枣汤。膈上有寒饮干呕者，属少阴，四逆汤也。
伤寒热在胃口，与谷气并，热气上熏，无物名干呕，分实热水气治之，此与哕证不相类。
三四日，邪传少阳胆，胷胁痛而耳聋，寒热，呕而口苦，按至半阴半阳及脉来弦数者，是半表半里也。缘胆无出入之路，用小柴胡。其经有三禁，汗、下、吐也。盖阳明与太阳二经，不从乎中治也。中者，半表半里而阳交中，名曰少阳也。

　　　论呕吐

呕者，声物俱出者也。吐者，无声而但出物者也。故仲景复重言干以别之，则呕为有物明矣。干犹空也，但空呕而无所出耳。然呕吐俱有物出，较之轻重，则呕甚于吐。盖表邪搏里，里气上逆，故呕吐而水谷不下也。有胃热，脉弦数，口舌烦渴；有胃寒，脉弦迟，逆冷不食，小便利；有水气，先渴后呕，膈间怔忡；有脓血，喉中腥，奔逆上冲，不须治之，呕脓尽自愈。是四者不可不辨。大抵邪半在表、半在里，则多呕吐，及其里热而致吐亦有之。故经曰：呕多，虽有阳明证，不可攻之，为其气逆，未收敛为实也。设或呕而脉弱，小便复利，身微热而见厥者，难治，以其虚寒甚也。
食谷欲呕者，属阳明也，因得汤反剧者，属上焦，橘皮汤、小柴胡汤。似呕似哕似喘，心下愦愦，大橘皮汤。汗下后，关脉迟缓而吐，为胃寒，理中丸。
瘥后虚烦呕吐，竹叶石膏汤加生姜汁。屡经汗下，食气膈塞，食入即吐，干姜黄芩黄连人参汤。
汗后水药不入口者曰逆，半夏茯苓汤。《金匮》曰：诸呕吐谷不下，半夏汤。呕吐脉滑数，或洪发热，茅根汤。

　　薛己医案 【 明?薛己】 

　　　呕吐

若脾胃气虚，呕吐而胷膈不利者，用六君子汤，壮脾土，生元气。若过服辛热之剂，而呕吐噎膈者，用四君子汤加芎、归，益脾土以抑阴火。若胃火内格，而饮食不入者，用六君子汤加芩、连，清热养胃。若病呕吐，食入而反出者，用六君子加木香、炮姜，温中补脾。若服耗气之剂，血无所生，而大便燥结者，用四君子加芎、归，补脾生血。若火逆冲上，食不得入者，用四君子加山栀、黄连，清热养血。若痰饮阻滞，而食不得入者，用六君子加木香、山栀，补脾化痰。若脾胃虚寒饮食不入，或入而不化者，用六君子加木香、炮姜，温补脾胃。不能慎房劳，节厚味，调饮食者，不治。年高无血者，亦不治。

　　古今医统 【 明?徐春甫】 

　　　呕吐之因不同

杨仁斋云：胃气不和而呕吐，人所共知。然有胃寒、有胃热、有痰饮、有宿食、有风邪入胃、有气逆冲上，数种之异，可不究其所自来哉？

　　　久病火郁吐酸宜辛温发散

经曰：木郁达之，火郁发之。夫久病人脾胃虚弱，属郁者多，此吐酸宜从东垣安胃之治，是则热因热用之法也。或谓东垣以吐酸为寒，诚不知东垣者也。予观前人立论，如《局方》以温热之剂治吐酸，不能使人不致疑于寒，是未审经旨专为热证也。知此热者，惟刘河间一人耳。

　　　新病吐酸当从寒味

丹溪云：凡吐酸吞酸，皆属于热，必用吴茱萸顺其性而折之。炒黄连、炒栀子为必用之药，此则火以病酸而出治也，故只从寒味。须用茱萸，亦顺其火而折之者也。知东垣者，其惟丹溪乎？

　　证治准绳 【 明?王肯堂】 

　　　总论

东垣曰：夫呕吐哕者，皆属于胃，胃者总司也，以其气血多少为异耳。且如呕者，阳明也，阳明多血多气，故有声有物，气血俱病也。仲景云：呕多虽有阳明证，慎不可下。孙真人曰：呕家多服生姜，乃呕吐之圣药也。气逆者必散之，故以生姜为主。吐者太阳也，太阳多血少气，故有物无声，乃血病也。有食入则吐，有食已则吐，以陈皮去白主之。哕者少阳也，少阳多气少血，故有声无物，乃气病也，以姜制半夏为主。故朱奉议治呕吐哕，以生姜、半夏、陈皮之类是也。究三者之源，皆因脾气虚弱，或因寒气客胃，加之饮食所伤而致也，宜以丁香、藿香、半夏、茯苓、陈皮、生姜之类主之。若素有内伤而兼此疾，宜察其虚实，使内消之。痰饮者必下之。当分其经对证用药，不可乱也。

　　　治法

《金匮》方：诸呕吐谷不得下者，小半夏汤主之。又云：呕家本渴，渴者欲为解，今反不渴，心下有支饮故也，小半夏汤主之。用半夏一斤，生姜半斤，水七升，煮一升半，分温再服。又云：卒呕吐，心下痞，有水，眩悸者，小半夏加茯苓汤主之，即前方加茯苓四两也。则生姜、半夏，固通治呕吐之正剂矣。然东垣辛药生姜之类治呕吐，但治上焦气壅表实之病，若胃虚谷气不行，胷中闭塞而呕者，惟宜益胃推扬谷气而已，勿作表实，用辛药泻之。故服小半夏汤不愈者，服大半夏汤立愈，此仲景心法也。
仲景云：病人欲吐者，不可下之。又用大黄甘草，治食已即吐，何也？曰：欲吐者，其病在上，因而越之可也。而逆之使下，则必抑塞愦乱而益甚，故禁之。若既已吐而吐不已，有升无降，则当逆而折之，引令下行，无速于大黄，故不禁也。兵法曰：避其锐，击其惰，此之谓也。丹溪泥之而曰，凡病呕吐切不可下，固矣夫？

　　景岳全书 【 明?张介宾】 

　　　呕吐论证

呕吐一证，最当详辨虚实。实者有邪，去其邪则愈；其虚者无邪，则全由胃气之虚也。所谓邪者，或暴伤寒凉，或因胃火上冲，或因肝气内逆，或以痰饮水气聚于胷中，或以表邪传里，聚于少阳阳明之间，皆有呕证，此皆呕之实邪也。
所谓虚者，或其本无内伤，又无外感，而常为呕吐者，此既无邪，必胃虚也。或遇微寒，或遇微劳，或遇饮食少有不调，或肝气微逆，即为呕吐者，总胃虚也。凡呕家虚实，皆以胃气为主，使果胃强脾健，则凡遇饮食必皆运化，何至呕吐？故虽以寒热饥饱，大有所伤，亦不能动。而兹略有所触，便不能胜，使非胃气虚弱，何以若此？此虚实之原，所当先察，庶不致误治之害。凡胃气本虚而或停滞不行者，是又虚中有实，不得不暂从清理，然后可以培补。又或虽有停滞，而中气虚困不支者，是又所急在虚，不得不先顾元气，而略兼清理。此中本末先后，自有确然之理，贵乎知权也。
呕家虽有火证，详列后条。然凡病呕吐者，多以寒气犯胃，故胃寒者十居八九，内热者十止一二。而外感之呕，则尤多寒邪，不宜妄用寒凉等药。使非真有火证而误用之，胃强者犹或可支，胃弱者必遭其虐。观刘河间曰：胃膈热甚则为呕，火气炎上之象也。此言过矣。若执而用之，其害不小。又孙真人曰：呕家圣药是生姜，此的确之见也，胜于河间远矣。
仲景曰：伤寒呕多，虽有阳明证，不可攻之。此但以伤寒为言也。然以余之见，则不但伤寒，而诸证皆然。何也？盖杂证呕吐，尤非伤寒之比。其在伤寒，则犹有热邪，但以热在上焦，未全入腑，则下之为逆，故不可下也。若杂证之呕吐，非胃寒不能化，则脾虚不能运耳。脾胃既虚，其可攻乎？且上下之病气或无涉，而上下之元气实相依，此呕吐之所以不可攻者，正恐病在上而攻其下，下愈虚而上愈困耳。

　　　虚证

凡胃虚作呕者，其证不一，当知所辨。若胃脘不胀者，非实邪也。胷膈不痛者，非气逆也。内无热躁者，非火证也。外无寒热者，非表邪也。无食无火而忽为呕吐者，胃虚也。呕吐无常而时作时止者，胃虚也。食无所停而闻食则呕者，胃虚也。气无所逆而闻气则逆者，胃虚也。或身背或食饮，微寒即呕者，胃虚也。或吞酸或嗳腐，时苦恶心，兀兀然泛泛然，冷咽靡宁者，胃虚也。或因病误治，妄用克伐寒凉，本无呕而致呕者，胃虚也。或朝食暮吐，暮食朝吐，食入中焦而不化者，胃虚也。食入下焦而不化者，土母无阳，命门虚也。凡此虚证，必皆宜补，是固然矣。然胃本属土，非火不生，非暖不化，是土寒者即土虚也，土虚者即火虚也。故曰，脾喜暖而恶寒，土恶湿而喜燥，所以东垣《脾胃论》特着温补之法，盖特为胃气而设，庸可忽哉！第在河间则言呕因胃火，是火多实。兹余言呕因胃寒，是寒多虚也。一热一寒，若皆失中和之论。不知呕因火者，非谓其必无，但因火而呕者少，因寒而呕者多；因胃实而呕者少，因胃虚而呕者多，故不得不有此辨。
虚呕之治，但当以温胃补脾为主，宜人参理中汤为正治。或温胃饮、圣朮煎、参姜饮之类，亦可酌用；或黄芽丸尤为最妙。若胃口寒甚者，宜附子理中汤，或四味回阳饮，或一气丹主之。若虚在阴分，水泛为痰而呕吐者，宜金水六君煎；虚甚者宜理阴煎，或六味回阳饮。若久病胃虚不能纳榖者，但当以前法酌治之。若胃气微虚而兼痰者，宜六君子汤主之。凡中毒而吐者，当察其所中者何物。盖中热毒而吐者，宜解以寒苦之剂；中阴寒之毒而吐泻不止者，宜解以温热之剂。若因吐泻而脾胃致虚者，非大加温补不可。此证有中寒毒吐泻，治按在后，当并阅之。

　　　实证

凡实邪在胃而作呕者，必有所因，必有见证。若因寒滞者，必多疼痛；因食滞者，必多胀满；因气逆者，必痛胀连于胁肋；因火郁者，必烦热燥渴，脉洪而滑；因外感者，必头身发热，脉数而紧。如无实证实脉而见呕吐者，切不可以实邪论治。
寒邪犯胃而作呕者，其证有三：一以食饮寒凉或误食性寒生冷等物，致伤胃气，因而作呕。若果寒滞未散而兼胀兼痛者，宜温中行滞，以大小和中饮、神香散，或二陈汤加姜桂之类主之，或和胃饮亦佳。
一以阴寒气令，或雨水沙气，及水土寒湿之邪犯胃，因而作呕作泄。若寒滞未散而或胀或痛者，宜温中散寒，以平胃散、神香散、加减二陈汤、除湿汤、局方四七汤、大七香丸之类主之。
一以风寒外感，或伤寒，或痎疟。凡邪在少阳，表邪未解而渐入里，所以外为寒热，内作呕吐。盖少阳之经，下胷中贯膈而然，此半表半里证也。治宜解表散寒，以柴陈煎、小柴胡汤、正柴胡饮之类主之。若微呕微吐者，邪在少阳。若大呕大吐者，此又邪在阳明，胃家病也。宜二陈汤，或不换金正气散、藿香正气散之类主之。若胃虚兼寒者，惟理中汤、温胃饮之类为宜。
饮食伤胃而作呕者，如果留滞未消，而兼胀痛等证，宜大和中饮、排气饮、神香散之类主之。或启脾丸亦可酌用。如食已消而呕未止，宜温胃饮主之。
火在中焦而作呕者，必有火证火脉，或为热渴，或为烦躁，脉必洪数，吐必涌猛，形气声色，必皆壮丽。若察其真有火邪，但降其火，呕必自止。火微兼虚者，宜外台黄芩汤，或半夏泻心汤。火甚者，宜抽薪饮，或大小分清饮。若暑热犯胃，多渴多呕，气虚烦躁，而火有不清者，竹叶石膏汤。若热甚呕吐不止，而火在阳明兼头痛者，白虎汤，或太清饮，或六一散。若冒暑呕吐而火不甚者，宜香薷饮，或五物香薷饮俱可。
痰饮留于胷中，或寒湿在胃，水停中脘而作呕吐者，宜和胃二陈煎、苓朮二陈煎，或小半夏加茯苓汤、橘皮半夏汤之类，皆可酌用。
气逆作呕者，多因郁怒致动肝气，胃受肝邪，所以作呕。然胃强者未必易动，而易动者多因胃虚。故凡致此者，必当顾胃气，宜六君子汤，或理中汤主之。若逆气未散，或多胀满者，宜二陈汤，或橘皮半夏汤之类主之；或神香散亦佳。
疟痢作呕者，在疟疾则以表邪内陷。凡邪在少阳阳明太阴者皆能作呕，表解呕必自止。在痢疾之呕，则多因胃气虚寒。盖表非寒邪，无以成疟；里非寒邪，无以成痢。病不知本，尚何医云？二证方论，具载本门。
朝食午吐，午食晚吐，或朝食暮吐，详后反胃门。
方治呕吐之极，或反胃粥汤入胃即吐垂死者，人参二两，水一升，煮四合，热服，日再进。兼以人参煮粥食之，即不吐。

　　　吐蛔

凡吐蛔者，必因病而吐蛔，非因蛔而致吐也，故不必治其蛔，而但治其所以吐，则蛔自止矣。
有因胃火而吐蛔者，以内热之甚，蛔无所容而出也，但清其火，火清而蛔自静，轻者抽薪饮，甚者万应丸之属是也。
有因胃寒而吐蛔者，以内寒之甚，蛔不能存而出也，但温其胃，胃暖而蛔自安，仲景乌梅丸之属是也。
有因胃虚无食而吐蛔者，以仓廪空虚，蛔因求食而上出者，此胃气大虚之候，速宜补胃温中，以防根本之败，如温胃饮、理中汤、圣朮煎之属是也。
以上三者，固皆治蛔之法。然蛔有死者，有活者。若吐死蛔，则但治呕如前可也。若活蛔上出不已，则不得不有以逐之。盖蛔性畏酸苦，但加乌梅为佐使，则蛔自伏也。若胃实火盛者，可加苦楝根，或黄连亦善。其有未尽者，俱详列诸虫本门，及后条吐蛔治按之中。

　　　治呕气味论

凡治胃虚呕吐，最须详审气味。盖邪实胃强者，能胜毒药，故无论气味优劣，皆可容受。惟胃虚气弱者，则有宜否之辨。而胃虚之甚者，则于气味之间，关系尤重。盖气虚者，最畏不堪之气，此不但腥臊耗散之气不能受，即微香微郁，并饮食之气，亦不能受，其他可知矣。胃弱者，最畏不堪之味，此非惟至苦极劣之味不能受、即微咸微苦，并五谷正味，亦不能受，而其他可知矣。此胃虚之呕，所以最重气味。使或略有不投，则入口便吐，终无益也。故凡治阳虚呕吐等证，则一切香散咸酸辛味不堪等物，悉当以己意相测，一有不妥，切不可用，但补其阳，阳回则呕必自止，此最确之法，不可忽也。余尝见一沈姓者，素业医，极多劳碌，且年及四旬，因患(疒颓)疝下坠，欲提使上升，自用盐汤吐法，不知胃虚畏咸，遂致吐不能止，汤水皆呕，如此者一日一夜，忽又大便下黑血一二碗，而脉则微渺如毛，几如将绝。此盖吐伤胃气，脾虚之极，兼以盐汤走血，故血不能摄，从便而下。余令速用人参姜附等剂，以回垂绝之阳，庶乎可疗。忽又一医至，曰：诸逆冲上，皆属火也。大便下血，亦因火也，尚堪用参附乎？宜速饮童便，则呕可愈而血亦止矣。其人以为有理，及童便下咽，即呕极不堪名状，呕不止而命随继之矣。呜呼！夫以胃强之人，亦且闻尿欲呕，况呕不能止而复可加以尿乎？此不惟死者堪怜，而妄用若此者，尚敢称医，诚可恶可恨也！故笔之于此，并以征气味之要。

　　　恶心证治

恶心证，胃口泛逆，兀兀不宁之病。凡恶心欲吐，口必流涎，咽之不下，愈咽愈恶，而呕吐继之。亦有不呕吐而时见恶心者。然此虽曰恶心，而实胃口之病，非心病也。此证之因，则有寒、有食、有痰饮、有秽气、有火邪、有阴湿伤胃，或伤寒疟痢诸邪之在胃口者，皆得有之。若欲察之，但当察其虚实寒热，则尽之矣。然实邪恶心者，邪去则止，其来速，其去亦速。虚邪恶心者，必得胃气大复，其病方愈。且此证惟虚寒者十居八九，即有实邪呕恶者，亦必其脾气不健，不能运化而然。此所以凡治恶心者，必当知有实中有虚，勿得妄行攻击，而胃气不可不顾也。
虚寒恶心，其证最多，若非猝暴而常见，或形气不足之辈，悉以胃气弱也。故凡治此者，多宜以温补为主。若脾胃微虚生痰，或兼吞酸嗳腐，欬嗽恶心者，宜六君子汤。若脾胃虚寒痰滞而恶心者，金水六君煎。若脾胃虚寒，或太阴自利，腹痛呕吐恶心者，温胃饮，或理中汤、圣朮煎。若脾肾虚寒，上下不能运行，或胀满，或呕吐，或伤寒阴证，寒邪深入三阴，而恶心呕吐不止者，理阴煎或温胃饮。
实邪恶心，以一时邪滞犯胃，得吐则滞去，滞去则恶心自解。若有余邪，如法治之。若恶心多痰，及风寒欬嗽，或伤生冷，或饮酒过多，脾胃不和者，二陈汤或橘皮半夏汤。若脾胃多滞，或寒湿伤脾恶心者，平胃散。若胃寒多滞，或伤生冷，或寒痰不清，吞酸胀满恶心者，和胃饮，或和胃二陈煎。若受秽浊寒邪，胀满腹痛恶心者，调气平胃散。若感冒暑热，火盛烦躁恶心者，仲景竹叶石膏汤。若中药毒或诸毒而恶心者，速宜于诸毒门求法治之。

　　　吐酸吞酸辨证

吐酸一证，在河间言其为热，在东垣言其为寒。夫理有一定，奚容谬异若此，岂理因二子可以易乎？必二子于理有一悖者，此余之不能无言，以东垣为是，而以河间为非也。何以见之？盖河间之说，实本《内经》。经曰：诸呕吐酸，暴注下迫，皆属于热。故河间病机悉训为火，而甚以主寒者为非。不知《内经》此论，乃以运气所属，概言病应，非以呕吐注泄，皆为内热病也。如果言热，则何以又曰：寒气客于肠胃，厥逆上出，故痛而呕也？又曰：太阳之复，心胃生寒，胷中不和，唾出清水，及为哕噫。此言呕吐之有寒也，岂皆热耶？又曰：太阳之胜，寒入下焦，传为濡泄。此言泄泻之有寒也，岂亦热耶？由此观之，则其此处言热，而彼复言寒，岂非自相矛盾，能无谬乎？不知《内经》之理，圆通详悉，无不周备，故有此言其常而彼言其变者，有此言其顺而彼言其逆者，有此篇未尽而足之他论者，有总言所属而详言所病者，此《内经》之元奥，所以不易穷也。故凡善观此者，务宜悟其源流，察其分合，其博也必烛其为千为万，其约必贯其总归一理。夫如是，斯足称明眼人矣。倘不能会其巅末，而但知管测一斑，又乌足以尽其妙哉！矧复有不明宗旨，悖理妄谈，谬借经文，证己偏见者，尚难枚举，无暇辨也。兹因二子之论，故并及之，而再悉于左，观者其加政焉！
辨河间吐酸之论为非。据河间曰：酸者，肝木之味也。由火盛制金，不能平木，则肝木自甚，故为酸也，如饮食热则易于酸矣。或言吐酸为寒者，误也。所以妄言为寒者，但谓多伤生硬粘滑，或伤冷物而为噫酸吞酸，故俗医主于温和脾胃。岂知经言人之伤于寒也则为病热，故凡内伤冷物者，或即阴胜阳而为病寒者，或寒热相击而致肠胃阳气怫郁而为热者；亦有内伤生冷而反病热，得大汗热泄，身凉而愈也。若久喜酸而不已，则不宜温之，宜以寒药下之，后以凉药调之，结散热去则气和也。凡此皆河间之说，余每见之，未尝不反复切叹。观其所言病机，则由火及金，由金及木，由木及脾，所以为酸。若发微谈理，果可转折，如此则指鹿为马，何患无辞？惟其执以为热，故不得不委曲若此。若余言其为寒，则不然也。夫酸本肝木之味，何不曰火衰不能生土，则脾气虚而肝邪侮之，故为酸也。岂不于理更为明切，而何以曲折强解有若是乎？又若《内经》所言人之伤于寒也则为病热，此言伤寒证寒邪在表，则为三阳之发热，及其传里，则为阳明之内热，岂以内伤冷物而亦云病热者耶？又岂有内伤冷物而可以汗解者耶？即以气血强盛之人，偶伤生冷，久留不去，而郁为热者，此以郁久化热，或亦有之，岂果因生冷而反热耶？矧《内经》本以外感言，而河间引以证内伤，谬亦甚矣。此不惟大害轩岐之旨，而致后人执以借口，其害又将何如也！
辨东垣吐酸之论为是。据《发明》曰：《内经》言诸呕吐酸皆属于热，此上焦受外来客邪也，胃气不受外邪故呕，仲景以生姜、半夏治之。以杂病论之，呕吐酸水者，甚则酸水浸其心，其次则吐出酸水，令上下牙酸濇不能相对，以大辛热药疗之必减也。酸味者，收气也，西方肺金旺也，寒水乃金之子，子能令母实，故用大咸热之剂泻其子，以辛热为之佐，而泻肺之实，病机作热攻之，误矣。盖杂病酢心，浊气不降，欲为中满，寒药岂能治之乎？此东垣之说也，余谓其最为得理。但其立言太讳，如所云收气及西方金旺、水为金子等义，人有未达，每多忽之。即在丹溪亦曰：东垣不言外得风寒，而作收气立说，欲泻肺金之实；又谓寒药不可治酸，而用安胃汤、加减二陈汤，俱犯丁香，且无治湿热郁积之法，为未合经意也。因考丹溪治法则用茱连丸、二陈汤，且曰宜用炒吴茱萸，顺其性而折之，乃反佐之法也，必用黄连为君以治之。此丹溪之意，亦主于热，正与东垣相反。而欲以芩连治吐酸，则不可不辨也。故余以东垣之说，请为之疏焉。夫所谓收气者，金气也，即秋气也。《内经》曰：秋气始于上。盖阴盛之渐，必始于上，以阳气之将退也。寒肃之渐，必始于上，以阳气之日降也。其云：金旺者，非云肺气之充实，正言寒气之有余也。其云子令母实者，以寒在上焦，则收气愈甚，故治用咸热等剂，以泻其子，亦无非扶阳抑阴之道最切当也。丹溪未达其意，而反以非之，抑又何也？即如丁香气味辛爽无毒，凡中焦寒滞，气有不顺者，最其所宜，又何至以犯字相戒，而使后人畏之如虎耶？盖丹溪但知丁香不可犯，而不知黄连、黄芩，又岂吞酸证所宜轻犯者哉？然说虽如此，而说有未尽，则云寒云热，犹不无疑，谨再竟其说焉。
吐酸证诸言为热者，岂不各有其说？在刘河间则曰，如饮食热则易酸矣。在戴原礼则曰，如榖肉在器，湿热则易为酸也。又有相传者曰：观之造酒者，凉作则甘，过热则酸，岂非酸由热乎？诸说如此宛然可信，而欲人不从，不可得也。凡诸似是而非者，正以此类。譬之射者，但能不离于前后左右，便云高手。不知犯此四字，尚足以言射乎？而诸家之说，亦犹是耳。何以见之？盖察病者，当察以理；察理者，当察以真。即如饮食之酸由乎热，似近理矣，然食在釜中，使能化而不酸者，此以火力强而速化无留也。若起置器中，必久而后酸，此停积而酸，非因热而酸也。尝见水浆冷积既久，未有不酸者，此岂热耶，因不行也。又云造酒者，热作则酸，亦似近理。然必于二三日之后，郁热不开，然后成酸，未有热作及时，而遂致酸者。且人之胃气，原自大热，所以三餐入胃，俱能顷刻消化，此方是真阳火候之应。若如造酒者，必待竟日而后成，则日不再餐，胃气能无惫乎？若必如冷作之不酸，方云无火，则饮食之化，亦须旬曰，此其胃中阳气，不已竭乎？是可见胃气本宜暖，稍凉不可也。酒瓮本宜疏，郁闷不可也。故酒瓮之化，亦安能如胃气之速，而胃气之健，又安可同酒瓮之迟乎？此其性理相悬，奚啻十倍，有不待辨也明矣。且人之余食在胃，以速化为贵。若胃中阳气不衰，而健运如常，何酸之有？使火力不到则其化必迟，食化既迟则停积不行而为酸为腐，此酸即败之渐也。故凡病吞酸者，多见饮食不快，自食有不快，必渐至中满痞隔泄泻等证。岂非脾气不强、胃脘阳虚之病，而犹认为火，能无误乎？余向在燕都，尝有一缙绅患此而求治者，余告以寒，彼执为热，坚持造酒之说，以相问难，莫能与辨，竟为芩连之属所毙，而终不能悟，岂非前说之误之也耶？亦可哀矣！余故曰：人之察理，贵察其真。若见理不真，而疑似固执，以致酿成大害者，无非此类。此似是而非之谈，所以不可不辨也。
吞酸之与吐酸，证有三种：凡喉间嗳噫，即有酸水如酢浸，心(食曹)杂不堪者，是名吞酸，即俗所谓作酸也。此病在上脘最高之处，不时见酸而泛泛不宁者是也。其次则非如吞酸之近，不在上脘而在中焦胃脘之间，时多呕恶，所吐皆酸，即名吐酸，而渥渥不行者是也。又其次者，则本无吞酸吐酸证，惟或偶因呕吐所出，或酸或苦，及诸不堪之味，此皆肠胃中痰饮积聚所化，气味每有浊恶如此，此又在中脘之下者也。但其顺而下行则人所不觉，逆而上出则喉口难堪耳。凡此三者，其在上中二脘者，则无非脾胃虚寒，不能运化之病，治此者，非温不可；其在下脘偶出者，则寒热俱有，但当因证以治其呕吐，呕吐止则酸苦无从见矣。虽然，此亦余之论证，故不得不曲进其说。若以实理言之，则凡胃强者，何暇计及于酸苦；其有酸苦者，必其停积不行而然。此宜随证审察，若无热证热脉可据，而执言湿中生热，无分强弱，惟用寒凉，则未有不误者矣。

　　　论治

治吞酸吐酸，当辨虚实之微甚，年力之盛衰。实者可治其标，虚者必治其本。
凡胃气未衰，年质壮盛，或寒或食，偶有所积而为酸者，宜用行滞温平之剂，以二陈汤、平胃散、和胃饮之类主之。中气微寒者，宜加减二陈汤，或橘皮汤，甚者宜温胃饮。气微虚者，宜藿香安胃散。此皆治标之法也。
脾胃气虚，及中年渐弱，而饮食减少，时见吞酸吐酸者，惟宜温补脾胃，以理中汤、温胃饮、圣朮煎之类主之，切不可用清凉消耗等药。若虚在阴分，下焦不暖，而水邪上泛为酸者，宜用理阴煎最妙。
丹溪曰：治酸必用吴茱萸，顺其性而折之，乃反佐之法也。不知此实正治，非顺性也。盖其性热，最能暖中下二焦；其味辛苦，最能胜酸濇之味。谓之反佐，见之过矣。
用黄连为君，以治吐酸，乃丹溪之法也。观其治案，有一人酸块自胷直上咽喉，甚恶，以黄连浓煎，冷候酸块欲上，与数点饮之即下。盖味苦沉降，故酸得苦而即下，此亦扬汤止沸之法耳。若年壮气强，偶有所积，及酒湿不行，而酸楚上泛者，或用此法，未必即伤胃气，而亦可墬引下行，即权宜用亦无不可，然终非治本之道也。若气体略有虚弱，及内伤年衰之辈，而患吐酸者，必不可妄用芩连，再残阳气，虽暂得苦降之力，而胃气愈伤，则病必日甚而无可为矣。
呕吐清水，古法以二朮、二陈汤或六君子汤，本皆正治之法。然余尝治水泛为饮者，觉自脐下上冲，而吐水不竭，以理阴煎治之，其妙如神。故此三方，皆宜酌用。
凡肌表暴受风寒，则多有为吞酸者，此其由息而入则脏气通于鼻，由经而入则脏俞系于背。故凡寒气一入，则胃中阳和之气，被抑不舒，所以滞浊随见，而即刻见酸，此明系寒邪犯胃也。今以讹相传者，皆云肌表得风寒，则内热愈郁，而酸味刺心，何其谬也！夫因郁成热者，必以渐久而成，或一日或二日，然后郁而为热也。今凡受寒吞酸者，无不随寒而酸，见在即刻，岂即刻便成郁热耶？惟其非热，所以却之之法，亦惟肌表宜温暖，药剂宜香燥，此自寒者热之之正治。而说者必欲执言为热，故尔强解。所谓道在迩而求诸远，凡属谬妄者，何非此类？

　　石室秘箓 【 清?陈士铎】 

　　　呕吐治法

吐呕之证，人以为胃虚，谁知由于肾虚。无论食入即出是肾之衰，凡有吐证，无非肾虚之故。故治吐不治肾，未窥见病之根也。方用人参三钱，白朮、薏仁、芡实各五钱，砂仁三粒，吴茱萸五分，水煎服。此方似平治脾胃之药，不知皆治肾之法。方中除人参救胃之外，其余药品，俱入肾经，而不止留在脾也。肾火生脾，脾土始能生胃，胃气一转，吐呕始平，此治胃而用治肾之药，人知之乎？
更有大吐之证，舌如芒刺，双目红肿，人以为热也，不知此乃肾水干槁，火不能藏，水不能润，食入即出耳。法当用六味地黄汤一料煎服，恣其吞饮，则余火下息，而饮食可入。盖胃为肾之关，胃中之火，必得肾中之水以润之，肾水耗不能上润脾胃，则胃火沸腾，涌而上出，以致双目红肿，舌如芒刺也。但此证时躁时静，一时而欲饮水，及至水到又不欲饮，即强饮之，又不十分宽快，此乃上假热而下真寒也，理宜六味汤内加附子、肉桂，煎冷与饮，始合病源。而今止用六味地黄汤者何？盖肾寒而胃正热，温肾之药，必经过胃经，热性发作，肾不及救，而胃反助其邪火之焰，则病热转添。不若竟用六味地黄汤，使其直趋肾宫，虽经过胃中，不致相犯，假道灭虢，不平胃而胃自平矣，此亦逆治之法也。
大吐之人，治之不可缓也。法当用人参五钱，茯苓、白朮各三钱，甘草三分，陈皮一钱，豆蔻仁三粒，水煎服。此方纯用健胃补脾之剂，而人不知其中奥妙也。大吐之后，津液已干，如何又用健脾补胃以重燥之，得毋伤之太甚耶？不知脾胃之气健，而后津液能生，茍以润药补之，则脾胃恶湿，反足伤其真气，所以不用润剂而反用燥药也。他脏腑恶燥，惟脾胃脏腑反恶湿而喜燥，以人参、白朮投之，正投其所好，又安有燥烈之虞哉？
大吐有寒邪直入肾宫，将脾胃之水，挟之尽出，手足厥逆，少腹痛不可忍，以火热之物熨之少快，否则寒冷欲死。方用附子一个，白朮四两，肉桂一钱，干姜三钱，人参三两救之。下喉便觉，吐定再进，则安然如故。盖肾水养人，何能克心以杀人？惟阴寒邪气，直入肾宫，则肾火逃避，而诸邪挟众逆犯，心君不宁矣。所以必用附子、肉桂、干姜一派辛辣大热之物，而又必多用人参以定变，使诸药遍列分布，无非春温之气，自然寒邪散而吐止，此方之所以霸而奇也。
大吐之证，明是虚寒，亦有用参至数两者。然而吐不可一类同观，其势不急，不妨少用，可以徐加。倘寒未深而吐不甚，亦以参数两加之，恐增饱满之证矣。
大吐之证，虚寒居多，然亦有热而吐者，不可不讲。热吐者，必随痰而出，不若寒吐之纯是清水也。热吐不可用参，以二陈汤饮之得宜。若寒吐必须加人参两许，而杂以辛热之品，始能止呕而定吐。第人参可以暂用，而不可日日服之。吐多则伤阴，暂服人参止吐则可，若日日服之，必至阳有余而阴不足，胃中干燥，恐成闭结之证矣。所以人参可暂而不可常也。
呕吐之证，一时而来，亦小证也。然而倾胃而吐，必伤胃气，胃气一伤，多致不救。其证有火有寒，火吐宜清火而不可降火，寒吐宜袪寒而不可降寒。盖降火则火引入脾，而流入于大肠，必变为便血之证；降寒则寒引入肾，而流入于膀胱，必变为遗溺之证矣。我今酌定二方：一治火吐，名清火止吐汤，茯苓一两，人参二钱，砂仁三粒，黄连三钱，水煎服。此方解火退热，则呕吐自止。妙在茯苓分消火势，引火缓行于下，而非峻袪于下也。尤妙人参以扶胃气，则胃土自能克水，不必止吐，吐自定也。况又有砂仁之止呕乎？所以一剂而吐止耳。一治寒吐，名散寒止呕汤，白朮二两，人参五钱，附子、干姜各一钱，丁香三分，水煎服。此方散寒而仍用补脾健土之药，则寒不能上越，而亦不敢下行，势不得不从脐中而外遁也。一剂亦即奏功如响。
胃吐由于脾虚，脾气不下行，自必上反而吐，补其脾气，则胃气自安。用人参、茯苓各三钱，白朮五钱，甘草、肉桂、神曲、半夏各一钱，砂仁三粒，水煎服。此方乃治脾之药居多，何以用之于胃吐之病反宜也？盖胃为脾之关，关门之沸腾，由于关中之溃乱，然则欲关外安静，必先关内敉宁。方中全用补脾之药，则脾气得全，又何患胃口之吐哉？况方中又有砂仁、半夏、神曲等类，全是止吐之品，有不奏功如神者乎？此又脾胃双治之妙法也。

　　　吞酸吐酸治法

吞酸，火也；泄泻，寒也。似乎寒热殊而治法宜变。不知吞酸虽热，由于肝气之郁结；泄泻虽寒，由于肝木之克脾。然必一方以治木郁，又一方以培脾土，则土必大崩而木亦大雕矣，不若于一方之中而两治之。方用柴胡、车前子各一钱，陈皮、甘草、神曲各五分，白芍药五钱，茯苓三钱，水煎服，二证皆愈。此方之绝奇，在白芍之妙，盖白芍乃肝经之药，最善舒木气之郁，木郁一舒，上不克胃，下不克脾。方中又有车前、茯苓以分消水湿之气，水尽从小便出，何有余水以吞酸，剩汁以泄泻？况又有半夏、神曲之消痰化粕哉。此一治而有分治之功，世人未尽知也。
肝经之病，两胁胀满，吞酸吐酸等证，乃肝木之郁也。正治之法，方用白芍五钱，柴胡二钱，炒栀子、茯苓、苍朮、半夏、甘草各一钱，神曲五分，丹皮三钱，水煎服。此方之妙，妙在用白芍、丹皮、柴胡也。盖三味乃肝木专经之药，而芍药尤善平肝，不去远凌脾土，土得养而木益舒，木舒而气爽，痛自除，吐渐止也。

古今图书集成医部全录卷二百五十

　呕吐门

　　方

碧霞丹 【 《集验方》】 　治吐逆不止。
北黄丹四两，用米酢半斤煎干
右以炭火三秤，就铫内煅红，令定为末，粟米饭丸梧子大。每服七丸，酢汤下。

阴阳丸 【 《郑氏小儿方》】 　治诸般吐逆。
硫黄半两　水银一钱，研墨
右，姜汁糊丸小豆大，三岁三丸，冷水下。大人三四十丸。

赤石脂散 【 《千金翼方》】 　治痰饮吐水无时节者，其原因冷饮过度，遂令脾胃气弱，不能消化饮食，饮食入胃，皆变成冷水，反吐不停。
赤石脂一斤
右，捣筛服方寸匕，酒饮自任，稍加至三匕。服尽一斤，则终身不吐痰水，又不下利，补五脏令人肥健。有人痰饮，服诸药不效，用此遂愈。
又方 【 《拔萃方》】 　治胃寒呕恶，不能腐熟水谷，食即呕吐。
人参　丁香　藿香各二钱半　橘皮五钱　生姜三片
右，水二盏，煎一盏，温服。

人参半夏汤 【 仲景，下同】 　治食入即吐。
人参一两　半夏一两五钱　生姜半斤
右，水一斗，以杓扬二百四十遍，取三升，入白蜜三合，煮一升半，分服。

小半夏汤　一名生姜半夏汤。治支饮作呕，似喘不喘，似呕不呕，似哕不哕，心下愦愦无奈者。
半夏泡七次，一升　生姜半斤
右，水七升，煮一升五合，分服。

吴茱萸汤　治呕涎头痛。
吴茱萸一升　大枣二十枚　生姜　人参各一两
右，以水五升，煎取三升，每服七合，日三服。

清膈散 【 《卫生家宝方》】 　治胃热吐食。
蝉蜕五十个，去泥　滑石一两
右为末，每服二钱，水一盏，入蜜调服。

半夏加茯苓汤 【 仲景】 　治呕哕眩悸，谷不得下。
半夏一升　生姜半斤　茯苓三两
右切，以水七升，煎一升半，分温服之。

葱白汤 【 《千金方》，下同】 　治冷热膈液，发时头痛闷乱，欲吐不得者。
葱白二七茎　桃叶一把　真珠另研　恒山　乌头　甘草各半两
右六味(口父)咀，以水、酒各四升和煮，取三升，去滓，内珠末，每服一升，吐即止。桃叶一件枇杷叶。

椒姜汤　治胷中积聚痰饮，食减少，胃气不足，欬逆呕吐。
蜀椒三合　桂心　附子　甘草各一两　橘皮　桔梗　茯苓各二两　半夏三两　姜汁七合
右九味(口父)咀，以水九升，煮取二升半，去滓，内姜汁，煮取二升，分三服，服三剂住。若欲服大散诸五石丸，必先服此汤，及进黄芪丸佳。一方不用甘草。

石膏汤　一名泻肺汤。治心热实，欲吐不出，烦闷喘急，头痛。
石膏一斤　淡竹叶　香豉各一升　小麦　地骨皮各五两　茯苓三两　栀子仁三七枚
右七味(口父)咀，先以水一斗五升，煮小麦、竹叶，取八升澄清，次下诸药，煮取二升，去滓，分三服。
又方　治腹胀善噫，食则欲呕，泄澼溏下，口干，四肢重，好怒，不欲闻人声，忘误，喉痹。
黄连一两　禹余粮二两　白朮　干姜各三两　大麻子五两　桑白皮八两　大枣二十枚
右七味(口父)咀，以水一斗二升，煮取三升，分四服。

半夏汤　一名小茯苓汤。治逆气，心中烦闷，气满，呕吐，气上。
半夏一升　生姜一斤　茯苓　桂心各五两
右四味(口父)咀，以水八升，煮取二升半，分三服。若少气加甘草二两。

前胡汤　冶寒热呕逆，少气，心下坚聚彭亨，满不得食，寒热，消渴，补不足。
前胡　生姜各三两　甘草　(石卜)硝　大黄别浸，各二两　芍药　茯苓　麦门冬　当归　半夏　滑石　石膏　(艹舌)蒌根　黄芩　附子　人参
右十六味(口父)咀，以水一斗二升，煮取六升，分四服。
又方　治呕吐，四肢痹冷，短气腹热，三焦不调。
前胡　芎藭　甘草　当归　石膏　人参　桂心　橘皮各二两　芍药三两　半夏四两　生姜五两　大枣三十枚
右十二味(口父)咀，以水一斗二升，下黄芩三两，合煮取三升，分三服。一方不用黄芩。

小麦汤　治呕吐不止。
小麦一升　人参　厚朴各四两　甘草一两　青竹茹二两半　生姜汁三合　茯苓三两
右七味(口父)咀，以水八升，煮取三升，去滓，分三服。

猪苓散　治呕而膈上寒。
猪苓　茯苓　白朮各三两
右三味，治下筛，以饮服方寸匕，日三。渴者多饮水。

犀角人参饮子　治呕逆，胃气虚邪，风热，不下食，并皆治之。
犀角　人参各二两　薤白五两　粟米一合
右四味(口父)咀，以水四升半，煮取一升七合，下米煮令米熟，分四服，去相七里久，进一服。
又方　治春夏时行伤寒，寒伤于胃，胃冷变啘。
橘皮　桂心　葛根各二两　白茅根一升
右四味(口父)咀，以水六升，煮取三升，分三服，服尽更合。有热去桂心。
又方　治呕哕。
人参一两　胡麻仁八合　橘皮去白，一两　枇杷叶八两
右四味(口父)咀，以水一斗煮枇杷叶，取五升，下药煮取三升，内麻仁，稍饮之。
又方　治气厥呕哕不得息。
豉一升　半夏八两　生姜二两　人参　前胡　桂心　甘草各一两
右七味(口父)咀，以水九升，煮取三升，分三服。
又方　治前证。
大枣十五枚　附子一枚　橘皮二两　豉一升　生姜　甘草各一两
右六味(口父)咀，以水九升，煎取二升，分三服，日三。

橘皮汤　治干呕哕，若手足厥逆者。
橘皮四两　生姜半斤
右二味(口父)咀，以水七升，煮取三升，分三服，不止，更合服之。
又方　治伤寒后哕，干呕不下食。
生芦根　青竹茹各一升　粳米三合　生姜二两
右四味(口父)咀，以水五升，煮取二升，分三服。不止，服三剂。
又方　治前证。
通草　橘皮各二两　粳米三合　生芦根一升
右四味(口父)咀，以水四升，煮取一升半，分三服。

露宿圆　治遇冷气，心下结紧，呕逆，寒食不消。又主伤寒，晨夜触寒冷，恶气。
附子　乌头　桂心　礜石各四两
右四味为末，蜜丸如胡豆大，以酒服三丸，日二，加至十丸。药耐寒冷，忌热食近火，宜冷饮食。

半夏汤　治肺劳虚寒，心腹冷，气逆，游气胷胁，气满，从胷达背痛，嗳气往来，呕逆，饮食即吐，虚乏不足。
半夏一升　生姜一斤　桂心四两　甘草　厚朴各二两　人参　橘皮　麦冬各三两
右八味，(口父)咀，以水一斗，煮取四升，分四服。腹痛加当归二两。

建中汤　治五劳七伤，小腹急痛，膀胱虚满，手足逆冷，食饮苦吐酸痰，吐泄少气，目眩耳聋口焦，小便自利。
胶饴半斤　黄芪　干姜　当归各三两　人参　半夏　橘皮　芍药　甘草各二两　附子一两　大枣十五枚
右十一味(口父)咀，以水一斗，煮取三升半，汤成，下胶饴烊沸，分四服。深师有桂心六两，生姜一斤，无橘皮、干姜。

厚朴汤　治上焦闭塞，干呕，呕而不出，热少冷多，好吐白沫，清涎吞酸。
厚朴　茯苓　芎藭　白朮　元参各四两　桔梗　附子　人参　橘皮各三两　生姜八两　吴茱萸八合
右十一味(口父)咀，以水二斗，煮取五升，分为五服。

止呕人参汤　治下焦热，气逆不续，呕吐不禁，名曰走哺。
人参　葳蕤　黄芩　知母　茯苓各三两　生芦根　栀子仁　白朮炒　橘皮各四两　石膏八两
右十味(口父)咀，以水九升，煮取三升，去滓，分三服。

茱萸汤 【 仲景，下同】 　治呕而胷满者。
吴萸一升　人参三两　生姜六两　大枣十二枚
右四味，以水五升，煮取三升，温服七合，日三服。

四逆汤　治呕而脉弱，小便复利，身有微热。见厥者难治。
附子一枚生用　干姜一两五钱　甘草二两，炙
右三味，以水三升，煮取一升二合，去滓，分温再服。强人可大附子一枚、干姜三两。

附子粳米汤　治腹中寒气，雷鸣切痛，胷胁逆满，呕吐。
附子一枚，炮　半夏　粳米各半升　甘草一两　大枣十枚
右五味，以水八升，煮米熟，汤成去滓，温服一升，日三服。

五苓散　治瘦人脐下有悸，吐涎沫而癫眩。
泽泻两一分　猪苓　茯苓　白朮各三分　桂二分去皮
右五味为末，白饮，服方寸匕，日三服。多饮暖水，汗出愈。

桂苓五味甘草去桂加干姜细辛半夏汤　治支饮冒而呕者。
茯苓四两　甘草　细辛　干姜各二两　五味　半夏各半升
右六味，以水八升，煮取三升，去滓，温服半升，日三。

半夏泻心汤　治呕而肠鸣心下痞者。
半夏半升洗　黄连一两　黄芩　干姜　人参　甘草炙，各三两　大枣十二枚
右七味，以水一斗，煮取六升，去滓，再煮取三升，温服一升，日三服。

黄芩加半夏生姜汤　治干呕而利者。
黄芩　生姜各三两　甘草二两炙　芍药一两　半夏半升　大枣十二枚
右六味，以水一斗，煮取三升，去滓，温服一升，日再，夜一，服。

小柴胡汤　治呕而发热者。
柴胡半斤　半夏半升　黄芩　人参　生姜　甘草各三两　大枣十二枚
右七味，以水一斗二升，煮取六升，去滓，再煎取三升，温服一升，日三服。

大半夏汤　治胃反呕吐者。
半夏二升洗　人参三两　白蜜一升
右三味，以水一斗二升，和蜜扬之二百四十遍，煮药，取二升半，温服一升余，分再服。

大黄甘草汤　治食已即吐者。
大黄四两　甘草一两
右二味，以水三升，煮取一升，分温再服。

茯苓泽泻汤　治胃反吐而渴欲饮水者。
茯苓半斤　白朮三两　泽泻　生姜各四两　甘草　桂枝各二两
右六味，以水一斗，煮取三升，内泽泻再煮取二升半，温服八合，日三服。

半夏干姜散　治干呕吐逆，吐涎沫。
半夏　干姜各等分
右二味，杵为散，取方寸匕，浆水一升半，煎取七合，顿服之。

橘皮竹茹汤　治哕逆者。
橘皮一斤　生姜半斤　竹茹二升　甘草五两　大枣三十枚　人参一两
右六味，以水一斗，煮取三升，温服一升，日三服。

甘草粉蜜汤　治吐蛔。
甘草二两　粉一两　蜜四两
右三味，以水三升，先煮甘草取二升，去滓，内粉蜜，搅令和，煎如薄粥，温服一升，差即止。

乌梅圆　治蛔厥吐蛔。
乌梅三百个　细辛　附子炮　桂枝　人参　黄蘗各六两　干姜十两　黄连一斤　当归　川椒去汗，各四两
右十味，异捣筛，合治之，以苦酒浸乌梅一宿，去核蒸之，五升米作饭，熟捣成泥，和药，令相得，内臼中，与蜜杵二千下，丸如梧子大。先食饮服十丸，日三服，稍加至二十丸。禁生冷滑臭等物。

养胃丹 【 《中藏经》】 　治脾胃不和，全不思食，中脘停寒，呕逆恶心，脏寒泄利，腹痛肠鸣。常服温中养胃散，即思食。
丁香一两半　人参三分　甘草炙　白豆蔻仁　半夏曲各半两　干姜三两，炮。干生姜尤佳
右同为细末，炼蜜为丸，每两作十丸。每服一丸，温汤化下，空心食前服之。或细嚼汤下，亦可。

丁香茱萸汤 【 东垣，下同】 　治胃虚呕哕，吐逆，膈咽不通。
干生姜　黄蘗各二分　丁香　炙甘草　柴胡　橘皮　半夏各五分　升麻七分　吴茱萸　草豆蔻　黄芪　人参各一钱　苍尤二钱　当归身一钱五分
右件剉如麻豆大，每服半两，水二盏，煎至一盏，去柤，稍热服，食前。忌冷物。

白朮汤　一名茯苓半夏汤。治胃气虚弱，身重有痰，恶心欲吐，是风邪羁绊于脾胃之间，当先实其脾胃。
炒神曲二钱　陈皮　天麻各三钱　白朮　白茯苓　麦蘗曲炒黄色　半夏各五钱
右(口父)咀，每服五钱，水二盏，入生姜五片，同煎至一盏，去柤稍热服之。

补肝汤　一名柴胡半夏汤。治素有风证，不敢见风，眼濇头痛，眼黑，胷中有痰，恶心兀兀欲吐，遇风便觉皮肉紧，手足难举重物。如居暖室，少出微汗，其证乃减，再或遇风即复。
柴胡　升麻　藁本各五分　白茯苓七分　炒神曲　苍朮各一钱　半夏二钱　生姜十片
右为粗末，都作一服，水一大盏，煎至半盏，去柤，稍热服。

皂角化痰丸　治劳风，心脾壅滞，痰涎盛多，喉中不利，涕唾稠粘，嗌塞吐逆，不思饮食，或时昏愦。
皂角木白皮酥炙　白附子炮　半夏汤洗七次　南星炮　白矾枯　赤茯苓去皮　人参各一两　枳壳炒，二两
右为细末，生姜汁面糊为丸如梧桐子大。每服三十丸，温水送下，食后。

上二黄丸　治伤热食痞闷，兀兀欲吐，烦乱不安。
黄芩二两　黄连酒浸，一两　甘草二钱　升麻　柴胡各三钱
右为极细末，汤浸蒸饼为丸如菉豆大。每服五七十丸，白汤送下，量所伤服之。一方加枳实麸炒去穰五钱。

丁香半夏丸 【 《济生方》，下同】 　治宿寒在胃，呕吐吞酸。
丁香不见火，一两　干姜炮　半夏汤泡七次　橘红各二两　白朮一两半
右为细末，生姜自然汁打糊为丸如梧桐子大。每服五十丸，淡姜汤送下，食前。

大藿香散　治忧愁思虑悲恐惊七情伤感，气郁于中，变成呕吐；或作寒热，眩运痞满，不进饮食。
藿香叶　半夏曲　白朮　木香不见火，各一两　白茯苓　人参　桔梗剉炒　枇杷叶拭去毛　官桂不见火　甘草炙，各半两
右为细末，每服三钱，水一大盏，生姜五片，枣子一枚，煎至七分，去滓温服，不拘时候。

旋覆花汤　治中脘伏痰，吐逆眩运。
旋覆花去梗　半夏汤泡七次　陈皮去白　干姜炮，各一两　甘草炙　槟榔　白朮土炒　人参各半两
右(口父)咀，每服四钱，水一盏半，生姜七片，煎至七分，去滓温服，不拘时候。

竹茹汤　治胃受邪热，心烦喜冷，呕吐不止。
葛根三两　半夏汤炮七次，二两　甘草炙，一两
右(口父)咀，每服五钱，水二盏，入竹茹枣许，大姜五片，煎至七分，去滓，取清汁，微冷，细细服，不拘时候。

玉浮丸　治男子妇人脾胃虚弱，一切呕吐；及久新翻胃，不问得病之由，皆可服之，真良方也。
人参　白殭蚕炒去丝　白朮　干姜炮　丁香　肉豆蔻面裹煨　橘红　白豆蔻仁　麦蘗炒　附子炮去皮脐　木香不见火　南星炮　槟榔　半夏汤泡七次　甘草炙
右等分为细末，每服二钱，入生面一钱和匀，生姜自然汁搜和，丸如梧桐子大。入百沸汤煮令浮亟取出，每用淡姜汤吞下，不拘时候。病甚者，不过三服。恶热药者，去附子。大便秘者，去肉豆蔻。

胃丹　治真阳衰虚，心火怯弱，不养脾土，冲和失布，中州虚寒，饮食不进，胷膈痞塞，或不食而胀满，或已食而不消，痰逆恶心，翻胃吐食，脏气虚寒，米谷不化，心腹绞痛，泄利不止，一切脾胃诸疾。
朱砂大块不夹石者，五十两　人参　缩砂仁　肉豆蔻面裹煨　红豆　荜澄茄　白豆蔻仁　高良姜剉炒　附子炮去皮脐　藿香叶　白朮　厚朴姜汁炒　丁香不见火　五味子　干姜炮　胡椒　益智仁　橘红　麦冬　草果仁各四两
右将人参等二十味，各如法修制，剉如豆大，以银锅一口，用白沙蜜五斤，将药一半，同蜜拌匀，入银锅内，以夹生绢袋盛贮朱砂，悬胎入银锅内，以桑柴火重汤煮四日四夜，换蜜五斤，入煎药一半和匀，再煮三日三夜，取砂淘凈，焙干入乳钵，用玉锤研，直候十分细，米粽为丸，如菉豆大，阴干，每服十粒，加至十五粒空心食前，用人参汤送下，枣汤亦得；呕吐用淡姜汤送下。忌食猪羊血。

大半夏汤　治呕吐。
半夏　陈皮　茯苓各二钱半
右(口父)咀，水二盏，姜二钱半，煎八分，食后服。

沉香降气汤　治三焦痞满，滞气不宣，心腹痛满，呕吐痰沫，五噎五膈。
沉香　木香　丁香　藿香叶　人参　甘草　白朮各一两　肉豆蔻　桂花　槟榔　陈皮　砂仁　川姜炮　枳实
炒　白檀各二两　青皮　白茯苓　白豆蔻
右，每服三钱，水煎，入盐少许。

盐煎散　治男子妇人一切冷气攻冲胷胁，刺痛不已，及脾胃虚冷，呕吐泄泻，膀胱小肠气，妇人血虚痛。
羌活　砂仁　甘草炙　茯苓　草果　川芎　肉豆蔻煨　茴香　荜澄茄　麦芽炒　槟榔　良姜油炒　枳壳炒　厚朴　陈皮　苍朮各等分
右，用水煎，加盐少许。

分气紫苏饮　治脾胃不和，气逆喘促，心下胀满，呕逆不食。
五味子　桑白皮　茯苓　甘草炙　草果　腹皮　陈皮　桔梗各一斤　紫苏十五两
右剉，每服四钱，水煎，姜三片，入盐少许。

匀气散　治气滞不匀，胷膈虚痞，宿食不梢，心腹刺痛，胀满噎塞，呕吐恶心，调脾胃，进饮食。
生姜　沉香　丁香　檀香　木香各一两　藿香　甘草炙，各四两　砂仁　白果仁各二两
右为末，每服二钱，沸汤调下，或水煎服。

快气散　治一切气心腹胀痛，胷膈噎塞，噫气吞酸，胃中痰逆呕吐，及宿酒不解。
砂仁　甘草炙　香附　生姜
右为末，盐汤调下。

化气汤　治一切气逆，胷膈噎塞，心脾卒痛，呕吐酸水，丈夫小肠气，妇人血气。
沉香　胡椒各一两　缩砂仁去壳　桂心　木香各二两　陈皮炒　干姜炮　莪朮炮　青皮去穰炒　茴香炒　甘草　丁香皮各四两
右为末，每服二钱，姜苏盐汤调下。妇人淡酢汤下。

参苓白朮散　治脾胃虚弱，饮食不进，或致呕吐泄泻，及大病后调助脾胃。
山药　白茯苓　人参　白朮各二斤　莲子　砂仁　白扁豆炒　桔梗　薏苡炒黄，各一斤　甘草炙，三斤
右为末，每服二钱，煎枣汤调下。

丁香煮散 【 《良方》，下同】 　治脾胃虚冷，呕吐不食。
丁香　干姜炮　川乌炮去脐　甘草炙，各半钱　红豆去皮　良姜炒　青皮　胡椒各一钱　陈皮二钱　益智去皮，三钱
右作一服，水二钟，生姜三片，盐一捻，煎至一钟，不拘时服。

藿香半夏散　治胃虚中寒，停痰留饮，呕吐哕逆。
藿香二钱　半夏汤泡七次，炒黄色，三钱半　丁香皮一钱半
右作一服，水二钟，生姜七片，煎至一钟，食前服。

丁附治中汤　治胃寒停痰，呕吐不已。
丁香　青皮炒　陈皮　白朮煨　人参各二钱　附子炮　甘草炙，各一钱　干姜炮，半钱
右作一服，水二盏，生姜五片，煎至一钟，空心服。

沉香煎丸　治呕吐，除中满痞气，痰逆恶心，脏腑不调。
沉香　硫黄别研水飞　槟榔面裹煨　胡椒　没药别研　丹砂别研水飞　良姜　丁香　硇砂别研水飞熬　青皮去白炒　木香各一两　缩砂去皮　巴豆去皮心膜，新瓦上压去油，一分　阿魏酢浸开，用白面和作饼，炙焦，别研为末　吴茱萸陈久者，汤浸，取沉者炒，各半两
右除别研药外，余药为细末，入别研药研匀，炼蜜和丸如菉豆大，磁盒盛贮封。每服二丸，食前临卧用温生姜橘皮汤下，量人虚实大小加减。

丁香丸　治因食冷物凝滞胃间，呕吐不止。
大丁香半两　干姜　肉桂各二钱　木香　胡椒　藿香　甘草炙，各三钱
右为细末，汤浸蒸饼和丸如菉豆大。焙干，时时干嚼，不必饮汤水，水入即愈吐。如觉痿弱，更加附子随意。

大养胃汤　治饮食伤脾，宿食不化，朝食暮吐，暮食朝吐，上气复热，四肢冷痹，三焦不调，及胃虚寒气在下，二气并争，但出不入，呕不得食。
厚朴去皮　生姜各二两　白朮　山药　人参　川芎　橘皮　当归　五味子　藿香　黄芪　枇杷叶刷去毛尖，姜汁炙　甘草炙，各一两　肥枣三两，同厚朴、生姜三味炒
右(口父)咀，每服四钱，水一盏半，生姜三片，枣一枚，煎七分，去滓空心服。或为细末，米汤调下亦可。

十珍饼子　治大人小儿呕吐，痰涎，粥药难停，无问久新皆治。
丁香　沉香　官桂去粗皮　藿香　肉豆蔻　吴茱萸汤洗焙干　木香各半两　水银结砂子　舶茴香各七钱　半夏汤洗七次，焙干，姜汁制，一两
右为细末，炼蜜和丸如小豆大，捏作饼子。每服十饼，不拘时，生姜汤下，或化服亦得，量病加减。

助胃膏　治呕吐不食。
人参　白朮　茯苓　橘皮　缩砂仁各一分　丁香　木香　肉豆蔻煨　草果仁各一钱半　白豆蔻仁一钱
右为细末，炼蜜和丸如弹子大。每服一丸，生姜煎汤化下。

炮附子丸　治胃脘有热，胃中有寒，呕吐不止。
附子炮去皮脐
右碾为细末，以面糊和丸如梧桐子大，就湿以大黄末为衣。每服十丸加至二十丸，姜汤送下。

加味二陈汤　治胃热呕吐不已。
半夏汤炮七次　陈皮各半两　白茯苓三钱　甘草一钱半　刮筀竹青四钱
右(口父)咀，每服四钱，水一盏半，生姜七片，煎至七分，去滓，不拘时啜服。

麦门冬汤　疗烦热呕逆，食下则出。
麦门冬　青竹茹各三两　茅根　生姜各五两　人参　甘草炙，各一两
右切，以水七升，煮取二升五合，分温三服。如人行五里进一服，不吐利。忌海藻菘菜。

加味七气汤　治气郁呕吐。
半夏制二两半　人参　厚朴制　辣桂各一两　茯苓一两半　甘草炙，半两
右(口父)咀，每服三钱半，生姜七片，枣一枚，煎至七分，去滓服。加木香煎亦得。

小丁沉丸　治干呕和调胃气。
丁香　蘹香子炒，各半两　木香各半两　沉香　缩砂仁　白芷炒　益智仁　 甘草炙　橘红焙　生姜一斤，细切，入青盐四两，淹一宿，焙干，各一两　阿魏一分，用酢半升，熬成膏
右为细末，入阿魏膏拌匀，用酢煮面糊和丸如鸡头实大，研丹砂、麝香细末各少许，同为衣。每服一丸，细嚼，用姜盐汤送下，空心服。

草豆蔻汤　治干呕和胃下气。
草豆蔻去皮　藿香　枳壳去瓤麸炒　白朮　橘红焙　山蓣各半两　桂心　丁香各一分
右口?父咀，每服三钱，水一盏，枣二枚擘破，粟米少许，同煎至七分，去滓，食前温服。

生姜丸　治干呕恶心，益津液，和胃气。
生姜二斤，和皮切，以青皮三两，同淹一宿，焙干　甘草炙　陈皮汤浸去白，焙干，各四两　香白芷　缩砂仁去皮　胡椒各一两　蓬朮炮，二两
右为细末，以面糊和丸如小弹子大，用丹砂细末为衣。每服一丸，细嚼温酒送下，食前服。

温中白朮丸　治胃寒呕哕。
白朮炒，三两半　半夏二两，制　干姜一两　丁香半两
右为细末，生姜汁煮糊和丸如梧桐子大。每服三十丸，不拘时，生姜汤送下。

思食丸　助脾胃，消饮食，止呕逆。
乌梅肉五钱　神曲炒　麦蘗炒，各六钱　人参　干姜炮　甘草炙，各二钱
右为细末，炼蜜和丸如梧桐子大。每服三五十丸，食前用米饮汤送下。

参香枳朮丸　开胃进食，止呕吐。
人参　木香各三钱　枳实炒，一两　陈皮四钱　白朮一两半　干生姜二钱半
右为细末，用荷叶包米煨饭和丸如梧桐子大。每服五七十丸，不拘时，用米汤送下。

开胃丸 【 河间，下同】 　治干呕气逆不止。
半夏曲微炒，二两　人参一两半　白豆蔻去皮　陈皮去白焙　白朮各一两
右为细末，用生姜汁同枣肉和丸如梧桐子大。每服二十丸，加至三十丸，不拘时，用粥饮送下。

参粟汤　治干呕不下食。
人参一两　陈粟米一两半　生姜切碎，五两　半夏汤泡七次，去滑，四两，用生姜同捣碎，焙干
右同入银石锅中，慢火焙，令焦黄，粗捣筛，每服三钱，水一盏，生姜三片，枣二枚，去核，煎至七分，去滓微热，空心服。

三圣散　治哕逆不食。
半夏七枚，大者线穿，于井华水内浸，一日一换水，七日取出，焙干　丁香四十九粒　胡椒四钱
右为细末，大人用生姜汤调一字，小儿箸头蘸生姜汁，后点药少许口中，立愈。至甚者不过三服。

丁香附子散　治脾胃虚弱，胸膈痞结，吐逆不止。
母丁香四十九个　生姜半斤，取自然汁半碗　附子一个
右用附子钻孔四十九，以丁香刺上面填内，将生姜汁用文武火熬尽；又用大萝卜一个，取一穴子，入附子又填内，将萝卜盖之，又用文武桑柴火烧，香熟为度，取出，切附子作片子，焙干捣为细末。每服一钱，米汤一盏调下，日进三服。

紫沉丸　治中焦吐食，由食积为寒气相假，故吐而痛，宜服之。
半夏曲　代赭石　缩砂仁各三钱　乌梅去核　丁香　槟榔各二钱　杏仁去皮尖　沉香　木香　白朮各一钱　陈皮五钱　白豆蔻　巴豆霜另研，各半钱
右为细末，入巴豆霜，令匀，酢糊丸黍米大。每服五十丸，吐愈则止。治小儿食积吐食大妙。

五积丹　治心腹痞满，呕吐不止，破积聚者。
皂荚一铤，一尺二寸，烧留性，盆合土壅，勿令出烟　巴豆十二个，白面一两五钱，同炒令黄色为度
右为末，酢面糊为丸菉豆大。每服十丸，盐汤下，食后加减。

桔梗汤　治上焦气热上冲，食已暴吐，脉浮而洪，宜先和中。
白朮一两半　桔梗　橘红　枳实麸炒　茯苓　厚朴姜制炒香，各一两　半夏曲二两
右口?父咀，每服一两，水一盏，煎至七分，取清温服，调木香散二钱，隔夜空腹食前服之。三服之后，气渐下，吐渐止，然后用木香散加芍药二两、黄芪一两半，每料中扣算加上件分两，依前服之，病愈则已。如大便燥结，食不尽下，以大承气汤去硝微下之，少利为度。再服前药补之。如大便复结，又依前再微下之。

木香散　治气逆呕吐。
木香　槟榔各等分
右为细末，煎服调服。

荆黄汤　治暴吐者，上焦气热所冲也。经曰：诸呕吐酸，暴注下迫，皆属于火。脉洪而浮。
荆芥一两　人参五钱　甘草二钱半　大黄三钱
右为粗末，都作一服，水二盏，煎至一盏，去滓，调槟榔散二钱，空心服。

槟榔散　治气逆呕吐。
槟榔二钱　木香一钱半　轻粉少许
右为细末，用前药调服。如为丸亦可，用水浸蒸饼为丸如小豆大。每服二十丸，食后服。

青镇丸　治上焦吐，头发痛，有汗，脉弦。
柴胡二两，去苗　黄芩七钱半　甘草　人参　半夏汤洗，各半两　青黛二钱半
右为细末，姜汁浸丸，生姜汤食后服。

白朮汤　治胃中虚损，有痰而吐。
半夏曲半两　白朮　木香　甘草各二钱　槟榔二钱半　茯苓二钱
右六味，同为细末，每服二钱，煎生姜汤调下，食前服。吐而食脉弦者，肝盛于脾，而吐乃由脾胃之虚，
宜治风安胃之药。

金花丸　治痰食呕吐。
半夏汤洗一两　槟榔二钱　雄黄一钱半
右为细末，姜汁浸，蒸饼为丸如桐子大。小儿另丸，生姜汤下，从少至多，渐次服之，以吐为度。羁绊于脾，故饮食自下。

附子丸　治下焦吐食，朝食暮吐，暮食朝吐，大便不通。
附子炮，五钱　巴豆霜一钱　砒一分
右同研极细，镕黄蜡为丸桐子大。每服一二丸，冷水送下，利为度。后更服紫沉丸，常服，不令再闭。

白朮散　治酒积呕哕。
白朮　茯苓去皮　人参　藿香叶各五钱　炙甘草一两半　木香一分　葛根一两
右为末，白汤调下二钱。烦渴者，加滑石二两。甚者加姜汁，续续饮之。

干姜芩连人参汤 【 《入门》，下同】 　治伤寒食入即吐。
干姜　黄芩　黄连　人参各三钱
水煎温服。

羌活附子汤　治阴证寒厥呕逆。
羌活一钱　大附子半枚，炮　茴香　丁香　干姜各一钱半
右水煎，入盐一撮，热服。

大橘皮汤　治呕逆胷满，虚烦不安。
陈皮　甘草各二钱　人参五钱
右，姜七片，水煎服。

小橘皮汤　治呕而手足厥冷者。
陈皮五钱　生姜一两
右，水煎温服。

古今图书集成医部全录卷二百五十一

　呕吐门

　　方

藿香安胃散 【 《宝鉴》，下同】 　治脾胃虚弱，不进饮食，呕吐不得腐熟。
人参　丁香各一钱　藿香七分半　陈皮二钱半
右为末，每服二钱，水二盏，生姜三片，煎至一盏，去滓凉服。

藿香散　温脾胃，化痰饮，消宿冷，止呕吐，治胷膈痞闷，腹胁胀痛，短气噎闷，欬呕痰水，噫酢吞酸，哕逆恶心，山岚瘴气。
厚朴姜制　半夏炮　藿香叶　陈皮去白　炙甘草各等分
右五味(口父)咀，每服二钱，水一盏，姜三片，枣子一个，煎至七分，去滓温服，无时，日三服。

大七香丸　治脾胃虚冷，心膈噎塞，渐成膈气，脾泄泻痢，反胃呕吐。
香附子二两　麦糵一两　丁香三两半　藿香　缩砂仁　官桂　甘草　陈皮各二两半　甘松　乌药各六钱
右十味为末，蜜丸弹子大。每服一丸，盐酒盐汤任嚼下。忌生冷肥腻物。

小七香丸　温中快膈，化积和气。治中酒呕逆，气膈食噎，茶酒食积，小儿疳气。
甘松八两　益智仁六两　香附子　丁香皮　甘草各十二两　蓬朮　缩砂各二两
右为末，蒸饼为丸菉豆大。每服二十丸，温酒姜汤熟水任下。

木香饼子　快气消食，利胷膈化痰涎，止宿酒，痰呕吐哕，恶心。
木香　官桂去皮　姜黄　香附炒去毛　川芎　香白芷　甘松　缩砂仁各二两　甘草炙，半两
右九味为末，水和捏成饼子，每服十数饼，细嚼姜汤送下，不拘时候。

参朮调中汤　治内伤自利，脐腹痛，肢体倦，不喜食，食即呕，嗜卧懒言，足胻冷，头目昏。
人参　黄芪各五钱　当归身　厚朴姜制　益智仁　草豆蔻　木香　白朮　甘草炙　神曲炒　麦糵曲　橘皮各三钱
右十二味，剉如麻豆大。每服一两，水二盏，姜三片，煎至一盏，去滓温服，食前。

铁刷汤　治积寒痰饮，呕吐不止，胷膈不快，不下饮食。
半夏四钱，汤泡　草豆蔻　丁香　干姜炮　诃子皮各三钱　生姜一两
右六味(口父)咀，水五盏，煎至二盏半，去柤，分三服，无时。大吐不止，加附子三钱、生姜半两。

四味藿叶汤　治胃寒呕吐，粥药不停。
藿香　人参　橘皮　半夏各等分
右，姜煎温服。

古参萸汤　治气虚胃寒，呕吐冷涎阴证。干呕通用。
吴茱萸　人参各等分
右，姜枣煎服。

古丁夏汤　治脾中虚寒，停痰留饮，哕逆呕吐。
丁香　半夏各三钱
右，姜煎温服。

单人参汤　治气虚呕吐。
人参三两
右，用水三盏，煎至八分，热服。兼以参渣煮粥食。若卒吐呕逆，粥饮入口即吐，困弱者，为丸服之，调胃亦宜。

单白蔻散　治胃冷有积，吃食欲吐者。
白豆蔻五钱
右为末，好酒调服。

金水六君煎 【 《景岳全书》，下同】 　治肺肾虚寒，水泛为痰，呕吐等证。
当归　半夏　茯苓各三钱　熟地三五钱　陈皮一钱半　炙甘草一钱
水二钟，生姜三五七片，煎七八分，食远温服。

和胃二陈汤　治胃寒生痰，恶心呕吐，胷膈满闷嗳气。
干姜炒一二钱　砂仁四五分　陈皮　半夏　茯苓各一钱半　甘草炙，七分
水一钟半，煎七分，不拘时温服。

苓朮二陈煎　治痰饮水气停蓄，心下呕吐吞酸等证。
猪苓　泽泻　茯苓各一钱半　半夏二三钱　炙甘草八分　干姜炒黄　白朮各一二钱　陈皮一钱
水一钟半，煎服。如肝肾兼寒者，加肉桂一二钱。

和胃饮　治寒湿伤脾，霍乱吐泻，及痰饮水气，胃脘不清，呕恶胀满，腹痛等证。此即平胃散之变方也。凡呕吐等证，多有胃气虚者，一闻苍朮之气，亦能动呕，故以干姜代之。
陈皮　厚朴姜汁制，各一钱半　干姜炮，一二钱　炙甘草一钱
水一钟半，煎七分温服。此方凡藿香、木香、丁香、茯苓、半夏、扁豆、砂仁、泽泻之类，皆可随宜增用之。若胷腹有滞而兼时气寒热者，加柴胡。

排气汤　治气逆食滞，胀痛呕吐等证。
陈皮　藿香　枳壳各一钱五分　香附　泽泻　乌药各二钱　木香七分或一钱　厚朴一钱
水一钟半，煎七分，热服。

大和中饮　治饮食留滞，积聚呕吐等证。
陈皮一二钱　枳实一钱　砂仁五分　山楂　麦芽各二钱　泽泻　厚朴各一钱半
水一钟半，煎七八分，食远温服。

小和中饮　治胷膈胀闷呕吐等证。
陈皮　茯苓　厚朴各一钱五分　山楂肉　扁豆炒，各二钱　甘草五分
水一钟半，加生姜三五片煎服。

大分清饮　治积热闭结，小水不利，呕吐等证。
茯苓　泽泻　木通各二钱　猪苓　枳壳　栀子或倍之　车前子各一钱
水一钟半，煎八分，食远温服。

小分清饮　治小水不利，湿滞呕吐，肿胀，不能受补等证。
茯苓　泽泻　猪苓各二三钱　薏仁二钱　枳壳　厚朴各一钱
水一钟半，煎七八分，食前服。

神香散　治胷胁胃脘，逆冷难解，疼痛呕哕，胀满，痰饮膈噎，药不效者，惟此最妙。
丁香　白豆蔻或砂仁亦可
二味等分为末，清汤调下五七分，甚者一钱，日数服不拘。

正柴胡饮　凡外感风寒，发热恶寒，头疼身痛，呕吐等证。
柴胡一二三钱　防风　甘草各一钱　陈皮一钱半　芍药二钱　生姜三五片
水一钟半，煎七八分，热服。

柴陈煎　治伤风兼寒，欬嗽发热，痞满多痰，呕吐等证。
柴胡二三钱　陈皮一钱半　甘草一钱　半夏　茯苓各二钱　生姜三五七片
水一钟半，煎七分，食远温服。

抽薪饮　治诸凡呕吐，火炽盛而不宜补者。
黄芩　石斛　木通　栀子炒　黄蘗各一二钱　细甘草三分　枳壳　泽泻各钱半
水一钟半，煎七分，食远温服。内热甚者，冷服更佳。

太清饮　治胃火烦热，发斑呕吐等证，与白虎汤出入酌用。
知母　石斛　木通各一钱半　石膏生用，五七钱
水一钟半，煎七分，温服或冷服。或加麦门冬。

四味回阳饮　治呕吐，元阳虚脱，危在顷刻者。
人参一二两　制附子　炮干姜各二三钱　炙甘草一二钱
水二钟，武火煎七八分，温服，徐徐饮之。

六味回阳饮　治呕吐，阴阳将脱等证。
人参一二两或数钱　炙甘草一钱　制附子　炮干姜各二三钱　熟地五钱或一两　当归身三钱，泄泻或动血者，以冬朮代
水二钟，武火煎七八分，温服。

理阴煎　治真阴虚弱，胀满呕哕，痰饮恶心，吐泻腹痛等证。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。

温胃饮　治中寒呕吐，吞酸泄泻，不思饮食；及妇人脏寒呕恶，胎气不安等证。
人参一二三钱或一两　白朮炒，一二钱或一两　扁豆炒，二钱　陈皮一钱或不用　炙甘草一钱　干姜炒焦，一二三钱　当归一二钱，滑泄者勿用
水二钟，煎七分，食远温服。

参姜饮　治脾胃肺气虚寒，呕吐，欬嗽气短，小儿吐乳等证。
干姜炮，五分或一二钱；或用煨生姜三五片　人参三五钱，或倍之　炙甘草三五分
水一钟半，煎七八分，徐徐服之。

黄芽丸　治脾胃虚寒，或饮食不化，或时多胀满泄泻，吞酸呕吐等证。
人参二两　焦干姜三钱　炼白蜜为丸芡实大，常嚼服之。

一气丹　治脾胃虚寒，呕吐等证。
人参　制附子各等分
炼白蜜九如菉豆大。每用滚白汤送下三五分，或一钱。凡药饵不便之处，或在途次随带此丹，最妙。

温脏丸　治吐蛔。
人参随宜，无亦可　白朮米泔浸炒　当归各四两　芍药酒炒焦　茯苓　细榧肉　史君子煨取肉　川椒去合口者，炒出汗　槟榔各二两　干姜炮　吴茱萸汤泡一宿，炒，各一两
右为末，神曲糊为丸桐子大。每服五七十丸或百丸，饥时白汤下。

圣朮煎　治寒湿泻利呕吐，尤为圣药。
冬白朮五六七八钱，炒，或一二两　干姜炒　肉桂各一二钱　陈皮酌用或不用
水一钟半，煎七分，温热服。

　　单方

呕吐阳厥卒死者：饮新汲水三升，佳。 【 《千金方》】 

心痛吐水，不下饮食，发止不定：雌黄二两，酢二斤，慢火煎成膏，用干蒸饼和丸梧子大。每服七丸，姜汤下。 【 《圣惠方》】 

暴得吐逆，不下食：生滑石末二钱匕，温水服，仍以细面半盏压定。 【 《寇氏衍义》】 

胃弱呕逆不食：用草豆蔻仁二枚，高良姜半两，水十盏，煮取汁，入生姜汁半合，白面作拨刀，以羊肉臛汁煮熟，空心食之。 【 《普济方》】 

口吐清水：干蕲艾煎汤啜之。 【 《怪证奇方》】 

食已即吐：大黄四两，甘草二两，水三升，煮一升半，分再服。 【 《千金方》】 

呕逆厥逆，内有寒痰：半夏一升，洗滑焙研，小麦面一升，水和作弹丸，水煮熟，初吞四五枚，日三服，稍增至十五枚。旋煮旋吞，觉病减再作。忌羊肉饧糖。此乃许仁则方也。 【 《外台》】 

干呕不息：葛根捣汁，服一升，瘥。 【 《肘后方》】 

呕啘不止：白脂麻一大合，清油半斤，煎取三合，去麻温服。 【 《近效方》】 

呕逆不止：麻仁杵熬水研取汁，着少盐吃，立效。李谏议常用极妙。 【 《外台秘要》】 

中酒呕逆：赤小豆煮汁，徐徐服之。 【 《食鉴本草》】 

呕逆不止：真火酒一杯，新汲井水一杯，和服，甚妙。 【 濒湖】 

干呕厥逆：频嚼生姜，呕家圣药也。

呕吐不止：生姜一两，酢酱二合，银器煎取四合，连滓呷之。又杀腹内长虫。 【 《食医心镜》】 

头运吐逆，胃冷生痰也。用川干姜炮二钱半，甘草炒一钱二分，水一钟半，煎减半服，累用有效。 【 《传信适用方》】 

嘈杂吐水：真橘皮去白为末，五更安五分于掌心舐之，即睡，三日必效。皮不真则不验。 【 《怪证奇方》】 

呕吐痰水：白槟榔一颗，煨熟，橘皮二钱半，炙为末，水一盏，煎半盏，温服。 【 《千金方》】 

酢心吐水：槟榔四两，橘皮一两为末，每服方寸匕，空心生蜜汤调下。 【 《梅师方》】 

呕啘厥逆：蘡薁藤煎汁呷之。 【 《肘后方》】 

干呕不息：蔗汁温服半升，日三次，入姜汁更佳。 【 《肘后方》】 

胃冷呕逆，气厥不通：母丁香三个，陈橘皮一块，去白焙，水煎热服。 【 《十便良方》】 

痰壅呕逆，心胷满闷，不下饮食：厚朴一两，姜汁炙黄为末，非时米饮调下二钱匕。 【 《圣惠方》】 

呕逆不食：诃黎勒皮二两，炒研糊丸梧子大，空心汤服二十丸，日三服。 【 《广济方》】 

天行呕逆，食入即吐：鸡子一枚，水煮三五沸，冷水浸少顷吞之。 【 《外台》】 

吐逆不止，不拘男女，连日粥饮汤药，不能下者即效：五灵脂治净为末，狗胆汁和丸芡子大。每服一丸，煎生姜酒磨化，猛口热吞，不得漱口，急将温粥少许压之。 【 经验】 

脾虚吐食：羊肉半斤作生，以蒜薤酱豉五味和拌，空腹食之。 【 《心镜》】 

天行病后呕逆，食即反出：用青羊肝作生淡食，不过三度，食不出矣。 【 《外台》】 

呕逆酸水：羊屎十枚，酒二合，煎一合，顿服；未定更服，必效。若以童子小便煮服，不过三升愈。 【 《肘后方》】 

食后喜呕：鹿角烧灰二两，人参一两为末，姜汤服方寸匕，日三。 【 《肘后方》】 

呕吐酸浆：水煎头垢豆许，服一杯，效。 【 《普济方》】 

虚寒呕哕，饮食不下：细辛去叶半两，丁香二钱半为末，每服一钱，柿蒂汤下。

呕哕不止，厥逆者：芦根三斤切，水煎浓汁，频饮二升之。 【 《兵部手集》】 

呕哕不止：酢和面作弹丸二三十枚，以沸汤煮熟漉出，投浆水中，待温，吞三两枚，哕定，即不用再吞；未定，至晚再吞。 【 《兵部手集》】 

呕哕，心下痞坚：生姜八两，水三升，煮一升，半夏五合洗，水五升，煮一升，取汁同煮一升半，分再服。 【 《千金方》，下同】 

干呕吐逆，涎水沫出：半夏、干姜各等分，二味(口父)咀，以浆水一升半，煮取七合顿服之，日三。

病人干呕：取羊乳汁饮一杯。

干呕：酒浸马原一宿，取汁服之。
又方：煮豉三升，饮汁，佳。
又方：空腹饮姜汁一升。

恶心：取苦瓠瓤并子一升，碎，以酒水三升，煮取一升，顿服，须臾吐并下，如虾(虫麻)衣三升。
又方：服小便一百日佳。
又方：麻子一升，敖令香熟，捣取酒三升，熟研滤取一升，饮尽，日二服，尽一石，瘥一切病，自能饮食。不能酒，任性多少。

治食饮辄吐方：顿服生熟汤三升即止。
上气呕吐：芥子二升为末，蜜丸，寅时以井华水服，如梧子七丸，日二。亦可作散，空腹服之，及以酒浸服。

　　针灸

《素问》曰：心热病者，热争则卒心痛，烦闷善呕，头痛面赤，无汗，刺手少阴太阳。
脾热病者，先头重颊痛，烦心颜青，欲呕身热，刺足太阴阳明。
《灵枢》曰：善呕，呕有苦，长太息，心中憺憺，恐人将捕之，邪在胆，逆在胃。胆液泄则口苦，胃气逆则呕苦，故曰呕胆，取三里以下胃气。逆则刺少阳血络，以闭胆逆， 却调其虚实，以去其邪。
《甲乙经》曰：热病，汗不出而苦呕烦心，承光主之。
头项恶风，汗不出，凄厥恶寒，呕吐，目系急痛引頞，头重项痛，玉枕主之。
醉酒风热发，两角眩痛，不能饮食，频满呕吐，率谷主之。
伤寒热盛烦呕，大椎主之。
背痛恶寒，脊强俛仰，难食不下，呕吐多涎，膈俞主之。胷胁胀满，背痛，恶风寒，饮食不下，呕吐不留住，魂门主之。
振寒瘈瘲，手不伸，欬嗽唾浊，气膈善呕，鼓颔不得汗，烦满，因为瘲衄，尺泽主之。左窒刺右，右窒刺左。热病烦心而汗不止，肘挛掖肿，善笑不休，心中痛，目赤黄，小便如血，欲呕，胷中热，苦不乐，太息，喉痹嗌干，喘逆，身热如火，头痛如破，短气胷痛，太陵主之。
热病烦心善呕，胷中憺憺善动而热，间使主之。
热病腹满，善呕烦闷，大都主之。
热病汗不出，善呕，苦痓，身反折，口噤善鼓颔，腰痛不可以顾，顾而有似拔者，善悲，上下取之出血，见血立已。
疟，欬逆，心闷不得卧，呕甚，热多寒少，欲闭户牖而处，寒厥足热，太溪主之。
阳厥凄凄而寒，少腹坚头痛，胫股腹痛，消中，小便不利，善呕，三里主之。
欬而呕膈，寒食不下，寒热，皮肉肤痛，少气不得卧，胷满支两胁，鬲上兢兢，胁痛腹(月真)，胷脘暴痛，上气，肩背寒痛，汗不出，喉痹腹中痛，积聚，默然嗜卧，怠惰不欲动，身常湿湿，心痛无可摇者，脾俞主之。
肺系急，胷中痛，恶寒胷满，悒悒然，善呕胆，胷中热，喘逆，气相追逐，多浊唾，不得息，肩背风，汗出，面腹肿，膈中食饐，不下食，喉痹肩息，肺胀，皮肤骨痛，寒热烦满，中府主之。
寒濯濯，舌烦，手臂不仁，唾沫唇干引饮，手腕挛，指肢痛，肺胀上气，耳中生风，欬喘逆痹，臂痛呕吐，饮食不下，膨膨然，少商主之。
寒热欬呕沫，掌中热，虚则肩臂寒栗，少气不足以息，寒厥交两手而瞀，时则寒热，饥则烦，饱则善，面色变，口噤不开，恶风，泣出，列缺主之。
寒热善呕，商丘主之。
呕厥寒时有微热，胁下支满，喉痛嗌干，膝外廉痛，淫泺胫酸，腋下肿，马刀瘘，肩肿吻伤痛，太冲主之。
气疝，哕呕面肿，奔豚，天枢主之。
胷胁背相引，心下溷溷，呕吐多唾，饮食不下，幽门主之。
欬逆上气，喘不得息，呕吐胷满，不得饮食，俞府主之。
胷满，欬逆，喘不得，呕吐烦满，不得饮食，神藏主之。
胷满呕无所出，口苦舌干，饮食不下，胆俞主之。
胷胁榰满，痹痛骨疼，饮食不下，呕逆气上烦心，紫宫主之。
胷胁榰满，膈塞，饮食不下，呕吐，食复出，中庭主之。
伤食，胁下满不能展转反侧，目青而呕，期门主之。
胁下榰满，呕吐逆，阳陵泉主之。
胃中寒胀，食多，身体羸瘦，腹中满而鸣，腹(月真)风厥，胷胁榰满，呕吐，脊急痛，筋挛，食不下，胃俞主之。
头痛食不下，肠鸣胪胀，欲呕时泄，三焦俞主之。
食饮不化，入腹还出，下脘主之。
腹中肠鸣盈盈然，食不化，胁痛不得卧，烦热中不嗜食，胷胁榰满，喘息而冲，膈呕心痛，及伤饱身黄，疾骨羸瘦，章门主之。
溺难痛，白浊，卒疝，少腹肿，欬逆呕吐，卒阴跳，腰痛不可以俛仰，面黑热，腹中(月真)满，身热厥痛，行间主之。
风眩善呕，烦满，神庭主之。如颜青者，上星主之。取上星者，先取譩嘻，后取天牖、风池。
头身风，善呕怵，寒中，少气，掌中热，胕急，腋肿，间使主之。
凡好太息不嗜食，多寒热，汗出，病至则善呕，呕已乃衰，即取公孙及井俞。实则肠中切痛厥，头面肿起，心狂，多饮霍则鼓浊，腹中气大滞，热痛，不嗜卧，霍乱，公孙主之。
呕吐烦满，魄户主之。
黄瘅善欠，胁下满欲吐，脾俞主之。
食饮善呕，不能言，通谷主之。
满，身热厥痛，行间主之。
寒热头痛如破，目痛如脱，喘逆烦满，呕吐流汗难言，头维主之。
肺气热，呼吸不得卧，上气呕沫，喘气相追逐，胷满，胁膺急，息难，振栗，脉鼓，气膈，胷中有热，支满，不嗜食，汗不出，腰脊痛，肺俞主之。
气痛，癃，小便黄，气满塞则遗溺，身时寒热，吐逆，溺难，腹满，石门主之。
《脉经》曰：左手关前寸口阴绝者，无心脉也。苦心下毒痛，掌中热，时时善呕，口中伤烂，刺手太阳经，治阳。
左手关上阴绝者，无肝脉也。苦癃，遗溺难言，胁下有邪气，善吐，刺足少阳经，治阳。
右手关上阴绝者，无脾脉也。苦少气下利，腹满身重，四肢不欲动，善呕，刺足阳明经，治阳。
《千金方》曰：期门主目青而呕。
胆输、章门主胁痛不得卧，胷满，呕无所出。
章门主心痛而呕。
商丘、幽门、通谷主喜呕。又云：商丘主脾虚冷，人病寒，不乐，好太息，多寒热，喜呕。
俞府、灵墟、神藏、巨阙主呕吐胷满。
率谷主烦满呕吐。
天容主欬逆呕沫。
胃腧、肾腧主呕吐。
曲泽主逆气呕涎。
中庭、中府主呕逆吐，食不还出。
石门主呕吐。
石门主呕吐。
维道主呕逆不止。
少商、劳宫主呕吐。
绝骨主病热欲呕。
大钟、太溪主烦心满呕。
魂门、阳关主呕吐不住，多涎。
隐白主膈中呕吐不欲食。
膈腧主吐食，又灸章门、胃脘。
巨阙、胷堂主吐食。
头维主喘逆烦满，呕沫流汗。
魄户中府主肺寒热，呼吸不得卧，欬逆上气，呕沫，喘气相追逐。
侠白主欬，干呕，烦满。
少海主气逆呼吸，噫哕呕。
巨阙主烦心，喜呕。
百会主汗出而呕，痓。
商丘主寒热，好呕。
大椎主伤寒热盛，烦呕。
肾腧主头身热赤，振栗，腰中四肢淫泺，欲呕。
尺泽主气隔喜呕，鼓颔不得汗，烦心身痛。
四肢寒热，腰疼不得俛仰，身黄腹满，食呕，舌根直，灸第十一椎上，及左右各一寸五分三处，各七壮。
干呕灸心主，尺泽亦佳。
又方：灸乳下一寸三十壮。
又方：干呕不止，粥食汤药皆吐不停，灸手间使五十壮。若四肢厥脉，沉绝不止者，灸之便通。此起死人法。
吐逆呕不得食，灸心腧百壮。
吐呕逆不得下食，今日食，明日吐者，灸膈腧百壮。
吐变不得下食，灸胷堂百壮。
吐逆不得食，灸巨阙五十壮。
吐逆食不住，灸胃脘百壮，三报。
吐逆饮食却出，灸脾募百壮，三报。 【 章门穴也】 
吐呕宿汁吞酸，灸神光 【 一名胆募】 百壮，三报。
吐逆霍乱吐血，灸手心主五十壮。
噫哕呕逆，灸石关百壮。
肺胀胁满，呕吐上气等病，灸上椎并两乳上第三肋间，各止七壮。
胷中痛引腰背，心下呕逆，面无滋润，灸幽门上，随年壮。穴在侠巨阙两边，相去各半寸。 【 一云一寸】 。
脾中风者，其人但踞坐而腹满，身通黄，吐咸汁出者，尚可治。急灸脾腧百壮，服续命汤。若目下青手足青者，不可复治。

　　导引

《古今医统》曰：呕吐导引法，正坐，两手向后，捉腕摩肋，上下七息，左右换手亦然。除腹冷，宿气积胃口，饮食进退，吐逆不下。
又法：偃卧展胫，两手左蹻两足踵，以鼻内气，自极七息，除腹中食呕。
又法：坐直舒两脚，以两手挽两足，自极十二通，愈肠胃不能受食吐逆，以两手直交两足底脚痛舒，以头枕膝下自极十二通，愈肠胃不能受食吐逆。
《保生秘要》曰：吐酸导引法，先念背推开至肾，其于肾处，想水升上顶门，滴下心头以洗之。
伤食呕吐导引法，按寅卯辰候，空心披衣起床，正身直立，双手用力拿两肘膊，脚尖着地，脚跟双悬起，倒力舂二九之数。醉饱勿令，恐伤脏腑。

　　医案

《卫生宝鉴》曰：中书左丞相史公，年六旬有七，至元丁卯九月间，因内伤自利数行，觉肢体沉重，不思饮食，嗜卧懒言语，舌不知味，腹中疼痛，头亦痛而恶心。医以通圣散大作剂料服之，覆以厚衣，遂大汗出，前证不除而反增剧。易数医，四月余不愈。予被召至燕，命予治之。予诊视得六脉沉细而微弦，不欲食，食即呕吐，中气不调，滞于升降，口舌干燥，头目昏眩，肢体倦怠，足胻冷，卧不欲起。丞相素不饮酒，肢体本瘦，又又因内伤自利，又复发汗，是重竭津液，脾胃愈虚，不能滋荣周身百脉，故使然也。非甘辛大温之剂，则不能温养其气。经云：脾欲缓，急食甘以缓之。又脾不足者，以甘补之。黄芪、人参之甘，补脾缓中，故以为君。形不足者，温之以气。当归辛温和血润燥，木香辛温升降滞气，生姜、益智、草豆蔻仁辛甘大热，以荡中寒，理其正气。白朮、炙甘草、橘皮甘苦温，乃厚肠胃。麦糵宽肠胃而和中，神曲辛热导滞消食而为佐使也。右件(口父)咀一两，水煎服之。呕吐止，饮食进，越三日前证悉去。左右待者曰：前证虽去，九日不大便如何？予曰：丞相年高气弱，既利且汗，脾胃不足，阳气亏损，津液不润也，竟敢以寒凉有毒之剂下之？仲景曰：大发汗后，小便数，大便坚，不可用承气汤。如此虽内结，宜以蜜煎导之。须臾，去燥屎二十余块，遂觉腹中空快，上下气调，又以前药服之，喜饮食，但有所伤，则以橘皮枳朮丸消导之。至月余，其病乃得平复。丞相曰：病既去矣，当服何药以防其复来？予曰：不然，但慎言语，节饮食，不可服药。夫用药如用刑，民有罪则刑之，身有疾则药之。无罪妄刑，是谓虐民；无病妄药，反伤正气。军志曰：允当则归服而舍之可也。丞相悦而然之。

《奇效良方》曰：政和中，一人病伤寒，得汗身凉，数日忽呕吐，药与饮食俱不下。医者皆进丁香、藿香、滑石等药，下咽即吐。予曰：此正汗后余热留胃，孙兆竹茹汤正相当尔。急治药与之，实时愈。

《医学正传》曰：在城黄氏妇，年将三十，产后因食伤，致胃虚不纳谷，四十余日矣。闻谷气则恶心而呕，闻药气亦呕，求予治。予曰：药不能入口，又将何法以治之乎？恳求不已，遂制一方，用人参、白朮、茯苓各一钱，甘草二分，陈皮、藿香、砂仁各五分，炒神曲一钱，十年以上陈仓米一合，顺流水二大白盏，煎沸，泡伏龙肝研细搅浑，放澄清，取一盏，加姜、枣同煎前药至七分。稍冷服此药，遂纳而不吐，别以陈仓米煎汤时时与之。日进前药二三服，渐能食粥而安。后以此法治十余人皆验。

《医宗必读》曰：兵尊高元圃，久患呕吐，阅医颇众，病竟不减。余诊之曰：气口大而软，此谷气少而药气多也。且多犯辛剂，可以治表实，不可以治中虚；可以理气壅，不可以理气弱。投以熟半夏五钱，人参三钱，陈仓米一两，白蜜五匙，甘烂水煎。服二剂减，十剂安。

屯院孙潇湘，夏月食瓜果过多，得食辄呕，十日弗止，举家惊惶，千里迎余。比至署中，已二十日矣。困顿床褥，手足如冰。余曰：两尺按之有神，胃气缕缕不绝，只因中气本弱，复为寒冷所伤耳。遂用红豆丸连进三服，至明日便能食粥。兼与理中汤加丁香、沉香，旬日之间，饮食如常矣。

《薛己医案》曰：府庠沈文姬母，食湿面，吞酸，呕吐绝食，服芩连等剂，加寒热，口干流涎；又食冬瓜一星，而呕吐愈甚。余谓此脾气虚寒也，急用盐艾附子炒热熨脐腹，又令其子口气接其母气，神气少苏。以参、朮、附子、陈皮为丸如粟米大，津咽五七粒；次日加至十余粒，渐服煎剂一二匙，乃思粥饮。又以参、朮药五十余剂而愈。

谭侍御每头痛必吐清水，不拘冬夏，吃姜便止。余作中气虚寒，用六君、当归、黄芪、木香、炮姜而瘥。

赵吏部文卿患吐不止，吐出皆酸味，气口脉大于人迎二三倍，速予投剂。予曰：此食郁上，宜吐，不须用药。乃候其吐清水无酸气，寸脉渐减，尺脉惭复。翌早吐止，至午脉俱平复，勿药自安。

余母六十有五，己卯春二月，饮食后，偶闻外言忤意，呕吐酸水，内热作渴，饮食不进，惟饮冷水，气口脉大而无伦，面色青赤，此胃中湿热郁水，投之以药，入口即吐。第三日吐酸物，第七日吐酸黄水，十一日吐苦水，脉益洪大，仍喜冷水，以黄连一味煎汤，冷饮少许。至二十日，加白朮、白茯苓；至二十五日，加陈皮；三十七日加当归、炙甘草；至六十日始进清水饮半盏，渐进薄粥饮，调理得痊。

一妇人吞酸嗳腐，呕吐痰涎，面色纯白。或用二陈、黄连、枳壳之类，加发热作渴，肚腹胀满。余曰：此脾胃亏损，末传寒中。不信，仍作火治，肢体肿胀如蛊。余以六君加附子、木香治之，胃气渐醒，饮食渐进，虚火归经。又以补中益气，加炮姜、木香、茯苓、半夏兼服。全愈。

陈湖陆伷母，久患心腹疼痛，每作必胷满呕吐，厥逆，面赤唇麻，咽干舌燥，寒热不时，而脉洪大。众以痰火治之，屡止屡作。迨乙巳春，发热频甚，用药反剧。有朱存默氏谓：服寒凉药所致。欲用参朮等剂。彼疑痛无补法，乃延予以折中焉。予诊之曰：此寒凉损真之故，内真寒而外假热也。且脉息弦洪而有怪状，乃脾气亏损，肝脉乘之而然。惟当温补其胃。遂与补中益气加半夏、茯苓、吴茱萸、木香，一服而熟寐彻晓，洪脉顿敛，怪脉顿除，诸证释然。

《医门法律》曰：倪庆云病膈气十四日，粒米不入咽，始吐清水，次吐绿水，次吐黑水，次吐臭水，呼吸将绝。医已歇手。余适诊之，许以可救。渠家不信，余曰：尽今一昼夜，先服理中汤六剂，不令其绝，来早转方，一剂全安。渠家曰：病已至此，滴水不能入喉，安能服药六剂乎？余曰：但得此等甘温入口，必喜而再服，不须过虑。渠诸子或庠或弁，亦知理折。佥曰：既有妙方，何不即投见效，必先与理中，然后乃用，此何意也？余曰：《金匮》有云：病人噫气不除者，旋覆代赭石汤主之。吾于此病，分别用之者有二道：一者以黑水为胃底之水，臭水为肠中之水，此水且出，则胃中之津液久已不存，不敢用半夏以燥其胃也。一者以将绝之气，止存一系，以代赭坠之，恐其立断，必先以理中分理阴阳，脾气易于降下，然后代赭得以建奇奏绩。一时之深心，即同千古之已试，何必更疑？及简仲景方，见方中止用煨姜而不用干姜，又谓干姜比半夏更燥而不敢用。余曰：尊人所噫者，下焦之气也；所呕者，肠中之水也。阴乘阳位，加以日久不食，诸多蛔蛊，必上居膈间，非干姜之辣，则蛔虫不下转，而上气亦必不下转，妙处正在此，君曷可泥哉！诸子私谓：言有大而非夸者，此公颇似。姑进是药，观其验否。进后果再索药，二剂后，病者能言，云内气稍接。但恐太急，俟天明再服，后旦转方为妥。至次早，未及服药，复请前医参酌，众医交口极沮，渠家并后三剂不肯服矣。余持前药一盏，勉令服之，曰：吾即于众医前，立地转方，顷刻见效，再有何说！乃用旋覆花一味煎汤，调代赭石末二茶匙与之。才一入口，病者曰：好药！吾气已转入丹田矣，但恐此药难得。余曰：易耳。病者十四日，衣不解带。目不交睫，惫甚，因图脱衣安寐，冷气一触复呕，与前药立止。思粥，令食半盏，渠饥甚，竟食二盏；少顷，已食六盏。复呕，与前药立止。又因动怒，以物击婢，复呕，与前药立止。已后不复呕，但困惫之极，服补药二十剂，丸药一斤，将息二月，始能远出。方悔从前少服理中二剂耳。

岵翁公祖，偶因饱食当风，忽然一吐，倾囊而出，胃气大伤，随召诊问。体中微似发热，左关之脉甚大，自云：始先中脘不舒，今觉气反攻左，始用梨汁不投，今用蔗浆稍定，不知此何证也？昌因断曰：此虚风之候也。以胃中所受之水谷，出尽无留，空虚若谷，而风自内生，兼肠中久蓄之风，乘机上入，是以胃中不定。然风入于胃，必左投肝木，而从其类，是以气反攻左，而左脉即为之大且劲。《内经》云：风淫于内，治以甘寒。梨汁、蔗浆，俱甘寒对证之物，而一效一不效者，又可知胃中气虚已极，不耐梨性之达下，而喜蔗性之和中也。于是以甘寒一派之药定方，人参、竹沥、麦门冬、生地黄之属，众议除参不用，服后腹中呱呱有声，呕出黄痰少许，胷中遂快。次早，大便亦通，证似向安。然有可怪者，本是胃经受病，而胃脉反不见其病，只是上下两旁，心肾肝肺之脉，时时另起一头，不安其常，因为剖心争论，谓：此非上下两旁之见病端也，乃中央气弱不能四迄，如母病而四子失乳，故现饥馁之象耳。观祖翁自云口中之味极淡，又云水到喉管即汪注，不肯下行，明明是胃中之气不转，宿水挡住喉间，不能更吞新水耳。宜急用四君子汤以理胃气，则中央之枢轴转，而四畔之机关尽利，喉管之水气不逆，而口中之淡味亦除矣。如不见信，速请明者商之，不便在此羁时误事也。然而言过激烈，反怪为故意惊骇，改召二医。有谓中风者，有谓伤寒者，见各不同。至于人参之可用则同声和之，谓证之轻而易疗，则同力担之。微用发表之药，即汗出沾濡，又同口赞之，曾不顾已竭之胃气，追之实难，反开关而纵之去。于是气高神荡，呃逆不休矣。再徼幸而投黄连一剂，将绝之系，加极苦以速其绝。二医措手不及，复召昌至，则脉已大乱，如沸如羹，频转频歇，神昏不醒，身强莫移，年寿间一团黑滞，其气出则顺而入必哕，通计昼夜一万三千五百息，即得一万三千五百哕矣。二医卸祸，谓昌前所议四君子汤，今始可用。吁嗟！呼吸存亡，尚图雍容樽爼乎？据理答之曰：气已出而不入，再加参朮之腻阻，立断矣。惟有仲景旋覆代赭石一方，可收神功于百一。进一剂而哕势稍减，二剂加代赭至五钱，哕遂大减。连连进粥，神清色亮，脉复体轻，再用参、苓、麦冬、木瓜、甘草平调二日，遂康复如初。此盖祖翁少时，纯朴不凋，故松柏之姿，老而弥劲，非尽药之功能也。即论药亦非参之力，乃代赭坠参下行之力也。

《景岳全昼》曰：凡胃寒者多为呕吐，而中寒毒者，又必吐而兼泻。余在燕都尝治一吴参军者，因见鲜蘑菇肥嫩可爱，令庖人贸而羹之，以致大吐大泻。延彼乡医治之，咸谓速宜解毒，乃以黄连、黑豆、桔梗、甘草、枳实之属连进之，而病益甚，遂至胷腹大胀，气喘，水饮皆不能受，危窘已甚，延救于余。投以人参、白朮、甘草、干姜、附子、茯苓之类，彼疑不敢用，曰：腹胀气急，口干如此，安敢再服此药？乃停一日而病愈剧，若朝露矣。因而再恳，与药如前，彼且疑且畏，而决别于内阃曰：必若如此，则活我者此也，杀我者亦此也。余之生死，在此一举矣。遂不得已含泪吞之。一剂而呕少止，再剂而胀少杀，遂大加熟地黄以兼救其泻亡之阴，，前后凡二十余剂，复元如故。彼因问曰：余本中毒致病，乡人以解毒而反剧，先生以不解毒而反愈者，何也？余曰，毒有不同，岂必如黄连，甘、桔之类乃可解耶？即如蘑菇一物，必产于深坑枯井或沉寒极阴之处，乃有之，此其得阴气之最盛，故肥白最嫩也。公中此阴寒之毒，而复解以黄连之寒，其谓之何？兹用姜、附，非所以解寒毒乎？用人参、熟地，非所以解毒补元气乎？然则彼所谓解毒者，适所以助毒；余所谓不解毒者，正所以解毒也。理本甚明，而人弗能辨。凡诸病之误治者，无非皆此类耳。公顿首愀然叹曰：使非吾丈，吾几为含冤之魄矣。祈寿诸梓，以为后人之鉴云。

金宅少妇，宦门女也。素任性，每多胷胁痛，及呕吐等证，随调随愈。后于秋尽时，前证复作，而呕吐更甚，病及两日，甚至厥脱不省，如垂绝者再。后延予至，见数医环视。佥云：汤饮诸药皆不能受，入口即呕，无策可施。一医云：惟用独参汤，庶几可望其生耳。余因诊之，见其脉乱，数甚，而且烦热躁扰，莫堪名状，意非阳明之火，何以急剧若此？乃问其欲冷水否？彼即点首，遂与以半钟，惟此不吐，且犹有不足之状。乃复与一钟，稍觉安静。余因以太清饮投之，而犹有谓：此非伤寒，又值秋尽，岂堪此乎？余不与辨，及药下咽，即甘睡半日，不复呕矣。然后以滋阴轻清等药，调理而愈。大都呕吐多属胃寒，而复有火证，若此者，经曰：诸逆冲上，皆属于火，即此是也。自后凡见呕吐，其有声势涌猛，脉见洪数，证多烦热者，皆以此法愈之。

胡宅小儿，年甫三岁，偶因饮食不调，延幼科诊治，所用之药，无非清火化滞等剂，因而更损胃气，反致呕吐溏泄。复加清利，遂致吐蛔。初止数条，渐至数十条，细如灯草，甚至成团搅结而出，早晚不绝，所下者亦如之。羸困至极，求治于余。因与温胃饮二三剂，其虫朝夕不止，其多如故，初不识其何从所来，而神化之速，一至如此。乃翁切恳曰：止此一儿，生死在公矣！万望先逐此虫，虫不尽则病日甚，其能生乎？予弗之听，但以前药倍加人参，仍加附子，二三剂而呕吐渐稀，泻亦随止。泻止后，乃以理阴煎、温胃饮出入间用，十余日而虫渐少，一月余而饮食进，肌肉生，复元如故矣。其翁积诚称谢，因问曰：小豚之病，诚然危矣，今何以不治虫，不治呕泄，而三者俱愈，可闻教乎？予曰：公之所畏者，虫也。予之所畏者，胃气也。且凡逐虫之药，无有不伤胃气者。向使胃气再伤，非惟不能逐虫，而命必随之矣，其害孰甚！故保全之权，在知本末，但使脾胃日强，则拔去化虫之源，而三病同归一得矣。尚何虫泻之敢横哉！

王宅少妇年未二旬，素喜瓜果生冷，因常病心腹疼痛，每发必数日不食。后及二旬之外，则每发必至吐蛔。初吐尚少，自后日甚日多，每吐必一二十条，每发必旬日不食。所经诸医，但知攻虫，旋去旋生，百药不效。予为诊视脉证，并察病因，知其伤于生冷，以致脾胃虚寒，阴湿气聚，故为此证。使不温养脾胃，以杜寒湿化生之源，而但事攻虫，虫去复生，终无济也。因制温脏丸与之，药未完而病随愈矣。后因病愈，而少年任意，仍耽生果，旧病复作，再制丸服，乃得愈。观此二证，如前之小儿，乃因凉药伤脾，所以生虫；后之女人，乃因生果伤胃，所以生虫。可见阴湿内淫，而脾胃虚寒，是即生虫之由也。故凡治虫之法，但察其别无疳热等证者，悉当以温补脾胃为主。

古今图书集成医部全录卷二百五十二

　泄泻门

　　黄帝素问

　　　四气调神大论

秋三月，此为容平。天气以急，地气以明。早卧早起，与鸡俱兴。使志安宁，以缓秋刑。收敛神气，使秋气平。无外其志，使肺气清。此秋气之应，养收之道也。逆之则伤肺，冬为飧泄，奉藏者少。
【 注　肺属金，王于秋。逆秋收之气则伤肺，肺伤至冬为飧泄之病，因奉藏者少故也。盖秋收而后冬藏，阳藏于阴，而为中焦釜底之然，以腐化水谷。秋失其收，则奉藏者少，至冬寒水用事，阳气下虚，则水谷不化，而为飧泄矣。】 

　　　生气通天论


凡阴阳之要，阳密乃固。两者不和，若春无秋，若冬无夏。因而和之，是为圣度。故阳强不能密，阴气乃绝。阴平阳秘，精神乃治。阴阳离决，精气乃绝。因于露风，乃生寒热。是以春伤于风，邪气留连，乃为洞泄。
 【 注　伤于风者，上先受之。伤于湿者，下先受之。阳病者，上行极而下，是以春伤于风，乃为洞泄。】 

　　　金匮真言论

长夏善病洞泄寒中。
【 注　夏时阳气在外，里气虚寒。长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。】 
故冬不按蹻，长夏不病洞泄寒中。飧泄而汗出也飧泄而汗出也　此句《素问》金匮真言论作「冬不病痹厥飧泄而汗出也」。。
 【 注　按蹻者，按摩导引，引阳气之通畅于四肢也。冬时阳气伏藏，若导引其四出，则无以奉春生夏长之气，是以有洞泄寒中之病。人能藏养元真之气，必不使邪伤经脉，病在内而为飧泄也。亦不使邪伤阳气，病在外而汗出也。】 

　　　阴阳应象大论

寒气生浊，热气生清。清气在下则生飧泄，浊气在上则生(月真)胀。此阴阳反作，病之从逆也。
 【 注　寒气下凝，故生浊阴；热气上散，故生清阳。如清气在下，是上而下降，故飧泄。浊气在上，是下而上凝，故(月真)胀。此身中阴阳反作，气之逆从为病也。】 
湿胜则濡泻。
 【 注　湿淫所胜，则脾土受伤，而为濡泻之病。】 
故重阴必阳，重阳必阴。春伤于风，夏生飧泄。
 【 注　春伤风而夏伤暑，谓之重阳。春伤风而飧泄，乃重阳而变阴病也。】 

　　　脉要精微论

胃脉实则胀，虚则泄。
 【 注　经曰：脾气实则腹胀，不足则为溏泄。盖脾与胃以膜相连耳。胃为阳，脾为阴。阳病者，上行极而下，是以脉见于胃，而病见于脾也。】 
久风为飧泄。
 【 注　风乃木邪，久则内干脾土，而成飧泄。故曰春伤于风，邪气留连，乃为洞泄。】 

　　　平人气象论

尺寒脉细，谓之后泄。
 【 注　夫阳气生于阴中，尺肤寒生阳之气少矣。阳气衰于下，故主虚泄。泄则亡阴，故脉细也。】 
泄而脱血，脉实者，皆难治，命曰反四时也。
 【 注　泄脱之病，气应虚散而脉反实，此脉证之不相应，正气乱也，故难治。】 

　　　玉机真脏论

脉细，皮寒，气少，泄利前后，饮食不入，此谓五虚。浆粥入胃，泄注止，则虚者活。
 【 注　脉细，心气虚也。皮寒，肺气虚也。肝主春生之气，气少，肝气虚也。泄利前后，肾气虚也。饮食不入，脾气虚也。盖邪之所凑，其正必虚。是以邪气盛者死，正气虚者亦死也。五脏之气，皆由胃气之所资生，浆粥入肾，泄注止，肾气复也。】 

　　　太阴阳明论

食饮不节，起居不时，则阴受之。阴受之则入五脏，入五脏则(月真)满闭塞，下为飧泄，久为肠澼。
 【 注　入五脏，谓太阴为之行气于三阴，太阴病则五脏之气皆为之病矣。脾气逆则胀满，太阴为开，开折则仓廪无所输而为飧泄，久则为肠澼矣。】 

　　　欬论

人与天地相参，故五脏各以治。时感于寒则受病，微则为欬，甚则为泄为痛。
【 注　五脏之气，与四时五行之气相合，故五脏各以所主治之。时而感于寒则受病，微则上乘于肺而为欬，甚则上行极而下为泄痛矣。】 

　　　举痛论

寒气客于小肠，小肠不得成聚，故后泄腹痛矣。
 【 注　寒气客于小肠之间，转入于肠内，故不成积聚，而为后泄腹痛也。】 
怒则气逆，甚则呕血及飧泄。
 【 注　肝主怒而藏血，怒则肝气上逆，故甚则呕血，木气乘脾，故为飧泄。】 

　　　痹论


肠痹者，数饮而出不得，中气喘争，时发飧泄。
 【 注　肠痹者，兼大小肠而言。小肠为心之腑而主小便，邪痹于小肠，则火热郁于上而为数饮，下为小便不得出也。大肠为肺之腑，而主大便，邪痹于大肠，故上则为中气喘争，而下为飧泄也。】 

　　　标本病传论

先病而后泄者，治其本。先泄而后生他病者，治其本。必且调之，乃治其他病。
 【 注　泄乃湿土之病，他病如湿邪所胜，民病心痛耳聋之类，故当先治其虚泄，以调脾土，而后治他病。】 

　　　脏气法时论

脾病者，虚则腹满肠鸣，飧泄食不化。
【 注　脾主通会五脏元真之气，脾气伤则不能化水谷，而有飧泄之病。】 

　　　宣明五气论

五气所病，大肠小肠为泄。
 【 注　大肠小肠受盛水谷，变化糟粕，病则不能化物而为泄矣。】 

　　　调经论

志有余则腹胀飧泄。
 【 注　肾者胃之关，关门不利，则聚水而为腹胀飧泄。】 

　　　阴阳别论

一阳发病，少气善欬善泄。
 【 注　一阳者，少阳之气病也。少阳主初生之气，病则生气少矣。足少阳相火主气，气少则火壮矣。火铄金故善欬，木火之邪贼伤中故土善泄也。】 

　　　风论

久风入中，则为肠风飧泄。
 【 注　风邪久在肌腠，而入于中，则脾胃之气受伤，而为肠风飧泄。】 
胃风之状，颈多汗，恶风，食饮不下，膈塞不通，腹善满，失衣则(月真)胀，食寒则泄，诊形瘦而腹大。
 【 注　颈有风池、风府，乃经脉之要会，故颈多汗。胃腑受邪，故饮食不下。膈塞不通，腹善满也。胃气不足，则身以前皆寒。
腹胀满，是以形寒则(月真)胀。饮冷则泄者，胃气虚伤也。胃者肉其应，腹者胃之郛，故主形瘦而腹大。】 

　　　厥论

少阴厥逆，虚满呕变，下泄清，治主病者。
 【 注　少阴之气，上与阳明相合而主化水谷，少阴气厥，以致中焦虚满，而变为呕逆。上下水火之气不交，故下泄清冷也。】 

　　　刺热论

脾热病者，热争则腰痛不可用俛仰，腹满泄。
 【 注　经云：阳病者腰反折不能俛，阴病者不能仰，故腰痛不可用俛仰。腹者脾土之郛郭，故腹满泄。】 

　　　五常政大论

土不及，曰卑监。卑监之纪，是谓减化。其病飧泄，邪伤脾也。
 【 注　土运不及，则化气乃减，木反胜之，是以脾气伤而病飧泄也。】 

　　　气交变大论

岁土太过，脏气伏，化气独治之，病腹满溏泄肠鸣。
 【 注　脏气，水气；化气，土气也。岁土太过则制水，是以脏气伏，腹满溏泄肠鸣，脾土之虚证也。】 
岁水太过，湿气变物，病反腹满肠鸣溏泄，食不化。
 【 注　岁水太过，诸丙岁也。民病腹满肠鸣溏泄食不化者，皆水泛土败之证也。】 
岁木太过，风气流行，脾土受邪，民病飧泄。
【 注　诸壬之岁，木运太过，则制胜其土气，故民应之而为脾病也。飧泄，脾土之病。】 
岁水不及，湿乃大行，民病濡泄。
 【 注　六癸之岁，水运不及，土乃胜之，故湿气大行。湿土太过，伤及肾阴，故为濡泻之病。】 
岁木不及，燥乃大行，民病中清肠鸣溏泄。
 【 注　肝气虚逆而更兼中清，故肠鸣溏泄也。】 
岁火不及，寒乃大行，病鹜溏寒中，肠鸣泄注。
 【 注　六癸之岁，火运不及，水反胜之，故寒乃大行。鹜溏诸病，皆寒湿之证也。】 
岁土不及，风乃大行，民病飧泄。
 【 注　六己之岁，土运不及，木反胜之，故风乃大行。风木伤土，民则有飧泄之病。】 

　　　至真要大论

阳明司天，燥淫所胜，寒清于中，腹中鸣，注泄鹜溏。
 【 注　阳明司天，卯酉岁也。腹中鸣。注泄鹜溏，寒清于中也。】 
厥阴司天，风淫所胜，民病冷泄腹胀，溏泄瘕水闭。
 【 注　厥阴司天，己亥岁也。冷泄诸证，皆脾经之病。】 
太阴之胜。湿气内郁，善注泄。太阴之复，则湿变乃举，甚则入肾，窍泻无度。
 【 注　湿气内郁而迫于下，故注泄。复者，谓受所胜之气胜制，郁极而复发，甚则入肾，下乘冬令之寒水也。肾开窍于二阴，故曰窍泻。】 
厥阴之胜，肠鸣飧泄，少腹痛，注下赤白。
 【 注　肠鸣飧泄诸证，风气淫于下也。】 
少阴之胜，腹满痛溏泄，传为赤沃。
 【 注　腹满溏泄，阴寒在下也，传为赤沃，君火下淫也。】 
阳明之胜，清发于中，左胠胁痛溏泄。阳明之复，则清气大举，甚则心痛否满，腹胀而泄。
 【 注　金气寒肃，故清发于中，金胜则木亏，故胁痛下为溏泄也。心痛否满，腹胀而泄者，乘火土也。阳明之复，发于本位主令之时，是以清气大举，心痛否满腹胀而泄，乘火土也。】 
诸厥固泄，皆属于下。
 【 注　从上而下也。盖在上之阳气，下逆则为厥冷；在上之水液，下行则为固泄。亦犹天地阴阳之气，上下相乘，而水随气之上下也。】 
诸呕吐酸，暴注下迫，皆属于热。
 【 注　暴注者，泻水，痛一阵，泻一阵。张机谓之协热自利。热者，君火之气也。】 
太阳之胜，凝溧且至，寒入下焦，传为濡泻。
 【 注　太阳寒水气胜，故凝溧且至。寒入下焦者，太阳标阳而本寒，是以阳热上行而阴寒下行也。】 
太阴在泉，客胜则便溲不时，湿客下焦，发而濡泄。
 【 注　便溲不时者，在泉之湿气，客于太阴之经而下及于内也。湿客下焦，发而濡泻，因客淫于下，而太阴之主气自病也。】 
阳明在泉，主胜则下为鹜溏。
 【 注　下为鹜溏者，水下泄也。】 

　　　六元正纪大论

太阳司天之政，气化运行先天，寒湿之气，持于气交，民病寒湿，发濡泻血溢。
 【 注　寒湿之气，持于气交者，上下交互也。民病濡泻，乃寒湿之气发也。】 
三之气，天政布，寒气行，雨乃降，民病注下。
 【 注　司天寒水之气，加临于三气，故其时天政乃布，而寒气行，雨乃降。注下，火郁病也。】 
少阳司天之政，气化运行先天，民病寒中，外发疮疡，内为泄满。
 【 注　风热之气在外，则寒湿之气在内，是以外发疮疡，内为寒中泄满。】 
少阳所至为暴注，太阳所至为流泄禁止。
 【 注　此冬病之常也。】 
火郁之发，民病注下。
 【 注　火热盛而精血伤也。】 

　　灵枢经

　　　邪气脏腑病形篇

肺脉小甚为泄。
【 注　小则气血皆虚而为泄，肺与大肠为表里也。】 
肾脉小甚为洞泄。
 【 注　肾气虚也。】 

　　　经脉篇

脾足太阴之脉，是主脾所生病者，溏瘕泄。
 【 注　脾家实，则为瘕泄。】 
肝足厥阴之脉，是主肝所生病者，胷满呕逆飧泄。
 【 注　食气入胃，散精于肝，行气于经，肝所生病，则肝气厥逆，不能行散谷精，故胷满呕逆也。肝主疏泄，肝气虚则飧泄。】 

　　　师传篇

肠中热则出黄如糜，脐以下皮寒；肠中寒则肠鸣飧泄。
 【 注　寒热外内之相应也。】 

　　　论疾诊尺篇

大便赤办，飧泄脉小者，手足寒，难已。飧泄脉小，手足温，泄易已。
 【 注　大便赤办，谓黄赤相间，乃中焦之血与糟粕并下也。飧泄，乃大肠虚而不能济泌。此肠胃虚泄于下，中焦之汁，不能荣于脉中，故脉小。若手足温者，得下焦之生气，故泄易已。】 
尺肤寒，其脉小者，泄，少气。
 【 注　气者，所以温肤热肉，从阴而生，自内而外，故知其泄于内，而虚于外也。】 

　　　胀论

大肠胀者，肠鸣而痛濯濯，冬日重感于寒，则飧泄不化。
 【 注　此卫气逆于城郭之中，而为病也。】 

　　　玉版篇

腹鸣而满，四肢清泄，其脉大，逆也。
【 注　腹呜而满，四肢清泄，其脉大者，逆伤于肾也。】 
其腹大胀，四末清，形脱，泄甚，逆也。欬呕，腹胀，且飧泄，其脉绝，逆也。如是者，不过一时而死矣。
 【 注　夫皮肤分肉之气血，从胃腑而注于脏腑之大络，从大络而出于孙络，从孙络而外渗于皮肤。如腹大胀，四肢清，形脱，泄甚，是逆于胃之大络，不得出于皮肤，充于四体也。欬呕腹胀且飧泄，其脉绝，逆于肝脾之络也。夫胃者，水谷血气之海也。如逆而不行，则开合已息，是以不过一周而死矣。】 
大泄之后，夺也，不可泻。
 【 注　形肉血气已虚脱者，虽有实邪，皆不可泻。】 
病泄，脉洪大，逆也。
 【 注　病泄者，脉宜沉弱，反洪大者，阴泄于下，阳盛于上，阴阳上下之相离也。】 

　　扁鹊难经

　　　五泻

泄凡有几，皆有名不？然。泄凡有五，其名不同。有胃泄；有脾泄；有大肠泄；有小肠泄；有大瘕泄，名曰后重。
 【 注　此五泄之目，下文详之。】 
胃泄者，饮食不化，色黄。
脾泄者，腹胀满泄注，食即呕吐逆。
大肠泄者，食已窘迫，大便色白，肠鸣切痛。
小肠泄者，溲而便脓血，少腹痛。
大瘕泄者，里急后重，数至圊而不能，便茎中痛。此五泄之要法也。

　　　死候

病若腹大而泄者，脉当微细而濇。反紧大而滑者，死。

　　金匮要略 【 汉?张机】 

　　　下利病脉证治

夫六腑气绝于外者，手足寒，上气脚缩。五脏气绝于内者，利不禁下，甚者手足不仁。
下利脉沉弦者，下重也。脉大者为未止，脉微弱数者为欲自止，虽发热不死。
下利手足厥冷无脉者，灸之不温，若脉不还反，微喘者，死。少阴负趺阳者为顺也。
下利有微热而渴脉弱者，今自愈。
下利脉数有微热汗出，今自愈。设脉紧为未解。
下利脉数而渴者，今自愈。设不差，必清脓血，以有热故也。
下利脉反弦，发热身汗者，自愈。
下利气者，当利其小便。
下利，寸脉反浮数，尺中自濇者，必清脓血。
下利清谷，不可攻其表，汗出必胀满。
下利脉沉而迟，其人面少赤，身有微热。下利清谷者，必郁冒，汗出而解，病人必微厥。所以然者，其面戴阳，下虚故也。
下利后脉绝，手足厥冷，晬频率还，手足温者生，脉不还者死。
下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。
下利三部脉皆平，按之心下坚者，急下之，宜大承气汤。
下利脉迟而滑者，实也，利未欲止，急下之，宜大承气汤。
下利脉反滑者，当有所去，下乃愈，宜大承气汤。
下利已差，至其年月日时复发者，以病不尽故也。当下之，宜大承气汤。
下利讝语者，有燥屎也，小承气汤主之。
下利便脓血者，桃花汤主之。
热利下重者，白头翁汤主之。
下利后更烦，按之心下濡者，为虚烦也，栀子豉汤主之。
下利清谷，里寒外热，汗出而厥者，通脉四逆汤主之。
下利肺痛，紫参汤主之。
气利，诃黎勒散主之。
病者痿黄，躁而不渴，胷中寒实而利不止者，死。
中寒，其人下利，以里虚也，欲嚏不能，此人肚中寒 【 一云痛。】 

　　　因食致泻

疫死牛肉食之，令人洞下，亦致坚积，宜利药下之。

　　　鹜溏

脉沉小迟，名脱气，其人疾行则喘喝，手足逆寒，腹满甚则溏泄，食不消化也。
热在上焦者，因欬为肺痿。热在中焦者，则为坚。热在下焦者，则尿血，亦令淋秘不通。大肠有寒者，多鹜溏；有热者，便肠垢。小肠有寒者，其人下重便血，有热者必痔。
肺水者，其身肿，小便难，时时鸭溏。
师曰：寸口脉沉而迟，沉则为水，迟则为寒。寒水相搏，趺阳脉伏，水谷不化，脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。
黄家，日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸，其腹胀如水状，大便必黑，时溏。此女劳之病，非水也。腹满者难治。消石矾石散主之。

　　中藏经 【 汉?华佗】 

　　　利属脏腑虚实寒热

病热人四肢厥，脉弱，不欲见人，食不入，利下不止者，死。食入，四肢温，脉大，语狂无睡者，生。
小肠实则伤热，热则口疮，虚则伤寒，寒则泄脓血，或泄黑水，其根在小肠。虚则左寸口脉浮而微软，弱不禁按，病惊狂无所守下，空空然不能语者，是也。
脾脉不及，则令人中满不食，乏力，手足缓弱不遂，涎引口中，四肢肿胀，溏泄不时，梦中饮食，寒则吐涎沫而不食，四肢痛，滑泄不已，手足厥，甚则颤栗如疟也。胃者，腑也，虚则肠鸣胀满，引出滑泄；胃中风则溏泄不已。
肺绝则十三日死，其病足满，泻利不觉出也。面白目青，此谓经乱也。此虽天命，亦不足治。
肺病久则传入大肠，手阳明是其经也。寒则泄，热则结，绝则利下不止而死。虚寒则滑泄不定。又积冷，脾痛不能久立，痛已则泄。
肾脉缓甚则折脊，微缓则洞泄，食不化，入咽还出。小甚则洞泄，微小则消瘅。脉来沉而大，坚浮而紧，手足肿，厥阴痿，腰背疼。小肠心下有水气，时胀满洞泄。
膀胱者，津液之腑也。寒则精神不守，泄利不止，语声不出也。中焦寒则下利不止，食饮不消中满。

　　　死候

病嗽而呕，便滑不禁，脉弦，弦欲绝者，死。
病洞泄，不下食，脉急者，死。
病泄注，脉浮大而滑者，死。
脾绝，口冷，足肿胀，泄不觉者，十二日死。

　　脉经 【 晋?王叔和】 

　　　泄利之脉

左手寸口人迎以前脉，阴阳俱虚者，手少阴与太阳经俱虚也。病苦洞泄，苦寒少气，四肢寒，肠澼。
右手关上脉阴虚者，足太阴经也。病苦泄注，腹满气逆，霍乱呕吐，黄疸，心烦不得卧，肠鸣。
右手关上脉阴阳俱实者，足太阴与阳明经俱实也。病苦脾胀，腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣，多惊身热，汗不出，喉痹精少。
右手关上脉阴阳俱虚者，足太阴与阳明经俱虚也。病苦胃中如空状，少气不足以息，四逆寒，泄注不已。
右手尺中神门以后脉阴阳俱虚者，足少阴与太阳经俱虚也。病苦心痛，若下重不自收，篡反出，时时苦洞泄，寒中泄，肾心俱痛。
关脉伏，中焦有水气，溏泄，宜服水银圆，针关元，利小便，溏泄便止。
关上脉滑而大小不匀，是为病方欲进。不出一二日复欲发动，其人欲多饮，饮即注利。如利止者，生；不止者，死。
尺脉细微，溏泄，下冷利。
脉实紧，胃中有寒，苦不能食，时时利者，难治。
病人大肠绝，不治。何以知之？泄利无度，利绝则死。
温病八九日，头不疼，身不痛，目不赤，色不变而反利，脉来牒牒，按之不弹手，时大，心下坚，十七日死。
洞泄，食不化，不得留，下脓血，脉微小迟者生，紧急者死。
泄注脉缓，时小结者生，浮大数者死。
中央直前者，手少阴也。动苦心痛微坚，腹胁急。实坚者为感忤，纯虚者为下利肠鸣。
关上伏，有水气泄溏。
尺中滑，下利少气。

　　脉诀 【 晋?王叔和】 

　　　泻利之脉

诊脉入式歌曰：阳数即吐兼头痛，阴微即泻脐中吼。阳微浮弱定心寒，阴滑食注脾家咎。
脾脏歌曰：湿多成五泄，肠走若雷奔。
杂病生死歌曰：下利微小却为生，脉大浮洪无瘥日。外实内热吐相连，下清注谷转难安。忽然诊得脉洪大，莫费神功定不痊。
脏察色歌曰：脐趺肿满面浮黄，泄利不觉污衣裳。肌肉粗濇兼唇反，一日十二内灾殃。

　　活人书 【 宋?朱肱】 

　　　伤寒下利

伤寒下利多种，须辨识阴阳，勿令差互。三阳下利则身热，太阴下利手足温，少阴厥阴下利身不热，以此别之。大抵下利挟太阳脉证，便不得用温药。俗医但见下利，便作阴证用温热药，鲜不发黄生斑而死也。太阳阳明合病，必下利，葛根汤主之。下利而头疼腰痛，肌热目疼，鼻干，其脉浮大而长者，是其证也。太阳少阳合病，自下利，黄芩汤主之；若呕者，黄芩汤加半夏生姜也。下利而头疼胸满，或口苦咽干，或往来寒热而呕其脉浮大而弦者，是其证也。阳明少阳合病必下利，其脉不负者顺也，负者失也。互相克贼，名为负也。下利而身热胸胁痛满，干呕，或往来寒热，其脉长大而弦者，是其证也。盖阳明者土，其脉长大；少阳者木，其脉弦。若合病，土被木贼，更下利，为胃已困。若脉不弦者，顺也。为土不负，负者死。自利不渴属太阴，四逆汤、理中汤主之。自利而渴属少阴，白通汤、白通加猪胆汤、通脉四逆汤、猪苓汤、真武汤、四逆加人参汤，可检证而用之。其余下利，皆因汗下后证也。大抵伤寒下利，须看脉与外证。下利而脉大者，虚也；脉微弱者为自止；下利日十余行，脉反实者逆。下利脉数而滑者，有宿食也，下之愈；脉迟而滑者实也。其利未得便止，更宜下之。下利三部脉皆平，按其心下硬者，急下之。协热利者，脐下必热，大便赤黄色，及肠间津汁垢腻，谓之肠垢。寒毒入胃，则脐下必寒，腹胀满，大便或黄白，或青黑，或下利清谷，湿毒气盛则下利腹痛，大便如脓血或如烂肉汁也。下利欲饮水者，以有热也。下利讝语者，有燥屎也。寒毒入胃者，四逆汤、理中汤、白通汤加附子、四逆散加薤白主之。协热利者，黄芩汤、白头翁汤、三黄熟艾汤、薤白汤、赤石脂圆。湿毒下脓血者，桃花汤、地榆散、黄连阿胶散。虽然自利而渴属少阴，然三阳下利，亦有饮水者，乃有热也。三阴下利宜温之，然少阴自利清水，心下痛，口干燥者，却宜下之，此又不可不知也。少阴泄利下重，不可投热药，先浓煎薤白汤，内四逆散。缘四逆散用枳实、芍药之类。又寻常胃中不和，腹中肠鸣下利，生姜泻心汤最妙。此二法不特伤寒证也。

　　河间六书 【 金?刘完素】 

　　　泄泻

太阴脾经受湿，水泄注下，体微重微满，困弱无力，不欲饮食，暴泄无数，水谷不化，先宜白朮芍药汤和之。身重暴下，是大势来，亦宜和之。
厥阴动为泻利者，寸脉沉而迟，手足厥，下部脉不至，咽喉不利，或涕唾脓血，泻利不止者，为难治。宜升麻汤或小续命汤以发之。法曰：谓表邪缩于内，故下利不止，当散表邪于四肢，布于脉络，外无其邪，则脏腑自安矣。
太阳为协热利，凉膈散主之。
阳明为痼瘕，进退大承气汤主之。
少阳风气自动，其脉弦大，柴胡汤主之。
太阴湿胜濡泻，不可利而可温，四逆汤主之。
少阴蛰封不动，禁固可濇，赤石脂丸、干姜汤主之。
厥阴风泄，以风治风，小续命汤、消风散主之。
四时以胃气为本，久下血痢，则脾虚损而血不流于四肢，入于胃中为血，宜滋养脾胃则愈。
夫五泻之病，其治法各不同者，外证各异也。
胃泄者，饮食不化，多黄，承气汤下。
脾泄者，腹胀满注，下食即呕吐逆，建中及理中汤。
大肠泄者，食已窘迫，大便色白，肠鸣切痛，干姜及附子汤。
小肠泄者，溲便脓血，少腹痛，承气汤。
大瘕泄者，里急后重，数至圊而不能便，足少阴也。茎中痛，急利小便。此五泄之病也。
伤寒表热，未入于里，悞以寒药下之太早，其表热卒未入，因而里寒下利不止，或表热里寒自利不止者，急以四逆汤温里。脉浮不渴，小便清白不温，完谷不化是也。或辨便溺之色者，须更审其饮食之色。或下后协热利不止者，则喉干烦渴，此又不宜温，宜五苓散之类，散其湿热也。惟里寒者，可以温之。止其寒，泻利止。里和表邪尚在者，急以桂枝汤解其表。
清气在下，则生飧泄。清浊交错，食不化而清谷出矣。白朮汤主之。
肠痹证，虽多饮不得溲，不成大便，使糟粕不化，故气喘急而飧泄，木香丸主之。
胃寒主收，水谷不化泄泻。寒之气在上，热之气在下，故胀而泄，妙应丸主之。
《内经》云：湿胜则濡。《甲乙经》云：寒客生濡。胃泻，如随气而下利，豆蔻散主之。
脾虚，风冷阴盛，糟粕不化，大便黄黑如鹜溏，此大肠有寒也。吴茱萸丸主之。

　　　寒热水泄例

泄者，一也。总包五法，谓之六义，曰六解。《难经》有伤寒五泄。叔和云：湿多成五泄。仲景解四经泄利，有不可汗、不可下者，有可吐可灸者。仲景随经自言之。假令渴引饮者，是热在膈上，水多，入则下膈入胃中。胃经本无热，不胜其水，名曰水恣。故使水谷一时下，此证当灸大椎三五壮，立已。乃泻督脉也。如用药，乃使车前子、擂丸、白朮、茯苓之类，可选用之；五苓散亦可。
又有寒泄者，大腹满而泄；又有鹜溏者，是寒泄也；鸭溏者，大便如水，少结粪者是也。如此者，当用天麻、附子、干姜之类是也。
泄有虚实寒热。虚则无力黏衣，不便已泄出，谓不能禁固也。实则数至圊而不能便，俗云，虚坐努责是也。里急后重，皆依前法进退，大承气汤主之。《素问》云春伤于风夏必飧泄，又云久风为飧泄者，乃水谷不化而完出尔，非水入胃而成此证，非前水恣也。此一证不饮水而谷完出，名曰飧泄，治法于后。先以宣风散导之，出钱氏方中四味者是也；后服苍朮防风汤。
五泄，伤寒乃分三节，初说暴，次说中，后说久。此说在《难经》二十二难，是三节内包十五法。初以暴药；中以的对证药，候疾得中也；末治久泄法，仲景论厥阴经治法是也。
治久泄法，先进缩脾煎、小续命汤，是发其汗，使邪气不能以外侵于内，然后治其利。秋冬间下利风吐，论中加减厚朴丸大效。

　　　自利并误下

自利者，不经下药攻里而自利也。脉浮表不解，自利或小便不利者，五苓散。一切泻利间作，桂苓甘露饮。温湿内甚而作利者，黄连解毒汤。或自利清水，色纯青，心下痞痛口燥者，皆湿热相搏于肠胃之内，而成下利者，三一承气汤。当汗而反下，及不成结胸而但下利，清谷不化，表证在，表热里寒也。急以四逆汤温里，利止里和，急以桂枝解表。或用巴豆热药下之。而协热利不止，皆宜五苓散，止利兼解表。
暴注者，注泄也，乃肠胃热而传化失常。经所谓清气在下则生飧泄。下迫者，后重里急，窘迫急痛也。火性急速而能造物，俗云虚坐努责而痛。
泻白为寒，青、黄、红、赤、黑皆为热也。盖泻白者，肺之色。由寒水甚而制火，不能平金，则金肺自甚，故色白如浊水，凝冰则自然清莹而白也。青者肝木之色，由火甚制金，不能平木，则肝木自甚，故色青。或言利色青为寒者，误也。仲景法曰：少阴病下利清水，色纯青者，热在里也，大承气汤下之。及夫小儿热甚急惊，利色多青，为热明矣。利色黄者，由火甚则水必衰而脾土自旺，故色黄也。利色红为热者，心火之色；或赤者，热深甚也。至若利色黑，亦言为热者，由火热过极，则反兼水化制之，故色黑。如伤寒阳明病，热极则日晡潮热，甚则不识人，循衣摸床，独语如见鬼状，法当大承气汤下之。大便不黑者易治，黑者难治，诸利同法。然辨色以明寒热者，更当审其饮食、药物之色。如小儿病热，吐利霍乱，其乳未及消化而利尚白者，不可便言为寒，当以脉证别之。大法泻利，小便清白不濇为寒，赤色者为热。又完谷不化而色不变，吐利腥秽，澄澈清冷，小便清白不濇，身凉不渴，脉迟细而微者，寒证也。谷虽不化而色变非白，烦渴，小便赤黄而或濇者，热证也。凡谷消化者，无问色及他证，便为热也。未有寒泄而谷消化者，由寒则不能消化谷也。或火主疾速而热甚，则传化失常，谷不能化而飧泄者，亦有之。仲景曰：邪热不杀谷，然热得湿则飧泄。或言下利白为寒，误也。若果为寒，则不能消谷，何由反化为脓也？所谓下利，谷反为脓血，如世之谷肉果菜，湿热甚则自然腐烂溃发，化为浊水。故食于腹中，感人湿热邪气，则自然溃发，化为脓血也。其热为赤属心火，其湿为黄属脾土，燥郁为白属肺金也。经曰：诸气膹郁皆属于肺，谓燥金之化。王冰曰：郁而奔迫，金气之为用也。然诸泻利皆兼于湿，今反言气燥者，谓湿热甚于肠胃之内，而肠胃怫热郁结，而又湿主乎痞，以致气液不得宣通，因以成肠胃之燥，使烦渴不止也。假如下利赤白，俗言寒热相兼，其说尤误。岂知水火阴阳寒热者，犹权衡也。一高则必一下，一盛则必一衰。岂能寒热俱甚于肠胃，而同为利乎？如热生疮疡，而出白脓者，岂可以白为寒与？由其在皮肤之分属肺金，故色白；在血脉之分属心火，故为血。疖在肌肉属脾土，故作黄脓；在筋部属肝木，故其脓色带苍；深至骨属肾水，故紫黑血出。各随五脏之部而见五色，是谓标也。其本则一出于热，但分浅深而已。大法下迫窘痛，后重里急，小便赤濇，皆属燥热。而下利白者，必多有之，然则为热明矣。或曰：白利既为热病，何故服辛热之药，亦有愈者耶。盖辛热之药，能开发肠胃郁结，使气液宣通，流湿润燥，气和而已。然病微者可愈，甚者郁结不开，其病转加而死。凡治热甚吐泻亦然。夫治诸利者，莫若以辛苦寒药治之，或微加辛热佐之则可。盖辛热能发散，开通郁结，苦能燥湿，寒能胜热，使气宣平而已，如钱氏香连丸之类是也。故治诸利者，黄连、黄蘗为君，以至苦大寒，正主湿热之病。乃若世传辛热金石毒药，治诸吐泻下利，或有愈者，以其善开郁结故也。然虽亦有验者，或不中效，反更加害。凡用大毒之药，必是善药不能取效，不得已而用之可也。幸有善药，虽不能取效，但有益而无损者，何必用大毒之药而谩劳巇崄也。经曰：宁小与其大，宁善与其毒。此之谓也。

　　明理论 【 金?成无己】 

　　　自利

伤寒自利，何以明之？自利者，有不经攻下，自然溏泄者，谓之自利也。伤寒自利多种，须知冷热虚实消息，投汤无致失差。杂病自利，多责为寒。伤寒下利，多由协热。其与杂病，有以异也。表邪传里，里虚协热则利，不应下而便攻之，内虚协热遂利，是皆协热也。又合病家皆作自利。太阳与阳明合病，必自下利，葛根汤主之；太阳与少阳合病，必自下利，黄芩汤主之；阳明与少阳合病必自下利，大承气汤主之。三者皆合病下利，一者发表，一者攻里，一者和解。所以不同者，盖六经以太阳、阳明为表，少阳、太阴为在半表半里，少阴、厥阴为在里。太阳、阳明合病为在表者也，虽曰下利，必发散经中邪气而后已，故与葛根汤以汗之。太阳与少阳合病为在半表半里者也，虽曰下利，必和解表里之邪而后已，故与黄芩汤以散之。阳明、少阴合病为少阳邪气入腑者也，虽曰下利，必逐去胃中之实而后已，故与承气汤以下之。是三者所以有异也。下利家何以明其寒热耶？且自利不渴，属太阴，以其脏寒故也；下利欲饮水者，以有热也。故大便溏，小便自可者，此为有热；自利小便色白者，少阴病形悉具，此为有寒。恶寒脉微，自利清谷，此为有寒；发热后重，泄色黄赤，此为有热。皆可理其寒热也。凡腹中痛，转气下趋少腹者，此欲自利也。自利家身凉脉小为顺，身热脉大为逆。少阴病脉紧，下利脉暴微，手足反温，脉紧反去者，此为欲解。下利脉大者为未止，脉微弱数者，为欲自止，虽发热不死。是知下利脉大为逆，而脉小为顺也。自利，宜若可温，理中、白通诸四逆辈，皆温脏止利之剂。又有肠胃有积结，与下焦客邪，投温剂不能止之，必也或攻泄之、或分利之而后已。经曰：理中者，理中焦。此利在下焦，宜赤石脂禹余粮汤。复不止，当利其小便，是泄在下焦，渗泄而聚利者也。少阴病自利清水，色纯青，心下必痛。口干燥，或下利，三部脉皆平，按之心下鞕，或脉沉而滑，或不欲食而讝语，或差后至年月日复发，此数者，皆肠胃有积结而须攻泄者也。《内经》有曰：大热内结，注泄不止。热宜寒疗，结伏须除。以寒下之，结散利止。大寒凝内，久利泄溏，愈而复发，绵历岁年，以热下之，寒去利止，谓之通因通用。下利虽有表证，又不可发汗，以下利为邪气内攻，走津液而胃虚也。故经曰：下利不可攻其表，汗出必胀满者是已。大抵下利脱气至急，五夺之中，此为甚者，其或邪盛正虚，邪拥正气下脱，多下利而死。何以言之？经曰：下利日十余行，脉反实者，死；发热下利，至甚厥不止者，死；直视讝语，下利者，死；下利手足厥冷无脉者，灸之不温，脉不还者，死；少阴病自利，复烦躁不得卧寐者，死。此数者皆邪拥正气下脱而死者也。《金匮要略》曰：六腑气绝于外者，手足寒；五脏气绝于内者，利下不禁。呜呼！疾成而后药，虽神医不可为也。气既脱矣，孰能治之！

　　活法机要 【 元?张洁古】 

　　　治法

五泄之病，胃小肠大瘕三证，皆以清凉饮子主之，其泄自止。厥阴证加甘草以缓之；少阴证里急后重，故加大黄。又有太阴、阳明二证，当进退大承气汤主之。少阴证不能食也，当先补而后泄之，乃进药法也。先煎厚朴半两制，水煎二三服；后未已，谓有宿食不消，又加枳实二钱，同煎二三服；泄又未已，如稍进饮食，尚有热毒，又加大黄三钱推过，泄止住药；如泄未止，为肠胃有久尘垢滑黏，加芒硝半合，宿垢去尽则愈也。阳明证能食是也，当先泄而后补，谓退药法也。先用大承气汤五钱，水煎服；如利过泄未止，去芒硝；后稍热退，减大黄一半，再煎两服；如热气虽已，其人必腹满，又减去大黄，与枳实厚朴汤，又煎三两服；如腹满退，泄亦自愈，后服厚朴汤数服则已。

　　儒门事亲 【 元?张从政】 

　　　论五泄所宜气味

胃泄者，饮食不化，完谷出，色黄，风乘胃也，宜辛剂之类。
脾泄者，腹胀满注，食则生呕逆，三证宜和剂、淡剂、甘剂、清剂之类。
大肠泄者，肠鸣切痛，先宜寒剂夺之，次甘剂分其阴阳。
小肠泄者，溲而便脓血，小腹痛，宜寒剂夺之，淡剂、甘剂分之。
大瘕泄者，里急后重，数至圊而不能便，先宜清剂、寒剂夺之，后以淡剂、甘剂分之。或茎中痛亦然。

　　　金匮十全之法

飧泄：春伤于风，夏必飧泄。暮食不化，亦成飧泄。风而飧泄者，先宜发剂，次宜淡剂、甘剂、分剂之类。
洞泄：春伤于风，邪气留连，乃为洞泄。泻下褐色，治法同上。又宜灸水分穴。湿气在下，又宜以苦剂越之。
洞泄寒中，俗呼曰休息利。洞泄属甲乙风木，可灸气海、水分、三里，慎勿服峻热之药。小便濇则生。足肿腹胀满者，死于庚辛之日。如尸臭者，不治。
注下：火气太过，宜凉剂，又宜淡剂调冰水，令顿服之则愈。此为暴下不止也。
支满鹜溏，上满而后泄，下泄而后复上满，可服木香槟榔丸，青皮、陈皮。久则反寒，治法同寒中。如鹜溏而肠寒者，亦斯义。风湿亦有支满者。

　　　金匮十全五泄法后论

天之气，一也。一之为用，风火燥湿寒暑。故湿，六气之一也。相乘而为五变，其化在天为雨，在地为泥，在人为脾，甚则为泄。故风而湿，其泄也胃；暑而湿，其泄也脾；燥而湿，其泄也大肠；热而湿，其泄也小肠；寒而湿，其泄也大瘕。若胃泄不已，变而为飧泄；飧泄不已，变而为洞泄；洞泄不已，变而为脾泄寒中，此风乘湿之变也。若脾泄不已，变而为霍乱；霍乱不已，变而为注下；注下不已，变而为肿蛊，此暑乘湿之变也。若大肠泄不已，变而为(月真)胀；(月真)胀不已，变而为肠鸣；肠鸣不已，变而为支满鹜溏，此燥乘湿之变也。若小肠泄不已，变而为肠澼；肠澼不已，变而为脏毒；脏毒不已，变而为前后便血，此热乘湿之变也。若大瘕泄不已，变而为脱肛；脱肛不已，变而为广肠痛；广肠痛不已，变而为乳痔肠风，此寒乘湿之变也。凡此二十五变，若无湿则终不成疾。况脾胃二土，共管中州，胃好饮，脾恶湿，此泄之所由生也。凡下利之脉，微且小者生，浮大者死。水肿反是，脉浮大者生，沉细者死。夫病在里脉沉，在表脉浮。里当下之，表当汗之。下利而脉浮滑，水肿者，脉沉细，表里俱受病，故不治也。凡脏血便血，两手脉俱弦者死绝，俱滑大者生，血温身热者死。王太仆则曰：若下血而身热血温，是血去而外逸也，血属火故也。七日而死者，火之成数也。夫飧泄得之于风，亦汗可愈。或伏惊怖则胆木受邪，暴下绿水，盖谓戊己见伐于甲木也。婴儿泄绿水，《素问》有婴儿风，理亦如之。洞泄者，飧泄之甚，但飧泄近于洞泄。洞泄久则寒中，温之可也。治法曰：和之则可，汗之则不可。盖在腑则易治，入脏则难攻。洞泄寒中，自腑而入脏，宜和解而勿争。水肿之作，未遽然也。由湿遍于大肠，小溲自濇，水湿既潴，肿满日倍，面黄腹大，肢体如泥，湿气周身，难专一法，越其高而夺其下，发其表而渗其中，酸收而辛散，淡渗而苦坚，用攻剂以救其甚，缓剂以平其余，如是则孤精得气，独魄反阳，亦可保形，陈莝去而净腑洁矣。彼豆蔻、乌梅、罂粟囊，勿骤用也。设病形一变，必致大悞，或通而塞，或塞而通，塞塞通通，岂限一法？世俗止知塞剂之能塞，而不知通剂之能塞者，拘于方也。凡治湿皆可以利小溲为主。诸泄不已，宜灸水分穴，谓水谷之所别也。脐之上一寸半，灸五七壮。腹鸣如雷，水道行之候也。凡湿勿针，《内经》虽云缪刺其处，莫若以张长沙治伤寒法治之。盖泄者，亦四时伤寒之一也。仲景曰：上涌而下泄，表汗而里攻。半在表半在里则宜和解之。表里俱见，随证渗泄。此虽以治伤寒，其于治湿也同。仍察脉以视深浅，问年壮以视虚实，所投必如意矣。诸厥固泄，皆属于下。下谓下焦肝肾气也。夫守司于下，肾之气也。门户束要，肝之气也。故诸厥固泄，皆属下也。厥谓气逆，固谓禁固。气逆上行，反固而不禁，出入无度，燥湿不恒，皆由下焦失其主守也。

　　　治法

夫大人小儿暴注泻水不已，乃火运太过之病，火主暴逆之故也。急宜用水调桂苓甘露散、五苓散、益元散，或以长流水煎过，放冷服则愈。慎不可骤用罂粟壳、干姜、豆蔻、圣散子之类，纵泻止，则肠胃不通，转生他疾，止可以分阴阳利水道而已。
凡泄泻米谷不化，日夜无度，腹中雷鸣，下利完谷，可用导水丸、禹功散泄之。或病人老弱气虚，可用无忧散泄之。再观病势强弱，候一二日，可服胃风汤以治其风。如不愈者，更服桂枝麻黄汤汗之则愈。《内经》曰：夫风之中为肠风飧泄。启元子云：风入胃中，上熏于胃，故食不化，而下泄：又云：暮食不化为飧泄。又经云：春伤于风，夏为飧泄。故风宜出汗。肠中鸣者，风以动之，动而有声，慎不可用罂粟、豆蔻、干姜大燥之药。病微者燥之，去其湿则愈。病甚者攻之不动，反能为害。经曰：其减则渐，其加则甚。可用五苓散去猪苓加人参散服之。
夫男子妇人，病水湿泻注不止，因服豆蔻、乌梅、姜、附峻热之剂，遂令三焦闭溢，水道不行，水满皮肤，身体否肿，面黄腹大，小便赤濇，两足按之，陷而复起。《内经》曰：诸湿肿满，皆属脾土。可用独圣散吐之。如时月寒凉，宜于暖室不透风处，用火一盆以借火力出汗；次以导水禹功散，量虚实，泻十余行，湿去肿减则愈矣。是汗下吐三法齐行，既汗下吐讫，腑脏空虚，宜以淡粥调养肠胃二三日；次服五苓散、益元散同煎，灯心汤调下。如势未尽更宜服神助散，旧名葶苈散，可以流湿润燥，分阴阳，利小便。不利小便，非其法也。既平之后，宜大将息，忌鱼、盐、酒、肉、瓜果、房室等事，如此三年则可矣。如或不然，决死而不救也。
泻利之疾，岁岁有之，医者不察，便用圣散子之属，干姜、赤石脂、乌梅、罂粟壳、官桂、石榴皮、龙骨、牡蛎之属，变生小便癃闭，甚者为胀，又甚者，水肿之疾。间有愈者，病有微者也，甚则必不愈矣。
大暑未上，四之气，为病多发暑气，头痛身热发渴，不宜作热病治，宜以白虎汤。得此病不传染。次发脾泄、胃泄、大肠泄、小肠泄、大瘕泄、霍乱吐泻下利，及赤白相杂，水谷不分消，肠鸣切痛，面浮足肿，目黄口干，胀满气痞，手足无力。小儿亦如此。四之气，病宜渗泄，五苓散之类。

古今图书集成医部全录卷二百五十三

　泄泻门

　　东垣十书 【 元?李杲】 

　　　春伤于风夏为飧泄论

《素问》生气通天论曰：春伤于风，邪气留连，乃为洞泄。阴阳应象论曰：春伤于风，夏生飧泄。王冰注曰：风中于表，则内应于肝，肝气乘脾，故洞泄或飧泄。成无己注云：当春之时，风气大行。春伤于风，风气通于肝，肝以春适旺，风虽入之，不能即发，至夏肝衰，然后始动。风淫末疾，则当发于四肢。夏以阳气外盛，风不能外发，故攻内而为飧泄。王海藏曰：木在时为春，在人为肝，在天为风，当春之时，发为温令，反为寒折，是三春之月，行三冬之令，以是知水太过矣。水既太过，金肃愈严，是所胜者乘之而妄行也。所胜者乘之，则木虚明矣。木气既虚，火令不及，是所生者受病，故所不胜者侮之。是以土来木之分，变而为飧泄也。所以病发于夏者，以木绝于夏，而土旺于夏，湿本有下行之体故也。不病于春者，以春时风虽有伤，木实当权故也。或谓春伤于风，是人为风所伤，非也。若是则止当头痛恶风自汗，何以言夏为飧泄哉？今言春伤于风，即是时伤令也明矣。诸家注释，皆不得经旨者，盖由推求太过故耳。夫风，天地之气也。其伤于人，人岂能于未发病之前，预知其客于何经络、何脏腑、何部分而成何病？及其既发病，然后可以诊候，始知其客于某经络、某脏腑、某部分，成某病耳。注释者，苟悟因病始知病原之理，则于此伤不劳余力，自迎刃而解矣。夫洞泄是因其发动之时，形诊昭著，乃逆推之而知其昔日致病之原为伤风耳。非是初受伤之时，能预定其今日必为此病也。且夫伤于风也。有当时发病者，有过时发病者，有久而后发病者，有过时之久自消散而不成病者。何哉？盖由邪气之传变，聚散不常，及正气之虚实不等故也。且以伤风言之：其当时而发，则为恶风发热，头疼自汗，欬嗽喘促等病；其过时与久而发，则为疠风、热中、寒中、偏枯五脏之风等病。是则洞泄、飧泄者，乃过时而发之中之一病耳。因洞泄、飧泄之病生，以形诊推之，则知其为春伤于风，藏蓄不散而致。苟洞泄、飧泄之病未生，孰能知其已伤风于前，将发病于后邪？假如过时之久自消散，而不成病者，人亦能知乎？夫风者，春之令也。春感之不即发，而至夏邪既不散，则必为疾。其所以为洞泄者，以风乃天地浩荡之气，飞扬鼓舞，神速不恒，人身有此，肠胃之职，其能从容传化泌别而得其常乎？故水谷不及分别，而并趋下。其为飧泄，亦类此义。夫王冰之注，虽未免泥于必字及未得经旨，然却不至太远也。若成无己之说则似太远矣，然犹未至于甚也。至王海藏立论，则推求过极，欲异于人，殊不知反穿凿缀缉，乖悖经旨，有不可胜言者。此先儒所谓如大军游骑，出远而无所归矣。姑摭成无己、王海藏之说，辨其甚者一二。夫无己谓：风淫末疾则当发于四肢，雨淫腹疾则当发为下利。窃谓则当二字，决然之辞也。春伤风，遇夏之阳气外盛而不能外发，故攻内为飧泄，此或若可通矣。经曰：木发无时。倘风不伤于春而伤于他时，不遇夏之阳气外盛，将外发乎？将内攻乎？况风属阳，与夏同气，果欲外出，则当随其散越之势而出，安有不能之理乎？且风善行数变，其为病非一，岂独能为四肢之疾乎？所谓雨淫腹疾之义，其不通亦如此乎？乃若海藏则又以春伤风为时伤令，故于春伤风，谓春行冬令而温为寒折，又谓母亢而害所承之子。吁！何支离破碎，徒费辞如此乎？经曰：亢则害，承乃制。其义谓己亢极，则胜己者来制。如火亢极，则水来制之。经所谓相火之下水气承之、水位之下土气承之之类，皆是胜己者为承。今以亢为母，承为子，将求胜于经欤？抑未达欤？又如以制物者为所胜，受制者为所不胜，与经所谓气有余，则制己所胜，而侮所不胜；及传之于其所胜，死于其所不胜之旨全反矣。

　　　春伤于风夏生飧泄 【 与前论异】 

木在时为春，在人为肝，在天为风。风者，无形之清气也。当春之时，发为温令，反为寒折，是三春之月，行三冬之令也，以是知水为太过矣。水既太过，金肃愈严，是所胜者乘之而妄行也。所胜者乘之，则木虚明矣。故经曰：从后来者为虚邪。木气既虚，火令不及，是所生者受病也。故所不胜者侮之。是以土来木之分，变而为飧泄也。故经曰：清气在下则生飧泄，以其湿令当权，故飧泄之候发之于夏也。若当春之时，木不发生，温令未显，止行冬令，是谓伤卫。以其阳气不出地上，当以麻黄汤发之。麻黄味苦，味之薄者，乃阴中之阳，故从水中补木而泻水，发出津液为汗。若春木已生，温令已显，阳气出于地上，寒再至而复折之，当以轻发之，谓已得少阳之气，不必用麻黄也。春伤于风，夏生飧泄，所以病发于夏者，以其木绝于夏，而土王于长夏，湿本有下行之体，故飧泄于夏。不病于春者，以其春时风虽有伤，木实当权，故飧泄不病于木之时，而发于湿之分也。经曰：至而不至，是为不及。所胜妄行，所不胜者薄之，所生者受病。此之谓也。
六脉沉紧，按之不鼓，膀胱小肠也。或泻利不止而腹胀，或纯便血赤血，或杂脓血，便虽多而不渴，精神短少。或面白脱色，此失血之故。或面黄而气短，此元气损少之故。且小肠者，手太阳经丙火也；膀胱者，足太阳经壬水也。是壬水来丙小肠之位，小肠为壬所克而外走也。诸手经短而足经长，兼以五行相克论之，俱是足经。此火投于水，大寒之证，宜温之则愈。其与《难经》一证，寒热相反，亦名曰小肠。泻亦作泄。海藏云：此杂病火投于水，变为寒证。又外伤足太阳膀胱经，左脉俱浮，为表阳之候也。忽变为内寒，亦旺火投盛水，而屈丙就壬化，脉反不浮而微沉。此内病与外病，俱有此火投水例，非精于诊脉者，孰能知之？宜姜、附、赤石脂、朱砂丹。
如飧泄不禁，以升阳除湿防风汤导其湿。如飧泄及泄不止，以风药升阳，苍朮益胃去湿。脉实(月真)胀，闭塞不通，从权以苦多甘少药泄之。如得通，复以升阳汤助其阳，或便以升阳汤中加下泄药。
肠中寒，则食已窘迫，肠鸣切痛，大便色白。肠中寒，胃中热，则疾饥小腹痛胀。肠中热，胃中寒，则胀而且泄。非独肠中热则泄，胃中寒，传化亦泄。

　　丹溪心法 【 元?朱震亨】 

　　　泄泻

泄泻有湿火气虚痰积。湿用四苓散加苍朮，甚者苍白二朮同炒用，燥湿兼渗泄。火用四苓散加木通、黄芩，伐火利小水。痰积宜豁之，用海粉、青黛、黄芩、神曲糊丸服之。在上者，用吐；在下陷者，宜升提之，用升麻、防风。气虚用人参、白朮、炒芍药、升麻。食积，二陈汤和泽泻、苍朮、白朮、山楂、神曲、川芎，或吞保和丸。
泻水多者，用五苓散。久病大肠气泄，用熟地半两炒，白芍、知母各三钱，升麻、干姜各二钱，炙甘草一钱为末，粥丸服之，仍用艾炷如麦粒，于百会穴灸三壮。
脾泻当补脾气，健运复常，用炒白朮四两，炒神曲三两，炒芍药三两半，冬月及春初，用肉蔻代之。或散或汤，作饼子尤佳。
食积作泻，宜再下之，神曲、大黄作丸子服。
脾泻已久，大肠不禁，此脾气已脱，宜急濇之，以赤石脂、肉豆蔻、干姜之类。
寒泄，寒气在腹，攻刺作痛，洞下清水，腹内雷鸣，米饮不化者，理中汤，或吞大已寒丸、附子桂香丸；畏食者，八味汤。
热泻，粪色赤黄，肛门焦痛，粪出谷道，犹如汤浇，烦渴，小便不利，宜五苓散吞香连丸。
湿泻，由坐卧湿处，以致湿气伤脾，土不克水，梅雨久阴，多有此病。宜除湿汤吞戊己丸，佐以胃苓汤；重者朮附汤。
伤食泻，因饮食过多，有伤脾气，遂成泄泻，必噫气如败卵臭，宜治中汤加砂仁半钱；或吞感应丸，尤当。
有脾气久虚，不受饮食者，食毕即肠鸣腹急，尽下所食物，方才宽快，不食则无事，俗名录食泻，经年不愈，宜快脾丸三五粒。
因伤于酒，每晨起必泻者，宜理中汤加干葛，或吞酒煮黄连丸。
因伤面而泻者，养胃汤加萝卜子炒研破一钱。痛者更加木香半钱；泻甚者去藿香加炮姜半钱。
有每日五更初洞泻，服止泻药并无效，米饮下五味丸，或专以五味子煎饮，亦治脾肾泻。惟省节饮食，忌口。但得日间上半夜无事，近五更其泻复作，此病在肾，俗呼为脾肾泻。分水饮下二神丸及椒朴丸，或平胃散下小茴香丸。病久则重，其人虚甚，宜椒附汤。
暑泻因中暑热者，宜胃苓汤，或五苓散加车前子末少许，甚效。
世俗类用濇药治利与泻，若积久而虚者，或可行之。初得之者，必变他疾，为祸不少。殊不知多因于湿，惟分利小水，最为上策。

　　早治会粹 【 元?朱震亨】 

　　　泄泻从湿治有多少

泄泻者，水湿所为也。由湿本土，土乃脾胃之气也。得此证者，或因于内伤，或感于外邪，皆能动乎脾湿。脾病则升举之气下陷，湿变下注，并出大肠之道，以胃与大肠同乎阳明一经也。云湿可成泄，垂教治湿大意而言。后世方论泥云：治湿不利小便，非其治也。故凡泄泻之药，多用淡渗之剂利之。下久不止，不分所得之因，遽以为寒，而用紧濇热药兜之。夫泄有五：飧泄者，水谷不化而完出，湿兼风也；溏泄者，渐下汗积粘垢，湿兼热也；鹜泄者，所下澄澈清冷，小便清白，湿兼寒也；濡泄者，体重软弱，泄下多水，湿自甚也；滑泄者，久下不能禁固，湿胜气脱也。若此有寒热虚实之不同，举治不可执一而言，谨书数法于后。夫泄有宜汗解者。经言：春伤于风，夏必飧泄。又云：久风为飧泄。若《保命集》云：用苍朮、麻黄、防风之属是也。有宜下而保安者。若长沙言下利脉滑而数者，有宿食也，当下之。下利已差，至其时复发者，此为下未尽，更下之，安。悉用大承气汤加减之剂。有宜化而得安者。《格致余论》：夏月患泄，百方不效，视之久病而神亦瘁，小便少而赤，脉滑而颇弦，膈闷食减，因悟此久积所为，积湿成痰，留于肺中，宜大肠之不固也。清其源则流自清，以茱萸等作汤，温服一碗许，探喉中一吐痰半升；如利减一半，次早晨饮，吐半升而利止。有以补养而愈者。若《脾胃论》言：脉弦气弱自汗，四肢发热，大便泄泻，从黄芪建中汤。有宜调和脾湿而得止者。若洁古言曰：四肢懒倦，小便不利，大便走泄，沉困，饮食减少，以白朮、芍药、茯苓加减治之。有宜升举而安者。若《试效方》言：胃中湿，脾弱不能运行，食下则为泄，助甲胆风胜以克之，以升阳之药羌活、独活、升麻、防风、炙甘草之属。有宜燥湿而后除者。若《脾胃论》言：土湿有余，脉缓，怠惰嗜卧，四肢不收，大便泄泻，从平胃散。有宜寒凉而愈者。若长沙言：协热自利者，黄芩汤主之。举其湿热之相宜者，若长沙言：下利脉迟紧痛，未欲止，当温之。下利心痛，急当救里。下利清白，水液澄澈，可与理中四逆汤辈。究其利小便之相宜者，河间言湿胜则濡泄，小便不利者，可与五苓散、益元散分导之。以其收敛之相宜者，东垣言：寒滑气泄不固，制诃子散濇之。以上诸法，各有所主，宜独利小便而湿动也。岂独病因寒，必待龙骨、石脂紧重燥毒之属濇之？治者又当审择其说，一途取利。约而不博，可乎？

　　局方发挥 【 元?朱震亨】 

　　　泄利滞下治法不同

泄利一门，其用钟乳健脾丸、朝真丸、驻车丸、诃黎勒丸、大温脾丸、黄连阿胶丸、胡粉丸、桃花丸、诃黎勒散、木香散、七枣汤、赤石脂散、养脏汤、御米汤、金粟汤、狗头骨丸、豆蔻丸、肉豆蔻散、三神丸、丁香豆蔻散、止泻丸，皆用热药为主治，以濇药为佐使，当为肠虚感寒而成滑利者设也。彼泻利者，将无热证耶？将无积滞耶？《内经》曰：春伤于风，夏为飧泄，多属滞下。夫泻利证其类尤多，先贤曰湿多成五泻，此确论也。曰风曰湿，固不可得而通治矣。况风与湿之外，又有杂合受邪，似难例用濇热之剂。今方中书证，有兼治里急者，有兼治后重者，有兼治里急后重者，此岂非滞下之病乎？今泻利与滞下衮同论治，实实虚虚之患，将不俟终日矣。
或曰：然则泻利与滞下，为病不同，治法亦别，吾子其能通之乎？予曰：经云，暴注下迫，皆属于热；又曰，暴注属于火；又，下利清白属于寒也。热者君火之气，火者相火之气，寒者寒水之气。属火热者二，属水寒者一。泻利一证，似乎属热者多，属寒者少。详玩《局方》，专以热濇为用，若用之于下利清白而属于寒者斯可矣。经所谓下迫者，即里急后重之谓也。其病属火，相火所为，其毒甚于热也，投以濇热，非杀之而何？谨按仲景之法，谓下利脉滑而数者，有宿食，当下之。下利脉迟而滑者，实也，利为未止，急下之。下利脉反滑，当有所去，下之安。下利不欲食，有宿食者，当下之。下利腹满痛，为寒为实，当下之。下利腹坚实，当下之。下利谵语，有燥矢，当下之。下利三部脉皆平，按之心下坚，急下之。下利已差，至其时复发者，此为下未尽，更下之，安。下利脉大浮弦，下之当自愈。风寒在者，不可下。下后，心下坚痛，脉迟，此为寒，宜温之。脉浮大，此为虚，强下之故也。设脉浮革者，因而肠鸣，当温之。下利脉迟紧痛，未欲止，当温之。下利心痛，急当救里，可与理中、四逆、附子辈。下利大孔痛，宜温之。观仲景可下者十法，可温者五法。谓之下者，率用承气加减，何尝以砒丹、巴硇决烈燥热重毒之剂？谓之温者，率用姜、附为主，何尝用钟乳、龙骨、石脂、粟壳紧濇燥毒之剂？
或曰：可下者，岂非肠胃有积滞乎？不用砒丹、巴硇，恐积滞未易行也。吾子以为未然，幸发明承气之意可乎？予曰：大黄之寒，其性善走，佐以厚朴之温，善行滞气，缓以甘草之甘，饮以汤液，灌涤肠胃，滋润轻快，无所留滞，积行即止。砒丹、巴硇毒热类聚，剂成丸药，其气凶暴，其体重滞，积垢虽行，毒气所过，譬如强暴贪贼，手持兵刃，其可使之徘徊顾瞻于堂奥间乎？借使有愈病之功，其肠胃清湻之气，能免旁损暗伤之患乎？仲景治利可温者温，可下者下，或解表，或利小便，或待其自已。区别易治、难治、不治之证，至为详密，然犹与滞下衮同立方命论。其后刘河间分别在表在里，挟风、挟湿、挟热、挟寒、挟虚，明着经络，堤防传变，大概发明滞下证治，尤为切要。和血则便脓自愈，调气则后重自除，此实盲者之日月，聋者之雷霆也。
或曰：《局方》治法，将终不能彷佛仲景之方耶？予曰：圆机活法，《内经》具举，与经意合者，仲景之书也。仲景因病以冶方，《局方》制药以俟病，若之何其能彷佛也？宋命近臣雠校方书，近臣者，术业素异，居养不同，焉知医之事哉？虽知尊仲景矣，亦未尝不欲效之也，徒以捧心效西施尔。观桃花丸一方可见矣，即《要略》桃花汤也。仲景以治便脓血，用赤石脂丸者，干姜、粳米同煮作汤，一饮病安，便止后药。意谓病属下焦，血虚且寒，非干姜之温，石脂之濇且重，不能止血，粳米味甘，引入肠胃，不使重濇之体，少有凝滞，故煮成汤液，药行易散，余毒亦无。《局方》不知深意，不造妙理，但取易于应用，喜其性味温补，借为止泻良方，改为丸药剂以面糊，日与三服，其果能与仲景之意合否乎？

　　卫山宝鉴 【 元?罗天益】 

　　　濡泄

《内经》云：湿胜则濡泄。《甲乙经》云：寒气客于下焦，传为濡泄。夫脾为五脏之至阴，其性恶寒湿。今寒湿之气，内客于脾，故不能培助胃气，腐熟水谷。致清浊不分，水入肠间，虚莫能制，故洞泄如水，随气而下，为之濡泄。法当除湿利小便也。

　　　飧泄

《内经》云：清气在下，则生飧泄。又曰：久风入胃中，则为肠风飧泄。夫脾胃土也，其气冲和，以化为事。今清气下降而不升，则风邪久而干胃，是木贼土也。故冲和之气不能化而令物完出，谓之飧泄。或饮食太过，肠胃所伤，亦致米谷不化，此俗呼水谷利也。法当下者举之而消克之也。以加减木香散主之。
下多者，还用白朮。气泄而不收则下多，白朮甘壅补，使正气收而不下泄也。或曰：湿胜则濡泄。朮专除湿，于是下多者加之。

　　证治要诀 【 明?戴思恭】 

　　　泄泻

冷泄，不言而喻。热亦能泻者，盖冷泻譬之盐，见火热则凝，冷则复消；热泻譬之水，寒则凝结，热则复化为水。此外证状不一，疑似之间，并用先见分水丸一二服。惟伤热泻不可用。
五虚者，死。脉细，皮寒，少气，前后泄痢，饮食不入，元是冷泻。因泻而烦躁饮水，转饮转泻者，参附汤，理中汤加茯苓、黄连名连理汤。用之多有奇功。且如今当暑月，若的知暑泻，自合用暑药；的知冷泻，自合用热药。中间有一等感暑，又复内伤生冷，非连理汤不可。下泄无度，泄后却弹过响，肛门热，小便赤濇，心下烦渴，且又喜冷，此药为宜。若元是暑泻，经久下元虚甚，日夜频并，暑毒之势已然，而泻不已，若用暑药，则决不能取效。便用姜附辈，又似难施，疑似之间，尤宜用此。余生治伤寒，协热自利，有用白姜黄对半名金银汤者，即此意也。然不若连理汤为稳。如寒泻服上药未效，宜木香汤，或姜附汤、六柱汤吞震灵丹、养气丹。手足厥逆者，兼进朱砂丹。药食方入口而即下者，名曰直肠，难治。如泻已愈而精神未复旧者，宜十补汤。寒泻腹中大痛，于服前药外，间进乳豆丸。服诸热药以温中，并不见效，登圊不迭，秽物即出，此属下焦，宜桃花丸二五粒，诃黎勒丸以濇之。
暑泻由冒感暑气，或饮啖日中之所晒物，坐日中热处，证状与热泻略同，宜胃苓饮，或五苓散加车前子少许，兼进来复丹。凡泻，津液既去，口必渴，小便多是赤濇，未可便作热论。的知热泻，方用冷剂，不然，勿妄投以致增剧。泻止，渴自止，小便亦能如常。
气泻肠鸣，气走胸膈，痞闷腹急而痛，泻则稍可，须臾又急；亦有腹急气塞而不通者，此由中脘停滞，气不流转，水谷不分所致。宜大七香丸，入米煎服。久而不愈者，宽中散吞震灵丹，仍佐以米饮调香附末。
湿泻，如其人本不甚泻，每日二三次鸭溏，此脾家不燥，常服平胃散自愈。缘内有苍朮，可以燥脾。
伤食泻，因饮食过多，有伤脾气，遂成泄泻，俗呼为伤败腹，其人必噫气如败卵臭，宜治中汤加砂仁半钱，或七香丸、红丸子杂服。
食积腹疼而泻，不可遽用治中兜住，先用调脾饮吞感应丸。或因食一物过伤而泻，后复食之即泻者，以脾为其所伤未后而然，宜健脾汤。因食冷物停滞伤脾，脾气不暖，所食之物不能消化，泻出而食物如故，宜治中汤加干姜，吞酒煮黄连丸。
或重而泻泄频数者，宜冲和汤。
泻已愈来年，及后期复泻，古论云：病有期年而发者，有积故也，宜感应丸。
风寒泄利下重，其人四逆，先以水盏半，葱白二根，煎一盏，去葱煎四逆散至七分。欬加北五味子、干姜各半钱；悸加桂枝一钱；小便不利加茯苓一钱；腹痛加熟附子半钱。
若审是不利[不利　当作「下利」。]清谷，手足四逆，其人面带赤，或腹痛，或干呕，或咽痛，四逆汤倍干姜。面赤者加葱一根；腹痛加芍药一钱半；呕加生姜；咽痛加桔梗一钱。
若口中和而背恶寒，宜正方四逆汤，不必加减。四逆散，四逆汤俱治少阴下利。四肢逆冷，泄利下重者，与下利清谷者，一凉一温，又自有阴阳之别。盖四逆散是治四逆阳证，四逆汤是治四逆阴证。
若初得病便是少阴证，其人发热恶寒，身疼，头不痛，宜麻黄附子细辛汤微汗之，或五积散加熟附半钱，或五积散加顺元散。若烦闷厥逆，或舌卷囊缩，或下利清谷，里寒外热，此属厥阴经，阴中之阴，宜进通脉四逆汤，或当归四逆汤加生姜、茱萸。舌卷囊缩，不特阴中之阴有之，阳明之热陷入厥阴亦有之。盖阳明主宗筋，宗筋为热毒风所致，故弗荣而急引舌与卵，是以舌卷囊缩，当泻阳以救阴，宜大承气汤。
要知均自为利，身不热手足自温者，太阴；身体四逆者，少阴、厥阴。其余身热下利，皆属阳经。然阴利有反发热，或初病无热，利后却热，或初得病即身热，继而自利，此阴利非阳传阴经之利。
若下利清谷，身热躁扰，里寒外热，仲景谓之反发热，此乃阴盛格阳，宜四逆汤、附子理中汤。盖阳气传阴经而下利者，乃是热利，阳陷入里，外所以无热。阴气入阴经而下利者，乃是里寒自利，寒既在里为主，则阳必客于外，所以外反热。要知阴阳二证，发热自是不同，发于阳而发热者，头必疼；发于阴而发热者，头不痛，此为验。
有元是阳证，因冷剂太骤，遂见下利不止，而诸阳证仍在，略不少衰。此当以暖药固其下，洞泄稍定，又宜随证治之，不可用热。初病是阳经见头疼，以次阳传入阴，头略不疼，不可便谓不疼为阴证，须问其得病之初，头疼与否。
泻而腹痛有积者，生料五苓散、藿香正气散，均各半贴。若泻虽无积，其腹痛甚，生料五苓散加木香七分，或六和汤加木香半钱；或不加木香，止与二药煎熟去滓，调下苏合香丸。
泻而发热者，胃苓饮。泻而发渴者，胃苓饮兼缩脾饮。余泻渴兼作未透者，汤化苏合香丸吞来复丹，或研来复丹作末，白汤调下；已透者香薷饮。
伤湿，小便秘，大便溏者，五苓散吞戊己丸。戊己属土，土能克水，因以得名。五苓乃湿家之要药。经云：治湿不利小便，非其治也。意盖取此。
伤食泻，伤于生冷油腻，停滞膈间，脾气不温，食难消化。或多餐糯食及一切难化之物，并宜红丸子、金上牢内消丸。

　　医学纲目 【 明?楼英】 

　　　泄泻

五虚之证，予尝治数人，在下则泄泻不止，在上则吐痰不已者，皆死。盖气脱无所管摄故也。若用参朮膏救之于早者，十活二三。
泄泻身热，小便不利口渴者，益元、五苓。若火多，四苓加木通、黄芩。泄而困倦不便，及脉数虚热者，宜参、朮、滑石、苓。通泄而脉滑坚者，实热，宜大承气汤。
运气泄泻有六：一曰，土助脾湿盛而泄泻。经云：岁土太过，雨湿流行，民病溏泄肠鸣。又曰：岁水不及，湿乃下行，民病身重濡泄。又云：岁火不及，寒乃大行，复则病鹜溏，腹痛肠鸣泄注。又云：土郁之发，民病饮发注下。又云：湿胜则濡泄。治以苦温是也。
二曰，风木攻脾，虚而泄泻。经云：厥阴司天，风淫所胜，民病冷泄溏泄。又云：春伤于风，邪气留连，乃为洞泄。治以辛凉是也。
三曰，热泻。经云：少阳所至为暴泄。又云：少阴之胜，腹满溏泄。又云：火郁之发，民病注下。治以寒剂是也。
四曰，寒泄。经云：岁水太过，寒气流行，民病肠鸣溏泄。又云：太阳所至为流泄禁止。又云：太阳之胜，寒入下焦，传为濡泄。治以热剂是也。
五曰，热中寒中泄。经云：太阳司天之政，三之气，寒气行，民病寒，反热中注下者，是外寒内热泄也。又云：长夏善病洞泄寒中者，是外热内寒泄也。治以寒热兼施是也。
六曰，燥泄。经云：岁木不及，燥乃大行，民病肠鸣溏泄。又云：阳明司天，燥淫所胜，民病腹中鸣注泄鹜溏。又云：阳明之胜，清发于中溏泄。又云：阳明之复，腹胀而泄。治以温剂是也。

　　　飧泻

久风入中为飧泄。经云：虚邪之中人也，始于皮毛，留而不去，传舍于络脉；留而不去，传舍于经；留而不去，传舍于腧；留而不去，传舍于伏冲之脉；留而不去，传舍于肠胃。在肠胃之时，贲响腹胀。多寒则肠鸣飧泄，食不化。此久风入中为飧泄之义同也。
运气飧泄，皆属风木攻脾。经云：岁木太过，风气流行，脾土受邪，民病飧泄食减。又云：岁土不及，风乃大行，民病飧泄，体重腹痛。又云：土不及曰卑监，卑监之纪，上角与正角同，其病飧泄。治以凉剂是也。

　　明医杂着 【 明?王纶】 

　　　证治

泄本属湿，然多因饮食不节，致伤脾胃而作，须看时令，分寒热新入而施治。治法补脾消食，利小便。亦有升提下陷之气，用风药以胜湿；亦有久泄肠胃虚滑不禁者，宜濇之。用白朮二钱，茯苓、芍药炒各一钱五分。已上三味，乃泄泻必用者；陈皮一钱，甘草炙五分。若伤食泻黄或食积，加神曲、麦芽、山楂各一钱，黄连炒七分。若腹中窄狭，再加厚朴、枳实，以消停滞。
【 注　按前证若饮食已消，而泄泻未止，此脾胃之气伤也，宜五味异功散。若泄泻而腹中重坠，此脾胃之气下陷也，宜补中益气汤。若服克滞之剂，而腹中窄狭，此脾气虚痞也，宜六君子汤。若胁胀少食，善怒泻青，此脾虚为肝所乘，宜六君子加柴胡、升麻、木香。若少食体倦，善噫泄黄，此脾虚下陷也，宜六君子加升麻、柴胡。大凡诸证若脾脉弦长者，肝木乘脾土也，当补脾平肝。若脾脉沉弦者，寒水侮脾土也，当温中补肾。夫黄连、枳实，虽消停滞，开痞闷，若脾胃充实，暴患实痞，宜暂用；若屡患屡服，或脾胃虚痞者用之，则脾胃反伤，而诸证蜂起。故东垣云：脾胃实者，用黄连、枳实泻之。虚者，用白朮、陈皮补之。须分病之虚实、人之南北而治之。】 
若小便赤濇短少，加猪苓、泽泻各一钱，以分利之。夏月加茵陈七分，山栀仁炒四分。
 【 注　按前证若津液偏渗于大肠，大便泻而小便少者，宜用此药分利。若阴阳已分而小便短少者，此脾肺气虚而不能生水，宜补中益气汤加麦门、五味。阴火上炎，而小便赤少者，此肺气受伤，而不能生水，六味地黄丸加麦门、五味。若肾经阴虚，阳无所生，而小便短少者，滋肾丸。若肾经阳虚，阴无所化，而小便短少者，益气汤、六味丸。若误用渗泄分利，复伤阳气，阴无所生，而小便不利，或目睛凸出，腹胀如鼓，或腿膝肿硬，或皮肤断裂者，先用滋肾丸、益气汤。每见元气虚而复用泽泻、猪苓，因损真阴，以致前证益盛者，急投金匮加减肾气丸，多有复生者。若反服牵牛、大黄峻剂通之，是速其危也。】
若口渴引饮，加干姜一钱五分，人参、麦冬各一钱，升麻四分，乌梅肉五个。
 【 注　按前证若胃气伤而内亡津液者，用七味白朮散。胃气弱而津液少者，用补中益气汤。气血俱虚而津液少者，用十全大补汤。肾虚津液少者，用六味地黄丸。肾水不足而虚火上炎者，用加减八味丸。若肾水不足之人患泄泻，或服分利之剂过多，而患口渴者，若不用前药以固其本源，则肺肾复伤，多变小便不利肚腹水肿等危证矣。】 
若夏秋之间，湿热大行，暴注水泻，加黄连、苍朮、泽泻各一钱，升麻、木通各五分。发热作渴，加干姜、石膏各一钱。黄疸，小便赤，加茵陈一钱，山栀、木通各五分。
 【 注　按东垣云：若值秋燥令行，湿热少退，体重节痛，口舌干燥，饮食无味，二便不调，不欲饮食，或食不化，兼洒淅恶寒，凄惨面恶，此肺与脾胃虚而阳气不伸也，用升阳益胃汤治之。前证若湿热内作，脾胃不能通调而致者，宜用此药分利之。湿热已去，脾胃虚弱而致者，宜用六君子、当归调补之。湿热已去，脾气下陷而致者，宜用补中益气汤升举之。其黄疸，若小便不利，四肢沉重，渴不欲饮，此湿胜于热，用大茵陈汤；大便自利，茵陈栀子黄连汤。若往来寒热身黄者，宜用小柴胡加栀子。若因劳伤形体，饮食失节而身黄者，用小半夏汤。盖黄疸为内伤不足之证，宜调补脾胃元气为主，若妄用驱逐，复伤元气，多致不起。】 
若久泻脾胃虚弱，饮食难化，加黄芪炙、人参各一钱，神曲、麦芽各一钱二分，木香煨、干姜炙各五分。
【 注　按前证或作呕，或饮食少思，属脾胃虚弱，用四君子加半夏、木香。或兼作呕或腹作痛，属脾胃虚寒，用六君子加炮姜、木香。若麦芽善损肾，神曲善化胎损神，不宜轻用。大抵此证多由泛用消食利水之剂，损其真阴，元气不能自主持，遂成久泄，若非补中益气汤、四神丸滋其本源，后必胸痞腹胀，小便淋沥，多致不起。】 
若久泻，肠胃虚滑不禁，加肉豆蔻、诃子皮、赤石脂各一钱，木香煨、干姜炙各五分。
 【 注　按东垣云：中焦气弱，脾胃受寒冷，大便滑泻，腹中雷鸣。或因误下末传寒中，复遇时寒，四肢厥逆，心胃绞痛，冷汗不止，此肾与脾胃虚也，用沉香温胃丸治之。窃谓前证，若脾胃虚寒下陷者，用补中益气汤加木香、肉豆蔻、补骨脂。若脾气虚寒不禁者，用六君子汤加炮姜、肉桂。若命门火衰，而脾土虚寒者，用八味丸。若脾肾气血俱虚者，用十全大补汤送四神丸。若大便滑利，小便闭塞，或肢体渐肿，喘嗽唾痰，为脾肾气血俱虚，宜用十全大补汤送四神丸。若大便滑利，小便闭濇，或肢体渐肿，喘嗽唾痰，为脾肾亏损，宜用金匮加减肾气丸。】 
若饮酒便泄，此酒积热泻也，加黄连炒、茵陈、干姜各一钱，木香五分。
 【 注　按前证若酒湿未散，脾气未虚，宜用此药分利湿热。若湿热已去，中气被伤，宜六君子调补中气。若误服克伐分利之剂，胸膈渐满，小便短少，或腿足与腹渐肿者，急用加减金匮肾气丸，调补脾胃，多有生者。夫酒性大热，乃无形之物，无形元气受伤，当用葛花解酲汤，分消其湿。往往反服大热酒症丸，重泻有形阴血，使阳毒大旺，元气消亡，折人长命。《金匮要略》云：酒疸下之，久久为黑疸。每见善饮，服酒症丸者，多患疸证。不悟其因，反服分利化痰，以致变证而殁者多矣。】 
若寒月溏泄，清冷腹痛，伤生冷饮食，加神曲、麦芽炒、干姜炙各一钱，缩砂、益智、木香各七分。
 【 注　按前证若脾肾虚寒，宜用四神丸。若脾肾虚脱，用六君姜桂。如不应，急补命门火以生脾土。】 
凡泄泻病，误服参、芪等甘温之药，则病不能愈，而或变为黄疸。盖泄属湿，甘温之药，能生湿热，故反助病邪，久则湿热甚而为疸矣。惟用苦寒泻湿热，苦温除湿寒，则愈。泄止后，脾胃虚弱，方可用参、芪等药以补之。
若元气素弱，饮食难化，食多即腹内不和，疼痛泄泻，此虚寒也。枳朮丸加人参、白芍药酒炒、神曲炒、大麦芽炒杵去皮各一两。
 【 注　按前方乃饮食所伤之治法也。东垣云：亦有六淫而致泻者，又有饮食所伤而致泻者，有因胃气下流而致泄者，有因风而成飧泄者，有因痰积于上焦以致大肠不固而泄者，有因脾胃气虚而泄者。治法：外淫所伤，当调六气；七情所伤，当平五脏；饮食所伤，当消停滞。胃气下流，当升举之；因风者，解散之；痰积于上焦，去其痰；脾胃气虚者，补益之。丹溪谓：饮食毕而肠鸣腹痛，泻尽食物者，脾虚食泄，用理中汤加炮姜。攻刺腹痛，洞下水谷，名寒泻，用理中汤送大戊己丸。寒甚者，附子桂香丸。恶食者，八物汤。粪色青黄，肛门痛，烦躁作渴，小便不利者，名热泻，用五苓散、香连丸。泻而恶食，气噫腐臭，名食泻，治中汤加砂仁，或送感应丸】 。
若伤冷，食不消，腹痛溏泄，枳朮丸加半夏姜制一两，缩砂、干姜、神曲各炒、大麦芽各五钱。
 【 注　按前证若伤性热之物者，二陈加黄连、山楂。伤湿面之物者，二陈加神曲、麦芽。伤米食者，六君加谷糵。伤面食者，六君加麦糵。伤肉食者，六君加山渣。伤鱼腥者，六君倍加陈皮。伤角黍炊饭者，六君倍加酒曲。若物已消而泻未愈者，此脾胃受伤也，宜六君子汤。若饮食减少，或食而难化者，属脾胃虚寒，加炮姜、木香、肉果；不应加五味、吴茱萸、补骨脂。脾肾虚寒者，须服八味丸，否则多患脾虚中满之证。其神曲、麦芽，虽助戊土以腐熟水谷，麦芽一味，余尝以治妇人丧子，乳房胀痛欲成痈者，用一二两炒熟煎服即消，其破血散气可知矣。丹溪云：麦芽消肾。《妇人良方》云：神曲善下胎，皆克伐之功多，而补益之功少，亦不宜轻用。】 

　　医学入门 【 明?李梴】 

　　　寒热表里证治

伤寒无汗，寒热相搏而有汗不能周身，惟在头也。背强者，表不利也。证与风湿相似，渗湿汤主之。带表，五积交加散。里寒，理中汤加附子。寒多浮肿，朮附汤妙。阳证自利，溏泄身热，脐下亦热，作渴尿赤，后重，泄下黄赤，故曰肠垢。阴证自利，太阴手足温，少阴、厥阴手足厥冷，脐下亦冷，不渴利下清白，故曰鸭溏。热因表邪入里，挟风则所下必暴寒，乃直中阴经。大法热宜和解，或攻泄，或利小便；寒宜温中，或固下焦。俱不宜发汗，令胃气虚而胀满作。但自利旧分阳证阴证，又分协热协寒，而治法相同。然阳证自利，亦必里气虚而表热乘之，乃能自利，虽太阳初证下利亦然，与表邪传里，协热下利无异。至于阴证协寒，其证尤显，所以云，阳证下利，误温则发黄斑出而死。此等支离去处，每为合一，庶不惑人。大概里气协热，下利黄赤者，黄芩汤最妙；带表，口渴下利者，柴苓汤。少阴热证，渴而下利者，白虎汤。少阴热证，欬而呕渴心烦，不得眠而下利者，猪苓汤。热甚口燥，心烦，下利纯清水者，大承气汤。潮热谵语，脉滑有宿食者，大柴胡汤，或陶氏黄龙汤。下利脉和者，内实；下利脉滑或浮大，按之反濇，不饮食者有宿食，并宜下之。又太阳初伤风，下利，不恶寒，头痛干呕，心痞腹痛者，桂枝汤加芫花，或十枣汤。胃不和，肠鸣下利者，生姜泻心汤。小便濇大便利者，赤石脂丸。下利频而溺如常者，自止，橘皮竹茹汤调之。合病自利及心痞下利见各条。
里气协寒，下利清白，太阴不渴者，理中汤、四逆汤。寒毒入胃者，四逆汤加韭白。少阴自利，虚渴脉微者，白通汤。厥逆无脉者，白通加猪胆汁汤、通脉四逆汤。少阴下利咽痛者，甘桔汤。厥阴下利，先厥而后发热者，下利必自止，若再厥者，必复利也，小建中汤、当归四逆汤；利不止者，赤石脂禹余粮汤。又下利身痛者，先以四逆汤救里，利止但身痛者，急服桂枝汤救表。凡下利谵语直视，及厥躁不得眠，汗不止，无脉及自利不禁，身热脉实者，皆死。
少壮人实热下利，不宜止濇，止之则加热闷而死，名曰壮热断下。
邪在表则能食，邪在里则不能食，表里之间者欲食而不能食。今伤寒厥深，下利脉迟，当不能食而反能食者，名曰除中。中之胃气既除，岂可再复？

　　　泄泻证治

濡泻即湿泻，肠垢即热泻，鸭溏即寒泻、虚泻、滑泻。大要：热者，小便赤濇，烦渴，腹中热，谷或不化，而色变青黄，或黄赤黑，身能动作，声响亮，手足温。寒者，小便清白，不渴，腹中冷，完谷，色亦不变，变亦白色，身懒动作，目睛不了了，饮食不下。《机要》云：暴泻非阳，久泻非阴。正如伤寒，始寒而终热也。
湿泻，如水倾下，肠鸣身重，腹不疼。外湿者，胃苓汤、除湿汤、朮附汤加茯苓。内湿者，白朮芍药汤、白朮茯苓汤、二白丸。风湿相搏者，曲芎丸。痛甚者，治痛泻方。
风湿，恶风自汗，或带清血，即太阴飧泻，反其所食原物。由春伤风寒，夏感冷湿发动，故其泻暴，一方长幼相似。不可温濇，以致变为痢胀。要知四季脾受风湿，亦名飧泻。春宜古苍防汤、苍芍汤；夏宜二香散；秋宜神朮散；冬宜不换金正气散微汗之。稍久者，三白汤、曲芎丸。带血虚者，胃风汤。
寒泻恶寒，身痛腹胀，切痛雷鸣，鸭溏清冷，完谷不化，甚则脾败肢冷。理中倍加茯苓、厚朴、治中汤加砂仁或大已寒丸。又有一种脏冷，以热手按之则缓者，四柱散、古姜附汤。
暑泻如水，烦渴尿赤，暴泻。实者，藿苓汤加黄连、车前子，或桂苓甘露饮。虚者，六和汤、清暑益气汤。有潮热者，柴苓汤、升麻葛根汤。日久，香连丸、黄连阿胶丸、来复丹。
食泻食积痛甚，泻后痛减，臭如抱坏鸡子，噫气作酸，须先消克所伤之物。伤冷食者，感应丸、平胃散加香附、砂仁、草果、山楂、麦芽。伤热食及酒者，二黄丸加神曲。伤酒晨泻者，理中加生姜、干葛，或香茸丸。热者，酒蒸黄连丸。伤面者，人参养胃汤加萝卜子。伤水饮者，五苓散、温六丸。
七情泻，腹常虚痞，欲去不去，去不通泰，藿香正气散加丁香、砂仁、良姜，或木香匀气散、七气汤、古萸连丸，调其气而泻自止。
痰泻，或泻、不泻，或多或少，此因痰流肺中，以致大肠不固。二陈汤加白朮、神曲。实者，海青丸；虚者，六君子汤。
火泻，实火，口渴喜冷，痛一阵，泻一阵，肛门焦痛，其来暴速，稠粘，五苓散去桂加黄连、芍药，或黄芩汤加木通、六一散。兼呕者加姜汁。火性急，米谷不化者，姜汁炒黄连为丸服。虚火，气虚不能泌别水谷者，卫生汤。阴虚火动不能凝聚者，三白汤敛之；久者，升阴丸。
虚泻，困倦无力。脾虚，饮食所伤。有遇饮食即泻者，四君子汤加木香、砂仁、莲肉、陈糯米为末，砂糖汤调服。久者，只加升麻、白芍，或平胃蒜肚丸。有停蓄，饮食数日乃泻腹胀者，名瀼泻，枳朮丸、没石子丸。烦渴或兼呕者，钱氏白朮散、参苓白朮散。食少肠鸣，四肢困倦者，升阳除湿汤。日止夜泻者，启脾丸。又脾泻久，传肾为肠癖，经年不愈者，调中健脾丸。又有人脾肾虚泻者，用吴茱萸盐水浸透，以豮猪脏头一截洗去脂膜，将茱萸入内扎两头，蒸烂捣丸菉豆大，每五十丸米饮下。暖膀胱，清水道，固大肠，进饮食。
肾虚色欲所伤，泻多足冷，久则肉消，五鼓脐下绞痛，或只微响，溏泻一次者，古味萸散、二神丸、四神丸。阳虚者，三味安肾丸、金锁正元丹、养气丹。阴虚者，肾气丸。
肝虚忿怒所伤，木克脾土，门户不束，厥而面青，当归厚朴汤，或熟料五积散去麻黄。汗多者，黄芪建中汤。凡泻脉细，皮寒，前后泻利，饮食不入，是谓五虚，不治。滑泻久不止，大孔如竹筒，直出无禁，气陷者，升阳补胃汤、补中益气汤加白芍。有风者，小白朮汤。挟热者诃子散、没石子丸；或古萸连丸，罂粟壳煎汤下。气欲脱者，真人养脏汤加附子，或四柱散、大断下丸、古蔻附丸、香茸丸。妇人，四制香附丸。又有大肠滑泻，小便精出者，万全丸。
交肠泻者，大小便易位而出，此因气不循故道，清浊混淆所致，当分利阴阳，使气顺各安其位，胃苓汤、木香匀气散、肾气丸。

　　　总论治法

凡泻皆兼湿，初宜分理中焦，渗利下焦，久则升提。必滑脱不禁，然后用药濇之。其间有风胜兼以解表，寒胜兼以温中；滑脱濇住，虚弱补益，食积消导；湿则淡渗，陷则升举。随证变用，而不拘于次序，与痢大同。且补虚不可纯用甘温，太甘则生湿。清热亦不可太苦，太苦则伤脾。每兼淡剂利窍为妙。
抑考《难经》云：胃泄，饮食不化，色黄；脾泄，腹胀呕逆。言泻也。大肠泄，食已窘迫，色白肠鸣切痛；小肠泄，搜而便脓血，小腹痛；大瘕泄，里急后重，数至圊而不能便，茎中痛而溺濇。言痢也。观此泻与痢，亦惟脓血与粪之异。除伤寒三阳三阴传变自利，杂病湿热食积之根，皆责肠胃。盖泄泻疟痢，同由暑月饮食所致，轻者便作泄泻，重者停为疟痢。痰冲胸胁则为疟，积滞肠胃则为痢。《局方》分《难经》五泻者，不免失之牵强。

　　医宗必读 【 明?李中梓】 

　　　治法有九

愚按《内经》之论泄泻，或言风、或言湿、或言热、或言寒，此明四气皆能为泄也。又言清气在下则生飧泄，此明脾虚下陷之泄也。统而论之：脾土强者，自能胜湿，无湿则不泄，故曰湿多成五泄。若土虚不能制湿，则风寒与热皆得干之而为病。治法有九：
一曰淡渗。使湿从小便而去，如农人治涝，导其下流，虽处卑监，不忧巨浸。经曰：治湿不利小便，非其治也。又云：在下者引而竭之。是也。
一曰升提。气属于阳，性本上升，胃气注迫，辄尔下陷，升、柴、羌、葛之类，鼓舞胃气上腾，则注下自止。又如地上淖泽，风之即干。故风药多燥。且湿为土病，风为木药，木可胜土，风亦胜湿。所谓下者举之是也。
一曰清凉。热淫所注，暴注下迫，苦寒之剂，用涤燔蒸，犹当溽暑伊郁之时，而商飙飒然倏动，则炎歊如失矣。所谓热者清之是也。
一曰疏利。痰凝气滞，食积水停，皆令人泻，随证祛逐，勿使稽留。经曰：实者泻之。又云：通因通用。是也。
一曰甘缓。泻利不已，急而下趋，愈趋愈下，泄何由止？甘能缓中，善禁急速，且稼穑作甘，甘为土味，所谓急者缓之是也。
一曰酸收。泻下日久，则气散而不收，无能统摄，注泄何时而已？酸之一味，能助收肃之权。经云：散者收之。是也。
一曰燥脾。土德无惭，水邪不滥，故泻皆成于土湿，湿皆本于脾虚，仓廪得职，水谷善分，虚而不培，湿淫转甚。经云：虚者补之是也。
一曰温肾。肾主二便，封藏之本，然虽属水，真阳寓焉。少火生气，火为土母，此火一衰，何以运行三焦，熟腐五谷乎？故积虚者必挟寒，脾虚者必补母。经云：寒者温之是也。
一曰固濇。注泄日久，幽门道滑，虽投温补，未克奏功，须行濇剂则变化不愆，揆度合节。所谓滑者濇之是也。
夫是九者治泻之大法，业无遗蕴，至于先后缓急之权，岂能豫设？须临证之顷，圆机灵变，可以胥天下于寿域矣。

　　　难经五泄

胃泄，饮食不化，色黄，承气汤。脾泄；腹胀满泄注，食即呕吐，建中汤、理中汤。大肠泄，食已窘迫，大便色白，肠鸣切痛，干姜附子汤。小肠泄，溲而便脓血，少腹痛，承气汤。大瘕泄，里急后重，数至圊而不能便，茎中痛，承气汤。

　　　泄证有七

肾泄者，五更溏泄，久而不愈，是肾虚失闭藏之职也，五味子散。亦有食积者，香砂枳朮丸；寒积，理中汤，宜夜饭前进；酒积，葛花解酲汤。
鹜泄者，中寒，糟粕不化，色如鸭粪，澄澈清冷，小便清白，附子理中汤。
飧泄者，水谷不化而完出也。《史记》名迵风。风邪干胃，木来贼土，清气在下，升阳除湿汤。
洞泄，一名濡泄，泻下多水也，胃苓汤。水液去多，甚而转筋，血伤故筋急也，升阳除湿汤。
痰泄者，痰留于肺，大肠不固，脉必弦滑，以药探吐，其人神必不瘁，色必不衰；或二陈汤加苍朮、木香。
火泄者，腹痛泻水，肠鸣，痛一阵，泻一阵，火也。黄芩芍药汤。张长沙谓之协热自利。
直肠泄者，食方入口而即下，极为难治。大断下丸。

　　　脉候

胃脉虚则泄。脉滑，按之虚者，必下利。肾脉小甚为洞泄。肺脉小甚为泄泄。脉洪大者逆。下利日十余行，脉反实者死。腹鸣而满，四肢清泄，其脉大者，十五日死。腹大胀，四末清脱形泄甚，不及一时死。下则泄泻，上则吐痰，皆不已，为上下俱脱，死。

古今图书集成医郡全录卷二百五十四

　泄泻门

　　医学准绳六要 【 明?张三锡】 

　　　论泄泻

脾虚不能分别清浊则泻，或食物过度，饮酒无节，运化不及而然。河间悉指为湿热，恐未为至论也。夏月人多泻者，湿热太盛，泉水泛溢，脾土受亏，又餐瓜果肉面，清浊混淆，甚则为霍乱也。老年病后，泻久必足趺、眼胞及手作肿，脾败之象。
河间辨别寒热，黑白分明，可谓确论矣。大都以脉之迟数、口之渴否定寒热，日之新久、腹中痛否定虚实，犹为切当。
谨按泄泻之病，湿火痰虚暑积风冷八者之殊，必以渗湿燥脾为主，而随证加减。湿则导之，火则清之，寒则温之，虚则补之，痰则豁之，暑则驱之，积则消之，风则解之，是其大法也。虽然，八证之明，三虚宜辨。三虚者何？脾虚、肝虚、肾虚是也。脾虚者，饮食所伤也。肝虚者，忿怒所伤也。肾虚者，色欲所伤也。饮食伤脾，不能运化；色欲伤肾，不能闭藏；忿怒伤肝，木邪克土，皆令泄泻。然肾泻肝泻，间或有之，惟脾泻恒多耳。盖人终日饮食，一或有伤，便致泄泻。又常论之，泄泻疟痢，同乎一源，多由暑月伤脾所致。饮食才伤，便作泄泻为轻。停滞既久，则疟痢为重。而疟与痢又有分别，饮食为痰，充乎胸臆则为疟；饮食为积，胶乎肠胃则为痢。古云：无痰不成疟，无积不成痢。良有以也。王节斋曰：泻本属湿，多因饮食不节，致伤脾胃而作，须看时令寒热新久而治。大法渗湿补脾，消导分利为主。有宜升提下陷之气者，有用风药以胜其湿者，又有肠胃虚滑不禁，宜收濇者，不可不知。久泻不止，加破故纸、肉豆蔻、山药佳。

　　医贯 【 明?赵献可】 

　　　论泄泻

秦越人《难经》有五泄之分：曰胃泄，曰脾泄，曰大肠泄，曰小肠泄，曰大瘕泄。夫所谓大瘕泄者，即肾泄也。注云：里急后重，数至圊而不能便，茎中痛。世人不知此证，误为滞下治之，祸不旋踵。即今所谓痢疾也。此是肾虚之证，欲去不去，似痢非痢，似虚努而非虚努。盖痢疾后重，为因邪压大肠坠下，故大肠不能升举而重，治以大黄、槟榔辈，泻其所压之邪而愈。又有久泻，大肠虚滑，元气下陷，不能自收而重，乃用粟壳等濇剂，以固其脱、升其坠而愈。其虚坐努责，此痢后积已去尽，无便而但虚坐耳，此为亡血过多，倍用归、芎以和之而愈。惟肾虚后重者，亦数至圊而不能便，必茎中痛，或大便不能得，而小便先行而濇，或欲小便而大便反欲去而痛。独褚氏《精血论》中云：精已耗而复竭之，则大小便道牵痛，愈痛则愈便，愈便则愈痛，须以补中益气汤倍升麻，送四神丸；又以八味地黄丸料加五味、吴茱萸、补骨脂、肉豆蔻，多服乃效。此等证候以痢药致损元气，肢体肿胀而毙者，不可枚举。肾既主大小便而司开阖，放大小便失职者责之肾。
腑脏泻利，其证多端，大抵皆因脾胃而作。东垣先生制《脾胃论》一篇，专以补中益气汤升提清气为主。其间治脾泻之证，庶无余蕴矣，特未及乎肾泻也。是故以其湿也，利水以分之；以其风也，助风以平之。以其实也，下之；以其虚也，补之。寒则温之，热则清之。有食者化之，有积者祛之。凡五行之相胜，与六气之加临，莫不以生克制化之法治之。然而经年经月，不得一效者，何邪？仲景云：下利不止，医以理中汤与之，利益甚。理中者，理中焦。此利在下焦，当治以理下焦法则愈矣。昔赵以德有云：予闻先师言泄泻之病，其类多端，得于六淫五邪饮食所伤之外，复有杂合之邪，似难执法而治。乃见先师治气暴脱而虚，顿泻不知人，口眼俱闭，呼吸甚微，几欲绝者，急灸气海，饮人参膏十余斤而愈。治积痰在肺，致其所合大肠之气不固者，涌出上焦之痰，则肺气下降，而大肠之虚自复矣。治忧思太过，脾气结而不能升举，陷入下焦而成泄泻者，开其郁结，补其脾胃，使谷气升发也。治阴虚而肾不能司禁固之权者，峻补其肾而愈也。凡此之类甚多。因问先生治病何神也？先生无他，圆机活法，《内经》熟之自得矣。
经曰：肾主大小便。又曰：肾司开阖。又曰：肾开窍于二阴。可见肾不但主小便，而大便之能开能闭者，肾操权也。今肾既虚衰，则命门之火熄，火熄则水独治，故令人多水泻不止。其泻每在五更天将明时，必洞泻二三次，何也？盖肾属水，其位在北，于时为亥子，五更之时，正亥子水旺之秋，故特甚也。惟八味丸以补真阴，则肾中之水火既济，而开阖之权得宜。况命门之火旺，火能生土而脾亦强，故古方有椒附丸、五味子散，皆治肾泻之神方也。考之《薛按》云：脾胃虚寒下陷者，用补中益气汤加木香、肉果、补骨脂。若脾气虚寒不禁者，用六君子汤加炮姜、肉桂。若命门火衰，脾土虚寒者，用八味丸。若脾肾气血俱虚者，用十全大补汤吞四神丸。若大便滑利，小便闭塞，或肢体渐肿，喘嗽唾痰，为脾肾亏损，宜金匮加减肾气丸。

　　医门法律 【 清?喻昌】 

　　　论飧泄

问：逆秋气则伤肺，冬为飧泄，与春伤于风，夏生飧泄有别否？曰：伤风而飧泄，以风为主。风者，东方木也。伤肺而飧泄，以肺为主。肺者，西方金也。其候各异，安得比而同之？风邪伤人，必入空窍，而空窍惟肠胃为最。风既居于肠胃，其导引之机，如顺风扬帆，不俟脾之运化，食入即出，以故飧已即泄也。不知者以为脾虚，完谷不化。如长夏洞泄寒中，及冬月飧泄之泄，反以补脾刚燥之药，助风性之劲，有泄无已，每至束手无策。傥知从春令治之，用桂枝领风从肌表而出，一二剂而可愈也。而秋月之伤肺，伤于肺之燥也。与秋伤于燥，冬生欬嗽，同是一病。但在肺则为欬嗽，在大肠则为飧泄。所谓肺移热于大肠，久为肠澼者，即此病也。但使肺热不传于大肠，则飧泄自止。不知者，惟务止泄，以燥益燥，吾目中所见诸大老之误，历历可指也。冤哉！
逆秋气则太阴不收，肺气焦满，冬为飧泄，盖肺热叶焦为胀满也。肺伤则肾水失其所生，故当冬令而为肾虚飧泄。飧泄者，水谷不分而寒泄也。

　　景岳全书 【 明?张介宾】 

　　　论证

凡《内经》有言飧泄者，有言濡泄者，皆泄泻也。有言肠澼者，即下痢也。然痢之初作，必由于泻，此泻之于痢，本为同类。但泻浅而痢深，泻轻而痢重。泻由水谷不分，出于中焦。痢以脂血伤败，病在下焦。在中焦者，湿由脾胃而分于小肠，故可澄其源，所以治宜分利。在下焦者，病在肝肾大肠，分利已无所及，故宜调理真阴，并助小肠之主，以益气化之源。此泻痢之证治有不同，而门类亦当有辨，然病实相关，不可不兼察以为治也。
泄泻之本，无不由于脾胃。盖胃为水谷之海，而脾主运化，使脾健胃和，则水谷腐熟，而化气化血，以行营卫。若饮食失节，起居不时，以致脾胃受伤，则水反为湿，谷反为滞，精华之气不能输，乃致合污下降，而泻痢作矣。脾强者，滞去即愈，此强者之宜清宜利、可逐可攻也。脾弱者，因虚所以易泻，因泻所以愈虚。盖关门不固则气随泻去，气去则阳衰，阳衰则寒从中生，固不必外受风寒，始谓之寒也。且阴寒性降，下必及肾，故泻多必亡阴，谓亡其阴中之阳，所以泄泻不愈，必自太阴传于少阴而为肠澼者，岂非降泻之甚而阳气不升，脏气不固之病乎？凡脾胃气虚，而有不升不固者，若复寒之逐之，则无有不致败者。此强弱之治大有不同。故凡治此者，有不可概言清利也。
泄泻之因，惟水火土三气为最。夫水者寒气也，火者热气也，土者湿气也，此泄痢之本也。虽曰木亦能泻，实以土之受伤也。金亦能泻，实亦金水同气，因其清而失其燥也。知斯三者，若乎尽矣。然而三者之中，则又惟水火二气足以尽之。盖五行之性，不病于寒，则病于热。大都热者多实，虚者多寒。凡实热之证，必其脉盛形强，声音壮亮，食饮裕如，举动轻捷者，此多阳也。虚寒之证，必其脉息无力，形气少神，言语轻微，举动疲倦者，此多阴也。故必察其因，而于初泻之时，即当辨其有余不足，则治无不愈，而亦不致有误矣。

　　　分利治法

凡泄泻之病，多由水谷不分，故以利水为上策。然利水之法不同，如湿胜无寒而泻者，宜四苓散、小分清饮之类主之，但欲分其清浊也。如湿挟微寒而泻者，宜五苓散、胃苓汤之类主之，此以微温而利之也。如湿热在脾，热渴喜冷而泻者，宜大分清饮、茵陈饮、益元散之类主之，此去其湿热而利之也。
泄泻之病，多见小水不利，水谷分则泻自止，故曰治泻不利小水，非其治也。然小水不利，其因非一，而有可利者，有不可利者，宜详辨之。如湿胜作泻，而小水不利者，以一时水土相乱，并归大肠而然。有热胜作泻，而小水不利者，以火乘阴分，水道闭濇而然。有寒泻而小水不利者，以小肠之火受伤，气化无权而然。有脾虚作泻，而小水不利者，以土不制水，清浊不分而然。有命门火衰作泻，而小水不利者，以真阴亏损，元精枯涸而然。凡此皆小水不利之候。然惟暴注新病者可利，形气强壮者可利，酒湿过度口腹不慎者可利，实热闭塞者可利，小腹胀满水道痛急者可利。又若病久者不可利，阴不足者不可利，脉证多寒者不可利，形虚气弱者不可利，口干非渴而不喜冷者不可利。盖虚寒之泻，本非水有余，实因火不足；本非水不利，实因气不行。夫病不因水而利则亡阴，泻以火虚而利复伤气。倘不察其所病之本，则未有不愈利愈虚而速其危者矣。

　　　诸泻论治

泄泻之暴病者，或为饮食所伤，或为时气所犯，不由于口腹，必各有所因，宜察其所因而治之。如因食生冷寒滞者，宜抑扶煎、和胃饮之属以温之。因湿滞者，宜平胃散、胃苓汤，或白朮芍药散以燥之利之。因食滞而胀痛有余者，宜大小和中饮之属以平之。因气滞而痛泻之甚者，宜排气饮或平胃散之属以调之。因食滞而固结不散，或胃气之强实者，宜神佑丸、赤金豆、百顺丸之属以行之。
凡初感者，病气未深，脏气未败，但略去其所病之滞，则胃气自安，不难愈也。
凡脾气稍弱，阳气素不强者，一有所伤，未免即致泄泻。此虽为初病，便当调理元气，非强盛偶伤者之比。如因泻而神气困倦者，宜养中煎，或温胃饮，或圣朮煎，或四君子汤，或五君子汤。如微寒兼滞而不虚者，宜佐关煎。若脾虚而胃滞者，宜五味异功散。若脾虚而微寒微滞，宜六味异功煎，或温胃饮。若因饮食不调，忽而溏泻，以渐而甚，或见微痛，但所下酸臭而颜色淡黄，便是脾虚胃寒不化之证，即宜用五德丸；再甚者，即宜用胃关煎，切勿疑也。
凡兼真阴不足而为泄泻者，则或多脐下之痛，或于寅卯时为甚，或食入已久，反多不化而为呕恶溏泻，或泻不甚臭而多见完谷等证。盖因丹田不暖，所以尾闾不固；阴中少火，所以中焦易寒。此其咎在下焦，故曰真阴不足也。本与中焦无涉，故非分利所及，惟胃关煎为最上一乘。且人之患此者最多，勿谓其为新病而不可用也，勿谓其为年少而未宜用也。觉有是证，即宜是药。剂少功多，攸利非小。但知者见其先，昧者见其后。见之后，恐见之迟矣，所以贵先见也。
肾泄者，即前所谓真阴不足证也。每于五更初，或天将明时，即洞泄数次。有经月连年弗止者，或暂愈而复作者，或有痛有不痛者，何也？盖肾为胃关，开窍于二阴，所以二便之开阖皆肾脏之所主。今肾中阳气不足，则命门火衰而阴寒独盛，故于子丑五更之后，当阳气未复，阴气盛极之时，即洞泄不止也。古方有椒附丸，五味子散，皆治此之良方。若必欲阳生于阴，而肾气充固，则又惟八味地黄丸为宜。然余尝用此，则似犹未尽善，故特制胃关煎，一气丹、九气丹、复阳丹之属，斯得其济者多也。或五味子丸亦佳。其有未甚者，则如五德丸、四神丸皆其最宜者。
凡脾泄久泄证，大都与前治脾弱之法不相远。但新泻者可治标，久泄者不可治标。且久泻无火，多因脾肾之虚寒也。若止因脾虚者，惟四君子汤、参朮汤、参苓白朮散之属为宜。若脾胃兼寒者，宜五君子煎、黄芽丸、五德丸。若脾气虚寒兼滞闷者，宜六味异功煎、温胃饮、圣朮煎。若脾气虚寒之甚而饮食减少，神疲气倦，宜参附汤、朮附汤、十全大补汤。若病在下焦，肾气虚而微热者，宜六味地黄丸。微寒者，宜八味地黄汤，或胃关煎。若脾虚溏泄，久不能愈，或小儿脾泄不止者，止用敦阜糕、粘米固肠糕，亦易见效。若脾胃寒湿，而溏泻不止者，苍朮丸亦佳。若久泻元气下陷，大肠虚滑不收者，须于补剂中加乌梅、五味子、粟壳之属以固之。
大泻如倾，元气渐脱者，宜速用四味回阳饮，或六味回阳饮主之。凡暴泻用此，无不即效。若久泻者，犹恐无及。盖五夺之中，惟泻最急，是不可见之不早也。倘药未及效，仍宜速灸气海，以挽回下焦之阳气，仍须多服人参膏。
酒泄证，饮酒之人多有之。但酒有阴阳二性，人有阴阳二脏，而人多不能辨。夫酒性本热，酒质则寒，人但知酒有湿热，而不知酒有寒湿也。故凡饮酒而生湿热者，因其性也。以糵汁不滋阴，而悍气生热也。因酒而生寒湿者，因其质也。以性去质不去，而水留为寒。何以辨之？常见人有阳强气充而善饮者，每多泄泻。若一日不泻，反云热闷。盖其随饮随泻，则虽泻不致伤气，而得泻反以去湿，此其先天禀厚胃气过人者也，最不易得，亦不多见。此而病者，是为阳证，不过宜清宜利，如四苓散、大分清饮或酒蒸黄连丸之类，去其湿热而病可愈也。若阳虚之人，则与此大异。盖脾虚不能胜湿，而湿胜即能生寒。阳气因寒，所以日败；胃气因湿，所以日虚。其证则形容渐羸，饮食渐减，或脉见弦细，或口体常见寒，或脐腹常有隐疼，或眩运常多困倦，或不安于五鼓，或加甚于秋冬，但无热证可据，而常多飧泄者，则总属虚寒也。凡若此者，若不速培阳气，必致渐衰而日以危矣。余于四旬之外，亦尝病此数年，其势已窘，因遍求治法，见朱丹溪曰：因伤于酒，每晨起必泻者，宜理中汤加葛根，或吞酒蒸黄连丸。王节斋曰：饮酒便泄者，此酒积热泻也，宜加黄连、茵陈、干姜、木香之属。薛立斋曰：若酒湿未散，脾气未虚，宜用此药，分利湿热。若湿热已去，中气被伤，宜用六君调补中气。又曰：酒性大热，乃无形之物，无形则元气受伤，当用葛花解酲汤，分消其湿。凡此诸论，若已尽之。然朱王二家之说，则不分寒热，皆用黄连，是但知酒之有热，而不知酒之有寒，乌足凭也！惟薛氏之说，虽亦云酒性大热，而所重在脾，诚若善矣。余因效之，初服葛花解酲汤，不效；继服六君子、补中益气汤，又不效；再服理中、八味俱不效。斯时也，计穷力竭，若无再生之望矣。因潜思熟计，料非峻补命门，终无益也。乃服自制胃关煎、右归丸、一气丹等方，仍绝口不饮，以杜其源，调理年余，竟得全愈。自后始明性质之理，多得济人。向使己无确见，执湿热之说而妄用黄连、干葛清凉分利之剂，焉望其有今日？即或自用稍迟，则既甚亦难挽矣。矧今人之病此者最多，而是阴是阳，不可不辨。凡阳盛者，脾强胃健而气不易夺者，故治本无难，而泄亦无虑。阳衰者，脾肾既伤，则脱气最易，故宜防其无及，不可不为深虑也。若必以酒为热，则其为古法所误者，诚不少矣。
气泄证，凡遇怒气便作泄泻者，必先以怒时挟食，致伤脾胃，故但有所犯，即随触而发，此肝脾二脏之病也。盖以肝木克土，脾气受伤而然。使脾气本强，即有肝邪，未必能入。今既易伤，则脾气非强可知矣。故治此者，当补脾之虚而顺肝之气，此固大法也。但虚实有微甚，则治疗宜分轻重也。如禀壮气实年少，而因气泄泻者，可先用平胃散或胃苓汤。若肝气未平而作胀满者，宜解肝煎，先顺其气。若脾气稍弱者，宜二朮煎，或粘米固肠糕，或消食导气饮。若脾稍寒者，宜抑扶煎、吴茱萸散，或苍朮丸。若脾弱居多者，宜温胃饮、圣朮煎，或六味异功煎。此证必须切戒怒气。
风泄证，亦当辨其风寒风热而治之。热者，如伤寒外感热利之属是也，宜以伤寒门自利条诸法治之。寒者，以风寒在胃而脾土受伤，如《内经》所云春伤于风夏为飧泄之属是也，宜以前温胃、理中之法治之。

　　石室秘箓 【 清?陈士铎】 

　　　泄泻治法

脾经之病，如水泻乃脾气不温，用白朮一两，车前五钱，二味煎汤，服之立效。盖水泻者，乃一时水气侵脾，故倾腹而出，用白朮以利腰脐之气血，用车前以分消其水势，白朮、车前利腰脐而消水势是矣。然而白朮亦能健脾，脾健水湿自然分原，不必借重车前。车前能通窍而安脏气，亦不止分消已也。脏安则湿气自消，各有专能，又能分助，所以奏效如神耳。
泻证，乃水泻也。寒泻易治，火泻难医。往往有一日一夜泻至数百遍者，倾肠而出，完谷不化，粪门肿痛，泻下如火之热，此亦百千中之一见也。然无方救之，必致立亡。我今酌定一方，名截泻方，薏仁、白芍各二两，黄连、人参各三钱，茯苓五钱，甘草二钱，山药、车前子各一两，肉桂三分，水煎服，一剂而泻减半，再剂而泻止，愈后用六君子汤调治。此等证因火盛之极，挟水谷之味，一直下行，不及传道，所以完谷而出也。若认作脾气之虚以止塞之，则脾益旺而势益急矣。我乘其势而利导之，则水气分消，火势自散，所以奏功能神。
大泻之证，往往用止泻之药至数两者，亦一时权宜之计，而不可执之为经久之法。
大泻濇之，始能止泻。若过于酸收，则大肠细小矣。下不能出，又返而上，故止泻之药，止可一时用之，而不可经久用之也。
大泻方：用白朮、茯苓各一两，肉桂五分，泽泻、猪苓各三钱，一剂即止泻。更有肾经作泻，五更时痛下七八次者，亦用八味地黄汤一料，煎汤二碗与服，当日即减大半。二服愈，四服全愈。大泻之后，必多亡阴，亡阴既多则元阳亦脱，若不急为收止，则阴绝阳亡，可立而待，法当用止塞之品。或疑邪未去尽，如何止住其水？万一邪居中州，则腹心之患，不可不虑。其言则是，其理则非。吾言大泻者，乃是纯下清水，非言下痢也。痢无止法，岂泻水亦无止法乎？故人患水泻者，急宜止遏。方用白朮五钱，茯苓二钱，车前子、北五味、酸枣仁各一钱，吴茱萸五分，水煎服。此方止药少于补药，健脾去湿，水性分消，不收而自收也。若纯以粟壳之类以濇止之，而不分消其滔天之势，则阻滞一时，势必溃决，反生大害矣。
水泻者，人见其如潮而来，如瀑而下，皆曰宜急止之，以免亡阴之证，用粟壳、乌梅之类止之，其论则是，其治则非也。水泻虽不比痢疾之断不可止，然而水泻之中，亦有不可遽止之病。如腹疼肛重，皆是有火，不比虚寒之泻也。当用通因通用之法治之。方用人参、白芍各三钱，槟榔、车前、甘草各一钱治之。此方之妙，在车前以滑之，而佐以槟榔之去积，自然有滞皆行。况车前性虽滑，而能分消水谷，则水气自然分开；第大泻之后，自然亡阴，又用人参以补气，则气足而阴自生；又虑久泻，自然亏中，又加甘草以和之。虽是通因通用之法，实乃扶正之方也。
大泻之后虽是火泻，毕竟宜温补之，以生其阴。泻一止，即宜用四物汤加人参、炮姜以温补，而不可谓水泻忌滑，而禁用归、熟也。
阳证之火泻也，完谷不化，饮食下喉即出，一日或泻十余次，或数十次，或昼夜数百次，人以为热也，然而热之生，生于肾中之水衰不能制火，使胃土关门不守于上下也。论其势之急迫奔腾，似乎宜治其标，然治其标，不能使火之骤降，必须急补肾中之水，使火有可居之地，而后不致于上腾。方用熟地、白芍各三两，山萸、车前、甘草、茯苓各一两，肉桂三分，水煎服。此方乃补肾之汤，非止泻之药也。然而止泻之妙，捷如桴鼓。盖肾水一生，肾火即降，顷刻应验，非好为奇谈而不据实理也。若止作胃虚有火治之，未尝无功，终不若此之捷。脾约丸亦佳，安能及此方之神哉？
凡人大便溏泄，小便艰濇，乃由气虚身子羸弱，饮食不进。方用人参一两，茯苓三钱，白朮五钱，陈皮、甘草、泽泻、车前子各一钱，水煎服。此乃病欲下行，随其性而下补之也。方用人参为君者，开其胃气。胃为肾之关，关门不开，则上之饮食不能入，下之糟粕不能出，妙在用人参以生胃土，而茯苓、车前，能分消水谷也。且胃之性最喜温和，不喜过湿，湿则必上壅而呕，下积而泻矣。今顺土之性而温补之，则饮食自进，而大小便各安其位矣。此方生胃土以消水谷，谁曰不然？然而不止生胃土也，且能健脾，脾健则胃气益开，而脾气益壮。方中最妙，用白朮也。白朮上利胃而下健脾，且能祛湿以生肾，有此大功，则大小便得脾肾之气，而能开能阖，下既通达，又何患饮食之不进乎？吾见其饱餐而无碍也。若服前方而不愈者，兼服八味丸以补土母，盖八味丸最能实大肠利膀胱也。
大泻之后，自多亡阴，宜以补阴药治之。然而以补阴之药治之，反足增其水势，法当以温药补之。用熟地、白朮、人参、薏仁各五两，山药、山茱萸各四两，肉桂、肉果、北五味、吴茱萸各一两，各为末，蜜丸如梧子大，每日晚饭前吞五钱，旬日即健矣。此方之妙，不用茯苓、泽泻、猪苓之类，去分消水气，而水气自然分消，盖补肾正所以补脾，而缓治胜于急治也。
火泻者，乃火挟邪势，将膀胱脾中水谷尽驱而出，必欲无留一丝而后快，腹必大痛，手不可按，完谷不化，饮食下喉即出，捷如奔马，若稍稍迟延，必死亡顷刻。盖其病得之下秋之暑热，一遇凉风，便起波涛，乘风拍浪，薄日掀天，直趋海口而下。若不急用大剂治之，而尚王道之迟迟，鲜不败乃事矣。方当用大黄一两，人参二两，黄连、车前子各五钱，甘草一钱，水煎服。此方之奇，全在用大黄。既已火泻，何反助其威？不知火泻之证，乃火留于肠胃之间，若不因势利导，则火不去而水不流，故必用大黄以利之也。然徒用大黄而不多用人参，有攻无补，反致损伤真气矣。至方中又加甘草者，恐大黄过于猛迅，用此缓之也。更用车前者，分消其水势也。水不入于膀胱，则大肠增势而添流，今得车前，自然引水归于故道，又何至陆地为水乡哉？此又霸治之妙法也。

　　方

香茸丸 【 《普济方》】 　治饮酒成泄，骨立不能食，但饮酒即泄。
嫩鹿茸酥炙　肉苁蓉煨，各一两　麝香五分，另研
右为末，陈白米饭丸梧子大，每米饮下五十丸。

大承气汤 【 仲景，下同】 　治下利，心下坚而脉实者。
大黄四两，酒洗　厚朴半斤，炙去皮　芒硝三合　枳实五枚，炙
右四味，以水一斗，先煮二物，取五升，去滓，内大黄，煮取二升，去滓，内芒硝，更上火微煎一二沸，分温再服，得下止服。

小承气汤　治下利讝语，此有燥屎也。
大黄四两　厚朴三两，炙　枳实大者，三枚炙
右三味，以水四升，煮取一升二合，去滓，分温二服，得利则止。

栀子豉汤　治下利后更烦，按之心下濡者，为虚烦也。
栀子十四枚　香豉四合，绵裹
右二味，以水四升，先煮栀子得二升半，内豉，煮取一升半，去滓，分二服，温进一服，得吐则止。

通脉四逆汤　治下利清谷，里寒外热，汗出而厥者。
附子大者一枚，生用　干姜三两，强人可四两　甘草二两，炙
右三味，以水三升，煮取一升二合，去滓，分温再服。

黄芩汤　治干呕下利。
黄芩　人参　干姜各三两　大枣十二枚　桂枝一两　半夏半升
右六味，以水七升，煮取三升，分温三服。

养胃丹 【 《中藏经》，下同】 　治脾胃不和，全不思食，中脘停寒，呕逆恶心，脏寒泄痢，腹痛肠鸣。常服温中养胃，散饮思食。
人参三分　丁香一两半　甘草炙　白豆蔻仁　半夏曲各半两　干姜三两，炮。用干生姜尤佳
右同为细末，炼蜜为丸，每两作十丸。每服一丸，温汤化下，空心食前服之，或细嚼汤下亦可。

炙肝散　逐胃中风邪，益脾进食。凡人虚弱，用补药日久，渐至瘦损，食少倦怠，大便频数，泄漏，服此无不取效。
白朮　白芍药　白芷　桔梗各四两
右各生为细末，用不入水豮猪肝五两，作小片子或块子，拌药十五钱，细切，葱白二寸，盐一钱，同拌肝令匀，以竹签子作串，慢火炙香熟啖之，米饮送下，空心食前各一服。渴，勿吃冷水，半月必安。

黄连丸 【 《千金方》，下同】 　治上焦冷，下痢，腹内不安，食好注下。
黄连　乌梅肉各八两　桂心二两　干姜　附子　阿胶各四两　榉皮　芎藭　黄蘗各三两
右九味，各为末，蜜丸如梧子大。饮下二十丸，加至三十丸。

黄连煎　治中焦寒，洞泄下利，或因霍乱后，泻黄白无度，腹中虚痛。
黄连　酸石榴皮　地榆　阿胶各四两　黄蘗　当归　厚朴　干姜各二两
右八味(口父)咀，以水九升，煮取三升，去滓　下阿胶，更煎取烊，分三服。

紫参汤 【 仲景，下同】 　治下利肺痛。
紫参半斤　甘草三两
右二味，以水五升，先煮紫参，取二升，内甘草，煮取一升半，分温三服。

诃黎勒散　治气利。
诃黎勒十枚，煨
右一味为散，粥饮和顿服。

黄蘗止泄汤 【 《千金方》】 　治下焦虚冷，大小便洞泄不止。
黄蘗　人参　地榆　阿胶各三两　黄连五两　茯苓　榉皮各四两　艾叶一斤
右八味(口父)咀，以水一斗，煮取三升，去滓，下胶消，分三服。

调中益气汤 【 《东垣十书》，下同】 　治夏月飧泄，米谷不化。
黄芪一钱　人参　甘草　苍朮各五分　柴胡　橘皮　升麻各二分　木香一分或二分
右件剉麻豆大，都作一服，水二大盏，煎至一盏，去柤带热，宿食消尽服之，宁心绝思，药必神效。盖病在四肢血脉，空腹在旦是也。嗽者，减人参。

升阳除湿防风汤　治前证。
苍朮泔浸去皮净，四两　防风二钱　白茯苓　白朮　白芍药各一钱
右件(口父)咀，除苍朮另作片子，水一碗半，煮至二大盏，内诸药同煎至一大盏，去柤稍热服，空心食前。
又方　治大人小儿，风冷乘虚，入客肠胃，水谷不化，泄泻注下，腹胁虚满，肠鸣(疒丂)痛，及肠胃湿毒，下如豆汁，或下瘀血，日夜无度，并宜服之。
人参　白茯苓　芎藭　当归　桂　白芍药　白朮各等分
右为粗散，每二钱，水一大盏，入粟米数百粒，同煎至七分，去柤稍热服，空心食前。小儿量力减之。

扶脾丸　治脾胃虚寒，腹中痛，溏泻无度，饮食不化。
大麦糵炒　神曲炒，各四钱　干姜　藿香　红豆各一钱　白朮　茯苓　橘皮　半夏　诃子皮　炙甘草　乌梅肉各二钱　干生姜　肉桂各五分
右为细末，荷叶烧饭为丸如梧子大。每服五十丸，白汤送下，食前。

黄芪补胃汤　治一日大便三四次，溏而不多，有时作泄，腹中鸣，小便黄。
黄芪　柴胡　当归身　益智　橘皮各三分　升麻六分　炙甘草二钱　红花少许
右(口父)咀，都作一服，水二盏，煎至一盏，去柤稍热，食前服之。

升阳除湿汤　治自下而上者，引而去之。
苍朮一钱　柴胡　羌活　防风　升麻　神曲　泽泻　猪苓各五分　炙甘草　陈皮留白　麦糵曲各三分
右作一服，水二盏，煎至一盏，去柤，空心服之。

沉香温胃丸　治中焦气弱，脾胃受寒，饮食不美，气不调和，脏腑积冷，心腹疼痛，大便滑泄，腹中雷鸣，霍乱吐泻，手足厥逆，便利无度。
附子炮去皮脐　巴戟酒浸去心　干姜炮　茴香各一两　官桂七钱沉香　甘草炙　当归　吴茱萸洗炒去苦　人参　白朮　良姜　白芍药　白茯苓　木香各五钱　丁香三钱
右为细末，用好酢打面糊丸如梧子大。每服五七十丸，饮下，空心食前，日进三服。忌一切生冷物。

姜附赤石脂朱砂丹　治虚寒泄利。
生附子　生干姜各半两　朱砂一两，另研　赤石脂一两半，水飞。
右为细末，酒糊丸如黑豆大。每服十五丸，至二三十丸，米饮汤下，茯苓煎汤下，尤妙。

胃风汤　治肠胃不足，风冷乘之，水谷不化，泄泻注下，腹中虚满，及肠胃受湿，下如豆汁，或下瘀血，日夜无度，并宜服之。
人参　白茯苓　芎藭　桂心不见火　当归　白芍药　白朮　甘草炙
右等分(口父)咀，每服四钱，水一盏半，入粟米百余粒，煎至七分，去滓，空心稍热服。

加味五苓汤 【 《济生方》，下同】 　治伏暑热二气，及胃湿泄泻注下，或烦或渴，或小便不利。
赤茯苓　泽泻　猪苓去皮　肉桂不见火　白朮各一两　车前子半两
右(口父)咀，每服四钱，水一盏半，生姜五片，煎至八分，去滓温服，不拘时候。或进来复丹亦可。

火轮丸　治肠胃虚寒，心腹疼痛，泄泻不止。
干姜炮　附子炮去皮脐　肉豆蔻面裹煨
右等分为细末，米糊为丸如梧桐子大。每服五十丸，空心米饮送下。

白朮附子汤　治肠胃虚湿，肠鸣泄泻，或多自汗。
白朮一两　附子炮　茯苓各一两
右(口父)咀，每服四钱，水一盏半，生姜七片，枣子一枚，煎至七分，去滓温服，不拘时候。

禹余粮丸　治肠胃虚寒，滑泄不禁。
禹余粮石煅　赤石脂煅　龙骨　诃子面裹煨　荜茇　干姜炮　肉豆蔻面裹煨　附子炮去皮脐
右等分为细末，酢糊为丸如梧桐子大。每服七十丸，米饮送下，食前。

加味治中汤　治脾胃不足，饮食不节，过食生冷，肠鸣腹胀，泄泻注下。
干姜炮　白朮　青皮　橘红　缩砂仁各一两　人参　甘草炙，各半两
右(口父)咀，每服四钱，水一盏半，生姜五片，枣子一枚，煎至七分，去滓温服，不拘时候。或兼进感应丸。

姜曲丸 【 丹溪，下同】 　止泻。
来年陈麦面作曲，二两炒，二两生　茴香五钱　生姜二两煨，一两生
右为末，用前生曲打糊为丸。每服五七钱，白汤下。
又方　治前证。
滑石水飞，夏二两半，秋二两，春冬一两二钱半　肉豆蔻五两
右为末，饭丸或水调服。

清六丸　去三焦湿热，治泄泻，多与清化丸同用，并不单用。兼治产后腹痛或自利者，能补脾补血，亦治血痢。
六一散一料　红曲炒，半两
右为末，饭丸梧子大，每五七十丸白汤下。一方红曲二两半。

大已寒丸　治脾胃虚寒泄泻。
荜茇　肉桂各四两　干姜炮　高良姜各六两
右为末，水煮面糊丸梧子大。每三十丸，空心米饮吞下。

八味汤　治命门阳虚泄泻。
吴茱萸汤洗七次　干姜炮，各二两　陈皮　木香　肉桂　丁香　人参　当归洗焙，各一两
右剉，每四钱，水一盏，煎七分，温服。

朮附汤　治脾胃虚寒泄泻。
甘草二两，炙　白朮四两　附子炮，一两半
右剉，每服三钱，姜五片，枣一枚，煎，空心服。

感应丸　治前证。
巴豆七十个，去皮心膜出油　干姜炮，一两　杏仁百四十个，汤浸去皮尖，研　木香　肉豆蔻　丁香各一两半
右前四味为末，外入百草霜二两，研，与巴豆、杏仁七味同和匀，用好蜡六两，镕化成汁，以重绢滤去柤，更以好酒一升，于银石器内煮蜡数沸，倾出待酒冷，其蜡自浮于上，取蜡称用。春夏修合，用清油一两，铫内熬，令沫散香熟，次下酒煮蜡四两，同化成汗，就铫内乘热拌和前项药末。秋冬修合，用清油一两半，同煎煮熟成汁，和匀药未成剂，分作小铤子油纸裹，旋丸服之，每三十丸，空心姜汤下。

椒附丸　治命门火衰泄泻。
椒红炒　桑螵蛸炙　龙骨　山萸肉　附子炮　鹿茸酒蒸焙
右为末，酒糊丸，每六十丸，空心盐汤下。

二神丸　治前证。
破故纸炒，四两　肉豆蔻二两，生
右为末，以大肥枣四十九个，生姜四两切，同煮枣烂，去姜，取枣肉研膏，入药和丸。每五十丸，盐汤下。

参苓白朮散　治脾胃虚弱，饮食不进，或致呕吐泄泻，及大病后调助脾胃。
白茯苓　山药　人参　白朮各二斤　扁豆炒　莲子　砂仁　薏苡仁　桔梗炒黄色，各一斤　甘草炙，三斤
右为末，每服二钱，煎枣汤调下。

对金饮子 【 《宝鉴》，下同】 　治泻利。
草豆蔻面裹煨　平胃散各五钱　五苓散二钱半
右相合，作四服，水一盏半，姜三片，枣二个，煎一盏，去柤，温服，食前。

加减木香散　治泻利。
木香　高良姜　升麻　人参　槟榔各二钱半　神曲炒，二钱　吴茱萸炮　肉果煨　缩砂仁　干姜炮　陈皮各五分
右十一味为粗末，每服四钱，水一盏半，煎至一盏，去柤，温服，食前。宜加白朮。

南白胶香散　治脾胃虚寒，滑肠久泻，脐腹疼痛，无休止。
米壳四两，酢炒　龙骨　南白胶香各三两　甘草七钱，炙　干姜半两，炮
右五味为粗末，每服五钱，水一盏半，煎至一盏，去柤温服，食前。忌冷物伤胃。

玉粉散　治冷极，泄泻久作，滑肠不禁，不思饮食，宜服神效。
红豆拣净　大附子炮去皮脐　干姜炮，各半两　舶上硫黄另研，二钱半
右四味为末，入药研匀，每服二钱，空心，半稀半稠粟米饮下。至晚又一服。重者十服必效，轻者三五服安。

附子温中汤　治中寒腹痛自利，水谷不化，脾胃虚弱，不喜饮食，懒言语，困倦嗜卧。
干姜炮　黑附子炮去皮脐，各七钱　人参去芦　炙甘草　白芍药　白茯苓去皮　白朮各五钱　草豆蔻面裹煨去皮　厚朴姜制　陈皮各三钱
右十味(口父)咀，每服五钱或一两，水二盏半，生姜五片，煎至一盏三分，去柤温服，食前。

坚中丸　治脾胃受湿，滑泄注下。
黄连　黄蘗　赤茯苓　泽泻　白朮各一两　陈皮留白　肉豆蔻　人参　半夏曲　官桂　白芍药各半两
右十一味为末，汤浸，蒸饼，丸如桐子大。每服五七十丸，温米饮送下，食前。

启脾丸 【 《入门》，下同】 　治大人小儿脾积，五更泻，消疳黄，胀定腹痛。常服生肌健脾益肾。
人参　白朮　茯苓　山药　莲肉各一两　陈皮　泽泻　山楂　甘草各五钱
右为末，蜜丸弹子大。每一丸，空心米饮化下，或为散服亦好。

平胃蒜肚丸　治脾泻水泻，便红下血等证。久痢先行，后以此补之，神效。
獖猪肚一具，去脂膜，以大蒜装满，线缝，用冷水热水各七碗，先将水烧滚，入肚煮至水干为度，取捣烂　苍朮　陈皮　厚朴各五两　川椒少许
右四味，同肚再捣，至肚无丝方可，为丸梧子大。每服二钱，白汤下。

调中健脾丸　治脾肾气虚，早晚溏泻，及脏寒久泻亦宜。
白朮　破故纸　诃子　肉果各一两　白茯苓　陈皮各八钱　黄连吴萸炒，七钱　木香　厚朴　小茴　砂仁　山药　莲子各五钱　神曲六钱
右为末，粥丸梧子大。每七十丸，莲子煎汤下。

大断下丸　治脾胃虚耗，及脏腑停寒，脐腹(疒丂)痛，下利滑数，肌肉消瘦，饮食不入，气弱，时发虚热。
龙骨　附子　肉豆蔻　枯矾　牡蛎　诃子　酸石榴皮各二两　细辛七钱半　高良姜　干姜　赤石脂各一两半
右为末，酢糊丸梧子大，每服三十丸，粟米饮下。

诃子散　治泻利久不止者。
诃子肉一两，半生半熟　木香五钱　甘草　黄连各三钱
右为末。每二钱，白朮、芍药煎汤下。

古蔻附丸　治脏寒脾泻，及老人中气不足，久泻不止。
肉豆蔻二两　附子一两半
右为末，粥丸梧子大。每八十丸，莲子煎汤下。

卫生汤　治脾胃虚泻。
人参　白朮　茯苓　陈皮　甘草　山药　泽泻　薏苡仁　黄连各等分
右，水煎服。

理中汤 【 《良方》，下同】 　治肠胃虚弱，沥沥有声，泄泻频并。
人参　白朮　干姜炒　甘草炒，各二钱半　加茯苓　厚朴姜制，各一钱
右作一服，水二钟，生姜三片，枣一枚，煎至一钟，不拘时服。

调中汤　治肠虚泄泻，止呕进食。
藿香叶　缩砂仁　蓬朮炮　干姜炮　肉桂　茴香炒　草果各一钱　苍朮　橘红　麦芽炒　益智仁　神曲炒　桔梗　甘草炙，各半钱
右作一服，水二钟，生姜三片，红枣二个，盐少许，煎至一钟，不拘时服。

肉豆蔻散　治脾虚肠鸣，泄泻不食。
肉豆蔻七枚，每一枚剜一窍，纳丁香一粒在内，以面裹煨熟，去面不用
右碾为末，分作二服，不拘时，用米饮汤调下。

平胃散　治寒湿泄泻。
苍朮三钱炒　厚朴姜汁制　橘红各三钱　甘草炙，一钱
右作一服，水二钟，生姜三片，红枣二枚，煎一钟，不拘时服。

厚朴丸　治泄泻不止。
白龙骨　干姜炮　附子炮去皮脐　厚朴姜制　诃子炮去核　肉豆蔻面裹煨　陈皮各一两
右为细末，酒煮糊为丸如梧桐子大。每服五七十丸，空心米饮下。

补脾丸　治滑泄不禁。
肉豆蔻面裹煨　厚朴姜制　白姜炮　赤石脂　白朮黄土炒，各一两　神曲炒　附子炮去皮脐　麦糵炒　荜茇各五钱
右为细末，酢煮糊为丸如梧桐子大。每服五十丸，空心用米饮送下。

大藿香散　治一切脾胃虚寒，心腹撮痛，如泄泻不已，最效。
藿香一两　陈皮　厚朴姜制　木香　良姜炒　青皮麸炒　肉豆蔻面裹煨　麦糵炒　神曲炒　诃子肉煨　白豆蔻仁　人参　甘草炙，各半两　白干姜炮，三钱
右为细末，每服三钱，空心米饮调服。

四圣丸　治脾泄肾泄。
肉豆蔻生，二两　破故纸炒，四两　木香不见火　茴香炒，各一两
右为细末，生姜煮枣肉为丸如梧桐子大。每八九十丸，空心用盐汤送下。一方去茴香、木香，用神曲、麦糵各炒一两为丸。

豆附丸　治肠胃虚弱，内受风寒，水谷不化，泄泻注下。
肉豆蔻面煨　附子炮去皮脐　白茯苓各四两　肉桂　木香　干姜炮，各二两　丁香一两
右为细末，姜汁煮面糊为丸如梧桐子大。每服五七十丸，或至一百丸，用生姜汤送下，粥饮亦可。

古今图书集成医部全录卷二百五十五

　泄泻门

　　方

肉豆蔻散　治脾胃虚弱，腹胁胀满，水谷不消，脏腑滑泄。
肉豆蔻面裹煨　干姜炮　厚朴去皮姜制　橘红　甘草炙，各二两　茴香　肉桂　诃子皮　川乌炮去皮脐，各一两　苍朮米泔浸炒，四两
右为细末，每二钱用生姜红枣煎汤，不拘时调服。

金锁正元丹　治肾虚泄泻，小便频数，盗汗遗精，一切虚冷之证，并皆治之。
五倍子　茯苓各四两　补骨脂酒浸炒，五两　龙骨煅　朱砂另研，各一两半　肉苁蓉洗焙　紫巴戟去心　胡芦巴炒，各八两
右为细末和匀，酒煮糊为丸如梧桐子大。每服五七十丸，空心用温盐酒送下。

豆附丸　治脏腑久虚，下寒泄泻不止，肠滑不禁，日夜无度，全不进食，一切虚寒泄泻困乏。
肉豆蔻面裹煨　附子炮去皮脐　诃子面裹煨　良姜炒　干姜炮　赤石脂煅　阳起石煅　白矾枯　龙骨生用，各二两　白茯苓去皮　桂心不见火　细辛洗，各一两
右为细末，酒煮面糊为丸如梧桐子大。每服七十丸，空心，用米饮送下。

烧胃丸　治脾胃虚冷，疼痛泄泻。
干姜　厚朴二味同捣炒　附子炮去皮脐　茯苓去皮　陈皮　桂心不见火　诃子皮　甘草炙，各等分
右为细末，酢煮糊为丸如梧桐子大。每服三十丸，食前用米饮汤送下。

诃黎勒丸　治大肠虚冷，泄泻不止，腹胁引痛，饮食不化。
诃黎勒面裹煨　青皮　陈皮　吴萸　龙骨生　白茯苓　细辛洗　桂心不见火　荜茇各一两
右为细末，生姜汁煮面糊为丸如梧桐子大。每服八九十丸，空心用米汤送下。

九宝饮子　分利水谷，止泄泻。
罂粟壳蜜炙　赤茯苓　陈皮　木通各二钱　黄芪炙　厚朴姜制　青皮各一钱半　甘草炙　车前子微炒，各一钱
右作一服，水二钟，煎至一钟，食前服。

实肠散　治泄泻不止。
苍朮二钱，炒　诃子炮　缩砂　肉豆蔻　陈皮　茯苓各一钱半　木香不见火　甘草炙，各半钱　厚朴姜汁制，一钱
右作一服，水二钟，生姜五片，红枣三个，煎一钟，不拘时服。

益胃汤　治头闷，劳动则微痛，不喜饮食，四肢怠惰，燥热短气，口干不知味，肠鸣，大便微溏，黄色，身体昏闷，并皆治之。
当归梢　陈皮　升麻各一钱　益智仁　白朮　人参　柴胡　黄芩各九分　半夏　黄芪　甘草各六分　苍朮二钱
右作一服，水二钟，生姜三片，煎至一钟，去滓，食前，通口服

升阳汤　治一日大便三四次，溏而不多，有时泄泻，腹中鸣，小便黄。
黄芪三钱　甘草二钱　橘皮一钱　升麻七分　柴胡　当归身　益智各五分　红花少许
右作一服，水二钟，煎至一钟，食前温服。

止泻秘方
人参　白朮　干姜炮　诃子肉　茯苓　木香　藿香去土　甘草炙　肉豆蔻面裹煨，各一钱半
右作一服，水二钟，煎至一钟，去滓，食前通口服。

木香　丁香　附子炮去皮脐　砂仁　诃子皮　罂粟壳去瓤顶，炒　川姜炮　 没石子　白龙骨　肉豆蔻面裹煨　赤石脂煅　厚朴姜汁制　禹余粮酢淬七次，各一两
右为细末，面糊为丸如梧桐子大。每服七十丸，食前用米饮汤送下。

诃子四柱散　治脏腑虚怯，元气弱，脾胃不快，不进饮食，时加泄利，昼夜不息。
附子炮裂去皮脐　白茯苓　人参各一两　木香湿纸裹煨　诃子湿纸裹煨取皮，各半两
右件(口父)咀，每服三钱，水一盏，生姜三片，枣一枚，煎至六分，食前服。一方加肉豆蔻，一方有白朮。真阳耗散，两耳常鸣，脐腹冷痛，头旋目运，四肢怠倦，脾胃不和，日夜泄利，小便滑数，并宜服之。

荜茇丸　治滑泄甚妙。
附子炮去皮脐　荜茇　川姜炮　丁香不见火　吴茱萸炒　高良姜　胡椒各一两　山茱萸肉　草豆蔻去皮，各半两
右为细末，枣肉为丸如梧桐子大。每服五十丸，食前陈米饮下。

缩砂丸　治大便泄泻，水谷不化，腹中疼痛，不思饮食。
缩砂仁　黄连微炒　附子炮去皮脐　诃子皮　吴茱萸汤洗七次，焙　肉豆蔻各二两　干姜炮　木香各半两
右为细末，水煮面糊为丸如梧桐子大。每服五七十丸，食前，用米饮送下。

羊肉扶羸丸　治脾胃不和，不进饮食，脏腑虚滑，老人虚人皆可服之。
肉豆蔻煨　白姜炮　川椒去目并合口，炒出汗　神曲炒　附子炮去皮脐，各半两　木香一分　精羊肉一斤半，微断血脉，焙干取末，四两
右为细末，煮粟米饭为丸如梧桐子大。每服五十丸，食前用米饮送下。

百粒丸　治远近泄泻，大肠滑，神效。
红椒　胡椒　附子炮　丁香　干姜炮　麦糵各等分
右为细末，酢煮大蒜为丸如梧桐子大。每服百粒，食前，用米饮送下。

曲藭丸　治脾胃中风湿，脏腑滑泄不止。
神曲　芎藭　白朮　附子炮去皮脐，各等分
右为细末，面糊为丸如梧桐子大。每服三五十丸，空心用米饮送下。予常加朮、附以制方，治脾湿而泄者，万无不中。亦治飧泄。

枣肉丸　治脾肾虚寒，或肠鸣泄泻，腹胁虚胀，或胸膈不快，食不消化。
肉豆蔻二两，面裹煨香，去面不用　木香一两　破故纸四两，炒
右为细末，灯心煮枣肉为丸如梧桐子大。每服七十丸，空心用生姜汤送下。

香茸丸　治饮酒多，遂成酒泄，骨立不能食，但再饮一二盏，泄作不止。
麝香别研，一钱　嫩鹿茸草火燎去毛，酥炙黄　肉豆蔻各一两
右为细末，用白陈米饭为丸如梧桐子大。每服五十丸，空心用米饮下。热者服酒蒸黄连丸。

胃苓散　治伤暑泄泻，烦渴引饮，所下如水。
平胃散　五苓散各二钱
右，用水一盏，枣二枚，生姜三片，同煎至七分，嚼姜枣和滓咽。服少刻，又服辰砂五苓散亦可，用来复丹亦可。或寒湿水泄，正胃散、理中汤，苏梅米汤下。一方入盐煎。

枣附丸　治脏腑寒滑泄。
端正大附子一个　干枣半斤
右同于银石器中，用水于慢火煮，上留水二指许，水干旋添汤，煮两三时取出，切作半个，再煮，候至晚枣烂坏，将附子温水洗，剥去皮脐，切作薄片，焙干捣为末，别煮枣肉和丸如梧桐子大。每服三四十丸，空心用米饮下。患滑泄垂死者，服之皆愈。

实肠丸　治肠胃虚弱，腹胀泄泻，时时刺痛。
黄连一两　肉豆蔻面裹煨　干姜炮　白茯苓　当归焙　诃子煨去核　丁香各半两　木香一分
右为细末，用猪胆汁并面糊和丸如梧桐子大。每服五十丸，空心用米饮下。

养脏丸　治肠胃虚寒，泄泻无度，不进饮食。
生硫黄四两，研粉　干姜炮　附子炮去皮脐　鹿角霜　肉豆蔻面裹煨山药各三两
右为细末，面糊为丸如梧桐子大。每服三十丸，渐加至五十丸，用温米饮下，空心食前服。

黄连乌梅丸　治饮食不节，荣卫不和，风邪侵袭脏腑之间，致肠胃虚弱，泄泻肠鸣，腹胁膨胀，里急后重，日夜频并，不思饮食。
黄连　阿胶蛤粉炒成珠　当归洗净，各二两　人参　龙骨煅　赤石脂　干姜炮　白茯苓　乌梅肉焙干　陈皮去白　诃子去核　木香　肉豆蔻面裹煨　罂粟壳蜜炙，各一两
右为细末，酢煮面糊为丸如梧桐子大。每服五十丸，食前米饮送下。如腹痛，当归煎汤下；下血，地榆煎汤下。

煨肝散　治脏腑久虚，挟寒滑泄，全不入食，口生白疮。
川椒去目，炒出汗　茴香炒　肉豆蔻面裹煨　砂仁　丁香　木香各半两　附子炮去皮脐　白朮各一两，入生姜四两，用酢煮十数沸，焙干
右为细末，每用二钱，用豮猪肝或羊肝二两，切作片子批开，掺药末在内，更用好纸三两重裹，于慢火煨，候肝熟取出细嚼，用温酒送下，不拘时候。

换肠丸　治泄泻不止，及诸下痢之疾。
木香　诃子皮　白芍药　当归去芦炒　人参　白茯苓去皮　白朮土炒　甘草炒，各一两半　御米壳去隔蒂，槌碎微炒，净秤二两
右为细末，炼蜜和丸如梧桐子大。每服七十丸，用生白姜丝盐各少许拌匀，用纸裹水湿，文武火煨熟，却用生姜煮粥送下，食前。日进二服。
又方　疗二十种下利。江夏太守用此法疗尽愈。
黄连　黄蘗　熟艾　附手炮　甘草炙，各一两　乌梅二十枚，取肉煮　干姜二两
右七味捣末，蜜丸如大豆。服十丸，渐至二十丸，日三。忌肥肉生冷。一方无附子、甘草、黄蘗。一方除甘草、附子。

猪脏丸　治元脏久冷，滑泄不止，饮食不进，渐至危困。
硫黄研　吴茱萸炒，各二两　厚朴一斤　干姜炒
用猪脏一段，洗净，入硫黄末在内，线缚两头，用米酢五升，同入磁瓶内，盐泥固济，用炭火一秤煅，候酢干为度，先研脏令细，次入药末一处同研匀，丸如梧子大。每服十丸，空心盐酒盐汤送下。

诃子皮散　治肠胃虚寒泄泻，水谷不化，肠腹痛，脱肛，或作脓血，日夜无度。
诃子煨七分　干姜炮六分　粟壳去蒂隔，蜜炙　橘皮各半钱
右为细末，分作二服，水二盏，煎至一盏，和滓热服，空心再服，全愈。

龙骨散　治水泻腹痛，不纳饮食。
龙骨　当归炒　肉豆蔻面裹煨　木香各半两　厚朴二两，去粗皮，姜汁炙
右为细末，每服一钱，食前，用粥饮调下。

代赭丸　治水泻肠鸣，脐腹撮痛。
附子炮去皮脐，三分　代赭石煅　干姜炮　龙骨各一两
右为细末，研软饭和丸如梧桐子大。每服三十丸，空心用米饮汤送下，日午再服。

如圣丸　治水泻，并赤白痢。
菉豆　乌头端正大者，炮裂去皮脐，各等分
右为细末，新水和丸如菉豆大，丹砂为衣。每服五丸，不拘时。白痢干姜汤下，赤痢甘草汤下，赤白痢干姜甘草汤下，水泻新汲水下。小儿服一二丸。

梅枣汤　治水泻不止。
乌梅　枣子各十个，并去核　罂粟壳一个，去蒂隔
右剉细末，每服二钱，水一盏，煎七分，去滓，不拘时温服。

红豆丸　治脏腑泄泻，名为飧泄。
红豆　藿香　糖球　蓬朮煨　郁金　橘红　半夏汤洗七次　缩砂仁各一两半　高良姜　荜茇各二两　丁香不见火，半两　硇砂三钱，酢化
右为细末，水煮面糊为丸，如梧桐子大。每服一百丸，用米饮或随物空心送下。病甚者，日进三服。

高良姜汤　治肠胃受风，久为飧泄，下利呕逆，腹内(疒丂)痛。
高良姜　木香　槟榔　赤茯苓　人参各三分　肉豆蔻去壳　吴茱萸汤洗焙炒　陈皮去白焙　缩砂去皮，各半两　干姜一分，炮
右(口父)咀，每服四钱，水一盏半，煎至八分，不拘时，日三服。

干姜丸　治肠胃风冷，飧泄注下，腹痛不止。
干姜炮　厚朴去粗皮，姜汁炙　当归焙，各三分　阿胶炙燥　龙骨煅，各一两
右为细末，炼蜜为丸如梧桐子大。每服三十丸，空心用枣汤下，日午再服。

加减木香散　《内经》曰：清气在下，则生飧泄。又曰：久风入中，则为肠风飧泄。夫脾胃，土也，其气冲和，以化为事。今清气下而不升，则风邪久而干胃，是木贼土也。故中和之气不能化，而令物完出，谓之飧泄。或饮食太过，肠胃所伤，亦致水谷不化，此俗呼水谷痢也。法当下者举之而兼消克，此方主之。
木香　良姜　升麻　槟榔　人参各七钱半　肉豆蔻煨　吴茱萸汤洗　陈皮留白　砂仁　干姜炮，各半钱　神曲二钱，炒
右为细末，每服四钱，水一盏半，煎至一盏，去滓，食前温服。

肉豆蔻散　治肠胃受湿，濡泄不止。
肉豆蔻去壳煨　诃黎勒煨去核　黄连各三分　炙甘草　赤茯苓去皮　干姜炮　白朮各半两　厚朴去粗皮，姜汁炙，一两
右为细末，每服二钱，空心米饮调下，日三。

炙肝散　治饮食生冷，内受风寒，泄泻无度。
川椒四两　干姜炮　附子炮　缩砂仁各半两　肉豆蔻二两　小茴香四钱，炒
右为细末，用白羊肝二三两、或豮猪肝或猪羊腰子批开，放药末三四钱在内，盐一钱，葱白二茎，同放肝内一处，用湿纸裹烧香熟，空心食前细嚼，用生姜汤或米汤或酒送下。

龙骨黄连汤　治大便滑泄，色如鹜溏。
龙骨　黄连炒，各三分　当归切焙　干姜炮　甘草炙，各半两
右(口父)咀，每服五钱，水一盏半，煎八分，去滓，食前温服，日再。

木香诃黎勒丸　治洞泄，大肠切痛，肠鸣，食不化。
木香半生半炒　高良姜炒　肉豆蔻去壳　白朮各一两　官桂去粗皮　芜荑炒，各一两半　附子炮去皮脐　厚朴去粗皮，姜汁炙焦，各二两　甘草炙，半两　干姜炮一分　诃黎勒煨去核，三分
右为细末，用陈曲末煮糊为丸如梧桐子大。每服三十丸，食前生姜盐汤送下。

茱萸断下丸　治脏腑寒，腹痛泄泻不止，甚效。
吴茱萸二两半，炒　赤石脂　川干姜各半两　艾叶炒　砂仁　肉豆蔻　附子炮去皮脐，各一分
右为细末，面糊为丸如梧桐子大。每服五七十丸，食前，用米饮送下。

豆蔻附子散　治脾胃久寒大肠虚滑洞泄。
木香半分　肉豆蔻面裹煨　附子去皮脐盐炒　缩砂去皮，半两
右为细末，每服一钱，食前用米饮调下。

固肠散　治脾胃虚弱，内受寒气，泄泻注下，水谷不分，冷热不调，下痢脓血，赤少白多，或如鱼脑，肠滑，腹痛，遍数频并，心腹胀满，食减乏力，并宜服此。
肉豆蔻生　粟壳去蒂盖蜜炙，各二两　干姜炮　甘草炙，各二两半　陈米炒，十二两　木香一两
右为细末，每服二钱，酒一盏，生姜二片，枣一枚，煎至七分，不拘时温服。如不饮酒，水煎亦得。忌酒面鱼腥等物。

加味三建汤　治洞泄不止。
大川乌　附子　天雄三味并炮，盐水浸去皮脐　木香　肉豆蔻煨　诃子面裹煨去核，各一两
右剉散，每服三钱，水一盏，生姜十片，红枣二枚，盐梅一个，陈米一撮，煎六分，空心热服。

张氏建中汤　治脾胃虚弱，冒犯风冷，腹痛肠鸣，泄泻。经云：食毕而下，谓之洞泄。手足厥冷，面色青白，下部虚寒，中满气短。常服宽中健脾，养胃育真。
附子　川乌并炮，去皮脐　胡椒　艾酢淬炮　桂心　干姜炮　良姜炒　荜茇各等分
右为细末，酢煮糊和丸如梧桐子大。每服五十丸，渐加至一百丸，空心食前，用米饮吞下。

猪脏丸　治脏寒泄泻饮食不进，气体倦怠。
吴茱萸拣去枝梗，不拘多少，水浸透
右用豮猪脏头一截，去脂膜净洗，将茱萸入脏内，两头用线扎定，慢火煮令极烂，用甑蒸熟尤好。二味于臼内捣千下，令极细，丸如梧桐子大。每服五十丸，食前米汤下。

大腹木香汤　治胃寒肠热，腹胀泄泻。
大腹子　制半夏焙　木香各二两　枳壳麸炒　前胡　白芷　白朮　肉桂　橘红焙，各一两　延胡索　当归焙　旋覆花　柴胡　白芍药　甘草炙，各半两　干姜炮　人参各三分
右(口父)咀，每服三钱，水一盏，生姜三片，红枣三枚，煎至六分，去滓，食前，稍热服。

大橘皮汤 【 河间，下同】 　治湿热内甚，心腹胀满，水肿，小便不利，大便滑泄。
橘皮　茯苓各一两　木香一分　滑石六两　槟榔三钱　猪苓　泽泻　白朮　官桂各半两　甘草二钱
右为末，每五钱，水一盏，生姜五片，煎至六分，去滓温服。小便秘，先服十枣汤，二三日后，再服此药。

桂苓白朮丸　治水肿腹胀，泄泻不能止者，服之利止为度，随证调之。
肉桂　干生姜各一分　茯苓　半夏各一两　白朮　橘红去白　泽泻各半两
右为末，面糊为丸如小豆大，生姜汤下二三十丸，日三服。病在膈上，食后；在下，食前；在中，不计时候。一法更加黄连半两，黄蘗二两，水丸，取效愈妙。

防风芍药汤　治泄利飧泄，身热脉弦，腹痛而渴，及头痛微汗。
防风　芍药　黄芩各半两
右(口父)咀，每半两或一两，水三盏，煎一盏，滤清温服。

白朮芍药汤　治泄泻腹痛甚者。
白朮　芍药各一两　甘草五钱
右剉，每一两，水二盏，煎至一盏，滤清温服。

苍朮芍药汤　治泄泻脉弦，头微痛者。
苍朮二两　芍药一两　黄芩半两
右剉，每服一两，加淡味桂半钱，水一盏半，煎至一盏，温服。

诃子散　治虚滑泄泻。
诃子去核，一两，半生半熟　木香半两　黄连　甘草各三钱
右为细末，每服二钱，以白朮芍药汤调下。如止之不已，宜诃子散加厚朴一两以竭其邪气。虚滑久不愈者，多传变为痢疾。太阴传少阴是为鬼邪，先以厚朴枳实汤，防其传变。

浆水散　治暴泻如水，周身汗出，一身尽冷，脉微而弱，气少而不能语，其甚者加吐，此谓急病，治之宜此。
半夏二两，汤洗七次　附子炮　干姜　桂枝　甘草炙，各五钱　高良姜二钱半
右为细末，每三五钱，浆水二盏，煎至一盏，和滓热服。甚者三四服，微者三服。太阳经动，下利为鹜溏，大肠不能禁固，卒然而下，成小泊光色，其中或有鞕物，欲起而又下，欲了而不了，小便多清，此寒也，宜温之。春夏枝桂汤，秋冬白朮汤。

白朮汤　冶厥阴动为泻利者，寸脉沉而迟，手足厥逆，下部脉不至，咽喉不利，或涕唾脓血，泻利不止者为难治。宜升麻汤，或小续命汤以发之。法曰：谓表邪缩于内，故下利不止，当散表邪于四肢，布于络脉，外无其邪，则脏腑自安矣。
白朮　芍药各三钱　干姜半两，炮　甘草二钱，炙
右剉为粗末，如前服之，甚则去干姜，加附子三钱，辛能发也。

茯苓汤　治湿泻。
白朮一两　茯苓去皮，七钱半
右(口父)咀，水煎一两，食前服。食入而泻，胃中有宿谷也，当加枳实五钱。酒入而泻，湿热也，加黄芩五钱。

苍朮汤　冶泻利久不止，虚滑，谷不化，用此汤调桃花丸。
苍朮二两　防风一两
右剉为细末，用水一碗，煎至一大盏，绞清汁，下桃花丸八十丸，立愈。如小便濇少，以五苓散下桃花丸，或赤白石脂丸，小便利则愈矣。

苍朮防风汤　治风湿泄泻。
苍朮　麻黄去根节，各四两　防风五钱
右为粗末，每服一两，生姜七片，水二盏，煎至一盏，去滓温服。泄止后，服椒朮丸。

椒朮丸
苍朮二两　川椒一两，去目炒
右为极细末，酢糊为丸如桐子大。每服二十丸或三十丸，食前温水下。一法恶痢久不愈者，加桂。如小儿病，丸如粟米大。

木香丸　治肠痹腹(疒丂)痛，时发飧泄，气不消化，小便秘濇。
干姜三分　木香　白朮　官桂　芜荑　良姜　诃子皮各一两　附子炮去皮　厚朴生姜制　肉豆蔻各二两　甘草半两
右为末，神曲糊为丸如桐子大。每服二十丸，姜汤下，空心。

豆蔻散　治寒客于脾胃，伤湿而腹痛，滑利不止。
肉豆蔻五个　甘草炙　厚朴各等分
右为末，每服二钱，米饮一盏，调下，食前。白汤亦得。

妙应丸　治胃寒肠热，水谷不化，腹胀痞满，泄利不已。
川乌头去尖，半两　栀子仁　干生姜各一分
右为末，生姜汁面糊为丸如桐子大。每服五丸，温酒下，食前，日进二服。

白头翁汤 【 仲景】 　治挟热下利，后重而渴。
白头翁　黄蘗　秦皮　黄连各一钱
右，水煎温服。

陶氏黄龙汤　治结热利，心下鞕满，下利纯清水，谵语，发渴身热。
大黄二钱　芒硝一钱半　枳实　厚朴各一钱　甘草　人参　当归各五分
年老气血虚者，去芒硝。姜三片，枣二枚，桔梗二分，水煎一沸，热服。

桃花散　治少阴下利，脓血腹痛，小便不利，脉沉。
赤石脂五钱，半生半炒　干姜二钱　糯米一合
水煎去渣，入生石脂末一半，调服。

赤石脂丸　治下利小便濇者。
赤石脂　干姜各一两　黄连　当归各二两
右为末，蜜丸梧子大。每服三十丸，米饮下。

右归饮 【 《景岳全书》，下同】 　此益火之剂也。凡命门之阳衰阴胜，而泄泻者，宜用此方加减主之。
熟地二三钱或一二两　山茱萸一钱　山药炒　枸杞子　杜仲姜制去丝，各二钱　甘草炙　肉桂各一二钱　制附子一二三钱
水二钟，煎七分，食远温服。

左归丸　治真阳肾水不足，不能滋养荣卫，渐至衰弱，宜壮水之主，以培左肾之元阴，而精血自充矣，宜此方主之。
大熟地八两　牛膝酒蒸，三两，精滑者不用　山药炒　枸杞子　山萸肉　菟丝子制　鹿胶敲碎炒珠　龟胶切碎炒珠，各四两，无火者不用
右，先将熟地蒸拦，杵膏，加炼蜜丸桐子大。每食前用滚汤或淡盐汤送下百余丸。

排气饮　治气逆食滞，胀痛呕吐等证。
陈皮　藿香　枳壳各一钱五分　香附　泽泻　乌药各二钱　厚朴一钱　木香七分或一钱
水一钟半，煎七分，热服。

大和中饮　治饮食留滞，泄泻等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七八分，食远温服。

小和中饮　治胸膈胀闷，泄泻呕吐，或妇人胎气滞满等证。
陈皮　茯苓　厚朴各一钱五分　山楂肉　扁豆炒，各二钱　甘草五分
水一钟半，加生姜三五片，煎服。

小分清饮　治小水不利，湿滞呕吐，肿胀，不能受补等证。
茯苓　泽泻　猪苓各二三钱　薏苡仁二钱　厚朴　枳壳各一钱
水一钟半，煎七分，食前服。

解肝煎　治暴怒伤肝，气逆胀满，阴滞泄泻等证。如兼肝火者，宜用化肝煎。
陈皮　半夏　厚朴　茯苓各一钱半　紫苏叶　芍药各一钱　砂仁七分
水一钟半，加生姜三五片，煎服。

二朮煎　治肝强脾弱，气泄湿泄等证。
白朮炒，二钱或三钱　苍朮米泔浸炒，一二钱　芍药炒黄，二钱　陈皮炒　泽泻炒，各一钱五分　茯苓　干姜炒黄，各一二钱　厚朴姜汁浸炒　炙甘草各一钱　木香六七分
水一钟半，煎七分，食远服。

苍朮丸　治寒湿在脾，泄泻久不能愈者。
茯苓　白芍炒，各四两　川椒去闭口者，炒出汗　炙甘草　小茴香炒，各一两　厚朴姜汁炒，三两　破故纸酒浸二日，晒干炒香，四两　茅山苍朮八两，米泔浸一宿切炒，如无即以白朮代之
右为末，糯米糊为丸梧子大。每食远，清汤送下七八十丸。

赤金豆　冶诸积泄泻。
巴霜去皮膜，略去油，一钱半　生附子切炒，二钱　轻粉一钱　皂角炒微焦，二钱　丁香　木香　天竺黄各三钱　朱砂二钱为衣
右为末，酢浸蒸饼为丸萝卜子大，朱砂为衣。欲渐去者，每服五七丸；欲骤行者，每服一二十丸，用滚水或煎药，或姜酢茶蜜茴香史君煎汤为引送下。若利多不止，可饮冷水一二口即止。盖此药得热则行，得冷则止也。

百顺丸　治一切阳邪积滞泄泻。
大黄锦纹者，一斤　牙皂角炒微黄，一两六钱
右为末，用汤浸蒸饼，捣丸菉豆大。每用五分或一钱或二三钱，酌宜用引送下。或用蜜为丸亦可。

大分清饮　治湿热下利，黄疸溺血，邪热畜血，腹痛淋闭等证。
茯苓　泽泻　木通各二钱　猪苓　栀子或倍之　枳壳　车前子各一钱
水一钟半，煎八分，食远温服。

茵陈饮　治挟热泄泻，热痢口渴，喜冷，小水不利，黄疸，湿热闭濇等证。
茵陈　焦栀　泽泻　青皮各三钱　甘草一钱　甘菊花二钱
用水三四钟，煎两钟，不时陆续饮之。治热泻者，一服可愈。

四味回阳饮　治泄泻元阳虚脱，危在顷刻者。
人参一二两　制附子　炮干姜各二三钱　炙甘草一二钱
水二钟，武火煎七八分，温服，徐徐饮之。

六味回阳饮　治泄泻阴阳将脱等证。
人参一二两或数钱　制附子　炮姜各二三钱　炙甘草一钱　熟地五钱或一两　冬朮三钱
水二钟，乌梅二枚或五味二十粒，武火煎七八分，温服。

养中煎　治中气虚寒，为呕为泄者。
人参一二三钱　山药炒　白茯苓各二钱　炙甘草一钱　扁豆炒，二三钱　干姜炒黄，一二钱
水二钟，煎七分，食远温服。

温胃饮　治中寒泄泻，不思饮食等证。
人参一二三钱或一两　白朮炒，一二钱或一两　陈皮留白，一钱或不用　干姜炒焦，一二三钱　炙甘草一钱　扁豆炒，二钱
水二钟，煎七分，食远温服。

五君子煎　治脾胃虚寒泄泻而兼湿者。
人参二三钱　炙甘草一钱　干姜炒黄，一二钱　白朮　茯苓各二钱
水一钟半，煎服。加陈皮一钱，名六味异功煎，治同。

胃关煎　治脾肾虚寒作泄，甚至久泻，腹痛不止，冷痢等证。
熟地三五钱或一两　山药炒　扁豆炒，各二钱　炙甘草一二钱　焦干姜　白朮炒，各一二三钱　吴茱萸制，五七分
水二钟，煎七分，食远温服。泻甚者，加肉豆蔻一二钱，面煨用，或破故纸亦可。滑脱不禁者，加乌梅二个，或北五味子二十粒。

左关煎　治生冷伤脾，泻利未久，肾气未损者，宜用此汤以去寒湿，安脾胃，此胃关煎之佐者也。
厚朴炒　陈皮炒，各一钱　山药炒　扁豆炒　猪苓　泽泻各二钱　炙甘草七分　干姜炒　肉桂各一二钱
水一钟半，煎服。如泻甚不止者，加破故纸或肉豆蔻皆可。

抑扶煎　治气冷阴寒，或暴伤生冷，致成泻利。凡初起血气未衰，脾肾未败，或胀痛，或呕恶，皆宜先用此汤。此胃关煎表里药也，宜察虚实用之。其有寒湿伤脏，霍乱邪实者，最宜用此。
炙甘草一钱　厚朴　陈皮　乌药各一钱五分　猪苓　泽泻各二钱　吴茱萸汤泡炒，五七分　干姜炮，一二钱
水一钟半，煎七分，食远温服。寒湿甚者，加苍朮。

五德丸　治脾肾虚寒，飧泄鹜溏等证；或暴伤生冷，或受时气寒湿，或酒湿伤脾，腹痛作泄，或饮食失宜，呕恶痛泄无火等证。
干姜炒　补骨脂酒炒，各四两　吴茱萸制　木香各二两　北五味二两，或以肉豆蔻面煨代之，乌药亦可
汤浸蒸饼丸桐子大。每服六七十丸，甚者百余丸，滚白汤或人参汤或米汤俱可下。腹痛多呕者，加胡椒二两，更妙。

复阳丹　治阴寒呕吐，泄泻腹痛寒疝等证。
附子制　干姜炮　炙甘草　北五味子炒　胡椒各一两　白面二两，炒熟
右为末，和匀入温汤，捣丸桐子大。每服一钱，随证用药引送下。

黄芽丸　治脾胃虚寒，或饮食不化，或时多胀满泄泻，吞酸呕吐等证。此药随身常用甚妙。
人参二两　焦干姜三两
炼白蜜为丸芡实大，常嚼服之。

一气丹　治脾肾虚寒，不时易泻，腹痛阳痿，怯寒等证。
人参　附子制各等分
炼白蜜丸如菉豆大。每用滚白汤送下三五分或一钱。凡药饵不便之处，或在途次，随带此丹最妙。

九气丹　治脾肾虚寒，如五德丸之甚者。
熟地黄八两　制附子四两　肉豆蔻面煨　吴茱萸　荜茇炒　补骨脂酒炒　焦干姜　五味子炒，各二两　粉甘草炒一两
炼白蜜为丸、或山药糊丸如桐子大。每服六七十丸或百丸，滚白汤下。如气虚者，加人参或二两或四两，尤妙甚。

圣朮煎　治饮食偶伤，或吐或泻，胸膈痞闷。或胁肋疼痛，或过用克伐等药，致伤脏气，有同前证而脉息无力，气怯神倦者，速宜用此。不得因其虚痞虚胀，而畏用白朮。此中虚实之机，贵乎神悟也。若痛胀觉甚者，即以此煎送神香散最妙。若用治寒湿泻利呕吐，尤为圣药。
冬朮五六七八钱，炒，或至一二两　干姜炒　肉桂各一二钱　陈皮酌用或不用
水一钟半，煎七分，温热服。若治虚寒泻利，量加人参、炙甘草之类。

黏米固肠糕　治脾胃虚寒，泄泻久不止者，多服自效。
白糯米滚汤淘洗，炒香熟为粉，一两　白糖二钱　炒熟干姜末二分半
右拌匀，于饥时用滚水调服一二两。如有微滞者，加陈皮炒末二分，或砂仁末一分，俱妙。一法用陈老米粉亦妙。

敦阜糕　治日久泻利肠滑不固妙方。及妇人带浊最佳。
白面炒黄，二两　白朮炒黄，一两　破故纸炒，五钱
右共为末，临服时加白糖，随宜用清滚汤，食前调服如糕法。如胃寒者，每一两加干姜炒末五分或一钱。如滑泄不禁者，每两加粟壳末炒黄一钱。若以作丸，则宜三味等分用，即名敦阜丸。

古今图书集成医部全录卷二百五十六

　泄泻门

　　单方

泄利，冷热赤白，腹内热毒，绞结痛，下血：取干黄土水煮三五沸，绞去滓，暖服一二升。 【 《本草》】 

暴作泻利：百草霜末，米饮调下二钱。 【 《续千金方》】 

泄泻无度，诸药不效：用针砂酢煮炒干，猪苓、生地龙各三钱为末，葱涎研和，傅脐上，约一寸厚，缚之，待小便多为度，日二易之。 【 《医学正传》】 

水泻，腹鸣如雷，有火者：石膏火煅，仓米饭和丸梧子大，黄丹为衣。米饮下二十丸，不二服效。 【 《李楼奇方》】 

久泻：白石脂、干姜等分研，白沸汤和面为稀糊，丸梧子大。每米饮下三十丸。 【 《斗门方》】 

大肠寒滑，小便精出：赤石脂、干姜各一两，胡椒半两为末，酢糊丸梧子大，每空心米饮下五七十九。有人病此，热药服至一斗二升不效，或教服此，终四剂而愈。 【 《寇氏衍义》】 

大肠滑冷不止：钟乳粉一两，肉豆寇煨半两为末，煮枣肉丸梧子大。每服七十丸，空心米饮下。 【 《济生方》】 

冷劳肠泄不止：禹余粮四两，火煅酢淬，乌头一个，冷水浸一夜，去皮脐焙为末，酢糊丸梧子大。每食前温水下五丸。 【 《圣惠方》】 

元脏冷泄，腹痛虚极：硫黄一两，黄蜡化丸梧子大。每五丸新汲水下。一加青盐二钱，蒸饼和丸酒下。 【 《普济方》】 

气虚暴泄，日夜三四十行，腹痛不止：硫黄二两，枯矾半两，研细水浸蒸饼丸梧子大。每服十五丸至二十丸，温水盐汤任下。夏月路行备急，最妙。 【 《秘宝方》】 

下利虚寒：硫黄半两，蓖麻仁七个为末，填脐中，以衣隔热汤熨之，利止乃已。 【 《仁存方》】 

老人冷泻，须暖元脏，除积冷温脾胃，进饮食。硫黄柳木槌研细，半夏汤泡七次，焙研等分，生姜自然汁调，蒸饼和杵百下，丸梧子大。每服十五丸至二十丸，空心温酒或姜汤下，妇人酢汤下。 【 《和剂局方》】 

老人泄泻不止：枯白矾一两，诃藜勒煨七钱半为末，米饮服，二钱取愈。

冷劳泄利，食少，诸药不效：白矾三两，烧羊肝一具，去脂讝酢三升，煮烂擂泥，和丸梧子大。每服二十丸，米饮下，早夜各一服。 【 《普济方》】 

冷利厥逆，六脉沉细：人参、大附子各一两半，每服半两，生姜十片，丁香十五粒，粳米一撮，水二盏，煎七分，空心温服。 【 《经验方》】 

脾虚泄泻：白朮、车前子等分炒为末，白汤下二三钱。 【 《简便方》】 

久泻滑肠：白朮炒、茯苓各一两，糯米炒二两为末，枣肉拌食，或丸服之。

老人常泻：白朮二两，黄土拌蒸，焙干去土，苍朮五钱，泔浸炒，茯苓一两，为末，米糊丸梧子大。每米汤下七八十丸。 【 《简便方》】 

脾湿水泻注下，困弱无力，水谷不化，腹痛甚者：苍朮、芍药各一两，黄芩半两，淡桂二钱，每一两水一盏半，煎一盏，温服。脉弦，头微痛，去芍药，加防风二两。 【 《保命集》】 

脾积食泄：用黄连二两为末，大蒜捣和丸梧子大。每服五十丸，白汤下。

暴泻引饮：秦艽二两，甘草炙半两，每服三钱，水煎服。 【 《圣惠方》】 

冷滑下利，不禁虚羸：用缩砂仁为末，以羊子肝薄切掺之，瓦上焙干为末，入干姜末等分，饭丸梧子大。每服四十丸，白汤下，日二服。
又方：缩砂仁、炮附子、干姜、厚朴、陈橘皮等分为末，饭丸梧子大。每服四十丸，米饮下，日二服。 【 《药性论》】 

腹胀忽泄，日夜不止，诸药不效，此气脱也。用益智子仁二两，浓煎饮之，立愈。 【 《得效方》】 

久泻不止：肉豆蔻煨一两，木香二钱半为末，枣肉和丸。米饮服四五十丸。
又方：肉豆蔻煨一两，熟附子七钱，为末，糊丸，米饮服四五十丸。
又方：肉豆蔻煨、粟壳炙等分为末，酢糊丸，米饮服四五十丸。 【 《百一选方》】 

老人虚泻：肉豆蔻三钱，面裹煨熟，去面炒研，乳香一两为末，陈米粉糊丸梧子大。每服五七十丸，米饮下。此乃常州侯教授所传方。 【 《瑞竹堂方》】 

水泻久利：破故纸炒一两，粟壳炙四两为末，炼蜜丸弹子大。每服一丸，姜枣同煎服。 【 《百一选方》】 

暴泻不止：陈艾一把，生姜一块，水煎服。 【 《生生编》】 

冷劳泄利：漏芦一两，艾叶炒四两为末，米酢三升，入药末一半，同熬成膏，入后末，和丸梧子大，每温水下三十丸。 【 《圣济总录》，下同】 

骤然水泻，日夜不止，或冷利白冻欲死，不拘男妇，用五月五日采麻叶阴干为末。每服二钱，冷水调下，勿吃热物，今人闷倒，只吃冷物。小儿半钱。

风寒泄泻，治风气行于肠胃泄泻：大杴草为末，酢糊丸梧子大。每服三十丸，白汤下。

水泻日久，青州干枣十个，去核，入莨菪子填满，扎定，烧存性，每粟米饮服一钱。 【 《圣惠方》】 

老人虚泄不禁：熟附子一两，赤石脂一两为末，酢糊丸梧子大，米饮下五十丸。 【 《杨氏家藏》】 

冷气洞泄：生川乌头一两，木香半两为末，酢糊丸梧子大，每陈皮汤下二十丸。 【 《本事方》】 。

脏寒脾泄，及老人中不足，久泄不止：肉豆蔻二两煨熟，大附子去皮脐一两五钱，为末，粥丸梧子大。每服八十丸，莲肉煎汤下。

水泄久利：川乌头二枚，一生用，一以黑豆半合同煮熟，研，丸菉豆大。每服五丸，黄连汤下。 【 《普济方》】 

水泄寒利，大草乌一两，以一半生研，一半烧灰，酢糊丸菉豆大。每服五丸，井华水下。忌生冷鱼肉。 【 《十便良方》】 

凡人每五更即溏泄一二次，经年不止者，名曰肾泄。五味去梗二两，茱萸汤泡七次五钱，同炒香为末，每旦，陈米饮服二钱。 【 《本事方》】 

水泻不止，木鳖仁五个，母丁香五个，麝香一分，研末，米汤调作膏，纳脐中贴之，外以膏药护住。 【 《扶寿精方》】 

肾虚久泄：骨碎补末入猪肾中，煨熟食之，效。

泄利不固：白面一斤，炒焦黄，每日空心，温水服一二匙。 【 《正要》】 

久泄食减：糯米一升，水浸一宿，沥干，慢火炒熟，磨筛，入怀庆山药一两，每日清晨用半盏，入砂糖二匙，胡椒末少许，以极滚汤调食，其味极佳，大有滋补，久服令人精暖有子，秘方也。 【 《经验方》】 

脾虚泄利：青粱米半升，神曲一合，日日煮粥食即愈。 【 《养老书》】 

胃弱久泄：黄米炒为粉，每用数匙砂糖拌食。 【 《简便方》】 

久利不止：罂粟壳酢炙为末，蜜丸弹子大。每服一丸，水一盏，姜三片，煎八分，温服。
又方：粟壳十两去膜，分作三分，一分酢炒，一分蜜炒，一分生用，并为末，蜜丸芡子大。每服三十丸，米汤下。
又方：用粟壳蜜炙、厚朴姜制各四两为细末。每服一钱，米饮下。忌生冷。

水泄不止：罂粟壳一枚去蒂膜，乌梅肉、大枣肉各十枚，水一盏，煎七分，温服。

水利不止，大豆一升炒，白朮半两为末。每服三钱，米饮下。 【 《指南方》】 

一切泄利：白扁豆花正开者，择净勿洗，以滚汤瀹过，和小猪脊(月吕)肉一条，葱一根，胡椒七粒，酱汁拌匀，就以瀹豆花汁，和面包作小馄饨炙熟食之，愈。

伤寒暴利：以豉一升，薤白一握，水三升，煮薤熟，纳豉，更煮色黑，去豉，分为二服。 【 《药性论》】 

寒湿泄泻，小便清者：以头烧酒饮之，即愈。

泄泻暴利：大蒜捣贴两足心，亦可贴脐中。 【 《千金方》】 

湿热虚泻：山药、苍朮等分，饭丸米饮服。大人小儿皆宜。 【 《经验方》】 

积热泻利：冬瓜叶嫩心，拖面煎饼食之。 【 《海上名方》】 

新久泻俐：干木耳一两炒，鹿角胶二钱半炒，为末，每服三钱，温酒调下，日二服。 【 《御药院方》】 

泄利口渴：乌梅煎汤，日饮代茶。 【 《扶寿精方》】 

水利不止：林檎半熟者十枚，水二升，煎一升，并林檎食之。 【 《食医心镜》】 

久泄不止：用酸石榴一个，煅烟尽，出火毒一夜，研末，仍以酸石榴一块煎汤服，神效无比。

久泻：陈石榴皮酸者，焙研细末，每二钱米饮下。患二三年或二三月，百方不效者，用之便止，不可轻忽。

夏月湿泻：川椒炒，取红肉豆蔻煨各一两为末，粳米饭丸梧子大。每米饮服百丸，多寡量人。

飧泻不化及久利：小椒一两炒，苍朮二两土炒，碾末，酢糊丸梧子大，每米饮服五十丸。 【 《普济方》】 

老小泄泻：用椒二两，酢二升，煮酢尽，慢火焙干碾末，磁器贮之。每服二钱匕，酒及米饮下。

夏月冷泻及霍乱：胡椒碾末，饭丸梧子大，每米饮下四十丸。 【 《易简方》】 

多年脾泻，老年多此，谓之水土同化。吴茱萸三钱炮过，入水煎汁，入盐少许，通口服。

脏寒泄泻，倦怠减食：吴茱萸汤泡过，炒猪脏半条，去脂洗净，装满扎定，文火煮熟，捣丸梧子大。每服五十丸，米饮下，日二服。 【 《普济方》】 

久泻，虚利腹痛者：欓子、肉豆蔻各一两，陈米一两半，以米一分，同二味炒黄为末，一分生碾为末，粟米粥丸梧子大。每陈米饮下五十丸，日三服。

中满洞泻：厚朴、干姜等分为末，蜜丸梧子大。每服五十丸，米饮下。 【 《鲍氏方》】 

下利水谷久不瘥者：厚朴二两，黄连三两，水三升，煎一升，空心细服。 【 《梅师方》】 

水泻下利：诃藜勒炮二分，肉豆蔻一分为末，米饮，每服二钱。 【 《圣惠方》】 

水谷利下，椶榈皮烧研，水服方寸匕。 【 《近效方》】 

积滞泄利，腹痛里急：杏仁去皮尖，巴豆去皮心，各四十九个，同烧存性，研泥镕蜡和丸菉豆大。每服二三丸，煎大黄汤下。间日一服。一加百草霜三钱。 【 《宣明方》，下同】 

一切泻利，脉浮洪者，多日难已：巴豆皮、楮叶同烧存性，研化蜡丸菉豆大，每甘草汤下五丸。

水泄多时，羖羊角一枚，白矾末填满，烧存性为末，每新汲水服二钱。 【 《圣惠方》】 

泄泻不止：白龙骨、白石脂等分为末，水丸梧子大，紫苏木瓜汤下。量大人小儿用。 【 《心鉴方》】 

脾泄久痢：五倍子炒半斤，仓米炒一升，白丁香、细辛、木香各三钱，花椒五钱为末，每服一钱，蜜汤下，日二服。忌生冷鱼肉。 【 《集灵方》】 

脾虚滑泄：乌骨母鸡一只，治净，用豆蔻一两，草果二枚，烧存性，掺入鸡腹内，扎定煮熟，空心食之。

水泄不化，日夜不止：白垩煅、干姜炮各一两，楮叶生研二两为末，糊丸菉豆大，每米饮下二十丸。 【 《普济方》】 

泄泻下痢赤白：用枣肉捣烂，入黄丹、白矾各皂子大，粳米饭一团，和丸弹子大。铁线穿于灯上，烧过为末，米饮服之。 【 《摘元方》】 

暑毒泄利：用雄黄水飞九度，竹筒盛蒸七次，研末蒸饼，和丸梧子大。每甘草汤下七丸，日三服，即愈。

水泄不止：风化石灰一两，白茯苓三两为末，糊丸梧子大。每服二三十丸，空心米饮下，绝妙。 【 《集元方》】 

脾虚泄泻，白朮五钱，白芍药一两，冬月用肉豆蔻煨为末，米饮丸梧子大。每米饮下五十丸，日二服。 【 丹溪】 

湿泻暑泻：白朮、车前子等分炒为末，白汤下二三钱。 【 《简便方》】 

老小滑泻：白朮半斤黄土炒过，山药四两炒为末，饭丸，量人大小，米汤服。或加人参三钱。 【 《濒湖集简方》】 

老人泄泻：干糕一两，姜汤泡化代饮。 【 《简便方》】 

中寒水泻：干姜炮研末，粥饮服二钱，即效。 【 《千金方》】 

寒利青色：干姜切大豆大，每米饮服六七枚，日三夜一，累用得效。 【 《肘后方》】 

暑月水泻：五倍子末，饭丸黄豆大，每服二十丸，荷叶煎水下，实时见效。 【 《选奇方》】 

热泻：五倍子一两，枯矾五钱为末，糊丸梧子大，每服五十丸，米汤送下。 【 《杂兴方》】 

治泄：车前子不拘多少为细末，每服二钱，米饮汤调下服之。水谷分，吐泻止。 【 子和】 

脾泄：多年老人肾虚，谓之水土同化，用吴茱萸拣净，不拘多少，白水煮，去滓，盏内入盐少许，通口服，盖吴茱萸能暖膀胱，水道既清，大肠自固，余药皆热，不能分解清浊也。

泻久不效者，老人尤宜服。一名护命，方用大附子一个，炮去皮脐，以韭菜根研烂，绞取汁和丸如梧子大，晒干。每服三十丸，米饮汤下。不干，恐麻人。一方治一切冷泻，出后频并，面无颜色，不思饮食，杵为末，以一钱煮粥一碗，空心服。

久患脾泻，脏腑虚滑，不进饮食：用青州大枣擘破去核，以木香如枣核大，置枣中十数枚，以水一盏煮，候枣熟，食前温嚼吃，就以煮枣汤送下，甚者不过二剂。

　　针灸

《素问》曰：脾热病者，热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。刺足太阴阳明。
《灵枢经》曰：胀取三阳，飧泄取三阴。
大肠病者，肠中切痛而鸣濯濯，冬日重感于寒，即泄，当脐而痛，不能久立，与胃同候。取巨虚上廉。
飧泄取三阴之上，补阴陵泉，皆久留之，热行乃止。
《甲乙经》曰：溢饮水道不通，溺黄，小腹痛，里急，肿，洞泄，体痛引骨，京门主之。
痿厥癫疾，洞泄，然谷主之。
奔豚，寒气入小腹，时欲呕，伤中溺血，小便数，背脐痛，引阴，腹中窘急欲凑，后泄不止，关元主之。
头痛，食不下，肠鸣胪胀，欲呕时泄，三焦俞主之。
腹满胪胀，大便泄，意舍主之。
腹胀肠鸣，气上冲胸，不能久立，腹中痛濯濯，冬日重感于寒则泄，当脐而痛，肠胃间游气切痛，食不化，不嗜食，身肿侠脐急，天枢主之。
肠中寒，胀满善噫，闻食臭，胃气不足，肠鸣腹痛，泄，食不化，心下胀，三里主之。
腰痛，大便难，飧泄，腰尻中寒，中髎主之。
《千金方》曰：治四肢不可举动，多汗，洞利，灸大横，随年壮。穴在侠脐两边各二寸五分。
腹疾腰痛，膀胱寒澼，饮注下，灸下极腧，随年壮。
大都、太白，主暴泄，心痛腹胀，心痛尤甚。
阳纲，主大便不节，小便赤黄，肠鸣泄注。
屈骨端主小便不利，大便泄数；并灸天枢。
京门、然谷、阴陵泉，主洞泄不化。
长强，主头重洞泄。
阴陵泉、隐白，主胸中热，暴泄。
肾腧、章门，主寒中洞泄不化。
会阳，主腹中有寒，泄注，肠澼，便血。
三焦腧、小肠腧、下髎、意舍、章门，主肠鸣胪胀泄注。
中髎，主腹胀飧泄。
大肠腧主肠鸣，腹(月真)肿，暴泄。
《古今医统》曰：百会一穴，在前顶心中央旋毛中，治久泄下陷脱滑者，灸三壮。
脾腧二穴，在十二椎下两旁，各开寸半，治泄泻，灸三壮。
关元一穴，在脐下三寸，治泻不止，可灸七壮。
肾腧二穴，在十四椎下两旁各开一寸半，与脐平，可灸五壮，治洞泄不止。
大肠俞二穴，在十六椎两旁各寸半，可灸三壮，治肠鸣腹胀暴泻。
天枢二穴，在侠脐中两旁各二寸陷中；气海一穴，在脐下，可灸三壮，治泻。
《医学纲目》曰：治久泄泻，取天枢二寸半， 【 《摘英》五分】 。留十呼，灸百壮。
自利不止，取天枢、中枢。
又法：取合谷、三里、阴陵泉，不应，取中脘、关元、天枢、神阙。
泄利不止，小腹绞痛，灸丹田百壮，三报穴。
渴饮水多，水谷一时下者，灸大椎三五壮，立已。
泄利不嗜食，灸长谷五十壮，三报，穴在胁脐旁相去五寸，一名循元穴。
刺灸飧泄有三法：其一取脾。经云：脾虚则腹满肠鸣，泄食不化，取其经足太阴、阳明。又云：飧泄取三阴之上，补阴陵泉，皆久留之，热行乃止。又云：飧泄取三阴者是也。三阴者，太阴也。
其二取肾。经云：肾藏志，志有余，腹胀飧泄，泻然筋血者是也。然筋谓然骨，视血络盛则泻之。
其三取肝。经云：肝足厥阴之脉，所生病者，胸满呕逆飧泄是也。视盛虚寒热陷下施法也。

　　导引

《保生秘要》曰：水泻导引法，撮紧谷道，交双足而立，并目存神，垂两拳而直，缩腹耸肩，用意上提，力吸三五，少间督气上升，泻利止矣。
运功，先用归元聚气，次推大肠曲行，泻火收回，复顾念脐取静，候泻定，服气补之。
止泻法，先念脐，或以两手心复之脐上，甚者将两眼之神，藏之脐中。
归元聚气诀：归元者，父母生人受气之初，剪断脐带一点落根元也。有生之后，情欲雕琢，未免情耗气散，不能返本，须求安土敦仁之法。盖土者，圭元也。仁者，人也。以一点仁心，敦养于土，六根皆归于元，心有所注，久久凝定，便觉真种常在，方可用意运行。行之之法，提气出上，斡旋造化，从左而右，先运脐轮，收而放，放而复收，以还本位，不离这个，念自归真矣。

　　医案

《史记》仓公传曰：阳虚候相赵章病，召臣意。众医皆以为寒中。臣意诊其脉曰：迵风。迵风者，饮食下嗌，而辄出不留。法曰：五日死。而后十日乃死。病得之酒，所以知赵章之病者，臣意切其脉，脉来滑，是内风气也。饮食下嗌而辄出不留者，法五日死，皆为前分界法。后十日乃死，所以过期者，其人嗜粥故中藏实，中藏实故过期。师言曰：安谷者过期，不安谷者不及期。

齐淳于司马病，臣意切其脉，告曰：当病迵风。迵风之状，饮食下嗌，辄后之。病得之饱食而疾走。淳于司马曰：我之王家，食马肝，食饱甚，见酒来，即走去，驱疾至舍，即泄数十出。臣意告曰：为火齐米汁饮之，七八日而当愈。时医秦信在旁，臣意去。信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意。臣意往问之，尽如意诊。臣即为三火齐米汁使服之，七八日病已。所以知之者，诊其脉时，切之尽如法，其病顺，故不死。

《儒门事亲》曰：赵明之水谷不消，腹作雷鸣，自五月至六月不愈。诸医以为脾受大寒，故并与圣散子、豆蔻丸，虽止一二日，药力尽而复作。诸医不知药之非，反责明之不忌口。戴人至而笑曰：春伤于风，夏必飧泄。飧泄者，水谷不化而直过下出也。又曰：水谷不化，热气在下，久风入中。中者，脾胃也。风属甲乙，脾胃为戊己，甲乙能克戊己。肠中有风，故鸣。经曰：岁木太过，风气流行，脾土受邪，民病飧泄。诊其两手，脉皆浮数，为病在表也，可汗之。直断曰：风随汗出。以火二盆，暗置床之下，不令病人见火，恐增其热，绐之入室，使服涌剂，以麻黄投之，乃闭其户，从外锁之，汗出如洗，待一时许，开户减火一半，须臾汗止，泄亦止。

一讲僧显德明，初闻家遭兵革，心气不足，又为寇贼所惊，得脏腑不调。后入京不伏水土，又得心气，以至危笃，前后三年。八仙丸、鹿茸丸、烧肝散皆服之不效。乃求药于戴人。戴人曰：此洞泄也，以谋虑久不决而成。肝主谋虑，甚则乘脾，久思则脾湿下流，乃上涌痰半盆，末后有血数点，肝藏血故也。又以舟车丸、浚川散下数行，仍使澡浴出汗。自尔日胜一日，常以胃风汤、白朮散调养之，一月而强食复故矣。

李德卿妻因产后病泄一年余，四肢瘦乏，诸医皆断为死证。戴人曰：两手脉皆微小，乃利病之生脉。况洞泄属肝经，肝木克土而成此疾，亦是肠澼。澼者，肠中有积水也。先以舟车丸四五十粒，又以无忧散三四钱，下四五行。人皆骇之，病羸如此尚可通耶？然亦未敢诮，且更看之。复与导饮丸以通之，渴则调以五苓散。向晚，使人伺之，已起而据床，前后约三四十行。以胃风汤调之，半月而能行，一月而安健，由此皆服。德卿昆仲，亦咸异之。

刘德源病洞泄逾年，食不化，肌瘦力乏，行步倾欹，面色黧黑，举世治利之药，皆用无效。适戴人至(氵隐)阳，往问之。戴人乃出示《内经》洞泄之说，虽不见疑，然畏其攻剂。夜焚香祷神曰：某以病久不瘥，欲求冶于戴人，戴人以为宜下之。欲不从，戴人名医也。欲从之，形羸如此，恐不任药。母已老矣，无人侍养，来日不得已，须服药，神其相之！戴人先以舟车丸、无忧散下十余行，殊不困，颇喜。食后以槟榔丸，磨化其滞，待数日病已大减。戴人以为去未尽，当再服前药，德源亦欣然，又下五行。后数日更以苦剂越之。往问其家，彼云已下村中收索去也。忽一日入城，面色极佳，语言壮健，但怪其跛足而立，问何故如此？曰：足上患一疖。戴人曰：此里邪出而干外。病痊之后，凡病皆如此也。

一妇年三十余，病滑泄经年，皆云虚中有积，以无忧散五七日一服，至二十服不效；又服缠积丹、软金丸诸药，皆不效。其人服药愈速，病势愈甚，食饮日减。人咸谓曰：此休息痢也，宜灸中脘及左右穴，脐下气海及膀胱穴，以三里引之。每年当冬至日、夏至日灸之，前后至万余壮。或者曰：此病我屡识，盖大伤饮之故，即目桃花正开，俟其落时，以长棘针刺之，得数十萼，勿犯人手，以白面和作饼子，文武火烧令熟，嚼烂，以米饮汤下之。病人如其言，服之不一二时泻如倾，前后泻六七日，至数百行，昏困无所知觉，惟索冷水，徐徐而饮，至六七日少省。尔后食日进，神日昌，气血日和。不数年，生二子。此人本不知桃花萼有取积之神效，亦偶得泻法耳。

昔有人病飧泄不止，腹中雷鸣泄注，水谷不分，小便濇滞。皆曰：脾胃虚寒故耳，豆蔻、乌梅、罂粟壳、干姜、附子，曾无一效。中脘脐下灸已数十，躁热转甚，小溲涸竭，瘦而无力，饮食减少，命予视之。余谓应象论曰：热气在下，水谷不分，化生飧泄。寒气在上，则生(月真)胀，而气不散。何也？阴静而阳动故也。诊其两手，脉息俱浮大而长，身表微热，而用桂枝麻黄汤，以姜枣煎大剂，连进三服，汗出终日，至旦而愈。次以胃风汤和平脏腑，调养阴阳，食进病愈。

相台监酒岳成之病虚滑泄，日夜不止，肠鸣而口疮，俗呼为心劳。口疮三年不愈。余以长流水同姜枣煎五苓散五七钱，空心使服之，以治其下。以宣黄连与白茯苓去皮，二味各等分为末，以白面糊为丸，食后温水下三五十丸，以治其上，百日而愈。

尝过鸣鹿邸中，闻有人呻吟，声息瘦削，痿然无力，余视之，乃五虚也。余急以圣散子二服作一服，此证非三钱二钱可塞也。续以胃风汤、五苓散等药，各作大剂，使顿服，注泻方止，而浆粥入胃，不数日而其人起矣。

山东杨先生治府主洞泄不已，杨初未对病人，与众人谈日月星辰躔度，及风云雷雨之变，自辰至未，病者听之而忘其圊。杨尝曰：治洞泄不已之人，先问其所好之事，好碁者与之碁，好乐者与之笙笛勿辍。

太康刘仓使病大便少而频，日七八十次，常于两股间悬半枚壶卢，如此十余年。戴人见而笑曰：大便频而少，欲通而不得通也，何不大下之？此通因通用，一服药之力也。乃与药大下三十余行，顿止。

一男子病泄十余年，豆蔻、阿胶、诃子、龙骨、乌梅、枯矾皆用之矣。中脘脐下三里，岁岁灸之，皮内皴槁，神昏足肿，泄如泔水，日夜无度。戴人诊其两手，脉沉且微。曰：生也。病人忽曰：羊肝生可食乎？戴人应声曰：羊肝止泄，尤宜服。病人悦而食一小盏许，以浆粥送之。又食羊肝生一盏许。次日泄几七分，如此月余而安。此皆忌口太过之罪也。戴人尝曰：胃为水谷之海，不可虚怯，虚怯则百邪皆入矣。或思荤茹，虽与病相反，亦令少食，图引浆粥，此权变之道也。若专以淡粥责之，则病人不悦而食减，久则病增损命，世俗误人也。

维扬府判赵显之病虚羸泄泻褐色，乃洞泄寒中证也。每闻大黄气味，即注泄。余诊之，两手脉沉而软，令灸水分穴一百余壮。次服桂苓甘露散、胃风汤、白朮丸等药，不数月而愈。

麻先生妻当七月间病脏腑滑泄，以去湿降火之药，治之少愈。后腹胀及乳痛，状如吹乳，头重壮热，面如渥丹，寒热往来，嗌干呕逆，胸胁痛不能转侧，耳鸣，食不可下，又复泻，欲泻其火，脏腑已滑数日矣。欲以温剂止利，又禁上焦已热实，不得其法。使人就诸葛寺礼请戴人。戴人未至，因检刘河间方，惟益元散正对此证，能降火解表止渴，利小溲定利安神，以青黛、薄荷末调二升，置之枕右，使作数次服之。夜半，遍身出冷汗如洗，元觉足冷如冰，至此足大暖，头顿轻，肌凉痛减，呕定利止。及戴人至，余告之已解。戴人曰：益元固宜，此是少阳证也。能使人寒热遍剧，他经纵有寒热，亦不至甚，既热而有利，不欲再下，何不以黄连解毒汤服之？乃令诊脉。戴人曰：娘子病来心常欲痛哭为快否？妇曰：欲如此，余亦不知所谓。戴人曰：少阳相火，凌烁肺金，金受屈制，无所投告，肺主悲但欲痛哭而为快也。麻先生曰：余家诸亲，无不敬服。脉初洪数有力，自服益元散后已平。又闻戴人之言，便以当归、芍药加入解毒汤中服之，大瘥矣。

东门一男子病泻利不止，腹鸣如雷，不敢令坐，坐则下注如倾。诸医例断为寒证，干姜、官桂、丁香、豆蔻之属，枯矾、龙骨，皆服之矣。何针不燔？何艾不炷？迁延将二十载矣。一日，问于戴人，戴人曰：两手寸脉皆滑，非寒也。其所以寒者，水也。以茶调散涌寒水五七升，无忧散泄积水数十行，乃通因通用之法也。次以五苓散淡剂渗泄利之，又以甘露散止渴，不数日而冷食寒饮皆如故。此法王启元稔言之矣，奈无人用之。

古郾一讲僧病泄泻数年，丁香、豆蔻、干姜、附子、官桂、乌梅等燥药，燔针烧脐焫灸无有阙者。一日，发昏不省，檀那赠纸者盈门。戴人诊两手，脉沉而有力。《脉诀》云：下利脉微小者生，脉洪浮大者无瘥。以瓜蒂散涌之，出寒痰数升。又以无忧散，泄其虚中之积，及燥粪盈斗。次以白朮调中汤、五苓散、益元散，调理数日，僧已起矣。

殷辅之父年六十余，暑月痛泄泻，日五六十行，自建雄镇来请戴人于陈州。其父喜饮，二家人辈争止之。戴人曰：夫暑月，年老津液衰少，岂可禁水？但劝之少饮。比及用药，先令速归，以菉豆、鸡卵十余枚同煮，卵熟取出，令豆软，下陈粳米作稀粥，搅令寒，食鸡卵以下之，一二顿病减大半。盖粳米、鸡卵，皆能断利。然后制抑火流湿之药，调顺而愈。

《格致余论》曰：病之有本，犹草之有根也。去叶不去根，草犹在也。治病犹去草，病在脏而治腑，病在表而攻里，非惟戕贼胃气，抑且资助病邪，医云乎哉！族叔祖年七十，禀甚壮，形甚瘦，夏末患泄利，至深秋百方不应。余视之曰：病虽久而神不瘁，小便濇少而不赤，两手脉俱濇而颇弦，自言膈微闷，食亦减。因悟曰：此必多年沉积，僻在肠胃。询其平生喜食何物？曰：我喜物鲤鱼，三年无一日缺。余曰：积痰在肺，肺为大肠之脏，宜大肠之本不固也。当与澄其源而流自清，以茱萸、陈皮、青葱、蔍苜根、生姜煎浓汤，和以沙糖，饮一碗许，自以指探喉中，至半时辰吐痰半升许如胶，是夜减半；次日又饮，又吐半升而利止；又与平胃散加白尤、黄连，旬日而安。

《丹溪心法》曰：朱仲符年近七十，右手风挛多年，七月患泄泻，百药不愈，诊其脉，右手浮滑而洪数。余曰：此必太阴分有积痰，肺气壅郁，不能下降，大肠虚而作泄，当治上焦。遂用萝卜子加浆水蜜探之而吐得痰一块，大如碗，色如琥珀，稠粘如胶泄利遂止，不服他药。

《卫生宝鉴》曰：中书左丞相史公，年六旬有七，至元丁卯九月间，因内伤自利数行，觉肢体沉重，不思饮食，嗜卧，懒言语，舌不知味，腹中疼痛，头亦痛而恶心，医以通圣散作大剂料服之，覆以厚衣，遂大汗出，前证不除，而反增剧。易数医，四月余不愈。余被召至燕，命余治之。余诊视，得六脉沉细而微弦，不欲食，食即呕吐，中气不调，滞于升降，口舌干燥，头目昏眩，肢体倦怠，足胻冷，卧不欲起。丞相素不饮酒，肢体本瘦，又因内伤自利，又复获汗，是重竭津液，脾胃愈虚，不能滋荣周身百脉，故使然也，非甘辛大温之剂，则不能温养其气。经云：脾欲缓，急食甘以缓之。又：脾不足者，以甘补之。黄芪、人参之甘，补脾缓中，故以为君。形不足者，温之以辛。当归辛温和血润燥，木香辛温升降滞气，生姜、益智、草豆蔻仁辛甘大热以荡中寒、理其正气，白朮、炙甘草、橘皮甘苦温乃厚肠胃，麦糵面宽肠胃而和中，神曲辛温导滞消食而为佐使也。右件(口父)咀一两，水煎服之，呕吐止，饮食进。越三日，前证悉去。左右侍者曰：前证虽去，九日不大便如何？余曰：丞相年高气弱，既利且汗，脾胃不足，阳气亏损，津液不润也，岂敢以寒凉有毒之剂下之？仲景曰：大发汗后，小便数，大便坚，不可用承气汤。如此虽内结，宜以蜜煎导之，须臾去燥粪二十余块，遂觉腹中空快，上下气调。又以前药服之，喜饮食。但有所伤，则以橘皮枳朮丸消导之，至月余，其病乃得平复。丞相曰：病既去矣，当服何药以防其复来？余曰：不然，但慎言语、节饮食，不可服药。夫用药如用刑，民有罪则刑之，身有疾则药之。无罪妄刑，是谓虐民；无病妄药，反伤正气。军志有曰，允当则归服而舍之可也。丞相悦而然之。

丁已，予从军至开州，夏月有千户高国用谓予曰：父亲年七十有三，于去岁七月间，因内伤饮食，又值霖雨，泻利暴下数行，医以药止之，不数日，又伤又泻，止而复伤，伤而复泻，至十月间，肢体瘦弱，四肢倦怠，饮食减少，腹痛肠鸣。又以李医治之，处以养脏汤治之，数日泻止，后添呕吐。又易以王医，用丁香、藿香、人参，去白橘皮、甘草同为细末，加生姜煎，数服而呕吐止。延至今正月间，饮食不进，扶而后起，又数日，不见大便。乃问医曰：父亲数日不见大便，何以治之？医曰：老官人年过七旬，气血衰弱，又况泻利半载，脾胃又虚，津液耗少，以麻仁丸润之可也。众亲商议。一亲知曰：牛山人见证不疑，有果决，遂请治之。诊其脉，问其病证，曰：此是风结也。以搜风丸百余丸服之，利下数行而死。予悔恨不已。敢以为问，予曰：未尝亲见，将何以言？高千户退而去。或者曰：予亲见之。细说其证。予曰：人以水谷为本。今年高老人久泻，胃中津液耗少，又重泻之，神将何依？《灵枢经》云：形气不足，病气不足，此阴阳俱不足也，不可泻之。泻之则重不足，重不足则阴阳俱竭，血气皆尽，五脏空虚，筋骨髓枯，老者绝灭，少者不复矣。又曰：上工平气，中工乱脉，下工绝气危生。绝气危生，其牛山人之谓欤！

真定钞库官李提举年踰四旬，体干魁梧，肌肉丰盛。其僚友师君告之曰：肥人多风证，君今如此，恐后致中风。搜风丸推陈致新化痰，宜服之。李从其言，遂合一料，每日服之。至夜下五行，如是半月，觉气短而促，至一月余，添怠惰嗜卧，便白脓，小便不禁，足至膝冷，腰背沉痛，饮食无味，仍不欲食，心胸痞满，时有躁热，健忘，恍惚不安。凡三易医，皆无效，请余治之。余曰：孙真人曰，药势有所偏助，令人脏气不平。药本攻疾，无病不可饵。平人谷入于胃，脉道乃行；水入于经，其血乃成。水去则荣散，谷消则卫亡，荣散卫亡，神无所依。君本身体康强，五脏安泰，妄以小毒之剂，日下数行。初服一日，且推陈下行，宿积已去，又何推焉？今饮食不生肌肤，水谷不能运化精微，灌溉五脏六腑周身百脉，神将何依？故气短而促者，真气损也；怠惰嗜卧者，脾气衰也；小便不禁者，膀胱不藏也；便下脓血者，胃气下脱也；足胻寒而逆者，阳气微也；时有躁热，心下虚痞者，胃气不能上荣也；恍惚健忘者，神明乱也。《金匮要略》云：不当下而强下之，令人开肠洞泄，便溺不禁而死。前证之来非天也，君自取之。治虽粗安，促君命期矣。李闻之，惊恐汗浃于背，起谓余曰：妄下之过，悔将何及！虽然，君当尽心救其失。余以为病势过半，命将难全，固辞而退。至秋疾甚作，医以夺命散下之，躁热喘满而死。《内经》曰：诛罚无过，是谓大惑。如李君者，盖《内经》所谓大惑之人也。卫生君子，可不戒哉！

至元己巳六月，余住夏于上都，佥院董彦诚年踰四旬，因劳役过甚，烦渴不止，极饮湩乳，又伤冷物，遂自利，肠鸣腹痛，四肢逆冷，冷汗自出，口鼻气亦冷，六脉如蛛丝，时发昏愦，众太医议之。余以葱熨脐下，又以四逆汤五两，生姜二十片，连须葱白九茎，水三升，煮至一升，去滓凉服；至夜半，气温身热，思粥饮，至天明而愈。玉机真脏论云：脉细，皮寒，气少，泄利，饮食不入，此谓五虚。浆粥入胃，则虚者活。信哉！鲁斋许先生闻之，叹曰：病有轻重，方有大小，治有缓急，佥院之证，非大方从权急治，则不能愈也。至真要大论云：补下治下制以急，急则气味厚。此之谓也。

真定总管史侯男十哥，年四十有二，肢体本瘦弱。于至元辛巳，因收秋租，佃人致酒，味酸不欲饮，勉饮三两杯，少时腹痛，次传泄泻无度，日十余行。越十日，便后见红紫之类，肠鸣腹痛，求医治之。曰诸见血皆以为热，用芍药蘗皮丸治之，不愈；仍不欲食，食则呕酸，形体愈瘦，面色青黄不泽，心下痞，恶冷物，口干，时有烦躁，不得安卧。请予治之，具说其由。诊得脉弦细而微迟，手足稍冷。《内经》云：结阴者便血一升，再结二升，三结三升。经云：邪在五脏则阴脉不和，阴脉不和则血留之。结阴之病，阴气内结，不得外行，无所禀，渗入肠间，故便血也。宜以平胃地榆汤治之。此药温中散寒，除湿和胃，服数服，病减大半。仍灸中脘三七壮，及胃募穴引胃气上升滋荣百脉；复灸气海百余壮，生发元气，灸后则进食生肉。又以还少丹服之，则喜饮食，添肌肉。至春，再灸三里二七壮，壮脾温胃，生发元气，此穴乃胃之合穴也。改服芳香之剂，戒以慎言语，节饮食，良愈。

征南元帅不邻吉歹，年七旬，丙辰春东征，南回至楚丘，诸路迎迓，多献酒醴，因而过饮，遂腹痛肠鸣自利，日夜约五十余行，咽嗌肿痛，耳前后赤肿，舌本强，涎稠粘，欲吐不能出，以手曳之方出，言语艰难，反侧闷乱，夜不得卧。诊得脉浮数，按之沉细而弦。即谓中书粘公曰：仲景言下利清谷，身体疼痛，急当救里。后身疼痛，清便自调，急当救表。救里四逆汤，救表桂枝汤。总帅今胃气不守，下利清谷，腹中疼痛，宜急治之，犹可少待。公曰：何谓也？答曰：《内经》云：疮发于咽嗌，名曰猛疽。此疾治迟则塞咽，塞咽则气不通，气不通则半日死，故宜急治。于是遂砭刺肿上，紫黑血出，顿时肿势大消，遂用桔梗、甘草、连翘、鼠粘，酒制黄芩、升麻、防风等分，(口父)咀，每服约五钱，水煮滤清，令热漱；冷，吐去之。咽之恐伤脾胃，自利转甚。再服涎清肿散，语言声出。后以神应丸辛热之剂，以散中寒，解化宿食，而燥脾湿。丸者，取其不即施化，则不犯其上热，至其病所而后化，乃治主以缓也。不数服，利止痛定。后胸中闭塞，作阵而痛。予思《灵枢》有云：上焦如雾，宣五谷味，熏肤充身泽毛，若雾露之溉，是为气也。今相公年高气弱，自利无度，致胃中生发之气，不能滋养于心肺，故闭塞而痛。经云：上气不足，推而扬之。脾不足者，以甘补之。再以异功散甘辛微温之剂，温养脾胃，加升麻、人参上升以顺正气，不数服，而胸中快利而痛止。《内经》云：调气之方，必别阴阳。内者内治，外者外治。微者调之，其次平之，胜者夺之。随其攸利，万举万全。又曰：病有远近，治有缓急，无越其制度。又曰：急则治其标，缓则治其本。此之谓也。

征南副元帅大忒木儿年六旬有八，戊午秋征南，予从之。过扬州十里，时仲冬，病自利，完谷不化，脐腹冷疼，足胻寒，以手搔之，不知痛痒，尝烧石以温之，亦不得暖。予诊之，脉沉细而微。予思之，年高气弱，深入敌境，军事烦冗，朝暮形寒，饮食失节，多饮奶酪，履于卑湿，阳不能外固，由是清湿袭虚，病起于下，故胻寒而逆。《内经》云：感于寒而受病，微则为咳，盛则为泄为痛。此寒湿相合而为病也。法当急退寒湿之邪，峻补其阳，非灸病必不已。先以大艾炷于气海灸百壮，补下焦虚阳；次灸三里穴各三七壮，治胻寒而逆，且援引阳气下行；又灸三阴交二穴，以散足受寒湿之邪。遂处方云：寒淫所胜，治以辛温。湿淫于外，平以苦热，以苦发之。以附子大辛热以助阳退阴，温经散寒，故以为君。干姜、官桂大热辛甘以除寒湿，白朮、半夏苦辛温而燥脾湿，故以为臣。人参、草豆蔻、炙甘草甘辛大温，温中益气，生姜大辛温能散清湿之邪，葱白辛温以通上焦阳气，故以为佐。又云：补下治下制以急，急则气味厚，故大作剂服之。不数服，泻止痛减，足胻渐温，调其饮食，逾十日平复。明年秋，过襄阳，值霖雨阅旬余，前证复作，再依前灸，添阳辅各三七壮，再以药投之，数服良愈。

真定路总管刘仲美年踰六旬，素有脾胃虚寒之证，至元辛巳闰八月初，天气阴寒，因官事劳役，渴而饮冷，夜半自利两行，平旦召予诊视。其脉弦细而微，四肢冷，手心寒，唇舌皆有褐色，腹中微痛气短，而不思饮食。予思《内经》云：色青者肝也，肝属木；唇者脾也，脾属土。木来克土，故青色见于唇也。舌者心之官，水挟木势，制火凌脾，故色青见于舌也。《难经》有云：见肝之病，则知肝当传之脾，故先实其脾气。今脾已受肝之邪矣。洁古先师云：假令五脏胜，各刑己之不胜，当重实其不胜，微泻其胜。而以黄芪建中汤加芍药、附子主之。且芍药味酸，泻其肝木，是微泻其胜，黄芪、甘草甘温补其脾土，是重实其不胜。桂、附辛热，泻其寒水，助阳退阴。饴糖甘温，补脾之不足。肝苦急，急食甘以缓之，生姜、大枣辛甘大温，生发脾胃升腾之气，行其荣卫而缓其急，每一两依法水煎，再服而愈。

参政商公时年六旬有二，元有胃气之证。至元己巳夏，上都住时，值六月霖雨大作，连日不止，因公务劳役过度，致饮食失节，每日则脐腹作痛，肠鸣自利，须去一二行，乃少定，不喜饮食，懒于言语，身体困倦，召予治之。予诊其脉沉缓而弦，参政以年高气弱，脾胃素有虚寒之证，加之霖雨及劳役，饮食失节，重虚中气。《难经》云：饮食劳倦则伤脾，不足而往，有余随之。若岁火不及，寒乃大行，民病鹜溏。今脾胃正气不足，肾水必挟水势，反来侮土，乃薄所不胜，乘所胜也。此疾非甘辛大热之剂，则不能泻水补土，虽夏暑之时，有用热远热之戒，又云有假者反之，是从权而治其急也。《内经》云：寒淫于内，治以辛热。干姜、附子辛甘大热以泻寒水，用以为君。脾不足者，以甘补之。人参、白朮、甘草、陈皮，苦甘温以补脾土。胃寒则不欲食，以生姜、草豆蔻辛温治客寒犯胃，厚朴辛温厚肠胃。白茯苓、甘草助姜、附以导寒湿。白芍药酸微寒补金泻木，以防热伤肺气为佐也。不数服愈。

《医宗必读》曰：大宗伯董元宰，夏初水泄，完谷不化，曾服胃苓汤及四君子汤不效。予曰：经云，春伤于风，夏生飧泄。谓完谷也。用升阳除湿汤加人参二钱，三剂顿止。

大司寇姚岱芝，吐痰泄泻，见食则恶，面色痿黄，神情困倦，自秋及春，无剂弗投，经久不愈。比予诊之，口不能言，亟以补中益气去当归，加肉果、半夏各二钱，熟附、炮姜各一钱，人参四钱，日进二剂，四日而泻止，但痰不减耳。余曰：肾虚水泛为痰，非八味丸不可，应与补中汤并进。凡四十日，服人参一斤，饮食大进，痰亦不吐，又半月而酬对如常矣。

《奇效良方》曰：赵从简通判，甲辰年丁母忧，食素之久，苦泻不止，日七八行，首尾岁年。每服他药，不过一二日复作，服茱萸断下丸而愈。后数年问遇泻，服之又效。

《医学正传》曰：一人泄泻，日夜无度，诸药不效，偶得一方，用针砂、地龙、猪苓三味共为细末，生葱捣汁，调方寸匕贴脐上，小便长而泻止。

《薛己医案》曰：光禄柴黼庵善饮，泄泻腹胀，吐痰作呕，口干，此脾胃之气虚。先用六君加神曲，痰呕已止。再用补中益气加茯苓、半夏，泻胀亦愈。此证若湿热壅滞者，加葛花解酲汤，分消其湿。湿既去，而泻未已，须用六君加神曲，实脾土，化酒积。然虽为酒而作，实因脾土虚弱，不可专主湿热。

一羽士停食泄泻，自用四苓、黄连、枳实、曲糵，益甚。予曰：此脾肾虚也，当用六君加姜、桂送四神丸。不信，又用沉香化气丸一服，卧床不食，欬则粪出，几至危殆，终践予言而愈。盖化气之剂，峻厉猛烈，无经不伤，无脏不损，岂宜轻服？

秀才卜封君善饮，腹痛便泄，服分利化痰等剂，不应，其脉滑数，皮肤甲错。余谓此酒毒致肠痈而溃败也，辞不治。不信，仍服前剂，果便脓而殁。

一儒者小腹急痛，溏泻清冷，大便欲去不去，予谓此命门火衰而脾土虚寒也，用八味丸月余而愈。向后饮食失宜，前证仍作，小腹肿坠，此脾气下陷也，用补中益气汤而痊。

李蒲汀庚寅冬湿热泄泻，因未生子，惑于人言淡渗之剂能泻肾，而服参、芪等药，后变黄疸，小便不利，腹胀胸痞。予日：有是病必用是药，须以淡渗疏导其湿热。遂用茵陈五苓散，诸证顿退。至辛卯冬生子。

沈大尹每五更即泄，予以为肾泄，用五味子散数服而愈。后不慎起居，不节饮食，其泄复作，日夜无度，畏寒，饮食且难消化，肌体日瘦。予曰：乃变火衰之证也。遂与八味丸，泻止食进。

佥宪高如斋饮食难化，腹痛泄泻，用六君子加砂仁、木香治之而痊。后复作，完谷不化，腹痛头疼，体重困倦，予以为脾受湿，用芍药防风汤而愈。

光禄杨立之元气素弱，饮食难化，泄泻不已，小便短少，酒淅恶寒，体重节痛，余以为脾肺虚，用升阳益胃汤而痊。大凡泄泻，服分利调补等剂不应者，此肝木郁于脾土，必用升阳益胃之剂，庶能保生。

太守朱阳山因怒腹痛作泄，或两胁作胀，或胷乳作痛，或寒热往来，或小便不利，或饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、制黄连，一剂即愈。

一儒者季夏患泄泻，腹中作痛，饮食无味，肢体倦怠，余用补中益气汤、八味地黄丸月余而痊。后彼云：每秋间必患痢，今则无恙何也？余曰：此闭藏之月，不远帏幕，妄泄真阳而然。前药善能补真火，火能生土，脾气生旺而免患也。

《古今医统》曰：沧洲翁治一人病下利完谷，众以洞泄中寒，服理中四逆辈，转剧。脉两尺寸俱弦长，右关浮于左关一倍，目外眦如草滋，知肝风传脾，因成飧泄，非脏寒也。以小续命汤损麻黄加白朮，服三五升利止。续命非止利之药，饮不终剂而利止者，以从本治故也。

一夫人病飧泄弥年，医以休息利治之，以苦坚辛燥之剂，弗效。时秋半，脉弦而浮，曰：夫人之病，盖病惊风，非饮食劳倦所致也。肝主惊，故虚风自甚，因乘脾而成泄。今金风正隆，至明春则病将益加，法当平木之太过，扶土之不及，而泻自止。夫人曰：侬寓南闽时，平章燕公以铜符密授，因失心惧，由是疾作，公言信然。以黄犉牛肝，和以攻风健脾之药愈。

《医门法律》曰：吉长乃室新秋病洒淅恶寒，寒已发热，渐至欬嗽，然病未甚也。服表散药不愈，体日尩羸。延至初冬，饮以参、朮补剂，转觉恹恹欲绝，食饮不思，有欬无声，泻利不止，危在旦暮。医者议以人参五钱，附子三钱，加入姜、桂、白朮之属，作一剂服，以止泻补虚，而收背水之捷。吉长彷徨无措，延仆诊毕，未及交语，前医自外亟至，见仆在坐，即令疏方。仆飘然而出，盖以渠见既讹，难与语至理耳。吉长辞去前医，坚请用药。仆因谓曰：是病总由悞药所致，始先皮毛间洒淅恶寒发热，肺金为时令之燥所伤也。用表散已为非法，至参朮补之，则肺气闭锢，而欬嗽之声不扬，胸腹饱胀，不思饮食，肺中之热，无处可宣，急奔大肠，食入则不待运化而直出，食不入则肠中之垢污，亦随气奔而出，是以泻利无休也。今以润肺之药，兼润其肠，则源流俱清，寒热欬嗽泄泻，一齐俱止矣。但取药四剂，服之必安，不足虑也。方用黄芩、地骨皮、甘草、杏仁、阿胶，初进一剂，泻即少止，四剂毕而寒热俱除，再数剂而欬嗽全愈矣。设当日与时辈商之，彼方执参、附为是，能从我乎？

沈若兹乃郎，因痘后食物不节病泻，泻久脾虚病疟，遂尔腹痛胀大，三年来服消导药无??具，腹胀及泻利总不愈。去岁迎医，服参、苓、白朮稍效，医去仍复如故。病本腹胀，更兼肠澼者，大肠之气，空洞易走，胃中传下之物总不停畜，澼出无度，腥水不臭，十中五死五生之证。今则病势转深，又加四逆矣。暮热朝凉，一逆也；大渴引汤救急，二逆也；气喘不能仰睡，三逆也；多汗烦躁不宁，四逆也。无病人腹中之气，运转收摄，是以身体轻快，大便省约。今为久泻，遂至气散不收，腹之胀、肠之鸣，便出之不自知，皆此故也。气既散而不收，又服行气利水之药，不愈增其散乎？无病人身中荣卫，两无偏胜，故阳胜则发热，阴胜则恶寒，病疟之时，寒热交作，犹是阴阳互战，迨泻久亡阴，整夜发热，一线之阴为阳所乘，求其相战，不可得矣。内水亏竭，燎原之火自焚，不得不引外水以济急。然有形之水，不足以制无形之火，徒增胀泻，而重伤其阴气耳。医不清其源，以香燥之药助火劫阴，如官桂、肉豆蔻等类用之悞矣。夫男子气海在于脐下，乃元气之舍，性命之根也。久泻则真气亦散，势必上干清道，而不下行，鼻中鼾鼾有声，不能仰卧，是其征也。夫此已散之气，必不能复归其处，但冀未散之气，不致尽散则可耳。屡服木香、槟榔、苏子、腹皮、厚朴等降气之药，尤误之悞矣。至于汗出烦躁，则阴气虚尽，孤阳亦不能久留之兆也。总如岁运有温热无寒凉，有生长无收藏，人物其免夭札疵疠乎？于此而图旋转之功，亦难之难矣。若兹见案，转托戚友强恳用药，因以清燥润肺为主，阿胶、地黄、门冬等类同蜜熬膏三斤，渠男三年为药所苦，得此甘味，称为糖也。日争十余次，服之半月，药尽遂大效。身凉气平，不渴，不烦，不泻，诸证俱退，另制理脾药末善后，全愈。
古今图书集成医部全录卷二百五十七

　霍乱门

　　黄帝素问

　　　气交变大论

岁土不及，风乃大行，民病飧泄，霍乱。
【 注　土运不及，六己岁也。飧泄霍乱，风木伤土之病。】 
土郁之发，民病霍乱。
 【 注　感土气而发。】 

　　金匮要略 【 汉?张机】 

　　　转筋

转筋之为病，其人脚臂直，脉上下行，微弦，转筋入腹者，鸡屎白散主之。

　　　因食成霍乱

驴马肉合猪肉食之，成霍乱。
兔肉着干姜食之，成霍乱。

　　伤寒论 【 汉?张机】 

　　　辨霍乱病脉证治

问曰：病有霍乱者何？答曰：呕吐而利，是名霍乱。
问曰：病发热头痛，身疼恶寒，吐利者，此属何病？答曰：此名霍乱。霍乱自吐下，又利止，复更发热也。
伤寒其脉微濇者，本是霍乱。今是伤寒，却四五日至阴经上，转入阴必利。本呕下利者，不可治也。似欲大便，而反失气，仍不利者，此属阳明也。便必鞕，十三日愈。所以然者，经尽故也。
下利后当便鞕，鞕则能食者愈。今反不能食，到后经中，颇能食，复过一经能食，过之一日当愈。不愈者，不属阳明也。
霍乱头痛发热，身疼痛，热多欲饮水者，五苓散主之。
寒多不用水者，理中丸主之。
恶寒脉微而复利，利止，亡血也。四逆加人参汤主之。
吐利止而身痛不休者，当消息和解其外，宜桂枝汤小和之。
吐利汗出，发热恶寒，四肢拘急，手足厥冷者，四逆汤主之。
既吐且利，小便复利，而大汗出，下利清谷，内寒外热，脉微欲绝者，四逆汤主之。
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。
吐利发汗，脉平，小烦者，以新虚不胜谷气故也。
发汗后，水谷不得入口者，为逆。若更发汗，必吐下不止。呕吐而利者，名曰霍乱。

　　脉经 【 晋?王叔和】 

　　　脉法

右手关上脉阴虚者，足太阴经也。病苦泄注，腹满气逆，霍乱呕吐，黄疸心烦，不得卧。
脉伏者，霍乱。

　　脉诀 【 晋?王叔和】 

　　　脉法

杂病歌曰：霍乱之候脉微迟，气少不语大难医。三部浮洪必救得，古今课定更无疑。
伏脉歌曰：伏为霍乱吐频频，腹痛多缘宿食停。蓄饮老痰成积聚，散寒温里莫因循。

　　千金方 【 唐?孙思邈】 

　　　总论

原夫霍乱之为病也，皆因饮食，非关鬼神。夫饱食肫脍，复餐奶酪，海陆百品，无所不噉。眠卧冷席，多饮寒浆，胃中诸食，结而不消。阴阳二气，拥而反戾，阳气欲升，阴气欲降，阴阳乖隔，变成吐利。头痛似破，百节如解，遍体诸筋，皆为回转。论证虽小，卒病之中，最为可畏。虽临深履危，不足以谕之也。养生者，宜达其旨趣，庶可免于夭横矣。
凡霍乱务在温和将息，若冷即遍体转筋。凡此病，定一日不食为佳。仍须三日，少少吃粥；三日以后，可恣意食息。七日勿杂食为佳，所以养脾气也。
大凡霍乱皆中食脍酪，及饱食杂物过度，不能自裁，夜卧失覆，不善将息所致。以此陨命者众。人生禀命，以五脏为主。夫五脏者，即是五行。内为五行，外为五味。五行五味，更宜扶抑。所以春夏秋冬，逆调理之食啖，不可过度。凡饮食于五脏相克者为病，相生无他。经曰：春不食辛，夏无食咸，季夏无食酸，秋无食苦，冬无食甘。此不必全不食，但慎其太甚耳。谚曰：百病从口生。盖不虚也。四时昏食，不得太饱，皆生病耳。从夏至秋分，忌食肥浓。然热月人自好冷食，更与肥浓，兼食果菜无节，极遂逐冷眠卧，冷水洗浴，五味更相克贼，虽欲无病，不可得也。所以病苦人自作之，非关运也。《书》曰：非天夭人，人自绝命。此之谓也。
凡诸霍乱，忌与米饮，胃中得米，即吐不止。但与厚朴葛根饮。若冬瓜叶饮，沾渍咽喉，不可多与。若服汤时，随服吐者，候吐定乃与之。诊脉绝不通，以桂合葛根为饮。吐下心烦内热，汗不出，不转筋，脉急数者，可与犀角合葛根为饮。吐下不止，发热心烦，欲饮水，可少饮米粉汁为佳。若不止，与葛根荠苨饮服之。
霍乱吐多者，必转筋，不渴，即脐上筑。霍乱而脐上筑者，为肾气动，当先治其筑，治中汤主之，去朮加桂心。去朮者，以朮补虚故也。加桂者，恐作贲豚也。霍乱而脐上筑，吐多者，若下多者，霍乱而惊悸，霍乱而渴，霍乱而腹中痛呕而吐利，呕而利欲得水者，皆用治中汤主之。

　　河间六书 【 金?刘完素】 

　　　总论

医之用药，如将帅之用兵。《本草》曰：良医不能以无药愈疾，犹良将无兵不足以胜敌也，故用药如用兵。转筋霍乱者，治法同用兵之急，不可缓也。故吐泻不止者，其本在于中焦。或因渴大饮，或因饮而过量，或饥而饱甚，或湿内甚，故阴阳交而不和，是为吐泻。仲景曰：邪在上焦则吐，邪在下焦则泻，邪在中焦则既吐且泻，此为急病也。然吐利为急，十死其一二。如挥霍撩乱，而不得吐泻，此名干霍乱，必死。法曰，既有其入必有所出。今有其入而不得其出者，否塞也。故转筋吐泻者，其气有三：一曰风，二曰火，三曰湿。吐为暍热。王注曰：炎热薄铄，心之气也。火能炎上，故吐也。泻为湿。叔和云：湿多成五泄。《内经》曰：湿胜则濡泻。又曰：风胜则动，筋属肝而应于风木，故脚转筋而燥急。《内经》曰：诸筋反戾，水液浑浊，皆属于热。故仲景治法曰：热多欲饮水者，五苓散。寒多不饮水者，理中丸。凡觉此证，或先五苓、益元、桂苓甘露饮，乃吐泻之圣药。慎无与粟米粥汤，谷入于胃，则必死。《本草》曰：粟米味咸，微寒无毒，主养胃气，去脾胃中热而益气。霍乱者，脾胃极损，不能传化，加以粟米，如人欲毙，更以利刀锯其首，岂有能生者耶？如吐泻多时，欲住之后，宜微以粥饮，渐渐养之，以迟为妙。
如吐泄不止，身出冷汗，无脉者，可服泄利门中浆水饮，兼桂枝汤、白朮汤皆可服　痢门中药，亦可选用。
吐下霍乱：三焦为水谷传化之道路，热气甚则传化失常，而吐泻霍乱，火性躁动故也。或云：热无吐泻，止是停寒者，误也。大法吐泻烦渴为热，不渴为寒或热。吐泻始得之，亦有不渴者。若不止，则亡液而后必渴。或寒本不渴，若亡津液过多，则亦燥而渴也。但寒者，脉当沉细而迟，热者脉当实大而数。或损气亡液过极，则脉亦不能实数而反弱缓，虽尔亦为热矣。
霍乱吐下：湿为留饮痞隔，而传化失常，故甚则霍乱吐泻也。
一切吐泻霍乱，通宜五苓散、益元散、白朮散。吐泻烦渴，并中外诸邪所伤，而吐泻腹满痛闷者，并怨疖咤事讹嫛⒌瓭B汤。

　　明理论 【 金?成无己】 

　　　总论

伤寒霍乱，何以明之？上吐而下利，挥霍而撩乱是也。邪在上焦者，但吐而不利；邪在下焦者，但利而不吐；若邪在中焦，胃气不治，为邪所伤，使阴阳乖隔，遂上吐而下利。若止呕吐而利，经止谓之吐利。必也上吐下利，躁扰烦乱，乃谓之霍乱。其与但称吐利者，有以异也。伤寒吐利者，邪气所伤；霍乱吐利者，饮食所伤也。其有兼伤寒之邪，内外不和者，加之头痛发热，而吐利也。经曰：病发热头痛，身疼，恶寒吐利者，此属何病？答曰：此名霍乱，自吐下又利止，复更发热也，是霍乱兼伤寒者也。霍乱头痛发热，热多欲饮水者，五苓散主之；寒多不用水者，理中丸主之。以其中焦失治，阴阳乖隔，必有偏者：偏阳则多热，偏阴则多寒。许仁则曰：病有干霍乱，有湿霍乱。干霍乱死者多，湿霍乱死者少。盖吐利则所伤之物，得以出泄，虽甚则止，于胃中水谷泄尽则止矣，所以死者少。其干霍乱而死者多，以其上不得吐，下不得利，则所伤之物不得出泄，拥闭正气，关隔阴阳，烦扰闷乱，躁无所安，喘胀而死。呜呼！饮食有节起居有常者，岂得致霍乱耶？饮食自倍，肠胃乃伤。丧身之由，实自致尔。

　　儒门事亲 【 元?张从政】 

　　　吐泻死生如反掌说

巢氏，先贤也，固不当非之。然其说有误者，人命所系，不可不辩也。今之医者，家置本以为绳墨。呜呼！何今之人，信巢氏而不信《素问》也？此余不得不为之说。且巢氏论霍乱吐泻，皆由温凉不调，阴阳清浊二气相干，致肠胃之间变而为霍乱。寒气客于脾则泻，寒气客于胃则吐，亦由饮酒食肉腥脍生冷过度，或因居处坐卧湿地，当风取凉。风之气，归于三焦，传于脾胃，脾胃得冷，水谷不消，皆成霍乱。其名有三：一曰胃反，胃气虚逆，反吐饮食；二曰霍乱，言其病挥霍之间，便致撩乱也；三曰晡食，变逆者也。霍乱者，脉必代。又云：七月间食蜜，令人暴下霍乱。此皆巢氏霍乱之论也。予以为不然。夫医之治病，犹书生之命题。如秋伤于湿，冬生欬嗽，是独以湿为主，此犹书生之独脚题也。风、湿、暍三气，合而成霍乱吐泻转筋，此犹书生之鼎足题也。风者，风木，内应足厥阴肝木；湿者，雨化，内应足太阴脾土；暍者，火热，内应手少阴心火。此风、湿、暍三气之所生也。《内经》曰：土气之下，木气乘之。是肝木乘脾土也。又曰：厥阴所至为胁痛呕泄，少阳所至为呕涌。注云食不下也。太阴所至为中满霍乱吐下，太阴所至为濡化也。注云湿化也。又曰：太阴所至为湿生，终为注雨。故转筋者，风主肝，肝主筋，风急甚故转筋也。吐者，暍也。火主心，心主炎上，故呕吐也。泄注者，土主湿，湿主脾，湿下注，故泄注也。此三者，岂非风、湿、暍如书生鼎足题耶？脾湿土气，为风木所克，土化不行矣。亢无雨，火盛过极，土怒发焉。极则为雷霆骤雨烈风，盖土气在上，木气乘之故也。是以大水横流，山崩岸落，石迸沙飞，岂非太阴湿土怒发之象耶？故人病心腹满胀，肠鸣而为数便，甚则心痛胁(月真)，呕吐霍乱，厥发则注下，胕肿身重。启元子云：已上病证，皆脾热所生也。乃知巢氏所论，正与《素问》、启元子相违。故《内经》治法，病急则治其标，缓则治其本。先可用淡剂流其湿，辛凉以退其风，咸苦以解其暍，冰水以救其内涸。大忌食粟米粥，饮者立死。伟哉！王冰之言脾热一句，可以为方！世俗止知取其头巾而濯之，以饮其水，亦取黑豆、皂矾、头垢寒凉，然近似终不足以制其甚。又有以寒水沃其手足者，大非。四肢已厥，更以寒水沃之，则益厥矣。曷若以寒水沃其心之为愈也。
夫霍乱吐泻不止者，可用五苓散、益元散各停，冰水调下五七钱。如无冰水，可用新汲水调下。桂苓甘露散、玉露散、清凉饮子，调下五七钱亦可。如无已上诸药，可服地浆三五盏亦可。地浆者，可于净地掘一坑，用新汲水一桶于内，搅令浑，候澄清，连饮三五盏，立愈。大忌白朮汤，姜、桂、乌、附种种燥热之药。若服之则必死矣。
霍乱吐泻，水谷不化，阴阳错乱，可服淡剂，调以冰水，令顿服之则愈。
凡呕吐而泻，病名曰何也？《内经》热论云：此乃转筋霍乱之证也。何气使然？此乃邪气在于中焦，使阴阳二气，不能升降。其证先心痛则吐，先腹痛则泻，心腹俱痛则吐泻并作，致使挥霍之间，自然撩乱。此证喜寒冷之物，可用冰水调五苓、益元则愈矣。大忌热物。转筋之病，治之奈何？经曰：劳者温之。温者，温存之意也。又一法：生姜汤、益元散、白朮散、禹功散，加冰沉冷，细细呷之。渴未止者，频频饮之。如无冰，新汲水亦得。

　　丹溪心法 【 元?朱震亨】 

　　　霍乱证治

内有所积，外有所感，致成吐泻，仍用二陈汤加减，作吐以提其气。此非鬼神，皆属饮食，前人确论。乃阳不升，阴不降，乖隔而成。切莫与谷食，虽米饮一呷，入口即死。必待吐泻过二三时，直至饥甚，方可与稀粥食之。脉多伏欲绝，或吐泻不彻，还用吐提起其气，或用樟木煎汤吐之，亦可。大法生姜理中汤最好，不渴者可用。如渴者用五苓散。有吐者，以二陈汤探吐，亦有可下者。
转筋不住，男子以手挽其阴，女子以手牵其乳近两边，此《千金》妙法也。
转筋，皆属乎血热。四物汤加洒芩、红花、苍朮、南星煎服。
干霍乱者最难治，死在须臾。升降不通，当以吐提其气，极是良法。世多用盐汤，此系内有物所伤，外有用气所遏。有用吐者，则兼发散之义。有用温药解散者，不可用凉药，宜二陈汤加解散药。
霍乱之候，挥霍变乱，起于仓卒，多因夹食伤寒，阴阳乘隔，上吐下利，而躁扰痛闷，是其候也。偏阳则多热，偏阴则多寒。卒然而来，危甚风烛。其湿霍乱死者少，干霍乱死者多。盖以所伤之物，或因吐利而尽，泄出则止，故死者少也。夫上不得吐，下不得利，所伤之物，拥闭正气，关格阴阳，其死者多。或有寒，腹满而痛，四肢拘急，转筋下利者，以理中汤加生附子、官桂。
中暑霍乱，烦躁大渴，心腹撮痛，四肢冷，冷汗出，脚转筋，用霍香散。《千金》云：转筋者，用理中汤加火煅石膏。若霍乱吐泻，心腹(疒丂)痛，先以盐汤探吐，后服藿香正气散加木香半钱。若频欲登圊不通者，更加枳壳一钱。人于夏月多食瓜果，多饮冷乘风，以致食留不化，因食成痞，隔绝上下，遂成霍乱，以六和汤倍加藿香煎服，皆要药也。

　　　绞肠沙证治

绞肠沙作痛，以樟木煎汤大吐，或白矾调汤吐之。盐汤亦可探吐。宜刺委中出血。

　　证治要诀 【 明?戴思恭】 

　　　霍乱

霍乱之病，挥霍变乱，起于仓卒，与中恶相似，俗呼为触恶，但有吐利为异耳。其证胸痞腹(疒丂)，气不升降，甚则手足厥逆，冷汗自出，或吐而不泻，或泻而不吐，或兼作吐泻，或吐泻不透，宜苏合香丸以通其痞塞，继进藿香正气散加木香半钱；仍以苏合香丸调吞来复丹。若果泻已甚，则不可用来复丹。泻而不吐，胸膈痞满，先以阴阳汤或浓盐汤顿服，以导其吐。已吐未吐，并藿香正气散，间进苏合香丸。吐而不泻，心腹(疒丂)痛，频欲登圊，苦于不通，藿香正气散加枳壳一钱，多下来复丹；欲捷则用生枳壳。若不能见效，逼迫已甚，其势不容不用神保丸。但神保丸虽能通利，入大肠有功，若隔于上而不能下，转服转秘，须用来复丹研末汤调，吞下养正丹百粒，庶可引前药到下。吐泻兼作，心腹缠扰未安者，藿香正气散加官桂、木香各半钱，不愈则投四顺汤。
吐利不止，元气耗散，病势危笃，或水粒不入，或口渴喜冷，或恶寒战掉，手足冷逆，或发热烦躁，欲去衣被，此盖内虚阴盛，却不可以其喜冷，欲去衣被为热。宜理中汤，甚则附子理中汤，不效则四逆汤，并宜放十分冷服。
欲吐不吐，欲泻不泻，心腹缠扰，痛不可忍，上下不通，言语不定，如见鬼神，俗谓之干霍乱。先以浓盐汤顿服，次调苏合香丸吞下来复丹，仍进藿香正气散加木香、枳壳各半钱。近世俗医，调之卷肠沙，人多信之。殊不知即是霍乱，侥幸而愈者，一通之功耳。
霍乱转筋，理中汤加冻胶剉炒一钱，仍令其系缚腿胫。若筋入腹，即通身转筋者不可治。转筋者，以造曲蓼汁暖热浸，或用浓盐汤浸。
霍乱已透，而余吐余泻未止，腹有余痛，宜一味报秋豆叶煎服，干者尤佳。
霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可治。霍乱并诸吐泻后，胸膈高起，痞塞欲绝，理中汤加枳实半钱、茯苓半钱，名枳实理中汤。吐泻已愈，而力怯精神未复者，十补饮。
夏天感暑吐泻如霍乱者，六和汤、香薷汤，皆是要药。大吐泻，复厥逆躁扰，审其因暑得者，止宜香薷饮。
人于夏月，多食瓜果及饮冷乘风，以致食留不化，因食成痞，隔绝上下，遂成霍乱。六和汤倍藿香煎熟，调苏合香丸。

　　医学纲目 【 明?楼英】 

　　　霍乱

霍乱证本自胃家，或因寒饮，或因饮水，或伤水毒，或感湿气，冷热不调，水火相干，阴阳相搏，转筋挛痛，经络乱行，暴作吐泻，中焦胃气所主也。察其色脉，随经标本，此治霍乱吐泻之法也。
霍乱遍身转筋，肚痛，四肢厥冷欲绝者，其脉洪大易治；脉微囊缩舌卷，不治。
吐泻不止，当渴而反不渴，脉微细而弱者，理中汤。
吐泻转筋，身热脉长，阳明本病也。宜和中四君子汤、平胃散、建中汤，每服一两，水三盏，姜五片，煎至一盏，去滓温服。或四君子汤。脉浮自汗者，四君子加桂主之；脉浮无汗者，四君子加麻黄主之。
如吐泻转筋，自汗脉浮者，四君子加桂五钱主之。
如吐泻转筋，胁下痛，脉弦者，宜木瓜柴胡汤，平胃散加木瓜五钱亦可也。
如吐泻后，小便不通，胃中实痛者，四君子汤加大黄一两主之。
如吐泻转筋，腹中痛，体重，脉沉而细者，宜四君子汤加芍药、高良姜。四君子汤四味各一两，芍药、良姜各五钱，同煎服。
如吐泻霍乱，四肢拘急，脉沉而迟者，此少阴也。宜四君子汤加姜、附、厚朴。四君子四味各一两，生姜、附子、厚朴炮制各三钱，同煎服。
如吐泻转筋，四肢厥冷，脉微缓者，属厥阴，宜建中汤加附子当归汤。
香薷饮，治非时霍乱，大渴烦躁，汗出转筋，疼痛不可忍者。
霍乱转筋，香薷煮汁饮之，无不瘥者。
霍乱腹痛，心烦短气，未得吐下，若转筋，烧栀子二十枚，研末，熟水调下。
霍乱转筋，吐泻不止，宜半夏汤为末，渴者凉水下，不渴者温水下，无时。如吐泻不止，身无汗者，可与泻利门浆水散，兼桂枝汤。又可与白朮汤。
霍乱转筋者，用理中汤去朮加附子一枚生用。
霍乱之证，轻则上吐下泻，两脚转筋，甚则遍体转筋，腹肚疼痛，手足厥冷，若欲绝者。仓卒之际，宜于脐中灼艾，及用蓼一把煎汤泡洗；次投以姜附理中汤之类。其脉洪大者，易治；脉微肾缩舌卷者，不治。
《素问》：土郁之发，民病呕吐，霍乱注下。又太阴所至为中满，霍乱吐下。此湿土霍乱，即仲景五苓散、理中丸之类是也。
岁土不及，风乃大行，民病霍乱飧泄。此土虚风胜霍乱，即罗谦甫桂苓白朮散之类是也。
热至则身热，霍乱吐下，此热霍乱，即《活人书》香薷散之类是也。

　　明医杂着 【 明?王纶】 

　　　霍乱

暑热之时，外无寒邪，内伤冰水冷物，腹痛泄泻，或霍乱吐逆，宜缩脾饮，砂仁、草果、甘草、扁豆、干姜、乌梅，或理中汤加神曲、麦芽、缩砂、苍朮，此专治内温中消食也。若吐泻脉沉微甚者，不可用凉药，可用附子大顺散，熟附子、甘草、干姜、杏仁、桂，或附子理中汤加芍药。夏月多食冷物，及过饮茶水，致伤脾胃，吐泻霍乱，故治暑药多用温脾消食，治湿利小便。医者要识此意！若既伤暑热，复伤生冷，外热内寒，宜先治其内，温中消食；次治其外，清暑补气，而以理脾为主。于前阴阳二条内，相兼取用，东垣清暑益气汤已兼此意。其用黄芪、升麻、人参、白朮、甘草、麦门冬、当归、五味、黄蘗、葛根，是清暑补气也。苍朮、神曲、陈皮、泽泻、青皮，是治内补脾也。
【 注　按前证又当分别中暑、中暍，脉虚、脉沉，无汗、有汗，发热、不热，作渴、不渴，或泻、不泻，饮寒、饮热，辨其阴阳虚实，不可泛投寒凉之剂。盖为夏月伏阴在内，古人用附子大顺散之类，温补阳气，厥有旨哉！何今之老弱，至夏月患食少体倦，发热作渴，或吐泻腹痛，头痛诸证，反服香薷饮，复伤元气，无不招引暑证，以致不起。至若清暑益气汤内，用猪苓、泽泻之类，必审其果有湿热壅滞，方可用之。否则亏损其阴，而伤其目矣，用当审察。】 
若夏秋暑热，因过用冷物茶水伤其内，又过取凉风伤其外，以致恶寒发热，胸膈饱闷，饮食不进，或兼呕吐泄泻，此内外俱伤寒冷也。人参、干姜炒至紫色、厚朴姜水炒、陈皮、羌活、枳实、白茯苓各一钱，白朮一钱五分，甘草炙五分，姜水煎，食前温服。
【 注　按前证，宜用此方。如未应，宜用藿香正气散。若内外已解，寒热未退，或饮食不进，宜用六君子。《保命集》云：霍乱属阳明证，宜用和中、平胃、建中汤辈，或四君子汤。脉浮自汗，四君子加桂枝主之。脉浮无汗，四君子加麻黄。吐利转筋，胁下痛脉弦者，木克土也，用平胃散加木瓜，或建中加柴胡、木瓜。吐利转筋，腹痛体重，脉沉而细，四君子加白芍药、良姜。吐利四肢拘急，脉沉而迟，属少阴，四君子加姜、附、厚朴。吐利四肢厥冷，脉微缓，属厥阴，建中加归、附。吐利头痛而身热，热多欲饮水者，五苓散。寒多不欲水者，理中丸主之。《元戎》云：太阴证霍乱者，理中加橘红。吐下腹痛，手足逆冷，理中加熟附子。吐利后转筋者，理中加火煅石膏一两。】 
若夏暑在途中常服，以壮元气，清热驱暑，服之免中暑、霍乱、泄泻、痢疾等证。方用人参一钱二分、白朮一钱五分、五味子十粒杵碎、麦门冬去心、白芍药炒、白茯苓各一钱，知母炒、陈皮、香薷各七分，黄芩炒三分，甘草炙五分，姜水煎，食前温服。
【 注　按前证若人元气虚弱，宜用补中益气去柴胡、升麻，加麦冬、五味，或少加炒黑黄蘗。人参益气汤亦可用。】 
若遇劳倦辛苦，用力过多，即服后方二三服，免生内伤发热之病。此方主于补气，黄芪一钱半蜜炙、人参、麦门冬去心、陈皮、白朮各一钱，甘草炙七分，姜枣水煎，食前温服。劳倦甚，加熟附子四五分。
 【 注　按前论开世俗之蒙聩，济无穷之夭枉。若素畏寒饮食者，附子尤宜。若素喜寒饮食者，去肉桂，或以炮姜代之。若果因暑热伤气，而四肢困倦，或手足麻木者，先用人参益气汤，后用补中益气汤。】 

　　医学入门 【 明?李梴】 

　　　霍乱证治

一种暑霍乱，即湿霍乱。但此疾夏秋为甚，纵寒月亦多由伏暑，故名。一种湿霍乱，有声有物。一种干霍乱，有声无物。其标因外感四气，或日间感热，夜间受冷，或内素郁热，外又感寒，一时阴阳错乱。然病本因饮食失节，或酥酪酒浆生冷，以致湿热内甚，中焦脾土失运，当升不升，当降不降，是以上吐下泻，脉多伏绝。又有挟七情郁气，痰涎聚膈，痞塞不通者，外感痰喘眩运，亦必由伤饮食为之根也。
又有本伏暑而成者，盖伏暑即冒暑，久而藏伏三焦、肠胃之间，热伤气而不伤形，旬月莫觉，变出寒热不定，霍乱吐泻，膨胀中满，疟痢烦渴，腹痛下血等证。但暑病多无身痛，间有痛者，或为澡浴水湿相搏耳。偏阳分则多热而渴，偏阴分则多寒而不渴。
痰喘，二陈汤、加味半硫丸。虚烦不眠，既济汤。烦渴，九君子汤、桂苓甘露饮。大渴大躁大汗遗尿者死，回生散、养正丹救之。
阳明胃与大肠以养宗筋，暴吐暴泻，津液骤亡，筋失所养，故轻者两脚转筋而已，重者遍体转筋，手足厥冷欲绝者，仓卒之际，宜以盐填脐中，灼艾不计壮数，虽已死而胸有暖气者，立苏；急用茱萸散加小茴、甘草、苏叶煎服，再研生蒜涂脚心，虽昏危入腹者亦效。如血热转筋不已，四物汤加黄芩、红花，或苍朮、南星。水药不入，古椒豆散。转筋不住，男子以手挽其阴，女子以手牵乳近两边。如舌卷囊缩，转筋入腹者，死。
绞肠沙，腹痛不可忍，或连心痛，展转在地，手足亦有冷者，乃肠绞缩在腹，须臾能死。急用热汤调盐一两，灌入即安。或再用陈艾、陈樟木、陈壁土各等分水煎，连进三四服，仍刺血。阴沙，腹痛而手足冷，看其身上有红点，以油灯心点火燎之即愈。阳沙，腹痛而手足暖，以针刺其十指背近爪甲半分许，即捋爪甲，而指背皮肉捋处血出即安。仍先自两臂捋下其恶血，令聚指头血出为好。
霍乱乃湿热兼风木为害，治宜散风寒，利湿降火，故四时通用藿香正气散，为散风寒湿之要药。寒月厥冷脉沉不渴者，五积散、理中汤、古姜附汤。暑月烦渴者，黄连香薷饮冷服，俱宜合五苓散以分上下，或更合益元散降火尤妙，此皆分利法也。又当引清气上升，使浊气自然下降。吐泻未彻者，宜用二陈汤加芎、芷、苍朮、者，七气汤、古参萸汤。伤饮食者，红丸子、保和丸，俱姜汤送下。通用四君子汤，有汗加桂枝，无汗加麻黄。吐利转筋，腹痛体重，脉沉细，加白芍、良姜。四肢拘急，脉沉迟，属少阴，加姜、附、厚朴。吐利转筋，胁痛脉弦者，木克土也，平胃散加木瓜，或小建中汤加柴胡、木瓜。四肢厥冷，脉微缓，属厥阴者，小建中汤加当归、附子。
三焦为水谷道路。邪在上焦，吐而不利；邪在下焦，利而不吐；邪在中焦，上吐下利。病因饮食不节，清浊相干，阴阳乖隔，轻者止曰吐利，重者挥霍扰乱，乃曰霍乱。外证必发热恶寒，头疼身痛，本伤寒病也，因邪入脾胃，故发为吐利。然中焦为寒热之半，邪偏高，居阳分者，则多热而渴，五苓散分利之；邪偏下，居阴分者，则多寒不渴，理中汤分利之。风寒湿胜者，藿香正气散、除湿汤、五积散主之。暑胜大渴者，二香黄连散、益元散、柴苓散选用。伤食甚者，平胃散、治中汤主之。转筋者，气不和也，俱加木瓜，或单用鸡屎白略炒为末，温汤化下方寸匕。凡霍乱多责于热，故夏秋为盛，或热伏于内，手足如冰，六脉沉伏，食即(食戹)逆，此火气上奔而然，不可误为阴证。若吐利，小便亦自利而大汗出，下利清谷，寒热，四肢拘急，厥逆，脉微欲绝，乃为阴证。四逆汤，或加吴萸、生姜救之。少阴吐利，烦躁欲死者，三味参萸汤。吐利止，自汗，厥逆，不渴，脉微欲絶者，通脉四逆汤加猪胆汁。吐利止，身痛不休者，桂枝加人参汤。吐利止，发热者，随证微汗之。吐利止，亡津而渴者，竹叶石膏汤、白虎加参汤。吐利不止者，灵砂丹，木香、干姜煎汤下。凡霍乱不可遽与米饮粥饭等食，以助邪气。必所伤物尽，然后淡食，少少养之。伤寒心痞，发热吐利者，大柴胡证也，不可误为霍乱。
干霍乱者，气痞于中，欲吐不得吐，欲泄不得泄，所伤之物，壅闭正气，关格阴阳，烦躁喘胀者，必死。急以盐汤一盏，入童便、姜汁顿服，探吐令透，未吐再服。外用盐炒吴茱萸熨脐下，即以理中汤加陈皮调之。或藿香正气散加官桂，倍枳壳、茯苓、木瓜，吞苏合香丸。如发热头腹痛者，桂枝加大黄汤。

　　医宗必读 【 明?李中梓】 

　　　总论治法

按霍乱者，挥霍变乱，起于仓卒，心腹大痛，呕吐泻利，憎寒壮热，头痛眩运，先心痛则先吐，先腹痛则先泻，心腹俱痛，吐泻并作，甚者转筋入腹则毙。阴阳反戾，清浊相干，阴阳痞膈，上下奔迫，须遵《内经》分湿热风暑虚实而为施治。干霍乱者，心腹胀满搅痛，欲吐不吐，欲泻不泻，躁乱昏愦，俗名搅肠沙。此繇脾土郁极，不得发越，以至火热内扰，不可过于攻，过攻则脾愈虚；不可过于热，过热则火愈炽；不可过于寒，过寒则火必捍格。须反佐以治，然后郁可开、火可散。古方用盐熬汤，调以童便，不独降火，兼能行血，极为稳妥。霍乱多起于夏秋之间，皆外受暑热，内伤饮食所致。纵冬月患之，亦由夏月伏暑也。转筋者，兼风木，建中加木瓜柴胡汤。厥冷唇青，兼寒气，建中加附子干姜汤。身热烦渴，气粗，兼暑热，桂苓白朮散，或香薷散。体重骨节烦疼，兼湿化，除湿汤。风暑合病，石膏理中汤。暑湿相搏，二香散。多食寒冷，六和汤倍藿香煎熟，调苏合香丸。情志郁结，七气汤。转筋逆冷，吴茱萸汤，或通脉四逆汤。邪在上者宜吐，虽已自吐利，仍当吐之，以提其气。用极咸盐汤三碗，热饮一碗，指探令吐，不吐再服一碗，吐讫仍饮一碗，三吐乃止，此法极良。吐利不止，元气耗散，病势危笃，或口渴喜冷，或发热烦躁，欲去衣被，此阴盛格阳，不可以其喜冷欲去衣被为热。理中汤，甚者附子理中汤，不效，四逆汤，并宜冰冷与服。霍乱已退，余吐余泻未止，腹有余痛，宜一味报秋豆叶煎服，干者尤佳。《保命集》云：有从标而得者，有从本而得者，有从标本而得者。六经之变，治各不同，细察色脉，知犯何经，随经标本，活法施治，此大法也。

　　证治准绳 【 明?王肯堂】 

　　　总论证治

《灵枢》有足太阴之别，名曰公孙，去本节后一寸，别走阳明，其别者入络肠胃，厥气上则霍乱，实则肠中切痛，虚则蛊胀，取之所别；有清气在阴，浊气在阳，营气顺脉，卫气逆行，清浊相干，乱于肠胃则为霍乱，取之足太阴、阳明，不下，取之三里。巢氏因此一条，乃云：霍乱者，由阴阳清浊二气相干，乱于肠胃间，因遇饮食而变，发则心腹绞痛。挟风而实者，身发热，头痛体疼；虚者，但心腹痛而已。亦有因饮酒食肉腥脍，生冷过度，居处不节，或露卧湿地，或当风取凉，风冷之气，归于三焦，传于脾胃，水谷不化，皆成霍乱。自巢氏之说行，后世守之以为法，无复知《内经》诸条者矣。至刘河间乃云：吐下霍乱，三焦为水谷传化之道路，热气甚则传化失常而吐泻霍乱，火性躁动故也。世俗止谓是停食者，误也。转筋者，亦是脾胃土衰，肝木自甚，热气燥烁于筋则筋挛而痛，亦非寒也。张戴人则以风湿暍三气合而为邪，盖脾湿土为风木所克，郁则热乃发，发则心火炎上，故呕吐。呕吐者，暍也。脾湿下注，故注泄。注泄者，湿也。风急甚，故筋转。筋转者，风也。可谓善推病情者乎！王海藏亦谓风湿外至，生冷物内加，内外合病者，此条殆似之矣。凡治病当从《内经》，随宜施治，安可执一端而已哉？然则此病当以何为要？曰：脾胃之湿为本，诸邪感动者为病之由，然其间脾胃有虚邪、有实邪、有阴阳相干之邪，孰微孰甚，皆宜消息处治。至若《明理论》谓：伤寒吐利者，由邪气所伤；霍乱吐利者，由饮食所伤。其有兼伤寒之邪，内外不和者，加之头痛发热而吐利者，是霍乱伤寒也。原仲景之意，岂必在饮食始为是病，彼于寒邪传入中焦，胃气因之不和，阴阳痞隔者，安得不有以致之乎？不然，何以用理中、四逆等汤治之？

　　医门法律 【 清?喻昌】 

　　　病分冒暑避暑

深居广厦，纳风凉，餐生冷，遏抑其阳而病暑者，一切治暑清凉之方，即不得径情直施。如无汗，仍须透表以宣其阳。如吐利，急须和解以安其中。甚者，少用温药，以从治之。故冒暑之霍乱吐泻，以治暑为主；避暑之霍乱吐泻，以和中、温中为主，不可不辨也。

　　景岳全书 【 明?张介宾】 

　　　论证

霍乱一证，以其上吐下泻，反复不宁而挥霍撩乱，故曰霍乱。此寒邪伤脏之病也。有外受风寒，寒气入脏而病者；有不慎口腹，内伤食饮而病者；有伤饥失饱，饥时胃气已伤，过饱食不能化而病者；有水土气令寒湿伤脾而病者；有旱潦暴雨，清浊相混，误中沙气阴毒而病者。总之，皆寒湿伤脾之证。邪在脾胃，则中焦不能容受，故从上而出则为吐，从下而出则为泻。且凡邪之易受者，必其脾气本柔，而既吐既泻，则脾气更虚。故凡治霍乱者，必宜以和胃健脾为主。健者培补之，谓因邪气已去，而胃气受伤，故非培补不可；和者调和之，谓以胃气虽伤，而邪犹未尽，故非察其邪正，而酌为调和不可。若寒少滞多，则但以温平之剂调之。若滞因于寒，则非温热之剂不能。而诸家有言为火者，谓霍乱之病，多在夏秋之间，岂得谓之伤寒乎？吁！谬亦甚矣。夫夏秋之交，正多脏寒之病，盖一以盛暑将杀，新凉初起，天人易气，寒之由也；一以酷暑当令，生冷不节，疾病因时，寒之动也。人以夏秋之外热易见而脏腑之内寒难见，故但知用热远热而不知用寒远寒，见之浅陋如此，所以多误也。
转筋霍乱证，以其足腹之筋，拘挛急痛，甚至牵缩阴丸，痛迫小腹，最为急候。此足阳明、厥阴气血俱伤之候也。观河间曰：转筋，经云反戾也。热气燥铄于筋，则挛瘈而痛。火主燔铄，燥动故也。或以为寒客于筋者，误也。盖寒虽主于收引，然止为厥逆禁固，屈伸不便，安得为转筋也？所谓转者，动也。阳动阴静，热证明矣。丹溪亦曰：转筋属血热。余谓此二子之言，总属一偏之见，不可从也。试以《内经》质之，不有曰经筋之病，寒则反折筋急，热则筋弛纵不收，此转筋者，谓非反折筋急之病者乎？而何以谓之热也？夫所谓转者，以其坚强急痛，有如扭转之状，是谓转筋。今西北方以转字作去声者，即其义也。而河间曰：转者动也，则不为强矣。且凡患转筋者，必于大吐大泻之后，乃有此证，未闻于吐泻之前，而先见转筋者也。若转于吐泻之前，而谓之火，犹可云因火而病也。既转于吐泻之后，则上下皆已火去，岂因吐泻反生火耶？又何以吐泻之前火不转耶？河间其何以解之？盖阳明为五脏六腑之海，主润宗筋，此证以阳明血气骤损，筋急而然，本非火也。观无择陈氏曰：转筋者，以阳明养宗筋，属胃与大肠。今暴吐下，津液顿亡，外感四气，内伤七情，攻闭诸脉，枯削于筋，宗筋失养，必至挛缩，甚则卵缩舌卷为难治，此说始为切当。若从河间而作火治，能无误乎？余故曰，不可从也。
干霍乱证，最为危候，其证则上欲吐而不能出，下欲泻而不能行，胸腹搅痛，胀急闷乱，此必内有饮食停阻，外有寒邪闭遏。盖邪浅者，易于行动，故即见吐利。邪深者，阴阳格拒，气道不通，故为此证。若不速治，多致暴死。宜先用盐汤，探而吐之，一以去其滞隔，一以通其清气，但使清气得升，然后浊气得降，从泻而出，斯不致害。药以温中散滞破气等剂，庶乎胃气可舒而邪随以散。宜排气饮加减主之；或神香散，或局方七气汤，亦可酌用。

　　　治法

霍乱初起，当阴阳扰乱，邪正不分之时，惟宜以姜盐淡汤，徐徐与之，令其徐饮徐吐，或以二陈汤探吐之，则吐中自有发散之意。必俟滞浊大出，胃气稍定，乃察其有无泄泻、有无胀满、有无呕恶，以辨邪正虚实，然后随其证而调理之，自无不愈者。但于吐泻搅乱之后，胃气未清气未净之时，凡一切食饮之类，宁使稍迟，切不可与粥汤，以致邪滞复聚，则为害不小也。不可不慎。亦不可妄用凉药。
初起胃口不清，邪气未净，或胀痛呕恶不止，察其邪甚于上者，宜和胃饮、神香散、平胃散，择而用之。邪甚于下者，宜五苓散、胃苓汤，或苓朮二陈煎之类主之。无胀无痛而但呕恶不宁者，此脾胃受伤，虚寒证也。若胃气微虚兼滞者，宜六君子汤，或温胃饮主之。若但虚无滞者，宜理中汤或五君子煎主之。若虚而无寒者，止用四君子汤，或五味异功散亦可。若虚在阴分，水中无火，因泻而呕恶不已，胸腹膨膨者，必用理阴煎，或去当归加人参主之。若吐利四肢拘急，脉沉而迟，此脾肾证也，宜四君子加姜、附、厚朴，或理阴煎主之。
凡霍乱后，身热不退，脉数无汗者，宜酌其虚实，于前治法中加柴胡主之。寒邪甚者，宜用麻黄吐利。脉浮自汗者，宜四君子加桂枝主之。吐利头痛身热而渴者，宜五苓散。吐利因于过食，或瓜果生冷，以致食留不化，遂成痞隔霍乱者，宜大小和中饮，或六和汤主之。若生冷寒胜者，宜加炮姜、肉桂、吴茱萸之类。
《元戎》曰：太阴证霍乱者，理中加橘红，名治中汤。若吐下心腹作痛，手足逆冷，理中去白朮加熟附子名四顺汤。若吐利后转筋者，理中加火煅石膏一两。
转筋腹痛者，因胃气暴伤，以致阳明、厥阴血燥筋挛而然，法当养血温经，乃为正治。若邪滞未清者，或先宜和胃饮加肉桂、木瓜主之。若气虚者，宜四君子汤加当归、肉桂、厚朴、木瓜之类。阴虚少血者，宜理阴煎加肉桂、木瓜主之。又治转筋法，男子以手挽其阴，女子以手揪乳近两边，此《千金》法也。
霍乱之后，多有烦渴者，此以吐利亡津，肾水干涸，故渴欲饮水，但宜温暖调脾以止吐泻，脾气得和，渴将自止。或以独参汤徐徐与之，最妙法也。其有本以阳脏而因泻亡阴，或见火盛喜冷，内热脉洪者，宜益元散，或竹叶石膏汤之类，甘凉以济之，亦无不可。

　　　调摄宜素

夏秋新凉之交，或疾风暴雨，或乍寒乍暖之时，此皆阴阳相驳之际，善养生者，最于此时宜慎。凡外而衣被，内而口腹，宜增则增，宜节则节，略为加意，则却疾亦自不难。其或少有不调，而为微寒所侵，则霍乱吐泻，搅肠腹痛，疟痢之类，顷刻可至。此其所忽者微，而所害者大也。且膏粱与藜藿不同，薄弱与强壮迥异。矧强者犹不可恃强，而弱者顾可以忘弱耶？此自珍者之不可忽也。

　　　分别三因

陈无择曰：霍乱者，心腹卒痛，呕吐下利，憎寒壮热，头痛眩运，先心痛则先吐，先腹痛则先泻，心腹俱痛则吐利并作，甚至转筋入腹，霍乱恶证，无越于斯。盖阴阳反戾，清浊相干，阳气暴升，阴气顿坠，阴阳痞隔，上下奔迫，治之惟宜温暖，更详别三因以调之。外因：中风则恶风有汗，伤寒则恶寒无汗，冒湿则重着，伤暑则热烦。内因：九气所致，郁聚痰涎，痞隔不通，遂致满闷，随其胜复，必作吐利。不内外因：或诸饱食脍炙，恣饮奶酪，冰脯寒浆旨酒，胃既(月真)胀，脾脏停凝，内郁必发，遂成吐利，当从不内外因也。

　　石室秘箓 【 清?陈士铎】 

　　　霍乱治法

霍乱之证，一时而来，少顷即定，切不可与之食，当令忍饥一日，以陈皮、香薷、木瓜各一钱，白朮二钱，山楂五粒，藿香、甘草各五分，白芍、茯苓各三钱治之，则痛不再发。盖霍乱，乃暑之热气也。暑热得食，复聚而不可解，所以必使之饿，则暑邪尽散，名为定乱汤。
夏令火热，铄石流金，人有一时感犯暑邪，上吐下泻，立刻死者，最可惧之证，切勿轻用香薷饮，亦莫妄用白虎汤。我有一方，名曰解热消暑散，青蒿、茯苓各一两，干葛、香薷、陈皮各一钱，白朮三钱，白扁豆二钱，治之即安。此方妙在用青蒿、茯苓为君。青蒿最能解暑而去热，一物而两用之，引其暑热，尽从膀胱而出。而干葛、香薷之类，不过佐青蒿以去暑也。尤妙少用白朮，以健脾胃之气，则暑热退，而胃气不伤，胜于香薷饮多矣。

　　　干霍乱治法

夏月感暑，致生霍乱，欲吐不能，欲泄不可，最急之病也。用香藿饮亦可得生。然有用之而不纳，随饮即吐，尤为至凶。法当从治之，方名转治汤。白朮、茯苓各三钱，芍药五钱、藿香、天花粉各一钱，紫苏、陈皮、肉桂、香薷各五分，白豆蔻一粒，水煎冷服，下喉即纳，霍乱即定矣。此方之妙，妙在芍药为君，而佐之白朮、茯苓，则肝气自平，不来下克脾土，则霍乱自定，况又有解暑之药乎？尤妙在用肉桂、藿香温热之药，顺暑热之气，引邪下行，而暗解纷纭，此实有鬼神不测之机，而用之刀圭之内也。
霍乱腹痛，欲吐不能，欲泻不得，四肢厥逆，身青囊缩，必死之证也。然而其人一刻不亡，岂可听之而不救乎？此证乃下虚寒而上感暑热之气，阴阳拂乱，上下不接，最危最急之候，法当用阴阳水吐之。若不应，急以救乱汤治之。人参五钱，香薷、吴茱萸、茯苓、白朮、木瓜各三钱，附子五分，藿香一钱，水煎服，下喉而气即回矣。此治干霍乱之神方也。若湿霍乱又不可用此方。用白朮、青蒿、茯苓各五钱，香薷、陈皮各一钱，砂仁三粒一剂，即回春矣。
腹痛之最急者，绞肠沙也。世人惧用官料药，殊不知药能去病，何畏官料哉？吾有一方最妙，不用官料之药，而功力十倍胜之。方用马粪一两炒黑，入黄土一撮微炒，用黄酒乘热服五钱，一剂即痛去如失。盖马粪最善止痛，而治腹痛尤神。用黄土者，因马粪过行之迅速，得土而少迟。且黄土与脾土，同性相亲，引之入于病处，使马粪易于奏功也。况又有黄酒佐之，则无微不达，非吐则泻，气一通而痛辄定矣。

古今图书集成医部全录卷二百五十八

　霍乱门

　　方

四逆汤 【 仲景】 　治霍乱吐泻阴证，脉沉身痛者。
甘草炙，二两　附子一枚，生用，去皮脐，破八片　干姜一两
右三味(口父)咀，以水三升，煮取一升二合，去滓，分温再服。强人可用大附子一枚，干姜三两，凉服。

四顺汤 【 《千金方》】 　治霍乱转筋，内冷汗出呕啘者。
附子一两　人参　干姜　甘草各三两
右四味(口父)咀，以水六升，煮取二升，分三服，一方无人参。

当归四逆加吴萸生姜汤 【 仲景，下同】 　治霍乱多寒，手足厥冷，脉绝。
生姜一两　当归　芍药　细辛　桂心各三两　通草　甘草各二两　吴萸二升　大枣二十五枚
右九味(口父)咀，以水六升，酒六升，合煮取五升，分五服。旧方用枣三十枚，今以霍乱病法多痞，故除之。如退枣，入葛根二两佳。霍乱四逆加半夏一合，附子小者一枚。恶寒乃与大附子。

通脉四逆汤　治吐利已断，汗出而厥，四肢拘急不解，脉微欲绝。
大附子一枚　甘草一两半　干姜三两，强者四两
右三味(口父)咀，以水三升，煮取一升二合，分二服，脉出即愈。若面色赤者，加葱白九茎。腹中痛者，去葱白加芍药二两。呕逆加生姜三两。咽痛去芍药加桔梗一两。利止脉不出者，去桔梗，加人参二两，皆与方相应，乃服之。

竹叶汤　治霍乱吐利，已服理中、四顺等汤，热不解者。
竹叶一握　小麦一升　生姜十虆　甘草　人参　附子　芍药各一两　橘皮　当归　桂心各二两　白朮三两
右十一味(口父)咀，以水一斗半，先煮竹叶、小麦，取八升，去滓下药，煮取三升，分三服。上气者，如吴茱萸半升即瘥。理中四顺汤，皆大热。若有热，宜竹叶汤。

附子粳米汤　治霍乱四逆，吐少呕多者。
附子一枚　粳米五合　半夏半升　大枣十枚　干姜　甘草各一两
右六味(口父)咀，以水八升，煮取米熟，去滓，分三服。

杜若圆 【 《千金方》，下同】 　治霍乱，人将远行预备方。
杜若　藿香　白朮　橘皮　吴茱萸　干姜　人参　厚朴　木香　鸡舌香　瞿麦　桂心　薄荷　女萎　茴香
右十五味等分为末，蜜丸如梧子大，酒下二十丸。
又方　治霍乱永不令发。
虎掌　薇御各二两　枳实　附子　人参　槟榔　干姜各三两　厚朴六两　皂荚三寸　白朮五两
右十味为末，蜜丸如梧子大。每酒下二十丸，日三。

大柴胡汤 【 仲景】 　治伤寒汗出不解，心下痞鞕吐利者。
柴胡半斤　黄芩　芍药各三两　生姜五两，切　半夏半升，洗　枳实四枚，炙　大枣十二枚，擘
右七味，以水一斗二升，煮取六升，去滓再煎，温服一升，日三服。一方用大黄三两。若不加大黄，恐不为大柴胡汤也。

缩砂丸 【 《中藏经》】 　消积温中顺气，治风痰，利胷膈；尤治伤生冷，呕逆泄泻。
天南星汤泡洗七遍，切，焙干秤　良姜各四两　缩砂仁二两
右为细末，生姜自然汁煮，面糊丸如梧桐子大。每服十五丸或二十丸，捣生姜浸汤下，不计时服。

沉香温胃丸 【 《东垣十书》】 　治中焦气弱，脾胃受寒，饮食不美，气不调和，吐泻等证。
附子炮去皮脐　巴戟酒浸去心　干姜炮　茴香各一两　官桂七钱　沉香　甘草炙　当归　吴萸洗炒去苦　人参　白朮　白芍药　良姜　白茯苓去皮　木香各五钱　丁香三钱
右为细末，用好酢打面糊为丸，如梧桐子大。每服五七十丸，热米饮送下，空心食前，日进三服。忌一切生冷物。

沉香温脾汤 【 《卫生宝鉴》】 　治脾胃虚冷，心腹疼痛，呕吐恶心，腹胁胀满，不思饮食，四肢倦怠或泄泻，如神。
沉香　木香　丁香　附子炮去皮脐　官桂　人参　缩砂仁　川姜炮　白豆蔻　甘草炙　白朮各等分
右十一味为末，每服三钱，水一盏，姜五片，枣一个，煎至七分，去滓热服，空心食前。作粗末亦可。

理中汤 【 仲景】 
人参　干姜　白朮各三钱　甘草炙，一钱
水二钟，煎一钟，不拘时服。为丸即名理中丸。若为寒湿气所中者，加附子一钱，名附子理中汤。若霍乱吐泻者，加橘红、青皮各一钱半，名治中汤。若干霍乱心腹作痛，先以盐汤少许频服，候吐出令透，即进此药。若呕吐者，于治中汤内，加丁香皮、半夏各一钱，生姜十片煎。若泄泻者，加橘红、茯苓各一钱名补中汤。若溏泻不已者，于补中汤内加附子二钱；不喜饮食，水谷不化者，再加砂仁二钱。若霍乱呕吐心腹作痛，手足厥冷，于本方内去白朮加熟附子，名四顺汤。若伤寒结胸，先加桔梗、枳壳等分。不愈者，及诸吐利后胸痞欲绝，心胸高起急痛，手不可近者，加枳实、白茯苓各一钱，名枳实理中汤。若渴者，再于枳实理中汤内加栝蒌根一钱。若霍乱后转筋者，理中汤内加火煅石膏一钱。若脐上筑者，肾气动也，去朮加官桂一钱半。肾恶燥，去朮；恐作奔豚，故加官桂。若悸多者，加茯苓一钱。若渴欲饮水者，加白朮半钱。若寒者，加干姜半钱。若腹满者，去白朮加附子一钱。若饮酒多及啖炙煿热食，发为鼻衄，加川芎一钱。若伤胃吐血，以此药能理中脘，分利阴阳，安定血脉，只用本方。

二香散 【 《良方》】 　治暑湿相搏，霍乱转筋，烦渴闷乱。
大腹皮　甘草各半钱　藿香　白朮　厚朴　陈皮　茯苓　半夏　紫苏　桔梗　白芷　香薷　黄连　扁豆各一钱
水二钟，姜五片，葱白三根，煎至一钟，不拘时服。

香薷散 【 《活人书》】 　治阴阳不顺，清浊相干，气郁中焦，名为霍乱。此皆饱食多饮，复睡冷席，外邪内积，结而不散，阴阳二气，壅而不反，阳气欲降，阴气欲升，阴阳交错，变成吐利；百脉混乱，荣卫俱虚，冷搏筋转，皆宜服此。
厚朴去皮，姜汁炒　黄连去须，姜汁炒，各二两　香薷四两　甘草半两
右为末，每服四钱，水煎不犯铁器，慢火煎之。兼治不时吐利，霍乱腹撮痛，大渴烦躁，四肢逆冷，冷汗自出，两脚转筋，痛不可忍者，须井中沉令极冷，顿服之乃效。

吴茱萸汤 【 《良方》，下同】 　一名百沸汤。治霍乱吐泻，因饮冷冒寒，或忍饥，或大怒，或乘舟车，伤动胃气，令人上吐下泻，头旋眼运，手脚转筋，四肢逆冷，用药迟慢，须臾不救。
吴茱萸　木瓜　食盐各半两
右同炒令焦，先用磁瓶盛水三升，煮令百拂，入药，煎至二升已下，倾一盏，冷热随病人服之。卒无前药，用枯白矾为末，每服一大钱，沸汤调服；更无前药，用盐一撮，酢一盏，同煎至八分，温服。盐梅咸酸等物皆可服。

建中加木瓜柴胡汤　治前证。
桂枝二两半　芍药二两　生姜一两半　木瓜　柴胡各五钱　胶饧半斤　甘草一两　大枣六枚
每服一两，水三盏，煎一盏半，去滓，下胶饧两匙服。

建中加附子当归汤　治前证。
桂枝一两　芍药二两　甘草半两　胶饧半斤　附子炮　当归各三钱　生姜一两半　大枣六枚
同前法煎。

止渴汤　治霍乱烦渴。
人参　麦门冬　茯苓　桔梗　(艹舌)蒌根　葛根　泽泻　甘草炙，各五钱
右为细末，每服二钱，不拘时，蜜汤调下。

厚朴汤　治干霍乱。
厚朴去皮，生姜汁涂炙令香　枳壳去瓤麸炒　高良姜　槟榔　(石卜)硝各七钱半　大黄炒，二两
右捣筛，每服三钱，水一盏半，煎一盏，温服。

冬葵子汤　治干霍乱大小便不通，手足俱热，闷乱。
冬葵子　滑石研　香薷各二两　木瓜去瓤，一枚
右捣筛，每服五钱，水二钟，煎一钟，温服，日四五服。

人参散　治脾胃虚寒，霍乱吐泻，心烦腹痛，饮食不入。
人参　厚朴姜汁制　橘红各一钱　当归　干姜炮　甘草炙，各五分
右，用枣水煎服。

人参白朮散　治脾胃虚弱，吐泻作渴，不食。
白朮炒　白茯苓　人参　甘草炒　木香　藿香各五分　干葛一钱
右，用水煎服，吐甚加生姜汁频饮之。

木瓜煎　治吐泻转筋闷乱。
吴茱萸汤泡七次　生姜各二钱半　木瓜一两半
每服二三钱，水煎服。

回生散　治霍乱吐泻过多，但一点胃气存者，服之回生。
藿香　陈皮各五钱
右剉，作一贴，水煎温服。

丁香散　治霍乱呕吐不止。
丁香五分　藿香　枇杷叶拭去毛，各一钱
右(口父)咀，水一钟半，姜一片，煎六分，热服。

椒豆散 【 《入门》】 　一名胡椒汤。治霍乱吐泻后，烦渴不能服药，或水药不入口者。
胡椒　菉豆各四十九粒
右研为末，新汲水调下，或水煎服。一方用胡椒七粒，菉豆二十一粒为末，木瓜汤调下。

加减薷苓汤 【 《医鉴》】 　治霍乱热渴。
花粉二钱　赤茯苓一钱　猪苓　泽泻　香薷　干葛各七分　黄连　白朮　甘草各五分
右剉，作一贴，入姜三片，水煎服。

参胡三白汤 【 《回春》】 　治霍乱后，烦热口干脉数，或头身痛。
柴胡　白朮　白茯苓　白芍药　当归　陈皮　麦门冬　栀子仁　甘草各八分　人参五分　五味子十粒
右剉，作一贴，入枣二枚，乌梅一枚，灯心一团，煎服。

既济汤 【 丹溪】 　治霍乱后虚烦不得眠。
麦门冬二钱　人参　竹叶　半夏　附子炮　甘草炙，各一钱
右剉，作一贴，入姜五片，粳米百粒，水煎服。

木瓜汤 【 《入门》】 　治霍乱吐泻，转筋扰闷。
木瓜　吴萸各二钱　茴香二分半　甘草二分　生姜　紫苏各少许
右水煎，入盐一撮，温服。

半夏汤河间　治霍乱转筋，吐泻不止。
半夏曲　白茯苓　白朮各半两　甘草炙　淡桂二钱半
右为细末，渴者凉水调下，不渴者温水调下，不拘时候服。

十华散 【 《卫生宝鉴》，下同】 　治霍乱吐利神效。
附子炮去皮脐　桂心　干姜炮　白朮炒　人参　黄芪　青皮炒　羌活各一钱　五加皮一两，以吴茱萸一两，水同煮，水尽为度，去吴萸不用，取五加皮切焙　甘草半两，炙
右十味为粗末，每服二大钱，水一中盏，姜三片，枣二枚，煎六分，去柤温服，不拘时。

藿香正气散　治四时不正之气，一切气逆之证，并能调治。
藿香二钱　紫苏一钱五分　陈皮　厚朴姜制　半夏姜制　白朮炒　茯苓　大腹皮　桔梗　白芷　甘草炙，各一钱
右剉一剂，生姜三片，枣二枚，水煎热服。霍乱转筋，加木瓜。腹痛加炒白芍药。寒痛加桂。冷甚加干姜。饮食不化，加香附、砂仁。水谷不消，加神曲、麦芽。心下痞满，加桔梗、枳壳、枳实。肉食不化，加山楂、湿面。停积加萝卜子。中暑冒风，加香薷、白扁豆。时气憎寒发热，加柴胡、干葛。口干加麦门冬。小便不利合五苓散。暑湿相搏，霍乱转筋，烦渴闷乱，合黄连香薷饮。心腹绞痛加木香。若频欲登圊不通利者，加槟榔、枳壳。

丁香散 【 《良方》，下同】 　治霍乱吐利不止。
丁香　桂心　白朮各半两　诃黎勒煨去核　厚朴姜汁制　附子炮去皮脐　良姜各三分　陈橘皮汤浸去白，焙　木瓜干者，各一两
右为细末，每服二钱，不拘时，粥饮调下。

干姜汤　治霍乱吐利，心腹疼痛，气逆，手足冷。
干姜炮　桂心　附子炮去皮脐　草豆蔻去皮　木香　高良姜炒　肉豆蔻去壳面煨　干木瓜　甘草炙，各五钱
右(口父)咀，每服三钱，水一盏，煎至十分，去滓，不拘时温服。

香薷丸　治冷热不调，霍乱吐泻。
香薷一两五钱　白扁豆炒　零陵香　藿香　木香各一两　丁香皮二两　益智仁一分
右为细末，用面糊和丸如梧桐子大。每服二十丸，食前用温紫苏汤下。

四君子汤
人参　白朮　茯苓　黄芪各一两
右剉如麻豆大，每服一两，水三盏，生姜五片，煎至一盏，去滓，不拘时服。如吐泻转筋，头痛自汗脉虚者，加桂五钱。按四君子汤一方，诸方书皆无黄芪，而用甘草减半，即《良方》亦然。独霍乱门无甘草而用黄芪，盖避甘草之满中也。

四君子加芍药高良姜汤
四君子汤各一两　芍药　良姜各五钱
同前法煎服。

四君子加姜附厚朴汤　治吐泻霍乱，四肢拘急，脉沉而迟者。
四君子汤各一两　生姜　附子炮　厚朴姜制，各二钱
同前法煎服。

丁香散　治霍乱不止。
丁香　肉豆蔻　木香各等分
右为细末，每服二钱，用白粥饮调热服，不拘时。

正胃汤　治霍乱吐利不止。
枇杷叶拭去毛，炙　厚朴去粗皮，姜汁制　橘红　桂心去粗皮，各五钱
右为粗末，每服二钱匕，水一盏，入生姜三片，煎至六分，去滓，不拘时热服。

良姜饮　治霍乱神效。
良姜　藿香　陈皮各一两　甘草炙，三分
右(口父)咀，每服三钱，水一盏，煎至七分，不拘时服。

诃黎勒散　治霍乱呕吐，脾胃虚冷，气隔不思饮食。
诃黎勒皮三分　桂心　泽泻　赤芍　干姜炮　人参各五钱　白朮炒　陈皮汤浸去白焙　厚朴姜汁炙，令香熟，各一两　甘草炙微赤，一分
右(口父)咀，每服四钱，水一中盏，生姜半分，煎至六分，去滓，不拘时温服。

正气丹　治下虚，阴阳错逆，霍乱吐利，粥食不下。
半夏末生姜汁搜和作饼，曝干　藿香叶各一两　硫黄三分，盏内镕汁，入水银一分于内结成砂子　附子炮裂去皮脐，五钱
右为细末，酒煮面糊和丸如梧桐子大，以丹砂末为衣。每服二十丸，加至三十丸，不拘时，米饮送下。

人参散　治霍乱身体疼痛，四肢逆冷，服理中、四逆不效者。
人参　白芍药　当归剉碎炒　高良姜各一两　附子炮去皮脐　橘红　桂心　白朮各二两
右捣筛，每服四钱，用水一中盏，红枣三枚，煎至六分，去滓，不拘时热服。

吴茱萸汤　治霍乱多寒，手足厥冷，脉绝。
吴茱萸半升洗焙　当归切焙　桂心去粗皮　芍药各三分　木通　细辛　甘草炙，各五钱
右剉如麻豆大，每服五钱匕，用水二盏，入生姜一枣大，切碎，红枣二枚，煎至一盏，去滓，不拘时温服。如气痞去枣加葛根五钱。一方无木通，有木香。

附子散　治霍乱腹满，虚鸣气逆，手足俱冷。
附子炮裂去皮脐　草豆蔻　陈皮汤浸去白　高良姜剉　桂心各五钱　甘草炙一分
右(口父)咀，每服三钱，用水一中盏，入生姜半分，煎至六分，去滓，不拘时热服。

回阳散　治吐泻不止，或筋转，四肢发厥，虚风不省人事。服此药，四肢渐暖，神识便省。
天南星不拘多少
右为末，每服三钱，入生姜五钱，红枣三枚，同煎至八分，温服，未省再服。

胡椒汤　治霍乱烦闷欲死。
胡椒三十粒　陈皮　高良姜　桂心各五钱　麦门冬去心焙　木瓜干者，各一两
右捣筛，每服三钱，水一中盏，煎六分，去滓，不拘时温服。

活命散　治男子妇人小儿，上吐下泻，霍乱不止，面色青黑，命欲临死者，宜服此药。
防风　羌活　独活　干姜　细辛各一两　草豆蔻　肉豆蔻　川芎各五钱　吴茱萸　干木瓜各一两　官桂去粗皮，半分
右为细末，每服三钱，浓煎木瓜汤，空心调连滓服。

抵圣散　治霍乱宿食不消，心腹(疒丂)痛。
白朮二两　良姜五钱　白茯苓　吴萸汤炮焙　人参　木香　枳壳麸炒　草豆蔻仁　橘红焙　甘草炙，各一两　厚朴去粗皮，姜汁涂炙，四两
右为细末，每服二钱匕，不拘时，用沸汤调服。

木香散　治霍乱下利，气胀，饮食不消。
木香　丁香　白朮炒　山楂子　人参　橘红　桂心去粗皮　石菖蒲　吴茱萸汤泡炒　良姜　草豆蔻去皮　白豆蔻仁　肉豆蔻去壳煨　甘草炙，各等分
右为细末，每服二钱匕，不拘时，木瓜煎汤调下。

白豆蔻丸　治霍乱及脾胃气虚，腹胀妨闷，不思饮食。
白豆蔻去皮　诃黎勒去核　人参去芦，各三分　干姜炮　甘草炙微赤　桂心各五钱　白朮　橘红　厚朴去粗皮，生姜汁涂令黄，香熟，各一两
右为细末，炼蜜和捣三二百杵，丸如梧桐子大。每服二十丸，不拘时，生姜枣汤送下，日进四五服。

吴茱萸饼　治霍乱昏塞不利。
吴茱萸汤泡焙炒　厚朴去粗皮，姜汁制　橘红　人参　良姜　胡椒各一分　藿香　木瓜各一两
右为细末，用生姜汁半斤，和药捻作饼子，曝干，临用时炙燥，再碾为细末。每服二钱匕，水一盏，煎至七分，温服。

十香丸　治霍乱中恶，不识人，心痛腹胀，不思饮食。
丁香　苏合香　白檀香　香附炒去毛　沉香　安息香研　木香　熏陆香研　麝香研　良姜　龙脑研　白朮剉炒　丹砂研，各五钱　荜茇炒　诃黎勒煨取皮　犀角屑　厚朴姜汁制，各一两
右除别研药外，碾为细末，入别研药同研令匀，炼蜜和丸如梧桐子大。每服五丸，不拘时用温酒送下，老少加减服。甚者温酒研下日四五服，以瘥为度。此药以磁盒贮之。

桃枝汤　治中恶霍乱，心痛胷胁(疒丂)痛，喘急。
东行桃枝白皮切一握　官桂　当归焙，各三两　丹砂细研　附子炮裂去皮脐　吴茱萸汤泡　豆豉各一两　栀子仁十四枚
右剉如麻豆大，每服四钱匕，用水二钟，生姜三片，煎至一钟，去滓，不拘时温服。日三夜一。

丹砂丸　治中恶霍乱垂死。
丹砂半分　附子炮裂去皮脐，一分　雄黄三豆许
右别研细末，用巴豆七粒，去皮心出油，后入丹砂、附子、雄黄末，同研令匀，炼蜜和丸如麻子大。每服三丸，不拘时米饮下。若下利未止，加三丸至五丸，与少冷粥，食之即定。

白豆蔻丸　治霍乱后，脾胃尚虚，谷气未实，津液内燥，令人烦躁，睡卧不安。
白豆蔻仁　橘红　草豆蔻仁　厚朴姜汁炙　官桂　干木瓜　白朮炒　半夏汤泡七次　人参各二两　高良姜炒　缩砂仁　神曲炒　麦糵炒　白茯苓　干姜炮　木香　甘草炙　桃仁去皮尖双仁炒，各四两
右为细末，炼蜜和丸如梧桐子大。每服三十丸至四十丸，空心用米饮送下。

人参散　治霍乱吐利，汗出心烦。
人参去芦　麦门冬去心　茯神各三两　白朮　黄芪　干姜炮　桂心　甘草炙，各五钱
右捣筛，每服四钱，用水一中盏，生姜半分，煎至六分，去滓，频频温服。

竹沥饮　治霍乱狂闷，烦渴，吐泻无度，气欲绝者。
竹沥一合　粳米一合，炒，以水二盏，同研去滓取汁
右二味，和匀顿服之。

木香汤　治霍乱烦躁懊憹，不得安卧。
木香　木瓜　紫苏各一两　草豆蔻仁一两五钱
右捣筛，每服三钱匕，水一盏，入黑豆半合许，生姜三片，煎至八分，去滓温服，日二。

藿香散　治霍乱逆满，开胃口。
霍香叶一两焙　诃黎勒煨十枚　糯米三百粒　石莲心二百个，或以白豆蔻代　甘草炙一分　人参　丁香各十两
右为细末，每服一钱，用和皮煨。姜一块，枣二枚去核，煎汤调下。早晚食前服。

薤白汤　治霍乱干呕不止。
薤白切细，一握　生姜切细，五钱　陈皮去白，三钱
右用水二大盏，煎至七分，去滓，分温二服。

橘皮汤　治霍乱呕哕不止。
橘红　甘草炙，各一两　枇杷叶去毛炙黄，二两
右捣筛，每服三钱匕，水一盏，生姜三片，煎至七分，去滓，温服。如人行五七里再服。

附子汤　治霍乱转筋淋足。
附子一枚，去皮脐　生椒绵裹　生姜切各一两　葱半斤切
右以水一斗，煎三两，沸，入磁盆中，滤去滓，以盐浆解之，冷热得所，淋洗立瘥。

六和半夏汤河间　治霍乱吐泻。
白朮　甘草　缩砂仁　杏仁去皮尖　人参　半夏制，各五分　赤茯苓　藿香　扁豆姜汁炒　木瓜各一钱　香薷　厚朴姜制，各二钱
右作一服，姜三片，枣一枚，水二盏，煎一盏，温服。

藿苓汤 【 《选要》】 　治外感风寒，内伤饮食，霍乱转筋，呕吐泄泻。
肉桂三分　藿香　白朮　猪苓　泽泻　厚朴　白茯苓各一钱　紫苏　大腹皮　白芷　桔梗　半夏制　陈皮各八分　甘草炙五分
右作一服，水二盏姜五片，煎八分，食远服。

玉露散 【 《集成》】 　治夏月伤暑，霍乱吐泻。
石膏　寒水石　生甘草各等分
右为末，每服二钱，白汤调下。

通脉四逆汤 【 《济生方》】 　治霍乱多寒，肉冷脉绝。
附子制　桂心　当归　甘草炙各一钱　木通　白芍药　细辛各五分　吴茱萸三钱
右作一服，水二钟，姜七片，枣一枚，煎八分，无时服。

浆水散 【 《活法机要》】 　治暴泻如水，周身汗出，尽冷，脉弱不能言语，甚者吐逆不止。
半夏制二钱　附子炮　干生姜　炙甘草　桂心各五分　良姜二分半
右作一服，浆水煎服之。

姜附汤 【 《活人书》】 　治霍乱吐泻转筋，手足厥冷，多汗。
干姜炮　附子制各二钱
右作一服，水一钟半，煎七分热服。

苓朮二陈煎 【 《景岳全书》，下同】 　治痰饮水气停蓄，心下呕吐吞酸等证。
猪苓　泽泻　茯苓各一钱五分　陈皮一钱　半夏二三钱　白朮　干姜炒黄，各一二钱　炙甘草八分
水一钟半，煎服。

和胃饮　治寒湿伤脾，霍乱吐泻，及痰饮水气，胃脘不清，呕恶胀满，腹痛等证，此即平胃散之变方也。凡呕吐等证，多有胃气虚者，一闻苍朮之气，亦能动呕，故以干姜代之。
陈皮　厚朴各一钱五分　干姜炮，一二钱　炙甘草一钱
水一钟半，煎七分，温服。此方，凡藿香、木香、丁香、茯苓、半夏、扁豆、砂仁、泽泻之类，皆可随宜增用之。若胸腹有滞而兼时气寒热者，加柴胡。

排气饮　治霍乱气逆，食滞胀痛等证。
陈皮　藿香　枳壳各一钱五分　香附　泽泻　乌药各二钱　木香七分或一钱　厚朴一钱
水一钟半，煎七分，热服。

养中煎　治中气虚寒，为呕为泄者。
人参一二三钱　山药炒　白茯苓各二钱　扁豆炒，二三钱　炙甘草一钱　干姜炒黄，一二钱
水二钟，煎七分，食远温服。

大和中饮　治饮食留滞，霍乱等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱五分
水一钟半，煎七八分，食远温服。

小和中饮　治霍乱胸膈胀闷。
陈皮　茯苓　厚朴各一钱五分　山楂肉　扁豆各二钱　甘草五分水一钟半，加生姜三五片，煎服。

五君子煎　治脾胃虚寒，呕吐泄泻而兼湿者。
人参二三钱　白朮　茯苓各二钱　炙草一钱　干姜炒黄，一二钱
水一钟半，煎服。

神香散　治霍乱，胸膈胃脘，逆气难解，疼痛呕哕，胀满，饮痰膈噎，诸药不效者，惟此最妙。
丁香　白豆蔻或砂仁亦可
二味等分为末，清汤调下五七分，甚者一日一钱，日数服不拘。

理阴煎　此理中汤之变方也。通治真阴虚弱，胀满呕哕，痰饮，恶心，吐泻，腹痛，妇人经迟血滞等证。
熟地三五钱或一二两　当归二三钱或五七钱　干姜炒黄色，一二三钱　炙甘草一二钱
水二钟，煎七分热服。或加肉桂一二钱。

温胃饮　治中寒呕吐，吞酸泄泻，不思饮食，及妇人脏寒呕恶，胎气不安等证。
人参一二三钱或一两　白朮炒，一二钱或一两　陈皮一钱，或不用　扁豆炒，二钱　炙甘草一钱　干姜炒焦，一二三钱　当归一二钱，滑泄者勿用
水二钟，煎七分，食远温服。

　　单方

霍乱吐泻：勿食热物，饮冷水一盏，新汲水更佳，仍以水一盆浸两足，立止。 【 《救急良方》】 

霍乱及中暍卒死者：饮地浆一升妙。干霍乱病不吐不利，胀痛欲死，地浆三五盏服即愈。大忌米汤。地浆者，掘黄土地作坎，深三尺，以新汲水沃入搅浊，少顷取清用之。 【 《千金方》】 

霍乱转筋：以器盛百沸汤熨之，仍令蹋器，使足底热，微冷则易。 【 《嘉佑本草》】 

凡霍乱及呕吐，不能纳食及药，危甚者：先饮阴阳水数口，即定。

痰疟及宿食毒恶之物，胪胀欲作霍乱者：即以盐投阴阳水中，进一二升，令吐尽痰食，便愈。盖上焦主纳，中焦腐化，下焦主出。三焦通利，阴阳调和，升降周流，则脏腑畅达。一失其道，二气淆乱，浊阴不降，清阳不升，故发为霍乱呕吐之病。饮此汤辄定者，分阴阳使得其平也。

霍乱吐下：用锅底煤半钱，灶额上墨半钱，百沸汤一盏，急搅数千下，以碗覆之，通口服一二口，立止。 【 《经验方》】 

干霍乱病，心腹胀痛：芦蓬茸一把，水煎浓汁，顿服二升。 【 《小品方》】 

霍乱吐利：屋上倒挂尘，滚汤泡，澄清服即止。 【 《易简方》】 

霍乱转筋：用青铜钱四十九枚，木瓜一两，乌梅炒五枚，水二碗，煎八分，温服。 【 《圣济录》】 

霍乱转筋，肾堂及脐下疰痛：铜熨器炙热，隔衣熨其脐腹肾堂。 【 《大明》】 

霍乱转筋，身冷心下微温者：朱砂研二两，蜡三两，和丸着火笼中熏之，周围厚覆，勿令烟泄，兼床下着火，令腹微暖，良久当汗出而苏。 【 《外台秘要》】 

暴得吐逆不止：生滑石末二钱，温水服，仍以细面半盏押定。 【 《寇氏衍义》】 

霍乱烦满气逆腹胀，手足厥冷：不灰木、阳起石煅，阿魏半两，巴豆去心，杏仁去皮，各二十五个为末，粟饭丸樱桃大，穿一孔，每服一丸，灯上烧烟尽，研末，姜汤下，以利为度。 【 《圣济总录》】 

干霍乱病：千年石灰、沙糖水调服二钱，或淡酢汤亦可，名落盏汤。 【 《摘元方》】 

干霍乱病，上不得吐，下不得泻：用盐一大匙，熬令黄，童子小便一升，合和温服，少顷吐下即愈。

霍乱腹痛：炮盐一包，熨其心腹，令气透；又以一包熨其背。 【 《救急方》，下同】 

霍乱转筋，欲死气绝，腹有暖气者：以盐填脐中，灸之上七壮，即苏。

冷热霍乱分利阴阳：元精石、半夏各一两，硫黄三钱为末，面糊丸梧桐子大，每服三十丸。 【 《指南方》】 

二气丹：治伏暑伤冷，二气交错，中脘痞结，或泄或呕，或霍乱厥逆。硫黄、硝石等分研末，石器炒成沙，再研，糯米糊丸梧桐子大，每服四十丸，新井水下。

霍乱吐泻：硫黄一两，胡椒五钱为末，黄蜡一两，化丸皂子大，每凉水下一丸。 【 《圣济总录》】 

霍乱吐泻：枯白矾末一钱，百沸汤调下。 【 《华佗危病方》】 

霍乱呕恶：人参二两，水一盏半，煎汁一盏，入鸡子白一枚，再煎，温服。一加丁香。 【 《卫生家宝方》】 

霍乱烦闷：人参五钱，桂心五分，水二盏煎服。 【 《圣惠方》】 

霍乱吐泻，烦躁不止：人参二两，橘皮三两，生姜一两，水六升，煮三升，分三服。 【 《圣济总录》，下同】 

霍乱转筋腹痛：木香末一钱，木瓜汁一盏，热酒调服。

霍乱吐利：高良姜火炙令焦香，每用五两，以酒一升，煮三四沸，顿服。亦治腹痛中恶。名冰壶散

霍乱腹痛：高良姜一两，剉，以水三大盏，煎二盏半，去滓，入粳米一合，煮粥食之，便止。 【 《圣惠方》】 

霍乱呕甚不止：用高良姜生剉二钱，大枣一枚，水煎冷服，立定。名冰壶汤。 【 《普济方》】 

霍乱烦渴：草豆蔻、黄连各一钱半，乌豆五十粒，生姜三片，水煎服之。 【 《圣济总录》】 

霍乱吐利：肉豆蔻为末，姜汤服一钱。 【 《普济方》】 

霍乱吐泻，垂死者服之回生：藿香叶、陈皮各半两，水二盏，煎一盏，温服。 【 《百一选方》】 

霍乱胀满，未得吐下：用生紫苏捣汁饮之，佳。干苏煮汁亦可。 【 《肘后方》】 

霍乱困笃：鸡苏三两，水二升，煮一升分三服。 【 《圣惠方》】 

霍乱吐下不止：以艾一把，水三升，煮一升，顿服。 【 《外台秘要》】 

霍乱烦闷：芦根三钱，麦门冬一钱，水煎服， 【 《千金方》】 

霍乱胀痛：芦根一升，生姜一片，橘皮五两，水一升，煎三升，分服。 【 《圣惠方》，下同】 

霍乱烦渴腹胀：芦叶一握，水煎服。
又方：芦叶五钱，糯米二钱半，竹茹一钱，水煎，入姜汁蜜各半合，煎两沸，时时呷之。

霍乱烦渴：蓼子一两，香薷二两，每二钱水煎服。

肝虚转筋吐泻：赤蓼茎叶切二合，水一盏，酒三合，煎至四合，分二服。

霍乱转筋：蓼叶一升，水三升，煮取汁二升，入香豉一升，更煮一升半，分三服。 【 《药性论》】 

霍乱吐利：扁竹入豉汁中下五味，煮羹食。 【 《食医心鉴》】 

热霍乱：大黄、人参各半两，水二盏，煎一盏，热服可安。 【 《得效方》】 

霍乱腹胀：半夏、桂等分为末，水服方寸匕。 【 《肘后方》】 

霍乱吐利：山豆根末，橘皮汤下一钱。 【 《圣惠方》，下同】 

霍乱吐利：防己、白芷等分为末，新汲水服二钱。

霍乱胀痛：生菖蒲剉四两，水和捣汁，分温四服。

霍乱心烦：芦根炙一两半，水萍焙、人参、枇杷叶炙各一两，每服五钱，入薤白四寸，水煎温服。

霍乱烦渴不止：糯米三合，水五升，蜜一台，研汁分服，或煮汁服。 【 《产乳方》】 

霍乱吐泻，烦渴欲绝：用粳米二合，研粉，入水二盏研汁，和淡竹沥一合，顿服。 【 《普济方》】 

霍乱烦躁：黄粱米粉半升，水升半，和绞如白粉，顿服。 【 《外台秘要》】 

霍乱大渴不止，多饮则杀人：黄粱米五升，水一斗，煮清三升，稍稍饮之。 【 《肘后方》】 

霍乱胀痛：大豆生研，水服方寸匕。 【 《普济方》】 

霍乱吐利：菉豆粉、白糖各二两，新汲水调服。 【 《生生编》】 

霍乱吐利：豌豆三合，香薷三两为末，水三盏，煎一盏，分二服。 【 《圣惠方》】 
又方：扁豆、香薷各一升，水六升，煮二升，分服。 【 《千金方》】 

霍乱转筋：白扁豆为末，酢和服。 【 《普济方》】 

霍乱吐利：盐酢煎服，甚良。 【 《如宜方》】 

霍乱烦胀，未得吐下：以好苦酒三升饮之。 【 《千金方》】 

霍乱干呕不止者：取薤一虎口，以水三升，煮取一半，顿服，不过三作即已。 【 《韦宙独行方》】 

霍乱胀满，不得吐下，名干霍乱：小蒜一升，水三升，煮一升，顿服。 【 《肘后方》】 

霍乱转筋，入腹杀人：以小蒜、盐各一两，捣傅脐中，灸七壮，立止。 【 《圣济总录》】 

干湿霍乱转筋：用大蒜捣涂足心立愈。 【 《永类钤方》】 

霍乱吐泻：芥子捣细，水和，敷脐上。 【 《圣济总录》】 

霍乱胀痛：芜菁子，水煮汁饮之。 【 《集简方》】 

霍乱欲死：生姜五两，牛儿屎一升，水四升，煎二升，分再服即止。 【 《梅师方》】 

霍乱转筋，入腹欲死：生姜三两捣，酒一升，煮沸分三服，仍以姜捣贴痛处。 【 《外台秘要》】 

霍乱腹胀，不得吐下：用生姜一斤，水七升，煮二升，分二服。 【 《肘后方》】 

霍乱转筋：柏叶捣烂，裹脚上及煎汁淋之。 【 《圣惠方》】 

霍乱吐利：盐梅煎汤，细细饮之。 【 《如宜方》】 

霍乱腹痛：桃叶三斤切，秋冬用枝，水五升，煮一升，分二服。 【 《外台秘要》】 

霍乱吐利：梨枝叶煮汁饮。 【 《圣惠方》】 

霍乱腹痛：木瓜五钱，桑叶三片，枣一枚，水煎服。 【 《圣惠方》】 

霍乱吐泻，不拘男女，但有一点胃气存者，服之再生。广陈皮去白五钱，真藿香五钱，水二盏，煎一盏，时时温服。 【 《百一选方》】 
又方：用陈橘皮末二钱，汤点服不省者，灌之，仍烧砖沃酢，布裹砖，安心下熨之，便活。 【 《圣惠方》】 

干霍乱病，心腹胀痛，不吐不利，烦闷欲死：用槟榔末五钱，童子小便半盏，水一盏，煎服。 【 《圣济总录》】 

霍乱吐利：用胡椒三十粒，以饮吞之。 【 《千金方》】 
又方：用胡椒四十九粒，菉豆一百四十九粒，研匀，木瓜汤服一钱。一方以新汲水服亦效。 【 《直指方》】 

霍乱干呕不止：吴茱萸泡炒、干姜炮等分水煎服之。 【 《圣济总录》，下同】 

霍乱烦闷：茶末一钱，煎水调干姜末一钱，服之即安。

霍乱烦渴：藕汁一钟，姜汁半钟，和匀饮。

霍乱吐利：生藕捣汁服。 【 《圣惠方》】 

干霍乱病，不吐不下：丁香十四枚研末，以沸汤一升和之顿服，不瘥更作之。 【 《千金方》】 

霍乱及干霍乱须吐者：以樟木屑煎浓汁吐之，甚良。 【 《本草》】 
又方：用厚朴姜汁炙研末，新汲水服二钱，如神。 【 《圣惠方》】 

中恶霍乱：海桐皮煮汁服之。 【 《圣济总录》】 

霍乱烦闷：槐叶、桑叶各一钱，炙甘草二分，水煎服之。 【 《圣惠方》】 

霍乱转筋：皂角末吹豆许入鼻，取嚏即安。 【 《梅师方》】 

风痰霍乱，食不消，大便濇：诃黎勒三枚，取皮为末，和酒顿服三五次，妙。 【 《外台秘要》】 

伏暑霍乱伤冷，吐利烦渴，名水浸丹。巴豆二十五个，去皮心及油，黄丹炒研，一两二钱半，化黄蜡和丸菉豆大，每服五七丸，水浸少顷，别以新汲水送下。 【 《局方》】 

干霍乱病，心腹胀痛，不吐不利欲死：巴豆一枚，去皮心，热水研服，得吐利即定也。

霍乱转筋入腹：桑叶一握，煎饮一二服，立定。 【 《圣惠方》】 

霍乱腹痛吐下：桑叶捣汁一盏服。冬月，干者煎汁服。

霍乱转筋，心腹胀满，未得吐下：栀子二七枚，烧研，热酒服之，立愈。 【 《肘后方》】 

霍乱转筋入腹，无可奈何者：以酢煮青布搽之，冷则易。 【 《千金方》】 

霍乱转筋腹痛：以苦酒煮絮裹之。 【 《圣惠方》】 

霍乱吐利：偷本人头缯，以百沸汤泡汁，服一呷，勿令知之。 【 《集元方》】 

霍乱转筋：故麻鞋底烧赤，投酒中煮，取汁服。 【 藏器，下同】 

霍乱吐下不止：取旧鞋底洗净，煮汁服。

吐泻不止，四肢逆冷，不省人事：南星为末，每三钱入大枣三枚，同煎服，四肢渐暖，神识便省，神妙。

干霍乱：盐汤一碗，入皂角末少许调服，探吐，即效。

霍乱烦渴：乌梅水渍和蜜饮之妙。

林檎青色者，治霍乱吐泻甚妙，煮取汁饮，或嚼食之。

霍乱吐泻，出路在家应急方：用路旁破草鞋去两头，洗三四次，水煎汤一碗，滚服之，即愈。 【 《事海文山》】 

霍乱转筋入腹痛：败木梳一枚，烧灰酒服，永瘥。 【 《千金方》】 

霍乱转筋垂死者：败蒲席一握切，浆水一盏，煮汁温服。 【 《圣惠方》】 

霍乱转筋入腹痛：车毂中脂涂足心。 【 《千金方》】 

霍乱吐利：蜡一弹丸，热酒一升，化服即止。 【 《肘后方》】 

干霍乱病，胀满烦躁：乱发一团烧灰，盐汤二升，和服取吐。 【 《十便良方》】 

霍乱不通，胀闷欲死，因伤饱取凉者：用雄雀粪二十一粒，研末，温酒服。未效再服。 【 《圣济总录》】 

霍乱厥逆：服乌牛尿二升。 【 《千金方》】 

藿乱吐下不止，四肢逆冷：用黄牛屎半升，水二升，煮三沸，服半升，止。 【 《外台秘要》】 
又方：用乌牛屎绞汁一合，以百日儿乳汁一合，和温服。 【 《圣惠方》】 

霍乱吐利不止：用乌牛齝草一团，人参、生姜各三两，甜浆水一升半，煮汁五合服。 【 《鬼遗方》】 

霍乱困笃：童女月经衣，和血烧灰，酒服方寸匕，百方不瘥用之。 【 《千金方》】 

霍乱：用黄牛犊子脐屎一升，和酒三升，煮汁服。 【 《肘后方》】 

搅肠沙痛欲死者：用马粪研汁，饮之立愈。 【 《经验方》】 

霍乱转筋，筋粗大如桃李，挛摇不可忍：取秫薥叶浓煎汤，饮之。 【 《种杏》】 

霍乱烦渴：粟米泔饮数升，立瘥。又治转筋入腹。 【 苏恭】 

绞肠沙痛：荞麦面炒焦，热水冲服。 【 《本草》】 

霍乱烦闷呕吐，腹空转筋，恐入腹，宜多服山岩泉水，名曰洗肠。勿令腹空，空则更服。人皆惧此，然尝试有效。但身冷力弱者，防致脏寒，当以意消息之。 【 藏器】 

搅肠沙痛，阴阳腹痛，手足冷，但身上有红点：以灯草蘸油，点火焠于点上。 【 《济急方》】 

霍乱烦闷：向阳壁土煮汁服。 【 《圣济总录》】 

绞肠沙痛：马兰根叶细嚼咽汁，立安。 【 《寿域神方》】 

霍乱成痢：刘寄奴草煎汁饮。 【 《圣济总录》】 

霍乱吐下：菉豆叶绞汁和酢少许，温服。 【 《开宝》】 

吐利后转筋：扁豆叶一把生捣，入少酢绞汁服，立瘥。 【 苏恭】 

霍乱：扁豆、藤芦萚、人参、仓米等分煎服。 【 时珍，下同】 

霍乱烦躁，坐卧不安：葱白二十茎，大枣二十枚，水三升，煎二升，分服。

霍乱吐泻不止，转筋腹痛：取棠梨枝叶一握，同木瓜二两，煎汁细呷之。 【 《圣惠方》，下同】 

霍乱转筋：木瓜一两，酒一升，煎服。不饮酒者，煎汤服。仍煎汤浸，青布裹其足。

霍乱烦躁气急：以木瓜核每嚼七粒，温水咽之。

霍乱转筋：楂子又名木桃，煮汁饮，功与木瓜相近。 【 孟诜】 
又方：取木梨煮汁服。

霍乱转筋：以暖物裹脚，后以柏木片煮汤淋之。 【 《经验方》】 

霍乱：杉木煎汤服。 【 《大明》】 

霍乱：用钓樟木磨服。 【 萧炳】 

搅肠沙痛：用母猪生儿时抛下粪，日干为末，以白汤调服。
又方：童子小便服之即止。 【 《圣惠方》，下同】 

中恶霍乱：麝香一钱，酢半盏，调服。

霍乱吐利：兔骨煮汁服，立止。 【 《外台秘要》】 

霍乱转筋入腹：编荐索烧研，酒服二指撮。 【 藏器】 

干霍乱不吐不利，烦胀欲死，或转筋入腹：取屠儿几垢一鸡子大，温酒调服，得吐即愈。

霍乱吐利：取尿桶旧板煎水服。山村宜之。 【 《如宜方》】 

霍乱吐泻：取蜣螂转丸，烧存性，酒调服。 【 藏器】 

一气散：一名青金散。治霍乱吐逆，不问虚实冷热。用水银、硫黄等分，研不见星，每服一字至半钱，生姜汤调下。 【 《钱氏小儿方》】 

霍乱筋脉挛急，不得屈伸者：薏苡仁生为末，每服二钱，米饮调下，无时，日进三服，勿令间断为妙。

绞肠沙病发：用水红花根去苗洗净，剉，水一碗新磁瓶内煎至半碗，服。用新苎麻作头绳缚髻，每年换一次。不须药，永不发。

　　针灸

《素问》曰：霍乱，刺少阴俞旁五，足阳明及上旁三。
《灵枢》曰：足太阴之别，名曰公孙，去本节之后一寸，别走阳明。其别者入络肠胃，厥气上逆则霍乱，实则肠中切痛，虚则鼓胀，取之所别也。
清气在阴，浊气在阳，荣气顺脉，卫气逆行，清浊相干，乱于胸中，是谓大悗。故气乱于肠胃，则为霍乱。取之足太阴阳明；不下者，取之三里。
《甲乙经》曰：霍乱泄出不知，先取太溪，后取太仓之源。
霍乱，巨阙、关冲、支沟、解溪主之。
霍乱泄利，期门主之。
厥逆霍乱，府舍主之。
霍乱逆气，鱼际、太白主之。
霍乱遗尿失气，三里主之。
霍乱颈痹不仁，承筋主之。
霍乱转筋，金门、仆参、承山、承筋主之。
《千金方》曰：凡霍乱灸之，虽未能立瘥，终无死忧。不可逆灸。或但先下后吐，当随病状灸之。
霍乱，阴陵泉主之。
《东垣十书》曰：《灵枢》五乱篇言：气乱于肠胃，取足太阴、阳明；不下，取足三里。盖因足太阴虚者，于募穴导引之于血中。有一说：腑输去腑病也。胃虚而致太阴无所禀者，于足阳明胃之募穴中导引之。如气逆上而霍乱者取三里，气下乃止，不下复始。
《医学正传》曰：霍乱吐泻不止，垂死，灸天枢、气海、中脘四穴，立愈。天枢二穴，在脐心两旁，各开二寸。气海一穴，在脐下半寸。中脘一穴，在脐土四寸。
《医学纲目》曰：霍乱，以竹杖两手反抱，拄于脊骨，就杖儿上下各点一穴。如先吐先灸上穴，先泻先灸下穴，各三百壮，百发百中。
霍乱吐泻，取中脘、天枢、三里、委中。
又法：取上脘、三里。
吐利上下俱出，脏痹脓血，头重臂痛，取太白、地机、风府各五分，长强、尺泽各一寸。
霍乱手足厥冷，灸三阴交七壮。
霍乱病，人面正卧，两手着身，以绳横亘两肘尖头，依绳下挟脊，两边相去各一寸，灸三七壮，无不验。
霍乱已死，但有暖气者，灸承筋七壮，立苏。取穴法，以绳从足拇指，围至后跟一匝，捻断等折一半为度，以此度从足跟贴地，量上至腨，度极头处是穴。
霍乱转筋，灸承山二十七壮，神效。
霍乱转筋，在两臂及胸堂中者，筋拘不及动摇，膻中、中府、巨阙、胃脘、尺泽、太阴，灸七壮。
《奇效良方》曰：霍乱吐泻，令患人仰卧，揉艾铺脐上，如碟子大，一指厚，熨斗盛火熨之。如无熨斗，以旋子盛汤荡之亦可。
《景岳全书》曰：干霍乱刺委中穴出血，或刺十指头出血，皆是良法。今西北人凡病伤寒，热入血分而不解者，悉刺两手腘中出血，谓之打寒。盖寒随血去，亦即红汗之类也。故凡病受寒霍乱者，亦宜以此法治之。今东南人有刮沙之法，以治心腹急痛，盖使寒随血聚，则邪达于外，而脏气始安，此亦出血之意也。
转筋十指拘挛，不能屈伸，灸足外踝骨尖上七壮。
霍乱危急将死，用盐填脐中，灸二七壮，立愈。

　　医案

《千金方》曰：武德中，有德行尼名净明，患霍乱已久，或一月一发，或一月再发，发即至死。时在朝太医蒋、许、甘、巢之徒，亦不能识。余以霍乱治之，处虎掌一方，得愈，永不再发，故疏而记之。

《卫生宝鉴》曰：提学侍其公年七十九岁，六月中暑毒，霍乱吐利，昏冒终日，不省人事。时夜方半，请予治之。诊其脉，洪大而有力，一息七八至，头热如火，足寒如冰，半身不遂，牙关紧急。予思《内经》五乱篇中云：清气在阴，浊气在阳，营气顺脉，卫气逆行，乱于胷中，是谓大悗。霍乱之名，自此而生。盖因年高气弱，不任暑气，阳不维阴则泻，阴不维阳则吐，阴阳不相维，则既吐且泻矣。前贤见寒多以理中丸，热多以五苓散，为定法治之。今暑气极盛，阳明得时，况因动而得之，中暍明矣。非甘辛大寒之剂，则不能泻其暑热，堕浮溜之火而安神明也。遂以甘露散，甘辛大寒，泻热补气，加白茯苓以分阴阳，约重一两，冰水调灌，渐渐省事，而诸证悉去。后慎言语，节饮食，三日，以参朮调中汤之剂增减，服之理正气，逾十日后，方平复。

戊午春，攻襄阳回，住夏曹州界，有蒙古百户昔良海，因食酒肉，饮湩乳，得霍乱吐泻，从朝至午，精神昏愦，以困急来求。予视之，脉得浮数，按之无力，所伤之物已出矣。即以新汲水半碗，调桂苓白朮散，徐徐服之，稍安。又于墙阴掘一地穴，约二尺许，贮以新汲水在内搅动，待一时澄清，名曰地浆，用清者一(角戋)，再调服之，渐渐气调，吐利遂止，至夜方眠。翌日微躁渴，却以钱氏白朮散，时时服之，良愈。

《薛己医案》曰：仪部李北川，仲夏患腹痛吐泄，两手足扪之则热，按之则冷，其脉轻诊则浮大，重诊则微细。余曰：此阴寒之证也，急服附子理中汤。不应仍服，至四剂而愈。

上舍徐民则，夏月入房，及食冰果面食而患腹痛，此阴寒证也，急用附子理中汤，以回阳而愈。有同患此者，不信，别用二陈、枳实、黄连、香薷饮之类而死。

进士刘华甫夏月食生冷果品，患前证，余用附子理中汤一钟，顿安。

古今图书集成医部全录卷二百五十九

　滞下门

　　黄帝素问

　　　至真要大论

少阳司天，火淫所胜，民病泄注赤白。
 【 注　少阳司天，寅申岁也。泄注赤白，热盛也。】 
岁少阳在泉，火淫所胜，民病注泄赤白，腹痛溺赤，甚则血便。
 【 注　少阳在泉，巳亥岁也。热伤血分则注赤，热伤气分则注白。热在下焦，故少腹痛而溺赤，甚则血出于小便也。】 
厥阴之胜，少腹痛，注下赤白。
 【 注　此风之伤人也。】 
少阴之胜，腹满痛溏泄，传为赤沃。
 【 注　腹满溏泄，阴寒在下也。传为赤沃，君火下淫也。】 
少阳之胜，少腹痛，下沃赤白。
 【 注　此热淫于下也。】 

　　　气厥论

肾移热于脾，传为虚，肠澼，死不治。
【 注　太阴湿土主气，不能制水，而反受湿热相乘，脾气虚伤，则不能磨运水谷，而为肠澼下利，谷气已绝，故为不治之死证。】 

　　　着至教论

三阳者，至阳也。积并则为惊，病起疾风，至如礔礰，九窍皆塞，阳气滂溢，干嗌喉塞。并于阴则上下无常，薄为肠澼。
 【 注　至阳谓阳之至盛而无极，有如天之疾风，若礔礰之雷火骤至，阳盛则为惊也。九窍为水注之器，九窍之水气皆竭，而阳气溢于窍中。夫肺肾上下交通，阳独盛而水液竭，故嗌干喉塞也。并于阴则使阴气上下无常，薄于阴液则为肠澼下痢。】 

　　　阴阳别论

阴阳虚，肠澼死。
 【 注　荣卫气血，皆水谷之所生，胃为受纳之腑，肠为传导之官，阴阳两虚，又失所生之本，故死。】 

　　　通评虚实论

帝曰：肠澼便血何如？岐伯曰：身热则死，寒则生。帝曰：肠澼下白沫何如？岐伯曰：脉沉则生，脉浮则死。帝日：肠澼下脓血何如？岐伯曰：脉悬绝则死，滑大则生。帝曰：肠澼之属，身不热，脉不悬绝，何如？曰：滑大者曰生，悬濇者曰死。以脏期之。
【 注　肠澼者，邪僻积于肠间，而为便利也。肠澼便血者，阴络之血溢也。白沫乃肠外之寒汁沫，脓血乃汁沫与血相搏，并合而下也。便血乃阴泄于内，发热为阳脱于外。本经曰：阴阳虚，肠澼死。下白沫者，阴液下注，故脉沉者为顺。如脉浮乃经气下泄，脉气上浮，经脉相离，故为死证。悬绝者，足少阴之阴液绝也。滑大者，足少阴之生气盛也。身不热者，阳不外脱也。脉不悬绝，阴不下脱也。悬濇者，阳明之生气已脱，故死。夫胃气绝，则真脏之脉见，故当以脏期之。肝至悬絶，十八日死。心至悬绝，九日死。肺至悬绝，十二日死。肾至悬绝，七日死。脾至悬绝，四日死。悬绝者，绝无阳明之胃气，而真脏孤悬也。】 

　　　大奇论

脾脉外鼓，沉为肠澼，久自已。肝脉小缓为肠澼，易治。肾脉小搏，沉为肠澼下血。血温身热者死。心肝澼亦下血，二脏同病者可治。其脉小沉濇为肠澼。其身热者死。热见七日死。
【 注　脾为阴脏，位居中央，受三阳阳盛之气，迫而上行，则其脉外鼓，搏而下沉，则为肠澼下痢。然脾为阴中之至阴，虽受阳热之气，久而自已。若阳热之气，干薄脏阴，致肝脏之血气，下泄而虚，则其脉小缓。然肝主藏血，虽受阳邪，尚为易治。肾主藏精，为精血之原，阳热之气，下薄于肾，故为肠澼下血。阴血伤，故脉小。热干于肾，故沉而搏也。夫阴阳相和则生，偏害则死。血受热伤，故血温也。身热者，三阳盛而三阴之气绝也，故死。夫心主生血，肝主藏血，是以心肝二脏，受阳盛之气而为肠澼者，亦下血。如二脏同病，则阴血盛而可以对待阳邪，故尚为可治之证。如脉小沉滞，为阳薄所伤也。其身热者，阳盛而阴绝也。七日死者，六脏之阴气终矣。此系奇恒之病，三阳之气，直并于阴，阴气受伤，是以脉小沉濇。初起之时，里证即急，或禁口腹痛，或下重痢甚，或发惊昏沉，或嗌干喉塞，身虽热而热微，外证轻而里急，当急用抑阳养阴之药以救援。若见身有微热而用表散之轻剂，因脉小濇而用和调之缓方，三日之后，即成不救矣。】 

　　　脉要精微论

数动一代者，病在阳之脉也，泄及便脓血。
 【 注　阳热在经，故脉数动。热伤血分，故便脓血。经血下泄，故一代也。】 

　　　太阴阳明篇

食饮不节，起居不时，则阴受之。阴受之则入五脏，入五脏则(月真)满闭塞，下为飧泄，久为肠澼。
【 注　入五脏者，谓太阴之行气于三阴，太阴病则五脏之气皆为之病矣。脾气逆则胀满，太阴为开，开折则仓廪无所输而为飧泄，久则为肠澼矣。】 

　　　六元正纪大论

太阳司天之政，四之气，风湿交争，民病注下赤白。
 【 注　加临之气乃厥阴风木，四之主气乃太阴湿土，是以风湿交争。注下赤白者，湿热之交感也。】 

　　灵枢经

　　　经脉篇

肾足少阴之脉，是主肾所生病者，肠澼。
 【 注　气逆于下所为也。】 

　　扁鹊难经

　　　滞下

大肠泄者，食已窘迫，大便色白，肠鸣切痛。
小肠泄者，溲而便脓血，少腹痛。
大瘕泄者，里急后重，数至圊而不能便，茎中痛。

　　金匮要略 【 汉?张机】 

　　　滞下脓血

下利脉数而渴者，今自愈。设不差，必圊脓血，以有热故也。
下痢，寸脉反浮数，尺中自濇者，必圊脓血。

　　中藏经 【 汉?华佗】 

　　　论脏腑虚实寒热生死

病肠澼者，下脓血，病人脉急皮热，食不入，腹胀，目瞪者，死。或一身厥冷，脉沉细而不生者，亦死。食如故，脉沉浮有力而不绝者，生。
脾者土也，虚则多癖，喜吞酸，利不已。脾气虚则大便滑，小便利，汗出不止，五液注下，为五色注下利也。
肠癖转筋，脉极数者，死。肠癖下白脓者，死。肠癖下脓血，脉悬绝者，死；滑大者，生。肠癖下脓血，身有寒，脉绝者，死。

　　千金方 【 唐?孙思邈】 

　　　热冷疳蚀诸痢论

余立身以来，三遭热痢，一经冷痢，皆日夜百余行，乃至移床就厕，其困笃如此。但率意自治者，寻手皆愈，乃知此疾天下易治。但纵性之徒，率情骄倨，良药苦口，不能克己早饵，朝遇暮过，望其自瘥，疾势日增，胃气渐弱，心力俱微，食饮与药皆不能进。既不得愈，便称痢病难治，斯皆自误也。学者须深达斯旨。然此病随宜服一物，皆得差之。惟须力意苦己服食，以瘥为限，则无不愈也。又大须慎口味，重者瘥瘥　原缺，据《千金》卷十五热痢补。后百日，次者一月日。所以常哀[常哀　原作「当衰」，按《千金》卷十五热痢改。]骄恣者，不能自慎，兴言及此，以为至慨矣。古今痢方千万首，不可具载，此中但撮其效者，七八而已。虽然，宏之在人也。何则？陟厘丸、乌梅丸、松皮散等，暴痢服之，何有不瘥？其温脾汤、建脾丸，久下得之，焉能不愈？大凡痢有四种，谓冷、热、疳、蛊。冷则白；热则赤；疳则赤白相杂，无复节度，多睡眼濇；蛊则纯痢瘀血。热则多益黄连，去其干姜；冷则加以热药；疳则以药吹灌下部；蛊毒则以蛊法治之。药既主对相当，痢者复自勉励服饵，焉有不愈者也？凡服止痢药，初服皆剧，愚人不解，即止其药不服，此特不可。但使药与病源的相主对，虽剧但服，不过再三服，渐渐自知。惟非其主对者，本勿服也。
凡痢病，通忌生冷酢滑猪鸡鱼油奶酪酥干脯酱粉咸。所食诸食，皆须大熟烂为佳。亦不得伤饱。此将息之大经也。若将息失所，圣人不救也。
下利脉滑而数，有宿食，当下之。
下利脉迟而滑者实也，利为未止，急下之。
下利脉反滑，当有所去，下乃愈。
下利不欲食者，有宿食，当下之。
下利而腹痛满，为寒实，当下之。
下利腹中坚者，当下之。
下利而讝语者，腹内有燥屎，宜下之。
下利三部皆平 【 一作浮，】 按其心下坚者，急下之。
下利瘥，至其年月日时复发者，此为下不尽，更下之，愈。风寒重者不可下，下之后，心下坚痛，脉迟 【 一作浮。】 此为寒，但当温之。脉沉紧，下之亦然。脉大浮弦，下之当已。下利脉浮大，此为虚，以强下之故也。设脉浮革者，因而肠鸣，当温之。
下利脉迟紧，为痛未欲止，当温之。得冷者，满而便肠垢。
下利身躯疼痛，急救里，诸温之属，可与理中、四逆、附子汤热药辈。
下利大孔痛者，当温暖之。
下利腹胀满，身体疼痛者，先温其里，乃攻其表。
下利清谷，不可攻其表，汗出必胀满。
下利气者，当利其小便。
下利脉反弦，发热身汗者，自愈。
下利舌黄燥而不渴，胷中热[胷中热　《千金》卷十五热痢作「胷中实」。]，下不止者，死。
下利后，脉绝，手足厥冷，晬频率还，手足温者，生；不还不温者，死。
凡六腑气绝于外者，手足寒，上气，脚缩。五脏气绝于内者，下不自禁。下甚者，手足不仁也。细寻取之，万不失一。下病体略例如此耳。
《素问》曰：春伤于风，夏为脓血。凡下，多滞下也。夏伤于风，秋必洞泄。秋多下水也，患是冷也。夫积冷积热，及水谷实而下者，以大黄汤下之。强人勿过两剂，皆消息五六日，更进一剂。其补濇汤不效者，三两日可进一剂。
旧治痢，于贵胜用建脾丸多效。今治积久冷痢，先以温脾汤下讫，后以建脾丸补之，未有不效者。
疳湿之病，皆由暑月多食肥浓油腻，取冷眠睡之所得也。《礼》云：君子盛暑之月，薄滋味，无食肥浓煮饼，此时以不利人也。养生者，宜深戒之。不尔，多患疳湿耳。

　　仁斋直指方 【 宋?杨登父】 

　　　痢病证治

凡泄痢无已，变作白脓，点滴而下，为之温脾不愈，法当温肾。盖肾主骨髓，白脓者，骨髓之异名也。其证面色微黑，骨力羸弱，的见肾虚，当用破故纸、当归、木香、干姜、肉桂之属。又宜以阿胶珠、当归、青皮、赤茯苓、黄连作剂，入乌梅、白蜜同煎，最能荡涤恶秽，积滞既去，则遍数自疏矣。
痢出于积滞。积，物积也。滞，气滞也。物积欲出，气滞而不与之出，故下坠里急，乍起乍出，日夜凡百余度，不论色之赤白，脉之大小，皆通利之，以无积不成痢也。

　　济生方 【 宋?严用和】 

　　　痢疾

今之所谓痢疾者，古所谓滞下是也。盖尝推原其故：胃者脾之腑，为水谷之海，荣卫充焉。大肠者肺之腑，为传导之官，化物出焉。夫人饮食起居失其宜，运动劳役过其度，则脾胃不充，大肠虚弱，而风冷暑湿之邪，得以乘间而入，故为痢疾。大凡伤热则为赤，伤冷则为白，伤风则纯下清血，伤湿则下如豆羹汁，冷热交并则赤白兼下。或饮冷酒物，恣情房室，劳伤精血，而成久毒痢者。虽可因证辨治，然常叹世人初感此病，往往用罂粟壳、石榴皮、诃子、肉豆蔻辈以止濇之。殊不知痢疾多因饮食停滞于肠胃所致，倘不先以巴豆等剂，推其积滞，逐其邪秽，鲜有不致精神危困，久而羸弱者。余每遇此证，必先导涤肠胃，次正根本，然后辨其风冷暑湿而为治法。故伤热而赤者清之，伤冷而白者温之，伤风而纯下清血者祛逐之，伤湿而下如豆羹汁者分利之。又如冷热交并者则温凉以调之，伤损而成久毒痢者则化毒以保卫之。夫如是药无不应，而疾无不愈者。然又当观脉之虚实如何。如下利脉微小者生，脉浮洪者难治。肠澼频下脓血者，脉宜滑大；若弦急者必死。又身寒则生，身热则死。苟临病之际，由此验治，万不失一矣。

　　河间六书 【 金?刘完素】 

　　　滞下

下迫后重里急，窘迫急痛也，火性速而能燥物也。
肠胃隔绝，传化失常而为滞下。
夫痢者，五脏窘毒，解而不散，或感冷物，或冒寒暑，失饥不能开发，又伤冷热等食，或服暖药过极，郁化成痢。古人以白痢为寒，赤痢乃热，误也。今人疮疖初发，刺开乃血，多日成脓，何为先热而后寒也？
叔和云：湿多成五泄，肠走若雷奔。愚医不悟三口黄者乃热，青痢是寒。《太素》曰：五泄有溏泄、鹜泄、飧泄、濡泄、滑泄，此乃五泄。五泄者，青是感肝木之象，其色青。赤者，受心火之气，其色赤。白者，得西方金肺之气，其色白。黄者脾土之色。苍者士气之下，水位承之，其色苍也。若下利热极，频并窘痛，或久不愈，诸药不能止者，须下之，以开除湿热痞闭积滞，而使气液宣行。宜逐之，兼宣利积热。
脏腑泻痢，其证多种。大抵从风湿热论，是知寒少而热多，寒则不能久也。故曰暴泻非阳，久泻非阴。论曰：春宜缓形，形动则肝木乃荣，反静密则是行秋令，金能制木，风气内藏，夏至则火盛而金去，火独居，木旺而脾土损矣。轻则飧泄身热，脉洪，谷不能化，重则下利脓血稠粘，皆属于火。经曰：泄而便脓血，知气行而血止，宜大黄汤下之，是为重剂，黄芩芍药汤为之轻剂，是实则泻其子，木能自虚而脾土实矣。故经曰：春伤于风，夏必飧泄。此逆四时之气，人所自为也。有自太阴脾经受湿，而为水泄虚滑，微满身重，不知谷味。假令春宜益黄散补之，夏宜泻之。法云：宜补，宜和，宜止。假令和则芍药汤是也，止则诃子汤是也。久则防变而为脓血。脾经传肾，谓之贼邪，故难愈。若先痢而后滑，谓之微邪，故易痊。此皆脾土受湿，天行为也，虽圣智不能逃。口食味，鼻食气，从鼻而入，留积于脾而为水泻。有厥阴经动，下痢不止，其脉沉而迟，手足厥逆，涕唾脓血，此为难治，宜麻黄、小续命汗之。法曰：谓有表邪缩于内，当散表邪而愈。有暴下无声，身冷自汗，小便清利，大便不禁，气难布息，脉微呕吐，急以重药温之，浆水散是也。故法云：后重则宜下，腹痛则宜和，身重则除湿，脉弦则去风。脓血稠粘，以重药劫之。身冷自汗，以毒药温之。风邪内缩，宜汗之则愈。鹜溏为痢，当温之。又云：在表者发之，在里者下之，在上者涌之，在下者竭之。身表热者内疏之，小便濇者分利之。又曰：盛者和之，去者送之，过者止之。兵法云：避其来锐，击其惰归。此之谓也。凡病泄而恶风寒，是太阴传少阴，木来克土也。用除湿白朮，茯苓安脾，芍药、桂、黄连破血也。火邪不能胜水也。太阴经不能传少阴，而火邪上乘肺经，而痢必白脓也，加黄连、当归之类。又里急后重，脉大而洪实为里热，是有物结坠也。若脉浮大甚不宜下，虽里急后重，而脉沉细弱者，谓寒邪在内而气散也，可温养而自愈。里急后重闭者，大肠经气不宣通也。宜加木香、槟榔宣通其气。如痢或泄而呕者，胃中气不和也。上焦不和，治以生姜、橘皮。中焦不和，治以芍药、当归、茯苓。下焦不和，寒治以轻热，甚以重热药。大便虚秘，濇久不愈，恐太阴传少阴，多传变为痢。太阴是为贼邪，先以枳实厚朴汤以防其变。若四肢懒倦，小便少或不利，大便走沉困，饮食减，宜调胃去湿，白朮、芍药、茯苓三味，水煎服。以白朮之甘，能入胃而除脾胃之湿；芍药之酸濇，除胃中之湿热；茯苓之淡泄，能通水道走湿。此三味泄痢须用此。如发热恶寒，腹不痛，加黄芩为主；如未见脓而恶寒，乃太阴欲传少阴，加黄连为主，桂枝佐之；如腹痛甚者，加当归倍芍药；如见血加黄连为主，桂枝、当归佐之；如躁烦，或先白脓后血，或发热，或恶寒，非黄芩不止，此上部血也。
如恶寒脉沉，或腰痛，或血痢下痛，非黄连不能止，此中部血也。
如便脓血相杂，而脉浮大，慎不可以大黄下之，下之必死，谓气下竭而阳无所收也。凡阴阳不和，惟可以分阴阳药治之。又云：暴泄非阳，久泄非阴。大便完谷下，有寒有热。热者脉疾，身多动，音声响亮，暴注下迫，此阳也；寒者脉沉而细疾，身不动作，目睛不了了，饮食不下，鼻准气息微，此阴也，姜附汤主之。若身重四肢不举，朮附阳主之。
诸泻痢久不止或暴下者，皆太阴经病，故不可离于芍药。若不受湿，不能下痢，故须用白朮。是以圣人立法，若四时下痢，于芍药、白朮内，春加防风，夏加黄芩，秋加厚朴，冬加桂、附。然更详外证寒热处之，如里急后重，须加大黄；如身困倦，须加白朮；如通身自汗，逆冷气息微，加桂、附以温之；如或后重，脓血稠粘，虽在盛冬，于湿药内，亦加大黄。诸下痢之后，小便利，而腹中虚痛不可忍者，此谓阴阳交错不和之甚也，当服神效越桃散。
治寒积痢，男子、小儿、妇人皆不问赤白，或清利如水，不后重者，寒也。经云：澄澈清冷皆属寒。皆为虚寒中有积，宜附子、巴豆之类下之。见利则愈，空心服。
泄而便脓血者，大肠泄也。脉五至之上洪者，宜以七宣丸。如脉平者，立秋至春分，宜香连丸；春分至立秋，宜芍药蘗皮丸。四季通用，宜加减平胃散、七宣丸之类。后宜服此药，去其余邪，兼平胃气。
四时以胃气为本，久下血痢，则脾虚损，而血不流于四肢，入于胃中为血，宜滋养脾胃则愈。
夫五泄之病，其治法各不同者，外证各异也。胃泄者，饮食不化，多黄，承气汤下之。脾泄者，腹胀满泄，注食即呕吐逆，建中及理中汤。大肠泄者，食已窘迫，大便色白，肠鸣切痛，干姜及附子汤。小肠泄者，溲便脓血，小腹痛，承气汤。大瘕泄者，里急后重，数至圊而不能便，足少阴是也，茎中痛，小便不利，此五泄之病也。胃、小肠、大瘕之证，皆清凉饮子主之，其泄自止。后厥阴少阴二证，另有治法。厥阴证加甘草，谓主茎中痛，是肝也。《内经》曰：肝苦急，急食甘以缓之。少阴经证，多里急后重，故加大黄，令急推过，物去则轻矣。又曰：因其重而减之。又曰：在下者引而竭之。又有太阴阳明二经证，当进退大承气汤主之。太阴证不能食，当先补而后泻之，乃进药法也。先煎厚朴半两，俱依本方加制水一盏半，煎至一半服之。若三两服后未已，为有宿食不消，又加枳实二钱同煎服。三两服，泄又未已，如稍加食尚有热毒，又加大黄三钱推过，泄止住药。如泄未止，为肠胃有久尘垢滑粘，加芒硝半合，宿垢去尽则愈矣。
泻白为寒，青、黄、赤、黑皆为热也。盖泻白者，肺之色，由寒水甚而制火，不能平金，则金肺自甚，故色白，如浊水凝冰则自然清莹而明白也。青者肝木之色，由火盛制金，不能平木，则肝木自甚，故色青。或言利色青为寒者，误也。仲景曰：少阴病下利清水，色纯青者，热在里也，大承气汤下之。及夫小儿热甚急惊，利色多青，为热明矣。利色黄者，由火盛则水必衰，而脾土自旺，故色黄。红为热者，心火之色也。或赤者，热深甚也。至若利色黑，亦言为热者，由火热过极，则反兼水化制之，故色黑也。如伤寒阳明病热极，则日晡潮热，甚则不识人，循衣摸床，独语如见鬼状，法当大承气汤下之。大便不黑者易治，黑者难治。诸痢同法。然辨痢色以明寒热者，更当审其饮食药物之色。如小儿病热，吐利霍乱，其乳未及消化而痢尚白者，不可便言为寒，当以脉证别之。大法，泻痢小便清白不濇为寒，赤色者为热。又完谷不化而色不变，吐利腥秽，澄澈清冷，小便清白不濇，身凉不渴，脉迟细而微者，寒证也。谷虽不化，而色变非白，烦渴，小便赤黄而或濇者，热证也。凡谷消化者，无问色及他证，便为热也。寒泄而谷消化者，未之有也，由寒则不能消化谷也。或火主疾速而热甚，则传化失常，谷不能化而飧泄者，亦有之矣。仲景曰：邪热不杀谷。然热而得湿，则飧泄也。或言下痢白为寒，误也。若果为寒，则不能消谷，何由反化为脓也？所谓下痢化谷反为脓血，如世之谷肉菓菜，湿热甚则自然腐烂溃发，化为浊水。故食于腹中，感人湿热邪气，则自然溃发，化为脓血也。其热为赤，热属心火故也。其湿为黄，湿属脾土故也。燥郁为白，属肺金也。经曰：诸气膹郁，皆属于肺。谓燥金之化也。王冰曰：郁奔迫气之为用，金气用之。然诸泻利皆兼于湿，今反言气燥者，谓湿热甚于肠胃之内，而肠胃怫热郁结，而又湿主乎痞，以致气液不得宣通，因以成肠胃之燥，使烦渴不止也。假如下痢赤白，俗言寒热相兼，其说尤误。岂知水火阴阳寒热者，犹权衡也，一高则必一下，一盛则必一衰，岂能寒热俱甚于肠胃，而同为痢乎？如热生疮疡，而出白脓者，岂可以白为寒欤？由其在皮肤之分属肺金，故色白也；次在血脉之分属心火，故为血疖也；在肌肉属脾土，故作黄脓；在筋部属肝木，故其色带苍；深至骨属肾水，故紫黑血出也。各随五脏之部而见五色，是谓标也。本则一出于热，但分浅深而已。大法下迫窘痛，后重里急，小便赤濇，皆属燥热。而下痢白者，必多有之，然则为热明矣。或曰：白痢既为热病，何故服辛热之药，亦有愈者耶？盖辛热之药，能开发肠胃郁结，使气液宣通，流湿润燥，气和而已。然病微者可愈，甚者郁结不开，其病转加而死矣。凡治热甚吐泻亦然。夫治诸痢者，莫若以辛苦寒药治之，或微加辛热佐之则可。盖辛热能发散，开通郁结，苦能燥湿，寒能胜热，使气宣平而已，如钱氏香连丸之类是也。故治诸痢者，黄连、黄蘗为君，以至苦大寒，正主湿热之病。乃若世传辛热，金石毒药，治诸吐泻下痢或有愈者，以其善开郁结故也。然虽亦有验者，或不中效，反更加毒。凡用大毒之药必是善药不能取效，不得已而用之可也。幸有善药，虽不能取效，但有益而无损者，何必用大毒之药，而谩劳巇崄也？经曰：宁小与其大，宁善与其毒。此之谓也。

　　儒门事亲 【 元?张从政】 

　　　论痢

经曰：少腹冤热，溲出白液。冤者，屈滞也。病非本经，为他经冤抑而成此疾也。冤一作客，犹寄也。遗客热于少腹，久不去，从金化而为白。设若赤白痢，赤者新积，从心火；白者旧积，从肺金。故赤白痢不可曲分寒热，止可分新旧而治之。假如痈疖，始赤血，次溃白脓，又岂为寒者哉？而病者未信也。此刘河间常言之。皆云：寒多则白，以干姜、赤石脂。桃花丸治痢虽愈，后必生血疾。如白带下病，径以白芍药、干姜，白带虽愈，则小溲必不利。治泻痢与治带下，皆不可骤用峻热之药燥之。若燥之则内水涸，水涸则必烦渴，烦渴则小溲不利，小溲不利则足肿而浮，渐至不治。
夫肠澼下血，可用调胃承气汤加当归，泻讫；次用芍药蘗皮丸、黄连解毒汤、五苓、益元各停，调下五七钱服之。《内经》曰：肠澼便血何如？答曰：澼者，肠间积水也。身热则死，寒则生。热为血气败，故死；寒为荣气在，则生。七日而死者，死于火之成数也。
夫下利脓血，腹痛不止，可用调胃承气汤加生姜枣煎，更下，藏用七八十丸，量虚实加减泻讫。次用长流水，调五苓散五七钱，或加灯心煎，或调益元散五七钱亦可。大忌油腻一切热物，则愈矣。
夫小肠泄者，溲而便脓血，小腹痛，宜寒剂夺之，淡剂甘剂分之。
夫里急后重，数至圊而不能便，先宜清剂寒剂夺之，后以淡剂甘剂分之。或茎中痛亦用。
肠澼大小便脓血，宜不二丸、地榆散、驻车丸，及车前子等药；次宜淡剂甘剂分剂之类。
凡下利脓血腹痛不止者，何也？诸痛痒皆属于心火，可用通解丸，量其虚实加减泻之；次用消湿散加生姜、大枣、芍药，泻讫，又用新水调五苓散服之。

　　东垣十书 【 元?李杲】 

　　　肠澼下血论

太阴阳明论云：食饮不节起居不时者，阴受之，阴受之则入五脏，入五脏则(月真)满闭塞，下为飧泄，久为肠澼。夫肠澼者，为水谷与血另作一派，如唧桶涌出也。时值长夏，湿热大盛，正当客气胜而主气弱，故肠澼之病甚，以凉血地黄汤主之。

　　丹溪心法 【 元?朱震亨】 

　　　痢病

痢赤属血，白属气，有身热后重，腹痛下血。身热挟外感，小柴胡汤去人参。后重乃积与气坠下之故，兼升兼消，宜木香槟榔丸之类。不愈者，用秦艽、皂角子煨、大黄、当归、桃仁、黄连、枳壳；若大肠风盛，可作丸服之。保和丸亦治因积作后重者。五日后不可下，盖脾胃虚故也。后重窘迫者，当和气，木香、槟榔之属。腹痛者，肺金之气，郁在大肠之间，如实者以刘氏之法下之，虚则以苦梗开之，然后用治痢药。气用气药，血用血药。有热用黄芩、芍药之类，无热腹痛，或用温药姜、桂之属。下血以四物为主。下血多主食积与热，或用(石卜)硝者。又青六丸，治血痢效。
痢疾初得一二日间，以利为法，切不可便用止濇之剂。若实者调胃承气、大小承气、三一承气下之。有热先退热，然后看其气病血病，加减用药，不可便用参、朮。然气虚者可用，胃虚者亦用之。
血痢久不愈者，属阴虚，四物汤为主。凉血和血，当归、桃仁之属。又下痢久不止发热者，属阴虚，用寒凉药，必兼升散药，并热药。
下痢大孔痛者，因热流于下也。以木香、槟榔、黄连、黄芩、炒干姜。
噤口痢者，胃口热甚故也。大虚大热，用香连丸、莲肉各一半，共为末，米汤调下。又方：人参二分，姜汁炒黄连一分，为末浓煎，终日细细呷之。如吐则再服。但一呷下，咽便开。人不知此，多用温热甘味药，此以火济火，以滞益滞。
封脐引热下行，用田螺肉捣入麝香少许盦脐内。不治之证：下如鱼脑者，半死半生。下如尘腐色者死。下纯血者死。下如屋漏水死。下如竹筒注者不治。
赤痢乃自小肠来，白痢乃自大肠来，皆湿热为本。赤白带浊同法。
有风邪下陷，宜升提之，盖风伤肝，肝主木故也。有湿伤血，宜行湿清热。
《内经》所谓身热则死、寒则生者，此是大概言，必兼证详之方可，今岂无身热而生寒而死者？
脉沉小留连或微者，易治。洪大数者，难治也。脉宜滑大，不宜弦急。
仲景治痢，可温者五法，可下者十法。或表解，或利小便，或待其自已。还分易治、难治、不治之证，至为详密。但与泻同，立论不分，学者当辨之。
大孔痛，一曰温之，一曰清之。按久病身冷，脉沉小者，宜温；暴病身热，脉浮洪者，宜清宜补。有可吐者，亦有可汗、可下者。
初得之时，元气未虚，必推荡之，此通因通用之法。稍久气虚，则不可下。壮实初病宜下，虚弱衰老久病宜升之。
先水泻，后脓血，此脾传肾，贼邪难愈。先脓血，后水泻，此肾传脾，微邪易愈。
下痢如豆汁者，湿也。盖脾胃[胃　原作「肾」，据文意改。]为水谷之海，无物不受，常兼四脏，故五色之相杂，当先通利，此迎而夺之之义。如虚者亦宜审之。因热而作，不可用巴豆；如伤冷物者，或可用，宜谨。
又有时疫作痢，一方一家之内，上下传染相似，却宜明运气之胜复以治之。

　　　治法

其或恶寒发热，身首俱痛，此为表证。宜微汗和解，用苍朮、木通、川芎、陈皮、芍药、甘草、生姜三片煎。
其或腹痛后重，小水短，下积，此为里证。宜和中疏气，用炒枳壳、制厚朴，芍药、陈皮、滑石、甘草煎。
其或下坠异常，积中有紫黑血，而又痛甚，此为死血证。法当用擂碎桃仁、滑石行之。或口渴及大便口燥辣，是名挟热，即加黄芩。或口不渴，身不热，喜热手熨烫，是名挟寒，即加干姜。
其或下坠在血活之后，此气滞证，宜于前药加槟榔一枚。
其或在下则缠坠，在上则呕食，此为毒积未化，胃气未平证。当认其寒则温之，热则清之，虚则用参朮补之。毒解积下，食自进。
其或力倦，自觉气少，恶食，此为挟虚证，宜加白朮、当归。身虚甚者加人参。又十分重者，止用参一味，加陈皮补之。虚回而痢自止。
其或气行血和积少，但虚坐努责，此为无血证，倍用当归身尾，却以生芍药、生地、生桃仁佐之，复以陈皮和之，血生自安。
其或缠坠退减十之七八，秽积已尽，糟粕未实，当以炒芍药、炒白朮、炙甘草、陈皮、茯苓煎汤，下固肠丸三十粒。然固肠丸性燥，恐有滞气未尽行者，但单饮此汤，固肠丸未宜遽用。盖固肠丸有去湿实肠之功。
其或利后糟粕未实，或食粥稍多，或饥甚方食，腹中作痛，毋恐，当以白朮、陈皮各半煎汤，和之自安。
其或久痢后，体虚气弱，滑下不止，又当濇之，可用诃子、肉豆蔻、白矾、半夏，甚者添牡蛎，可择用之。然须用陈皮为佐，恐大濇亦能作痛。又甚者，灸天枢、气海。
右方用厚朴专泻滞凝之气，然厚朴性大温而散气，久服大能虚人，滞气稍行即去之。余滞未尽，则用炒枳壳、陈皮。然枳壳亦能耗气，比厚朴稍缓，比陈皮稍重，滞气稍退当去之，只用陈皮以和众药。然陈皮去白有补泻之功，若为参、朮之佐，亦纯作补药用。
凡痢疾腹痛，必以白芍药、甘草为君，当归、白朮为佐。恶寒痛者加桂，恶热痛者加黄蘗。达者更能参以岁气时令用药，则万举万全，岂在乎执方而已哉？
痢有气虚兼寒热，有食积，有风邪，有热，有湿，有阳气下陷，而感受不一，当分治。泻轻痢重。诸有积，以肚热缠痛推之；诸有气，以肚如蟹渤验之。究其受病之源，决之对病之药。大要以散风邪，行滞气，开胃脘为先。不可遽用肉豆蔻、诃子、白朮辈，以补住寒邪；不可投粟壳、龙骨辈，以闭濇肠胃。邪得补而愈盛，故证变作，所以日夕淹延而未已也。
若升散者，以胃风汤、防风芍药汤、神朮散、苍朮防风汤、败毒散，皆可汗之。
攻里，若有湿者，用导水丸；兼郁，承气汤、和中丸。若积滞，用圣饼子、脾积丸；冷积，用局方苏感丸。若湿热甚者，宜宣明元青膏。若后重窘迫，用木香槟榔丸。色白者属气，赤白者属气血受病，赤黑相兼属湿热，青绿杂色是风与火湿。
下血者，当凉血，当归、生地。赤者属血，《保命集》四物汤加槐花、黄连、粟壳酢炒。
下利脉沉弱而腹痛，用姜附汤，加对五苓、理中，又《机要》浆水散。若青色者寒兼风。
若阳气下陷者，以升阳益胃汤加桔梗、酢沃南星，用梅叶外贴眉攒，极效，起泡便止。
下痢若湿甚胜湿者，以平胃散对五苓散最可；或曲芎丸。
老人奉养太过，饮食伤脾为脾泄，《机要》白朮芍药汤，湿胜仙朮炒用。
若阴阳不分，当渗泄，以五苓之类，或单用芣苡实炒为末，米饮调二钱。
若血气俱虚神弱者，以人参、白朮、当归、芍药、炒茯苓，少加黄连服之，或钱氏白朮散，又或十补汤佳。
若暑痢而脉虚者，香薷饮，或清暑益气；又或六和汤、藿香正气，各加木香半钱，名木香交加散。
若白痢下如冻胶或鼻涕，此属冷痢，宜除湿汤加木香一钱。虚弱者，亦与十补汤。
赤痢发热者，以败毒散加陈仓米一撮煎。
下痢小便不通者，黄连阿胶丸为最。

　　平治荟萃 【 元?朱震亨】 

　　　滞下辨论

滞下之病，尝见世方以赤白而分寒热，妄用兜濇燥剂止之；或言积滞，而行巴硇丸药攻之；或指湿热，而与淡渗之剂利之。一偏之误，可不明辨乎？按《原病式》所论赤白同于一理，反复陈喻，但不熟察耳。果肠胃积滞不行，法当辛苦寒凉药，推陈致新，荡涤而去，不宜巴硇毒热下之，否则郁结转甚，而病变危者有之矣。若泻利不分，两证混言湿热不利小便非其治也。夫泄者水谷，湿之象，滞下者，垢瘀之物，同于湿热而成，治分两岐而药亦异。若淡渗之剂，功能散利水道，浊流得快，便泄自止。此有无之形，岂可与滞下混同论治，而用导滞行积可乎？其下痢出于大肠传送之道，了不干于肾气。所下有形之物，或如鱼脑，或下如豆汁，或便白脓，或下纯血，或赤或白，或赤白相杂，若此者，岂可与泻混同论治，而用淡渗利之可乎？当原其本，皆由肠胃日受饮食之积，余不尽行，留滞于内，湿蒸热瘀，郁结日深，伏而不作，时逢炎暑大行，相火司令，又调摄失宜，复感酷热之毒，至秋阳气始收，火气下降，蒸发畜积，而滞下之证作矣。以其积滞之滞行，故名之曰滞下。其湿热瘀积，干于血分则赤，干于气分则白，赤白兼下，气血俱受邪矣。久而不愈，气弱不运，脾积不磨，陈积脱滑下凝，犹若鱼脑，甚则肠胃空虚，关司失守，浊液并流，色非一类，错杂混下注出，状如豆汁矣。若脾气下陷，虚坐努责，便出色如白脓矣。其热伤血深，湿毒相瘀，粘结紫色则紫黑矣。其污浊积而欲出，气滞而不与之出，所以下迫窘痛，后重里急，至圊而不能便，总频并亦少，乍止乍起而不安，此皆大肠经有所壅遏，窒碍气液，不得宣通故也。众言难据，何法则可求之？长沙论云：利之可下者，悉用大黄之剂；可温者，悉用姜附之类。何尝以巴硇热毒下之，紧濇酸敛兜之？又观河间立言：后重则宜下，腹痛则宜和，身重则宜温，脉弦则去风，脓血粘稠以重药劫之，身冷自汗以毒药温之，风邪内缩宜汗之，鹜溏为痢当温之，在表者汗之，在里者下之，在上者涌之，在下者竭之，身表热者内疏之，小便濇者分利之。用药轻重之别，又加详载。行血则便自愈，调气则后重自除。治实治虚之要论，而大虚大寒，证载治验。观此诸法，岂可胶柱而鼓瑟？又有胃弱而闭不食，此言禁口痢病，七方未有详论者。以内大法推之，内格呕逆，火起炎上之象，究乎此则胃虚木火乘之，是土败木贼也，见此多成危候。

　　局方发挥 【 元?朱震亨】 

　　　滞下辨论

或曰：河间之言滞下，似无挟虚挟寒者，然乎否乎？曰：泄痢之病，水谷或化或不化，并无努责，惟觉困倦。若滞下则不然，或脓或血，或脓血相杂，或肠垢，或无糟粕，或糟粕相混，虽有痛、不痛、大痛之异，然皆里急后重，逼迫恼人，考之于经，察之于证，似乎皆热证、实证也。余近年涉历，亦有大虚大寒者，不可不知。

　　卫生宝鉴 【 元?罗天益】 

　　　论治法

《内经》曰：脓血稠粘，皆属于火。夫太阴主泻，少阴主痢，是先泄而亡津液。火就燥，肾恶燥，居下焦血分，其受邪者，故便脓血也。然青白为寒，赤黄为热，宜须两番。治热以坚中丸、豆蔻香连丸；治寒以白胶香散。或多热少寒，水煮木香膏。虚滑频数，宜止濇，宜养脏汤。病气大退，正气未服，当补。
且如泻痢止，脾胃虚，难任饮食，不可一概用克伐之剂。若补养其脾气，气足自然能饮食，宜钱氏方中异功散。若或喜嗜饮食太过，有伤脾胃，而心腹痞满，呕逆恶心，则不拘此例，当权用橘皮枳朮丸，一服得快，勿再服。若饮食调节无伤，则胃气和平矣。
协热下利，脐下热，大便赤黄，或有肠垢者，治用仲景黄芩汤。
热毒入胃，下利脓血，治用仲景黄连阿胶汤。
寒毒下利，脐下寒，腹胀满，大便或黄白、或赤黑、或有清谷，治用理中汤，或四逆汤，或白通汤。

　　医学正传 【 明?虞抟】 

　　　总论

《内经》曰：溲而便脓血，和气行而血止也。愚按经文溲字下，必缺一濇字。溲，即尿也。溲濇而便脓血者，言病因也。盖血因气滞，而大小二便俱不利耳。气行而血止者，言治法也。故河间阐明其说，所谓和气则后重自除，而用木香、槟榔、枳壳等药以和之，即此意也。
河间曰：行血则便脓自愈，和气则后重自除。又曰：后重则宜下，腹痛则宜和，身重则除湿，脉弦则去风，脓血稠粘以重药刦之，身冷自汗以热药温之，风邪外束宜汗之，鹜溏为痢宜温之。又曰：在表者发之，在里者下之，在上者涌之，在下者竭之。身表热者内疏之，小便濇者分利之。又曰：盛者和之，去者送之，过者止之。兵法云：避其来锐，击其惰归。此之谓也。夫古方以泻、痢滚同论治，朱紫混淆，殊不知泻属脾而痢属肾也。丹溪曰：先水泻而后脓血者，此脾传肾，贼邪难愈。先脓血而后水泻者，此肾传脾，微邪易愈。是皆先哲之格言，以为后学之绳墨，医者其可不详究乎？
仲景治痢可下者，悉用承气汤加减下之。大黄之寒，其性善走，佐以厚朴之温，善行滞气，缓以甘草之甘，饮以汤液，灌涤肠胃，滋润轻快，积行即止。《局方》用砒、丹、巴、硇类聚成丸，其气凶暴，其体重滞，积气已行，而毒气未消，犹暴贼手持兵刃，使之徘徊瞻顾于堂奥之间，纵有愈病之功，而肠胃清纯之气，宁无损伤之患？可温者，乃用姜附温之。《局方》例用热药为主，濇药为佐，用之于下利清白者犹可。其里急后重，经所谓下迫者，皆属火热所为，加以濇热之剂，非杀而何？

　　证治要诀 【 明?戴思恭】 

　　　论治法

痢疾古名滞下，以气滞成积，积久成痢。治法当以顺气为先，须当开胃，故谓无饱死痢病也。
痢疾不问赤白，而知为寒热之证：若手足和暖则为阳，先用粟壳饮，调五苓散，进感应丸；若觉手足厥冷则为阴，当用暖剂，须当识此。
凡痢初发，不论赤白里急后重，频欲登圊，及去而所下无多，既起而腹内复急，宜用藿香正气散加木香半钱吞感应丸，或苏合香丸吞感应丸。
赤痢血色鲜红，或如蛇虫形而间有鲜血者，此属热痢。宜藿香正气散加黑豆三十粒，五苓散加木香半钱、粟米少许，下黄连丸或黄连阿胶丸、茶梅丸。热甚，服上项药未效，宜白头翁汤。若赤痢发热者，败毒散加陈仓米一撮煎。
若血色黯如瘀，服冷药，所下愈多，去愈频者，当作冷痢。宜理中汤或四君子汤加肉豆蔻、木香各半钱。
若感暑气而成痢疾者，其人自汗发热，面垢呕逆，渴欲引饮，肠内攻刺，小便不通，瘀血频并，宜香薷饮加黄连一钱，佐以五苓散白汤调服，不愈则用蜜水调。
感暑成痢，疼甚而食不进者，六和汤、藿香正气散各半贴，名木香交加散。
白痢下如冻胶，或如鼻涕，此属冷痢，先宜多饮除湿汤加木香一钱吞感应丸，继进理中汤。亦有下如魫色或如腊茶色者，亦宜用前白痢药。
赤白杂者，宜胃苓饮加仓米一撮煎吞驻车丸。
凡治痢须先逐去积滞。去已多，三五日后，自可兜濇。不问赤白，俱宜水煮木香丸，或水煮木香饮、真人养脏汤，或断下丸。如白痢久而虚甚者，养脏汤加熟附；赤痢加黑豆一小撮；白痢加干姜一钱；赤痢亦可加黄连一钱。新下者不必加，此在人活法。
禁口痢者，有得病即不能进食者，或因冷药并药过多不食者，却不可拘于赤痢难用热药之说，当以温中进食为先，宜治中汤加木香半钱，或缩砂一钱。
休息痢，因兜住太早，积不尽除，或因痢愈而不善调理，以致时止时作，宜四君子汤加陈皮一钱、木香半钱，吞驻车丸。只缘兜住积滞，遂成休息，再投去积，却用兜剂。
劳痢，因痢久不愈，耗损积血，致肠胃虚空，变生他证。或五心发热如劳之状，宜蓣莲饮。赤多倍莲肉，白多倍山药。痢后调补，宜四君子汤加陈皮一钱半，即异功散。恶甜者，生料平胃散加人参、茯苓各半钱。
诸病坏证，久下脓血，或如死猪肝色，或五色杂下，频出无禁，有类于痢，俗名刮肠。此乃脏腑俱虚，脾气欲绝，故肠胃下脱，若投痢药则误矣。六柱饮为稳，或可冀其万一。
痢后风，因痢后下虚，不善调摄，或多行，或房劳，或感外邪，致两脚酸软，若痛若痹，遂成风痢。独活寄生汤吞虎骨四斤丸，或用大防风汤，或多以生樟即骨碎补俗呼为楜狲姜，三分之一同研取汁，酒解服，外以杜仲、牛膝、杉木节、白芷、南星、草薢，煎汤熏洗。

　　医学纲目 【 明?楼英】 

　　　运气为病

运气下白皆属火。经云：少阳司天，客胜甚则下白溺血是也。
运气下赤白有三：其一属火。经云：少阳司天，火淫所胜，民病泄注赤白。又云：少阳在泉，火淫所胜，民病泄注赤白，少腹痛，注下赤白。治以甘清是也。
其二属风。经云：厥阴之胜，肠鸣飧泄，少腹痛，注下赤白。治以甘清是也。
其三属风湿。经云：太阳司天之政，四之气，风湿交争，民病注下赤白是也。
运气里急后重有二：其一湿助脾盛而重。经云：太阴之胜，少腹满，腰脽重，强内不便，善注泄是也。
其二风攻脾虚而重。经云：厥阴司天，风淫所胜，民病溏泄瘕水闭是也。瘕谓后重也。
痢有风邪缩于内者，其证下痢不止，寸脉沉而迟，手足厥逆，下部脉不至，咽喉不利，或涕唾脓血，为难治，宜麻黄升麻汤，或小续命汤以发之。法曰：表邪缩于内，当散邪于四肢，布于脉络，外无其邪，脏腑安矣。有食积者，加枳实五钱。如酒入而泄泻，此热也，加黄芩五钱。

古今图书集成医部全录卷二百六十

　滞下门

　　明医杂着 【 明?王纶】 

　　　痢疾

痢是湿热及食积，治者别赤、白、青、黄、黑五色，以属五脏。白者湿热，伤气分；赤者湿热，伤血分；赤白相杂，气血俱伤；黄者食积。治法泻肠胃之湿热，开郁结之气，消化积滞，通因通用。其初只是下，下后未愈，随证调之。痢稍久者不可下，胃虚故也。痢多属热，然亦有虚与寒者。虚者宜补，寒者宜温。年老及虚弱人不宜下。方用黄芩炒、黄连炒各五分，白芍药炒二钱。已上三药，乃痢疾之必用者。木香、枳壳炒各五分，甘草炙三分，槟榔一钱，姜水煎服。若腹痛加当归一钱五分、缩砂一钱，再加木香、芍药各五分。
【 注　按前证皆因湿热郁结，后重不利，宜用此方。若饮食停滞，用二陈汤加山楂送香连丸。仲景先生云：脉沉而有力者，属里实也，宜下之；沉而无力者，属里虚也，宜补之。元气虚滑者，宜温之濇之。脉滑而数者，有宿食也，当下之。脉浮大，此为虚而强下之故也。脉浮革者，因而肠鸣，当温之。下痢腹坚者，当下之。下痢谵语有燥屎，当下之。下痢，三部脉皆平，按之心下坚急，下之。下痢脉大浮弦，当自愈。下痢腹满痛为实，当下之。治者审焉。】 
若后重加滑石炒五分，再加枳壳、槟榔、芍药、条芩各五分。
 【 注　按利而便脓血者，乃气行而血止也。行血则便脓自愈，调气则后重自除。若大肠积滞，雍实而后重，法当疏导。若大肠气虚下陷而后重，法当升补。】 
若白痢，加白朮、白茯苓、滑石、炒陈皮各一钱。初欲下之，再加大黄五钱。兼食积，加山楂、枳实各一钱。
 【 注　按前证若腹痛后重怕按，或脉洪实，为积滞闭结，宜用此方疏通之。若腹痛后重喜按，或脉微细为阳气虚寒，宜用六君加干姜温补之。】 
若红痢，加当归、川芎、桃仁各一钱五分。初欲下之，再加大黄五钱。
 【 注　按前证若病日久，或误服疏通之药而不能愈者，当调补脾胃。大凡血证久而不愈，多因阳气虚而不能生血，或因阳气虚而不能摄血。故丹溪先生治此证久而不愈，用四君子汤以收其功。】 
若红白相杂，加川芎、当归、桃仁各一钱五分以理血，滑石、陈皮、苍朮各一钱五分以理气。有余食积者，加山楂、枳实以消导。
 【 注　按前证若气滞食积，湿热所致，宜用此方治之。若脾虚饮食停滞，宜用六君子送香连丸调补之。经云：脾主血，肺主气。前证乃气血俱受病也。若因脾肺血伤所致，宜用四物汤加白朮、茯苓煎送香连丸。若因脾肺气伤所致，宜用四君汤加当归、川芎煎送香连丸。】 
若白痢久，胃弱气虚，或下后未愈，去槟榔、枳壳，减芩、连、芍药各七分，加白朮一钱五分，黄芪、陈皮、茯苓各一钱，缩砂、干姜炙各五分。
 【 注　按前证若数至圊而不能便，或少有白脓者，乃土不能生金，肺与大肠气伤而下坠也。当用升麻益胃汤，举其阳气，则阴自降而二便自愈。 若饮食不入，发热作渴，其势危甚，用十全大补汤；如不应，送二神丸。】 
若红痢久，胃弱血虚，或下后未愈，减黄芩、黄连各五分，加当归、川芎、熟地、阿胶、陈皮各一钱，白朮一钱五分。
 【 注　按前证若脾经血热下注而不愈者，用四物汤加白朮、茯苓。若脾经气虚不能统血而不愈者，用四君子加川芎、当归。若中气下陷，不能摄血而不愈者，用补中益气汤。】 
若赤黑相杂，此湿胜也。及小便赤濇短少，加木通、泽泻、茯苓各一钱，山栀仁炒五分，以分利之。
【 注　按初患湿盛而小便赤濇者，宜用前药。若病久而阳气下陷或老弱者，宜用升阳除湿防风汤。若脾土亏损，寒水来侮，先用六君子汤加姜、桂温而补之，后用补中益气汤加茯苓、半夏升而补之。】 
若血痢加当归、川芎、生地黄、桃仁、槐花炒各一钱；久不愈，减芩、连各七分，去槟榔、枳壳，再加阿胶珠、侧柏叶、白朮各一钱五分，干姜炒黑、陈皮各一钱。
 【 注　按前证亦有因脾气虚弱者，有因脾气下陷者，有因肝气虚弱者，有因肝血虚热者。】 
若痢已久而后重不去，此大肠坠下，去槟榔、枳壳，用条芩加升麻一钱，以升提之。
 【 注　按前证亦有因大肠气滞者，有因大肠气陷者，有因大肠血虚者，有因脾肾虚寒者。若大肠气滞坠下，宜用四君子送香连丸。若大肠气虚陷下，宜用四君子加柴胡、升麻送香连丸。若大肠血虚后重，宜用四物汤加参、朮送香连丸。东垣云：里急者，腹中不宽快也。亦有虚坐而大便不行者，皆血虚也。血虚，则里急后重。】 
若呕吐食不得下，加软石膏一钱五分，陈皮一钱，山栀仁炒五分，生姜六分，缓呷之，以泻胃口之热。
 【 注　按前证若脾胃素有实热，或过食厚味辛辣而暴患之，宜用此方。若胃气虚，膈气逆而作呕吐者，用六君子加生姜。若胃气虚寒，亦用前药加炮姜、木香。】 
有一样气血虚而痢者，用四物汤，加人参、白朮、陈皮、黄芩、黄连。
 【 注　按前证若脾气虚而血弱，宜用四君子汤。若胃气虚而血弱，用补中益气汤。若久病气血俱虚，宜用八珍汤。大凡此证久而不愈，或变证百出，但守前法，久之自愈。】 
有一样寒痢，用黄连、木香、芍药、酒炒当归、干姜炒、缩砂、厚朴、肉桂。
 【 注　按东垣先生云：前证若脉沉细而身不动作，睛不了了，饮食不下，鼻准气息者，用姜附汤。身重四肢不举者，用朮附汤。暴下无声，身冷自汗，小便自利，大便不禁，气难布息，脉微呕吐者，用浆水散。】 
若得痢而误服温热止濇之药，则虽稍久，亦宜用前法以下之，下后方调之。若得痢便用前证法下之而未应，又用前调理法治之久而不愈，此属虚寒而滑脱，可以前补虚温寒二条择用，更加龙骨、石脂、罂粟壳、乌梅肉等收濇之药。
 【 注　按前证若脾气虚寒下陷，宜用补中益气汤，如粟壳、姜、桂；如不应，急用附子。若气血虚弱，宜用十全大补汤，加附子粟壳。若命门火衰，用八味丸以补土母。若腹痛作渴饮汤，手按腹痛稍止者，俱宜温补脾胃。】 

　　医学入门 【 明?李梴】 

　　　病因

身热口渴，溺濇，大便急痛，色赤者，为热。身凉不渴，溺清，大便顺利，色白者，为寒。但痢因于暑热者多，寒者少。然阴阳变化，赤而淡者亦寒，白而稠者亦热，必色证两参而后寒热可辨。
血因火动，湿多成泻。火伤气分则气郁，自大肠滞下为白；火伤血分则血瘀，从小肠渗下为赤。气血俱伤，则赤白相兼。其因有外感暑湿，内伤酒面，炙煿消烁，或七情气郁，而为火之实者。有外感寒湿，内伤生冷，硬物积滞，或房欲损伤精血，而为火之虚者。皆令肠胃粘濇，久积成毒。经曰：饮食不节，起居不时者，阴受之则入五脏闭塞，下为飧泄肠癖。言湿火滞于肠中，故名滞下。又云：痢者利也，法当利下耳。
初起发热恶寒，头疼身痛，带表证也。热者九味羌活汤，寒者不换金正气散。
烦渴多暑，薷苓汤、六一散、梅蜜饮。虚者钱氏白朮散。呕吐有寒热者，属半表，柴苓汤。顽痰在膈者，芩连二陈汤加防风、桔梗芦探吐。胃火冲上者，清六丸。毒滞上攻者，平胃散加黄连、木香、槟榔。
虚呕食少者，四君子汤加陈皮、厚朴、麦门冬、竹茹，或温六丸。日久阴虚者，八物合二陈汤加桔梗。
呕吐全不食者，谓之噤口，胃火甚也。大虚大热，香连丸加莲肉各一半为末，米饮下。又人参四钱、姜炒黄连二钱，浓煎，终日细细呷之。如吐再服。但一呷下，咽便开。有毒熏心肺者，败毒散加莲肉、陈米，或单莲肉留心为末，每二钱陈皮煎汤下；外用大田螺入麝少许，捣碎敷脐中，以太乙膏贴之，引热下行。间有过服利药及脾胃虚者，参苓白朮散去山药加菖蒲。

　　　里急腹痛后重

火性急速传下，或化或不化，食物瘀秽欲出，而气反滞住，所以欲便不便，腹痛窘迫拘急，大肠重而下坠，甚则肛门作痛，宜木香、槟榔通气，大黄降火，芩、连解毒，归、芍和血，枳壳、陈皮行滞。经云：和血则便脓自愈，行气则后重自除。间有虚火者，参、朮、归、芎补之；寒凝者，干姜、肉桂温之。又素有积聚，偶因一脏之气未动，干犯肠胃成痢者，须察何脏相乘，以平治之。

　　　辨五色

偏热纯赤者暑证，轻者黄芩汤，重者导滞汤；日久，黄连阿胶汤。热积紫黑色者，瘀血也。腹痛后重异常，桃仁承气汤下之。或因误温以致血瘀者，犀角地黄汤加黄连、大黄，或加味清六丸；日久，地榆散、单苦参丸、黄连阿胶丸。要知诸痢皆血之瘀，惟黑为瘀甚耳。
寒痢白如鸭溏，肠鸣痛坠不甚，不换金正气散加乌梅、陈米或熟料五积散。肢冷便清，古姜附汤、理中汤。日久，黄连补肠汤。
湿痢腹胀，身重下如豆汁，或赤黑混浊，危证也。当归和血散、升阳除湿防风汤、升阳益胃汤、除湿汤、猪苓汤、戊己丸。
风痢恶风，鼻塞身痛，色青或纯下青水，古苍防汤、神朮散。青色带白者，风寒五积散；带红，胃风汤。青绿杂色，属风火湿，及五色俱下者，乃脾胃食积，及四气相并而作，古萸连丸救之。
已上外感痢疾，如一方长幼相似者，名曰疫痢，败毒散加陈皮或姜茶煎以防之，更参运气调治。

　　　审七情

气痢如蟹沫，拘急甚，流气饮子、古萸连丸、六磨汤。热者，解毒汤加知母、枳壳，或木香槟榔丸。寒者，木香匀气散、煮黄丸。小便闭者，五苓散。久不止者，气痢丸。
积痢色黄，或如鱼汤，腹胀痛恶食，保和丸、急痛神保丸。一切酒食积聚，或黄或赤，通元二八丹。伤酒甚，酒蒸黄连丸。伤水，胁腹胀痛，温六丸。体实者，导水丸。

　　　虚劳

虚痢困倦，谷食难化，腹微痛或大痛，并无努责。
血虚淡红，通元二八丹。日久，四物汤加升麻、香附、侧柏叶。
房劳伤精血成毒者，肾气丸。虚痨挟痢者，香连猪肚丸。凡痢经下后，痛坠不减，虚坐努责，及久不愈者，皆阴血虚也。胃风汤去桂加熟地主之。
气虚色白，如鼻涕冻胶，四君子汤、理中汤，俱加木香、肉桂、厚朴、茯苓，散风邪，分水道，开胃脘。日久者，补中益气汤。虚甚厥逆脉微者，四顺散、黑锡丹。
滑痢不禁，甚则脱肛，血分，四物汤加参、朮、地榆、樗白皮；气分，真人养脏汤、大断下丸、灵砂苍榆汤。

　　　休息

休息痢，经年月不瘥，有过服凉药以致气血虚者，八物汤加陈皮、阿胶、苓、连少许，或十全大补汤。脾胃虚者，补中益气汤、参苓白朮散。肾虚者，四神丸、赤石脂丸。误服濇药，余毒不散者，古芩朮汤、神效丸、六神丸。有积者，通元二八丹。积消毒散，脾胃已和，气血将复，乃用百中散以止之。若更濇早，则缠绵胃败，难救。

　　　虫疰

虫疰痢，黑如鸡肝，发渴，五内切痛，乃服五石汤丸，逼损真阴，其血自百脉经络而来，茜根丸救之。亦有宜温热药者。
久痢下，肛如竹筒，或如屋漏水尘腐色，气短(食戹)逆者，不治。或纯下血，小便不通，唇红，下后身热脉强洪者，俱不治。

　　　治法

通因通用，下也。然汗吐亦谓之通。初病元气实者可行。若五七日脾胃虚者，只宜和解，及分利小便，消导食积，盖无积不成痢也。
稍久以气血药中加升麻、柴胡、防风、苍朮以升提之。如甚，乃用粟壳、肉豆蔻、龙骨、牡蛎、诃子以濇之敛之。食少者，专调脾胃，饮食进而气血自和，盖痢以胃气为本也。其间有里急甚而无表者，即宜通利。脾虚而不敢通者，或和解，或即升举。有气陷下痢如注者，即暂止濇。有滑脱痛甚者，痰火盛也，宜吐宜升。痰消火降而大肠自敛，须凭脉证断之。

　　　愈后

痢病愈后，三白汤、六神丸、枳朮丸、太和羹选用。
痢后有手足肿者，有遍身历节痛者，俱余瘀留滞经络，不可纯用风药。鹤膝风，大防风汤、五积交加散；脚细者，苍龟丸。

　　　辨似

似痢非痢，寒热不调之证，或热积于中而以冷物冷药冰之，或冷积于中而以热药热物压之，故热以冷搏而成泻。或濇或溏，里急后重者，戊己丸、香连丸，或理中汤加黄连、木香。

　　医宗必读 【 明?李中梓】 

　　　总论

愚按痢之为证，多本脾肾。脾司仓廪，土为万物之母；肾主蛰藏，水为万物之元。二脏皆根本之地，投治少瘥，冤沉幽冥。究其疵误，皆寒热未明，虚实不辨也。晚近不足论，即在前贤，颇有偏僻。如《局方》与复庵例行辛热，河间与丹溪专用苦寒，何其执而不圆，相去天壤耶？夫痢起夏秋，炎蒸热郁，本乎天也；因热求凉，过吞生冷，由于人也。气壮而伤于天者，郁热居多；气弱而伤于人者，阴寒为甚。湿土寄旺四时，或从于火，则阳土有余而湿热为病，经所谓敦阜是也。或从于水，则阴土不足而寒湿为病，经所谓卑监是也。言热者遗寒，言寒者废热，岂非立言之过乎？至以赤为热、白为寒，亦非确论。果尔则赤白相兼者，岂真寒热同病乎？必以见证与色脉辨之，而后寒热不淆也。须知寒者必虚，热者必实。更以虚实细详之，而寒热愈明耳。胀满恶食，急痛惧按者，实也；烦渴引饮，喜冷畏热者，热也。脉强而实者，实也；脉数而滑者，热也。外此则靡非虚寒矣。而相似之际，尤当审察。如以口渴为实热是矣，不知凡系泻痢，必亡津液，液亡于下则津涸于上，安得不渴？更当以喜冷喜热分虚实也。以腹痛为实热似矣，不知痢出于脏，肠胃必伤，脓血迫肤，安得不痛？更当以痛之缓急、按之可否、脏之阴阳、腹之胀与不胀、脉之有力无力分虚实也。以小便之黄赤短少为实热是矣，不知水从痢去，溲必不长，液以阴亡，溺因色变，更当以便之热与不热、液之涸与不涸、色之泽与不泽分虚实也。以里急后重为实热是矣，不知气陷则仓廪不藏，阴亡则门户不闭，更当以病之新久、质之强弱、脉之盛衰分虚实也。至治法须求何邪所伤，何脏受病。如因于湿热者，去其湿热；因于积滞者，去其积滞；因于气血者，和之；新感而实者，可以通因通用；久病而虚者，可以塞因塞用。是皆常法，无待言矣。独怪世之病痢者，十有九虚，而医之治痢者，百无一补。气本下陷，而再行其气，后重不益甚乎？中本虚衰，而复攻其积，元气不愈竭乎？湿热伤血者，自宜调血。若过行推荡，血不转伤乎？津亡作渴者，自宜止泄。若再与渗利，津不转耗乎？世之庸工，专守痛无补法，且曰：直待痛止，方可补耳。不知因虚而痛者，愈攻则愈虚愈痛矣。此皆本末未明，但据现在者为有形之疾病，不思可虑者在无形之元气也。请以宜补之证悉言之：脉来微弱者可补；形色虚薄者可补；疾后而痢者可补；因攻而剧者可补。然而尤有至要者，则在脾肾两脏。如先泻而后痢者，脾传肾为贼邪，难疗；先痢而后泻者，肾传脾为微邪，易医。是知在脾者病浅，在肾者病深。肾为胃关，开窍于二阴，未有久痢而肾不损者，故治痢不知补肾，非其治也。凡四君、归脾、十全、补中，皆补脾虚，未尝不善。若病在火衰，土位无母，设非桂、附大补命门，以复肾阳，以救脾母，则饮食何由而进、门户何由而固、真元何由而复耶？若畏热不前，仅以参、朮补土，多致不起，大可伤矣。

　　　证治

旧积者，湿热食痰也，法当下之；新积者，下后又生者也，或调或补，不可轻攻。若因虚而痢者，虽旧积亦不可下，但用异功散，虚回而痢自止。丹溪有先用参、朮补完胃气而后下者，亦一妙法也，虚者宜之。
其色焦黑者，热极反兼胜己之化，芍药汤。黑如漆之光者，瘀血也，桃仁承气汤。
里急而不得便者火也，重者承气汤，轻者芍药汤。里急频见污衣者虚也，补中益气汤去当归加肉果。
邪迫而后重者，至圊稍减，未几复甚，芍药汤。虚滑而后重者，圊后不减，以得解愈虚故也，真人养脏汤。下后仍后重者，当甘草缓之，升麻举之。
虚坐努责者，乃虚坐而不得大便，血虚故里急，宜归身、地黄，芍药、陈皮之属。
噤口乃食不得入，到口即吐。有邪在上膈，火气冲逆者，黄连、木香、桔梗、橘红、茯苓、菖蒲；有胃虚呕逆者，治中汤；有阳气不足，宿食未消者，理中汤加砂仁、陈皮、木香、豆蔻；有肝气呕吐者，木香、黄连、吴茱萸、青皮、芍药之类；有水饮停聚者，轻者五苓散，重者加甘遂；有积秽在下，恶气熏蒸者，承气汤石莲为末，陈米汤调下。石莲，即是莲子之老者，市中皆木莲，不可用。丹溪用人参、黄连浓煎加姜汁，细细呷之，如吐再吃，但得一呷，下咽便开。
屡止屡发，久不愈者，名曰休息，多因兜濇太早，积热未清，香连丸加参末、甘草、茯苓、枳实。有调理失宜者，随证治之。有虚滑甚者，椿根白皮东引者，水浸一日，去黄皮，每两配人参一两，煨木香二钱，粳米三钱煎汤饮之，或大断下丸。
腹痛因肺金之气，郁在大肠间，宜桔梗开之，白芍、甘草、陈皮、木香、当归为主。恶寒加干姜，恶热加黄连。
肛门痛，乃热留于下也，宜槐花、木香。挟寒者，理中汤。蛲虫痢，蛲虫其形极细，九虫之一也。胃弱肠虚则蛲虫乘之，或痒或从谷道中溢出，雄黄锐散，内服桃仁、槐子、芜荑。

　　　死证

下纯血者，死。如屋漏水者，死。大孔如竹筒者，死。唇若涂朱者，死。发热不休者，死。色如鱼脑或如猪肝者，皆半死半生。脉细皮寒，气少泄利，前后饮食不入，是谓五虚，死。惟用参、附，十可救一。

　　　脉候

沉小微细者，吉。洪大滑数者，凶。仲景云：脉沉弦者，重。脉大者，为未止。微弱者为欲自止，虽发热不死。

　　证治准绳 【 明?王肯堂】 

　　　滞下

古以赤为热，白为冷。至刘河间、李东垣始非之。刘谓：诸痢皆由乎热，而以赤属之心火，黄属之脾土，白属之肺金，青属之肝木，黑乃热之极而反兼肾水之化。其诸泻利皆兼于温，湿主于痞，以致怫郁，气不得宣通，湿热甚于肠胃之中，因以成肠胃之燥，故里急后重，小便赤濇。谓治诸痢，莫若以辛苦寒药而治，或微加辛热佐之，辛能开郁，苦能燥湿，寒能胜热，使气宣平而已。行血则便血自愈，调气则后重自除。李从脾胃病者而论，则曰：上逆于肺为白，下传于阴为赤。《卫生宝鉴》因谓：太阴主泻，传于少阴为痢，由泄亡津液，而火就燥，肾恶燥，居下焦血分也。其受邪者，故便脓血。然亦赤黄为热，青白为寒。丹溪谓：滞下因火热下迫，而致里急后重。用刘氏之治湿热，李氏之保脾土，更复一一较量气血虚实以施治。三家皆发前代之所未发，而举其要也。予尝因是而研究之。自其五色分五脏者言，则可见湿热之中，具有五邪之相挟。自其上逆下传气血者言，则可见五脏六腑十二经脉之气血，诸邪皆得伤之，而为痢之赤白。自其湿热为病者言，则可见由来致成湿热之故非一端。自其分痢有虚实者言，则可见凡在痢病者中所有之证，如烦躁咽干，舌黑哕噫，后重腹痛，胀满，脚痛肿弱之类，悉有虚实之殊。是故予以痢证，直断之为邪入胃以成湿热，气伤则病于肺，血伤则传于心，心肺者，血气之主也。血气所行之方既病，安得不归所主之脏乎？而大小肠者，心肺之合也，出纳水谷糟粕转输之官。胃乃大小肠之总司，又是五脏六腑十二经脉禀气之海。苟有内外之邪，凡损伤于经脏者，或移其邪入胃，胃属土湿之化，胃受邪则湿气不化，怫郁而成湿热矣。或心肺移气血之病，传之于合，大肠独受其病，则气凝注而成白痢；小肠独受其病，则血凝注而成赤痢；大小肠通受其病，则赤白相混而下。胃之湿热，淫于大小肠者，亦如之，其色兼黄。若色之黑者有二：如色之焦黑，此极热兼水化之黑也；如黑之光若漆者，此瘀血也。或曰：治痢从肠胃，世人所守之法也，今乃复求其初感之邪与受之经，将何为哉？曰：病在肠胃者，是其标也。所感之邪，与初受之经者，是其本也。且《内经》于治标本，各有所宜，施之先后，况所传变之法，又与伤寒表里无异，何可不求之乎？岂止此而已？至若肠胃自感而病，亦当以邪正分。或正气先虚而受邪，或因邪而致虚，则以先者为本，后者为标，与夫积之新旧亦如之。旧积者，停食结痰所化之积也；新积者，旧积去后，而气血复郁所生者也。旧积当先下之，新积则不宜下。其故何哉？盖肠胃之腐熟水谷，转输糟粕者，皆荣卫洒陈六腑之功。今肠胃有邪，则荣卫运行至此，其机为之阻，不能施化，故卫气郁而不舒，荣血泣而不行，于是饮食结痰停于胃，糟粕留于肠，与郁气泣血之积，相挟成滞下病矣。如是者，必当下之以通壅塞，利荣卫之行。至于升降仍不行，卫气复郁，荣血复泣，又成新积，故病如初。若是者，不必求邪以治，但理卫气以开通腠理，和荣血以调顺阴阳，阴阳调，腠理开，则升降之道行，其积不治而自消矣。然而旧积亦有不可下者。先因荣卫之虚，不能转输其食积，必当先补荣卫，资肠胃之真气充溢，然后下之，庶无失矣。予数见俗方，惟守十数方治痢，不过攻之濇之而已矣。安知攻病之药，皆是耗气损血之剂，用之不已，甚至气散血亡，五脏空虚，精惫神去而死。其闭濇之，又皆足以增其气郁血泣之病，转生腹胀，下为足肿，上为喘呼，诸疾作焉。世人之法，何足守乎！

　　医贯 【 明?赵献可】 

　　　痢病

丹溪谓：仲景可下者，悉以承气汤下之。大黄之寒其性善走，佐以厚朴之温善行滞气，缓以甘草之甘，饮以汤液，荡涤肠胃，滋润轻快，积行即止。禁用砒、丹、巴、硇等药，恐其暴悍毒气，有伤肠胃清纯之气。又谓：《局方》例用热药为主，濇药为佐，用之于下痢清白者犹可，其里急后重，经所谓下重者，皆属于火，又加之濇热之药，非杀而何？按前论皆专主寒治之说，以为痢发于秋，是暑月郁热所致，其理甚着，其议论亦和平。但不详所以致郁热者，多因暑热酷烈，过饮冰水，过食生冷，热为寒郁，久而为沉寒积冷者亦有之。不可泥定是热，当辨证切脉，真知其有热积，方可大黄。若系寒积，而用大黄，不惟不愈，反增痛极而危矣。大凡下热痢用大黄，下寒痢用巴豆，有是病而服是药。详案古人之成法，不容毫发差谬。《内经》通因通用，原有两条，有酒蒸大黄，有蜡丸巴豆，分析甚明，不可不考也。又谓：温热之药，用于下痢清白者犹可则，若纯红血痢者，必不可用温热矣。然王海藏有云：暑月血痢，不用黄连，阴在内也。《本草衍义》云：有一男子，暑月患血痢，医以凉药逆治，专用黄连、木香、阿胶。此病始感便治则可，病久肠虚，理不可服，踰旬几至委顿，理当别治。此一段论，又见《类证本草》序中。海藏云：杨师三朝三大醉，至醒，发大渴，饮冷水三巨杯，次日又饮茶三碗，后病便鲜血四次，约一盆，先以吴茱萸丸，翌日又以平胃、五苓各半散，三大服血止，复白痢，又以感应丸四服，白痢乃止，其安如故。或问曰：何为不用黄连之类以解毒，而所用者温热之剂乎？予曰：若用寒凉，其疾大变，难疗寒毒内伤。复用寒凉，非其治也。况血为寒所凝，浸入大肠间而便下，得温乃行，所以用热药，其血自止。经曰治病必求其本，此之谓也。胃既得温，其血不凝而自行，各守其乡矣。当举此为例，可见不可偏执用寒之说。倘有遇血痢者，不可偏见以为热也。
凡腹痛后重，小便短少，口渴喜冷饮，大肠口燥结，是为挟热下痢，前法固宜。若腹痛口不渴，喜热饮，小便清长，身不热，腹喜热手熨者，是为挟寒下痢，须理中姜桂温之。至于初起受病，原系热痢，迁延日久，各证不减，或反加重，理当别治，竟作虚看，须用补中益气。一升一补，倍加参、芪温补。如小腹重坠，切痛奔豚，此兼属少阴证，急加吴萸、肉桂、破故脂、肉果，甚则加附子。如有纯血者，加炒黑干姜，虚回而痢自止。若必待血清痢止而后补，亦晚矣。
世间似痢非痢者多。东垣云：饮食有伤，起居不时，损其胃气，则上升清华之气，反从下降，是为飧泄。久则太阴传少阴，而为肠澼。里急后重，脓血相错，数至圊而不能即便者，专用补中益气汤为主。使升降之道行，其痢不治而自消矣。余法东垣，凡有热者，如姜炒、黄连；有寒者，加姜、桂；寒兼小腹痛者，用建中汤；有风湿者，如防风羌活；肝气乘脾者，倍柴胡加芍药、木香；滑泄者，加粟壳、诃子。如此温补不愈，又当别治。经曰：热之不热，是无火也。无火者，益火之源，急补命门之火，以生脾土之母，此万举万全之策也。
又有一等阴虚似痢者，即五泄中大瘕泄者是也。经曰：里急后重，数至圊而不能便，必茎中痛。褚氏云：阴已耗而复竭之，则大小便牵痛，愈痛则愈便，愈便则愈痛。其证红白相杂，里急后重，悉似痢疾，必小便短濇而痛，或不通而痛，或欲小便而大便先脱，或欲大便而小便自遗，两便牵引而痛，此肾虚之危证。急以八味地黄加补骨脂、肉豆蔻、阿胶，兼理中汤加升麻、桂、附，相继间服，庶可挽回。世以痢药致毙者，不可枚举，余特详见《先天要论》泄泻条内。
有一等积滞已少，但虚坐努责，此为下多亡血，倍用当归为主，生血药为佐，血生自安，此是血虚阴证。
后重有二：邪气坠下者，圊后不减；虚努不收者，圊后即减。此可以辨虚实。
有一等噤口痢者，汤药入口随出，在下缠住急迫，多因热毒炽盛，逆冲胃口，胃气伏而不宣，急用黄连，以吴茱萸炒过拣去茱萸，人参等分，如糯米一撮，浓煎一盏，细口一匙一匙润下，但得一二匙咽下，便不复吐矣。如吐再服。
有一等寒气逆上者，用温补之药调之，其病易治。
有一等休息痢者，经年屡月，愈而复发，此系寒积在大肠底，诸药所不到，独巴豆一味碾炒，蜡丸如龙眼大，空腹服之，再不复发。此亦通因通用之法也。
有疟后痢，痢后疟者。夫既为疟后，发泄已尽，必无暑热之毒，复为痢疾，是元气下陷，脾气不能升举，似痢非痢也。既为痢后，下多则亡血，气又随痢散，阴阳两虚，阳虚则恶寒，阴虚则恶热，故寒热交战，似疟非疟也。俱作虚论，俱用补中益气加温补自愈。

　　医门法律 【 清?喻昌】 

　　　痢疾论

痢疾一证，难言之矣，在《灵》、《素》谓之肠澼，亦曰滞下。《金匮》以呕吐哕下利列为一门。盖以三者，皆足阳明胃、手阳明大肠所生之病也。至其所论下利，则皆《伤寒论》中厥阴经之本证，与二阳明呕吐哕同列之义，殊不相合。观其论中，厥与利每每并言，始先即云六腑气绝于外者，手足寒；五脏气绝于内者，下利不禁。是则厥而且利，为虚寒之极。所以反能食者则死，反发热者不死。若痢证则能食者不死，发热者多死，何其相反若是耶？此必《金匮》呕吐哕之下，脱失下痢一证，乃取伤寒厥阴下利之文，补入其中，后人屡试不验，投杼而起者多矣。夫冬月伤寒之下利，与夏秋伤暑湿热之下利，而可借口仲景，谩言治法哉？后人以其无师之智，各呈偏见，或得于目之所击，手之所试，分播广传，终不可以为法，乃遂谓疟痢无正方也。医事之偷，何遂至此？昌谨以黄岐仲景之法，拟议言之。在《内经》冬月伤寒，已称病热，至夏秋热暑湿三气交蒸，互结之热，士倍于冬月矣。外感三气之热而成下痢，其必从外而出之，以故下痢必从汗先解其外，后调其内。首用辛凉以解其表，次用苦寒以清其里，一二剂愈矣。失于表者，外邪俱从里出，不死不休，故虽百日之远，仍用逆流挽舟之法，引其邪而出之于外，则死证可活，危证可安。治经千人，成效历历可纪。详《金匮》有云：下痢脉反弦，发热身汗者自愈。夫久痢之脉，深入阴分，沉濇微弱矣，忽然而转弦脉浑，是少阳生发之气，非用逆挽之法，何以得此？久利邪入于阴，身必不热，间有阴虚之热，则热而不休。今因逆挽之势，逼其暂时躁热，顷之邪从表出，热自无矣。久痢阳气下陷，皮肤干濇，断然无汗。今以逆挽之法，卫外之阳，领邪气同还于表而身有汗，是以腹中安静，而其病自愈也。昌岂敢用无师之智哉？又有骤受暑湿之毒，水谷倾囊而出，一昼夜七八十行，大渴引水自救，百杯不止，此则肠胃为热毒所攻，顷刻腐烂，比之误食巴豆、铅粉，其烈十倍，更用逆挽之法，迂矣远矣！每从《内经》通因通用之法，大黄、黄连、甘草，一昼夜连进三五十杯，俟其下利上渴之势少缓，乃始平调于内，更不必挽之于外。盖其邪如决水转石，乘势出尽，无可挽耳。更有急开支河一法，其邪热之在里者，奔迫于大肠，必郁结于膀胱，膀胱热结，则气不化而小溲短赤，不用顺导而用逆挽，仍非计也。清膀胱之势，令气化行而分消热势，则甚捷也。仲景谓：下利气者，当利其小便。夫气者膀胱之化也，反从大肠而出，当利其小便，非急开支河之谓乎？然而水出高源，肺不热则小溲自行。肺与大肠为表里，大肠之热，皆因肺热所移，尤宜用辛凉之药，先清肺之化源矣。《金匮》有下利肺痛者紫参汤主之，气利诃黎勒散主之。后人疑二方非仲景之方，讵知肠胃有病，其所关全在于肺。《本草》谓：紫参主心腹中积聚，疗肠胃中热，通九窍，利大小便。仲景取之，固通因通用之意也。诃黎勒有通有塞，通以下涎液、消宿食、破结气，濇以固肠脱。仲景取之，亦通塞互用之意也。又可见肺气不通而痛，则急通其壅；大肠之气坠而逼迫，则通塞互用，而缓调其适矣。嗟乎！《内经》之法，无可下手者，求之《金匮》；《金匮》下利之法，无可下手者，求之自心寤寐之神，转觉《金匮》之法，一如指掌。可惜少壮光阴虚掷，今老矣，不能进步矣。特揭鄙言，为后人深入之一助。
再按治疟之法，当从少阳而进退其间，进而就阳，则从少阳为表法固矣。乃痢疾之表，亦当从于少阳，盖水谷之气，由胃入肠，疾趋而下，始焉少阳生发之气不伸，继焉少阳生发之气转陷。故泛而求之三阳，不若颛而求之少阳，俾苍天清净之气，足以升举，水土物产之味，自然变化，精微输泄有度，而无下痢奔迫之苦矣。况两阳明经所藏之津液，既已下泄，尤不可更发其汗。在伤寒经禁明有阳明禁汗之条，而《金匮》复申下利发汗之禁，谓下利清谷不可攻其表，汗出必胀满。盖以下利已伤其津液，发汗再伤其津液，津液去则胃气空，而下出之浊气，随汗势上入胃中，遂成胀满。求其下利且不可得，宁非大戒乎？所以当从少阳半表之法，缓缓逆挽其下陷之清气，俾身中行春夏之令，不致于收降耳。究竟亦是和法，全非发汗之意。津液未伤者，汗出无妨，津液既伤，皮间微微得润，其下陷之气已举矣。夫岂太阳外感风寒，可正发汗之比乎？又岂太阳阳明合病下利，可用葛根之比乎？噫！微矣微矣！
治痢用通因通用之法，亦有金针。盖火湿热之邪，奔迫而出，止宜苦寒药，如大小承气类。方书每杂以温中厚肠胃之药，是欲为火湿热立帜也。
治噤口痢，多有用黄连者，此正治湿热之药，但苦而且降，不能开提，况非胃虚所宜，昌故不敢取用。有用田螺捣如泥，纳脐中，引火热下行最妙。但郁热宜一开一降，未可徒恃一法。有用丁香、砂仁之属，以火济火，则杀人之事矣。
凡先泻而后痢者，逆也。复通之而不已者，虚也。脉微迟宜温补。脉弦数为逆主死。产后痢亦宜温补。
下血者，宜凉血活血，当归、黄芩、桃仁之类。邪风下陷者，宜升提之。湿热伤血者，宜行湿清热。
血痢久不愈者，属阳虚阴脱，用八珍汤加升举之药。甚有阵阵自下，手足厥冷，脉渐微缩，此为元气欲绝，急灸气海穴，用附子理中汤，稍迟之则死。
久痢血脉沉弱，诸药不效，以十全大补汤加姜枣，少入蜜煎服。
律三条
凡治痢不分标本先后，慨用苦寒者，医之罪也。
以肠胃论，大肠为标，胃为本。以经脉论，手足阳明为标，少阳相火为本。故胃受湿热，水榖从少阳之火化，变为恶浊，而传入于大肠，不治少阳，但治阳明无益也。少阳生发之气，传入土中，因而下陷，不先以辛凉举之，径以苦寒夺之，痢无止期矣。
凡治痢不审病情虚实，徒执常法自恃颛门者，医之罪也。
实者，邪气之实也。虚者，正气之虚也。七实三虚，攻邪为先。七虚三实，扶正为本。十分实邪，即为壮火食气，无正可扶，急去其邪以留其正。十分虚邪，即为奄奄一息，无实可攻，急补其正，听邪自去。故医而不知变通，徒守家传，最为误事。
凡治痢不分所受湿热多寡，辄投合成丸药误人者，医之罪也。
痢由湿热内蕴，不得已用苦寒荡涤，宜煎不宜丸。丸药不能荡涤，且多夹带巴豆、轻粉、定粉、硫黄、硇砂、甘遂、芫花、大戟、牵牛、乌梅、粟壳之类，即使病去药存，为害且大，况病不能去，毒烈转深，难以复救，可不慎耶？

　　景岳全书 【 明?张介宾】 

　　　论证

痢疾之病，多病于夏秋之交。古法相传，皆谓炎暑大行，相火司令，酷热之毒，畜积为痢。今人所宗，皆此一类。夫痢因于暑而言，其为热岂不宜然？然炎热者，天之常令也。当热不热，必反为灾。因热贪凉者，人之常事也。过食生冷，所以致痢。多见人之慎疾者，虽经盛暑，不犯寒凉，则终无泻痢之患，岂其独不受热乎？此其病在寒邪，不在暑热，病在人事，不在天时，从可知矣。但胃强气实者，虽日用水果之类，而阳气能胜，故不致疾。其次之者，虽未即病，而日用日积，迨夫大火流西，新凉得气，则伏阴内动，乘机而起，故寒湿得以犯脾者，多在七八月之间，此阳消阴长之征，最易见也。再其次者，多以脾胃本弱，则随犯随病，不必伏寒，亦不必待时，尤为易见。夫以生冷下咽，泻痢随起，岂即化而为热乎？奈何近代医流，止见此时之天热，不见此人之脏寒，但见痢证，开口便言热毒，反以寒凉治生冷，是何异雪上加霜乎？俗见相同，死者不可胜言矣。或曰：然亦有用寒药而愈者，何也？曰：以胃强阳盛之人，而得湿成热者，亦有之。元气壮实，而邪不胜正者，亦有之。此皆可以寒治而愈，亦可以通利而愈，而此辈极少。以胃弱阳虚，而因寒伤脏者，此辈极多。若再用寒凉，或妄加荡涤，则无有不死。凡今以痢疾而致死者，皆此类也。观丹溪曰：泻痢一证，属热者多，属寒者少。戴原礼曰：以酷热之毒，至秋阳气始收，火气下降，因作滞下之证。皆大谬之言也，不可信之，因作俚词以志其戒。俚词曰：夏日多炎，阴邪易人。暑热是主，风寒是客。身不被风，疟从何致？口不受寒，痢从何得？治必求本，轩岐金石。志此微言，可为医则。

　　　论虚实

凡治痢疾，最当察虚实，辨寒热，此泻痢中最大关系。若四者不明，则杀人甚易也。
实证之辨，必其形气强壮，脉息滑实，或素纵口腹，或多胀满坚痛，及年少新病，脾气未损者，方可用治标之法。微者行之利之，甚者泻之。
虚证之辨，有形体薄弱者，有颜色青白者，有脉虽紧数而无力无神者，有脉见真弦而中虚似实者，有素禀阳衰者，有素多淡素者，有偶犯生冷者，有偶中雨水阴寒者，有偶因饮食不调者，有年衰脾弱者。以上诸证，凡其素无纵肆，而忽患泻痢，此必以或瓜或果，或饮食稍凉，偶伤胃气而然，果何积之有？又何热之有？总惟脾弱之辈，多有此证。故治此者，只宜温调脾胃，但使脾温则寒去，即所以逐邪也。且邪本不多，即用温补健脾，原无妨碍，不过数剂，自当全愈，切不可妄云补住邪气，而先用攻积攻滞及清火等药。倘使脾气再伤，则轻者反重，重者必危矣。

　　　论寒热

凡痢疾寒热之辨，若果是热，则必畏热喜冷，不欲衣被，渴甚饮水多，或小便热濇而痛，或下痢纯血鲜红，脉息必滑实有力，形气必躁急多烦。若热证果真，即宜放手凉解，或兼分利邪去，其病自愈。若无此实热诸证，而泻痢有不止者，必是虚寒。若非温补脾肾，必不能愈，即有愈者，亦必其元气有根，待其来复而然，勿谓虚寒之证，有不必温补而可以愈者。或治痢必宜寒凉，而寒凉亦可无害者，皆见有未真也。

　　　论积垢

凡腹中积聚之辨，乃以饮食之滞留畜于中，或结聚成块，或胀满鞕痛，不化不行，有所阻隔者，乃为之积，此皆柤粕成形之属所当逐也。今人不能辨察，但见痢如脓垢者，皆谓之积，不知此非柤粕之属，而实附肠着脏之脂膏，皆精血之属也。无论瘦人肥人，皆有此脂，但肥者脂厚，瘦者脂薄，未有无脂者也。若果无脂，则肠脏之间，岂容单薄赤露？非惟藩篱不固，而且脏必易伤，无是理也。今之凡患泻痢者，止以五内之脂膏不固，故日剥而下，若其脏气稍强，则随去随生，犹无足虑。若脏气致败，剥削至尽，或以久泻久痢，但见血水，及如屋漏水者，此在庸人云其积聚已无，反称为善，而不知脂膏刮尽，则败竭极危之候也。但识此为脂膏而非积聚，则安之固之且不暇，而尚敢云攻之逐之，或用苦寒以滑之利之者哉？

　　　论五色

凡五色之辨，如下痢脓垢之属，无非血气所化。但白者其来浅，浮近之脂膏也；赤者其来深，由脂膏而切肤络也。下纯血者，多以血为热迫，故随溢随下，此其最深者也。若紫红紫白者，则离位稍久，其下不速而色因以变，或未及脉络，此其稍浅者也。若红白相兼者，此又其浅深皆及者也。大都纯血鲜红者多热证，以火性急速迫而下也。紫红紫白者少热证，以阴凝血败损而然也。纯白者无热证，以脏寒气薄滑而然也。然有以无红而亦因热者，此亦暴注之类，而非下痢之谓也。有以紫红虽多，而不可言热者，此以阴络受伤，而非暴注之比也。若辨黄黑二色，则凡黄深而秽臭者，此有热证，亦有寒证。若浅黄色淡不甚臭，而或兼腥(左食右容去口改夕)气者，此即不化之类，皆寒证也。黑而浓厚大臭者，此焦色也，多有火证。若青黑而腥薄者，此肝肾腐败之色也，犹以为热，其谬甚矣。虽五色之辨，大约如此，然痢之见血者，无非阴络受伤，即或寒或热，但伤络脉，则无不见血，故不可以见血者，必认为热也。凡临此证，当必以脉色形气病因，兼而察之。

　　　论腹痛

凡泻痢腹痛，有实热者，有虚寒者。实热者，或因食积、或因火邪。但食积之痛，必多胀满坚硬，或痛而拒按，此必有所停滞，微者宜行其滞，甚者宜泻而逐之。
火邪之痛，必有内热等证，方宜清之利之。然邪实于中者，必多气逆。故凡治痛之法，无论是火是食，皆当以行气为先，但宜察药性之寒热，择而用之可也。
虚寒之痛，尤所当辨。盖凡泻痢之痛，多由寒气之在脏也。经曰：痛者，寒气多也。有寒故痛也。又曰：病痛者，阴也。故凡人有过食生冷，或外受寒气，即能腹痛，此可知也。寒在中者，治宜温脾；寒在下者，治宜温肾也。再若虚寒刮痛之义，则人多不知。盖元气不足于内，则虽无外受寒邪，而中气不暖，即寒证也。所以泻痢不能止，饮食不能化，而病有不能愈，正以阳虚多寒也。且泻痢不止，胃气既伤，膏血切肤，安能不痛？此其为痛，乃因剥及肠脏而然。是以痢因于痛，痛因于痢。故凡以寒侵腑脏，及脉络受伤，血动气滞者，皆能为痛。但察其不实不坚，或喜揉按，或喜暖熨，或胸腹如饥而不欲食，或胃脘作呕而多吞酸，但无实热等证，则总属虚寒。安得为痛必因积、痛皆实证耶？凡治虚寒之痛者，速宜温养脏气，不得再加消伐，致令痛春愈痛，滑者愈滑，必至危矣。若谓诸痛不宜补，乃待痛定然后可用，则元气日去，终无定期。尝见一医云：痢疾须过七日，方可用补。而不知六日已死。执迷不悟，愚亦甚矣。但其痛之甚者，当于温补药中，稍加木香以顺其气，或多加当归以和其血，俟痛稍减，则当去此二味。盖恐木香之耗气，当归之滑肠也。若寒在下焦而作痛者，必加吴茱萸。其或痛不至甚，则但以温补脾肾为主，渐安则痛当自止，不必治其痛也。

　　　论里急后重

凡里急后重者，病在广肠最下之处，而其病本，则不在广肠而在脾肾。凡热痢、寒痢、虚痢皆有之，不得尽以为热也。盖中焦有热则热邪下迫，中焦有寒则寒邪下迫，脾肾气虚则气陷下迫。欲治此者，但当察其所因，以治脾肾之本，则无有不愈。然病在广肠，已非食积。盖食积至此，泻则无留，而所留者，惟下陷之气，气本无形，故虽若欲出，而实无所出，无所出而又似欲出，皆气之使然耳。故河间之用芍药汤，谓行血则便自愈，调气则后重除，是固然矣。然调气之法，如气热者凉之则调，气寒者温之则调，气虚者补之则调，气陷者举之则调，必使气和，乃为调气。行血之法亦然。若但以木香、槟榔、当归、大黄行血散气之属，谓之调和，不知广肠最远，药不易达，而所行所散者，皆中焦之气耳。且气既下陷，而复以行之散之，则气必更陷，其能愈乎？矧痢止而后重自止，未有痢不愈而后重能愈者也。故凡欲治此者，但当以治痢为主。

　　　论大孔肿痛

凡病痢疾，多有大孔肿痛者，其故何也？盖脾胃不和，则水谷之气，失其正化，而浊恶难堪之物，出诸孔道，此痛楚之不能免也。又若火因泻陷，阳为阴逐，则胃中阳气并逼于下，无从解散，此肿之所由生也。所以痢多则痛多，痢少则痛少。痛与不痛，亦由气之陷与不陷耳。故无论寒痢热痢，大孔皆能为痛，不得谓痛必由热也。欲治此者，但治其痢，痢止则肿痛自散，亦如后重之法也。自丹溪云：大孔痛因热流于下，木香、槟榔、芩、连加炒干姜主之。是但知火能为肿为痛，亦焉知元阳之下陷也？后人所宗，皆其法也。凡虚寒之辈，其不能堪此亦多矣。

　　　论口渴

凡泻痢证必多口渴，今人但见口渴，即认为火，不知有火者固能渴，无火者亦能渴，不可不辨也。如火盛于中，则熏脾烁胃，津液耗干，故酷好冰水，多而不厌，愈凉愈快，随饮随消者，此因热而渴，治宜凉也。如口热作渴，虽欲饮水而饮不能多者，即非真火，不宜凉也。凡口虽干渴喜凉，而腹不喜凉者，是寒聚于中，而无根之火浮戴于上，此最忌寒凉者也。然渴有真渴，有似渴。真渴者必好茶饮，但以喜热喜凉，即可辨其寒热。似渴者，干也，非渴也。口虽干而不欲饮，则尤非热证可知。然泻痢之证，因其水泄于下，必津涸于上，故不免于渴。渴而欲饮，正以内水不足，欲得外水以相济，岂必皆因于火乎？诸如此者，必当详审其有火无火。若火有余者，自当清火；水不足者，自当滋阴矣。然气为水母，其有气虚不能生水者，不补其母，则水不能生而渴不止；土为水主，其有脾虚不能约水者，不强其主，则水不能畜而渴不止也。使能不治其渴，而治其所以渴，又何渴病之有？

　　　论小水

凡泻痢之证，小水必多不利，或多黄赤，此其寒热虚实，大有关系，不可不察也。若暴注之泻，以其清浊不分，水谷并归于大肠，故水有不利者，惟其暂也。若痢疾之小水，则病本不一。今人但见黄赤不利，无不云其为热，误者多矣。凡因于热者，必其热赤之甚，或多濇痛，或见鲜血，然必上下皆有热证，方是真热，此宜清凉治之。若非真热，则或以中寒而逼阳于下者有之，或以泻痢亡阴而水亏色变者有之，或以下焦阳气不暖而水无以化者有之，或以妄用渗利而泲逼干汁者亦有之。但察其三焦无火，则虽黄虽濇，总皆无阴无液之证，不得通以热论，速当培补真阴，乃为良法。《内经》曰：中气不足，溲便为之变。至哉斯言！何今人之不察也？不独此也，每见有小水清白而兼腹痛者，仍用芩、连之类，余则不知其何谓。

　　　论阴阳疑似

阴阳之道，即养生治病之本，而人有不易知，以其有莫测之妙也。夫阴阳之用，欲其相济，不欲其相贼。相济者，相和也。阴中不可无阳，阳中不可无阴也。相贼者，相害也。阳贼阴则为焦枯，阴贼阳则为寂灭也。凡诸为病者，无非阴阳相贼，而有失其和耳。盖阴阳之性，阴常喜静而恶动，阳常喜暖而畏寒。及其相贼，则阴畏阳之亢，所以阴遇阳邪非枯则槁；阳畏阴之毒，所以阳逢阴寇，不走即飞，此阴阳相妬之机也。凡诸病剧而有假真疑似者，即其证也。而尤于伤寒痢疾为最。若今之患痢最甚者，多见上下皆有热证，而实非真热者，何以见之？如烦则似热非热，躁则似狂非狂，懊憹不宁，莫可名状，此非真阳证也。盖以精血败伤，火中无水，而阴失其静，故烦躁若此。又如飞者飞于上，走者走于下，飞于上则为口渴喉疮或面红身热，走于下则为孔热孔痛或便黄便血，此非实热证也。盖以水火相刑，阳为阴逐，而火离其位，故飞走若此。今之人但见此等证候，佥曰，察病不离形证，形证之热既已若此，而犹谓之寒，是但知外之有热，而不知内之有寒，如上下之有热，而不知中焦之有寒也。又岂知烦躁之为阴虚，而飞走之为阳虚乎？疑似之间，犹不可不辨也。且如肌表皆有热证，本当恶热而反不舍衣被，或脐腹喜暖，而宜熨宜按者，此外虽热而内则有寒也。又如九窍皆有热证，必喜冷饮，然有口欲寒而腹畏之，故凡寒冷下咽，则或增呕恶，或加腹痛，或噎塞不行，而反生胀闷，或口舌虽有疮痛，而反欲热汤饮者，此则上下虽热，而中焦之有寒也。此外有阳气素弱，及脉色少神，如前论等证，若止知为火，治以寒凉，其奈内本因寒，而再加以寒，则寒凉入胃，直犯中焦，是外热不相及，而中寒必更甚。故致飞者愈飞，走者愈走，雪上加霜，欲孤阳之不灭，不可得也。故凡治此者，但能引火归原，使丹田暖则火就燥，下原固则气归精，此阴阳颠倒之神理也。

　　　论治

凡治痢之法，虚实寒热，得其要则万无一失，失其要则为害最多。如泄泻门调治诸法，俱宜酌用。
生冷初伤，饮食失调，而胃气未损，元气未亏，为痛胀暴泻暴痢等证，而食滞有未清者，宜抑扶煎五德丸，或平胃散、胃苓汤、五苓散类，略祛寒滞，愈之极易。
脾肾虚弱之辈，但犯生冷，极易作痢，无论大人小儿，凡系脾虚致痢，别无实热等证者，先宜佐关煎温其脾；或稍深而病及肝肾者，即宜胃关煎为最妙，勿以新病畏而勿用也。或五德丸、四神丸之类，俱可。凡脾肾俱虚，而危剧可畏者，以胃关煎为最，温胃饮次之，或相机间用亦可。或兼用四维散、九气丹、复阳丹。
痢疾呕恶，兀兀欲吐，或闻食气即见恶心者，此胃气虚寒，不能容受而然，必宜温补安胃。用五君子煎，或六味异功煎、温胃饮、圣朮散之类主之。呕甚者，宜六味回阳饮之属主之。若阴中火虚，气不归原而呕者，宜胃关煎、理阴煎主之。若胃火上冲而致呕吐者，则必有烦热胀满等证，乃可用清凉降火等药，宜大分清饮、益元散之类主之。
湿热邪盛，而烦热喜冷，脉实腹满，或下痢纯红鲜血者，宜清流饮、黄芩芍药汤，或用香连丸，或用河间芍药汤。热甚者，宜大分清饮，或茵陈饮。此等药若数剂不效，便当思顾脾肾矣。
痢有发热者，似乎属火，宜从凉治。然实热之证，反未必发热，惟痢伤精血，阴虚水亏者，则最多为热为躁也。如或虚中有火，脉见有力者，宜加减一阴煎，或保阴煎主之。若脉本无力，全属虚火，则不可治火，单宜壮水补阴，如三阴煎及六味、八味等丸。若阴盛格阳，而为外热者，必宜胃关煎及右归饮之属主之。
痢疾初作，气禀尚强，或因纵肆口腹，食饮停滞，凡有实邪胀痛坚满等证，而形气脉气俱实者，可先去其积，积去其痢自止。宜承气汤或神佑丸或百顺丸主之。或用赤金豆以微利之，此通因通用，痛随利减之法也。但此等证候，必须确审，然后用之。若以脾肾虚寒致痢，而妄用此药及寒凉克伐等剂，再败元阳者，多致不可解救，最当慎也。
噤口不食，乃痢疾最危之候，而自古未有明辨。观丹溪云：噤口痢，胃口热甚故也。用黄连、人参煎汁，终日呷之。如吐再吃，但得一呷，下咽便好。人不知此，而用温药甘味，是以火济火，以滞益滞也。亦有误服热毒之药犯胃者，当推明而祛其毒。此丹溪之说也。不知噤口之辨，其义最微，岂皆胃口热甚，而总以黄连可治乎？盖噤口者，以食不得入，虽亦有实热证，而惟脾胃虚寒者居多。若因食积胃中而噤口者，其胸腹必有胀满，或见鞕痛，此当行滞去积，积滞去而食自入，如青、陈、楂、朴之属是也。有因火郁胃中而噤口者，脏腑必多炽热，或脉见洪数，此当泻火去热邪，热去而食自入，如芩、连、栀、蘗之属是也。凡此者，皆以邪畜于中，乃噤口之实证也。然实证无几，而近之病者，每察其胃口，则多无胀满等证，或察其火邪，则亦非实热，但见其有出无入，而胃气日穷，精神日败。盖其既无胀满，本非积也；又无真热，本非火也。无积无火，而食不能入，其故何也？以脏气不能容受也。不能容受，其故有二：一由脾气之弱，故或为呕恶，或为吞酸，或恶闻食气而泛泛不宁，或饥不能食而枵腹待困，此以中焦不运，故食不能入，责在脾也。一由肾气之弱，故命门不能暖则大肠不能固，小肠不能化则胃气不能行，此以下焦失守，而化源无主，责在肾也。欲健中焦，非人参、白朮、干姜、甘草之属不可；欲实下焦，非熟地、附子、吴茱萸、肉桂之属不可。脾肾强而食自入，其理甚明，其应如响。余之活人于此者，不胜纪矣。如丹溪之用黄连，及以火济火、以滞益滞之说，乃悉以实火为言，特一曲之见耳。局人意智，绝人生机，此其关系非小，不得信以为然。
久痢阳虚，或因攻击寒凉太过，致竭脾肾元神，而滑脱不止者，本源已败，虽峻用温补诸药，亦必不能奏效矣。宜速灸百会、气海、天枢、神阙等穴，以回其阳，庶或有可望生者。

　　石室秘箓 【 清?陈士铎】 

　　　痢病治法

凡人夏秋感暑热之气，患痢便血，一日间至百十次不止者，至危急也。苟用凉药以止血，利药以攻邪，俱非善法。我有神方，可以救急援危，而又不损伤气血，痢止身亦健也。方用援绝神丹：白芍、当归各二两，枳壳、槟榔、甘草各二钱，滑石末三钱，广木香、萝卜子各一钱，水煎服。一剂轻，二剂止，三剂全愈。此方妙在用白芍、当归至二两之多，则肝血有余，不去制克脾土，则脾气有生发之机，自然大肠有传导之化。加之枳壳、槟榔、萝卜子，俱逐秽去积之神药，尤能于补中用攻。而滑石、甘草、木香，调和于迟速之间，更能不疾不徐，使瘀滞之尽下，而无内留之患也。其余些小痢疾，不必用如此之多，减半治之，亦无不奏功。前方不必分红白、痛与不痛，皆神效。
痢疾之证，多起于暑天之郁热，而又感以水湿雨露之气以成之。红白相间，如血如脓，甚者如屋漏水、如鱼冻水，里急后重，奔迫疼痛，欲下而不能，下而不快，日夜数十行，或日夜数百行，气息奄奄，坐而待毙。若骤止其邪则死生顷刻，不止其邪则危绝如丝。欲补其气则邪气转加，欲清其火则下行更甚。此时惟有因势利导之法可行。或疑人已气虚血败，更加利导必死。不知邪气一刻不去，则正气一刻不安。古人云：痢疾无止法，信不诬也。方用白芍、当归各三两，萝卜子一两，枳壳、槟榔、甘草、车前子各三钱，水煎服，一剂即止，二剂全安，可用饮食矣。此方之奇，全在用白芍、当归。盖水泻最忌当归之滑，而痢疾最喜其滑也。芍药味酸，入肝以平木，使木不敢再侵脾土；又有枳壳、槟榔，消逐其湿热之邪；又加车前分利其水湿，而又不耗真阴之水，所以功胜于茯苓也。尤奇在用萝卜子一味，世多不解。盖萝卜子味辣而能逐邪去湿，且又能上下通达。消食利气，使气行于血分之中，助归、芍以生新血，而袪荡其败瘀也。少加甘草以和中，则无过烈之患。此奏功之神奇，实有妙理耳。
血痢有腹痛不痛之分。痛者，乃大热也，用归尾、白芍各一两，黄连三钱，枳壳、萝卜子、广木香各二钱，甘草一钱，水煎服。不痛者，乃寒也。白芍、当归各三钱，萝卜子二钱，枳壳、槟榔、甘草各一钱，水煎服。又曰：血痢者，乃肝经来克脾土也。虽因脾土之湿，又加暑热暗侵，瓜果内伤所致，然终因肝木太旺无制，凌脾土而然也。方用白芍、当归滋肝而平木，肝木得养，不来下克脾土，则土亦得养而血痢自痊矣。夫血痢虽有痛、不痛之分，其实皆火邪而挟湿气也。论理当与泄门白朮、车前之方，俱可通治。而分别痛、不痛之分乃慎之也。二方出入加减各为神效，不必畏首畏尾，一用之于痛，一用之于不痛也。盖火邪带湿气，居于肠胃之际，不得奔下，未有不急而后重者。用当归、白芍滑而利之，则火邪利于直下不止，平肝木而救脾土也。

古今图书集成医部全录卷二百六十一

　滞下门

　　方

桃花汤 【 仲景】 　治伤寒下痢，便脓血不止。
赤石脂一斤，一半全用，一半筛末　干姜一两　粳米半升
右水七升，煮米熟去滓，每服七合，纳赤石脂末方寸匕，日三服，愈。

桃花丸 【 《局方》】 　治冷痢腹痛，下白冻如鱼脑。
赤石脂煅干姜炮，各等分
右为末，蒸饼和丸，量大小服，日三服。

金宝神丹 【 《杨氏家藏方》】 　治一切虚冷，久积滑泄，久痢癖块，血刺心腹，下痢，及妇人崩中漏下。
青蒙石半斤　消石二两
右为末，坩锅内铺头盖底按实，炭火二十斤，煅过取出，入赤石脂末二两，滴水丸芡子大，候干入坩锅内，小火煅红收之。每服一丸至二三丸，空心温水下少许压之。久病泻痢加至五七丸。

甘露丸 【 《普济方》】 　治伏暑泻痢，及肠风下血，或酒毒下血。
消石　舶上硫黄各一两　白矾滑白者，半两　飞面四两
右为末，滴水丸梧子大，每新汲水下三五十丸，一服见效。远年者，不过三服。

白头翁汤 【 仲景】 　治热痢下重。
白头翁二两　黄连　黄蘗　秦皮各三两
右，水七升，煮二升，每服一升，不愈更服。妇人产后痢虚极者，加甘草、阿胶各二两。

四制黄连丸 【 《医通》】 　治五疳八痢。
黄连一斤，分作四分：一分用酒浸炒，一分用自然姜汁炒，一分用吴茱萸汤浸炒，一分用益智仁同炒，去益智　白芍药酒煮，切、焙　使君子仁焙，各四两　广木香二两
右为末，蒸饼和丸菉豆大。每服三十丸，米饮，食前下，日三服。忌猪肉冷水。

姜连散 【 《杜壬方》】 　治气痢，后重里急，或下泄。
宣连一两　干姜半两
右各为末，每用连一钱、姜半钱和匀，空心温酒下或米饮下，神效。

香连丸 【 《济生方》】 　治气痢，后重里急，或下泄。
黄连　生姜各四两　木香二两
右以姜铺砂锅底，次铺黄连，上铺木香，新汲水三盌煮，焙研，酢调仓米糊为丸，如常日服五次。一方只黄连、木香等分。

变通丸 【 《百一选方》】 　治赤白下痢，日夜无度，及肠风下血。
黄连去毛　吴茱萸汤泡过，各二两，同炒香拣出
右各为末，以粟米饭和丸梧子大，各另收。每服三十丸。赤痢，甘草汤下黄连丸；白痢，姜汤下茱萸丸；赤白痢，各用十五丸，米汤下。此乃浙西河山纯老方，救人甚效。

胜金丸 【 《普济方》】 　治久痢不止。
当归一两　吴茱萸一两，同炒香，去茱萸不用
右为末，蜜丸梧子大。每服三十丸，米饮下。

返魂丹 【 《集简方》】 　治五色诸痢。
零陵香草去根，以盐酒浸半月，炒干，每两入广木香一钱半
右为末，里急腹痛者，用冷水服一钱半，通了三四次，用热米汤服一钱，止痢。只忌生梨一味。

艾姜丸 【 《永类方》】 　治老小白痢。
陈北艾四两　干姜炮，三两
右为末，酢煮米糊丸梧子大。每服七十丸，空心米饮下，甚有奇效。

二灵散 【 《卫生家宝方》】 　治赤白杂痢困重者。
益母草日干　陈盐梅烧存性，等分
右为末，每服三钱，白痢干姜汤，赤痢甘草汤下。

莨菪丸 【 《圣惠方》】 　治久痢不止，变种种痢，兼脱肛。
莨菪子一升，淘去浮者，煮令芽出，晒干，炒黄黑色　青州枣一升，去皮核
右用酽酢二升，同煮捣膏丸梧子大。每服二十丸，食前米饮下。

独圣丸　治久痢赤白。
川乌头一个，炭火烧烟尽取出，地上盏盖良久
右研末，酒化蜡丸如麻子大。每服三丸。赤痢，黄连、甘草、黑豆煎汤放冷吞下；白痢，甘草、黑豆煎汤冷吞。如泻及肚痛，以水吞下，并空心服之。忌热物。

退阴散　治下痢欬逆，脉沉阴寒者。
川乌头　干姜等分
右，切炒放冷为散，每服一钱，水一盏，盐一撮，煎取半盏，温服得汗解。

百岁丸 【 《宝鉴》】 　治一切恶痢及休息痢。
漏蓝子一个，大者　阿胶炒珠　木香　黄连　罂粟壳各半两，俱炒焦存性　乳香少许
右为末，糊丸梧子大。每一岁一丸，米饮下。

青六丸 【 丹溪】 　治湿热泄痢。
滑石六两　甘草一钱　炒红曲五钱
右为末，蒸饼和丸梧子大。每服五七十丸，白汤下，日三服。

戊己丸 【 《局方》】 　治脾胃受湿，下痢赤白，腹痛，米谷不化。
吴茱萸　黄连　白芍药各一两
右同炒为末，蒸饼丸梧子大。每服二三十丸，米饮下。

二色丸 【 《笔峯杂兴》】 　治痢及水泄肠风。
吴茱萸　黄连各二两，同炒香
右各自为末，以百草霜末二两同黄连作丸，以白芍药末二两同茱萸作丸，各用饭丸梧子大，各收。每服五十丸。赤痢乌梅汤下连霜丸，白痢米饮下茱芍丸，赤白痢各半服之。

调气饮 【 仲景】 　治赤白痢小腹痛不可忍，下重，或面青手足俱变者。
黄蜡三钱　阿胶三钱
右同镕化，入黄连末五钱搅匀，分三次热服，神效。

胶蜡汤 【 《千金方》】 　治热痢及妇人产后下血。
蜡二碁子大　阿胶炒珠，三钱　当归二钱半　黄连三钱　黄蘗一钱　陈廪米半升
右，水三升煮米，至一升去米，入药煎至一钟，温服，神效。

黑牛散李延寿方　治赤白痢、禁口痢及泄泻。
黑牛儿即蜣螂，一名铁甲将军
右烧研，每服五分或一钱，烧酒调服，小儿以黄酒服，立效。

黄连阿胶丸 【 《局方》】 　治肠胃气虚，冷热不调，下痢赤白，里急后重，腹痛，小便不利。
阿胶炒过，水化成膏，一两　黄连三两　茯苓二两
右为末，捣丸梧手大。每服五十丸，粟米汤下，日三。

苦参橘皮丸 【 《千金方》，下同】 　治热毒痢。
苦参　橘皮　独活　阿胶　蓝青　黄连　鬼臼一作鬼箭羽　黄蘗　甘草
右九味等分为末，以蜜烊胶和并，手丸之如梧子。候干，饮服十丸，日三，后稍加。卒下注痢者，大良。
又方　治诸热毒下黄汁，赤如烂血，滞如鱼脑，腹痛壮热。
黄蘗　黄芩　升麻　石榴皮各六分　白头翁　寄生　当归　牡蛎　犀鱼　甘草各一两　黄连二两　艾叶二分
右十二味，(口父)咀，以水六升，煮取三升，分三服。

龙骨丸　治下血痢腹痛。
龙骨　龙胆　羚羊角　当归　附子　干姜　黄连各三十铢　赤石脂　矾石各一两半　犀角　甘草　熟艾各十八铢
右十二味为末，蜜和丸如小豆，先食服十五丸，日三，加至二十丸。
又方　治前证。
黄连五合　蜀椒一两　牛角(角思)　当归　龙骨　干姜　熟艾各三两　附子　黄蘗　赤石脂　芎穷　阿胶　厚朴　甘草　橘皮　石榴皮　芍药各二两　大枣二十枚　升麻一两半
右十九味，(口父)咀，以水一斗三升，煮取四升，去滓，内牛角(角思)末，阿胶消，以绵绞去滓，分七服，日四夜三。《千金翼》无橘皮。
又方　治血痢。
蒲黄三合　地黄　桑耳　甘草　芒硝　茯苓　人参　柏叶　阿胶炒　艾叶　生姜各二两　禹余粮　黄连各一两　赤石脂五分
右十四味，(口父)咀，以水一斗，煮取四升，分五服，温服，神效。
又方　治下杂血。
干蓝　犀角　地榆各一两　蜜二合
右四味，(口父)咀，以水五升，煮取一升半，去滓，下蜜煎取五合，分三服。此治热毒蛊妙。
又方　治热毒下黑血，五内绞切痛，日夜百行，气绝欲死。
黄连一升　龙骨　白朮各二两　阿胶　干姜　当归　赤石脂各三两　附子一两
右八味，(口父)咀，以水一斗，煮取五升，分五服。余以贞观三年七月十二日，忽得此热毒痢，至十五日，命将欲绝，处此方药，入口即定。

白头翁汤　治赤滞下血，连月不瘥。
白头翁　厚朴　阿胶　黄连　秦皮　附子　黄蘗　茯苓　芍药各二两　干姜　当归　甘草　赤石脂　龙骨各三两　大枣三十枚　粳米一升
右十六味，(口父)咀，以水一斗二升，先煮米令熟，出米内药，煮取三升，分四服。
又方　治下痢绞痛，肠滑不可瘥。
黄连六两　阿胶　鼠尾草　当归　干姜各三两
右五味，(口父)咀，若大冷白多，以清酒一斗，煮取三升，分三服；若热及不痛者，去干姜、当归，以水煮之。

茯苓汤　治困下空竭欲死，滞下脓血，日数十行，羸毒垂死，老少并宜服。
茯苓　黄蘗　黄连　龙骨　人参　干姜　桂　黄芩　芍药　当归　栀子炒　甘草生，各半两　赤石脂一两　大枣十二枚
右十四味，(口父)咀，以水五升，煮取二升，分再服，不瘥，满三剂。此方主风虚冷痢最佳。

温脾汤　治久下赤白，连年不止，及霍乱脾胃冷实不消。
人参　甘草　干姜各二两　附子一枚，大者　大黄四两
右五味(口父)咀，以水八升，煮取二升半，分三服。临熟下大黄，与后温脾汤小异。须大转泻者，当用此方神效。

黄连汤　冶赤白痢。
黄连　黄蘗　干姜　石榴皮　阿胶各三两　当归　甘草各一两
右七味，(口父)咀，以水七升，煮取三升，分三服。

女萎圆　一名云实丸。治热病时气，下赤白痢，遂成(上匿下虫)。
女萎　藜芦各三分　乌头　桂心各四分　黄连　云实各二分　代赭一分
右七味为末，蜜丸如梧子大。服二丸，大下痢。宿勿食，清旦以冷水服之，勿饮食，至日中过后乃饮食。若得药力，明旦更服如前。亦可长服。虚羸昼夜百行脓血亦瘥。

圣汤　治下赤白痢，大孔虫生，悉皆瘥。
鼠尾草二两　豉一升　栀子仁　生姜各六两　桃皮一握
右五味，(口父)咀，以水七升，煮取二升半，分三服。一本单用桃皮，以酒煮服之。

温脾汤　治积久冷热，白赤痢。
大黄　桂心各三两　附子　干姜　人参各二两
右五味(口父)咀，以水七升，煮取二升半，分三服。

健脾圆　治虚劳羸瘦，身体重，脾胃冷，饮食不消，雷鸣腹胀，泄痢不止。
钟乳粉三两　赤石脂　曲　大麦糵　当归　黄连　人参　细辛　龙骨　干姜　白茯苓　石斛　桂心各三两　附子一两　蜀椒六两
右十五味为末，蜜丸梧子大。酒服十丸，日三，加至三十丸。弱者饮服。通治男女。《集验》无细辛、龙骨。

增损健脾圆　治丈夫虚劳，五脏六腑，伤败受冷，初作滞下，久则变五色，赤黑如烂，肠极臭秽者。
钟乳粉　赤石脂三两　礜石一作矾石　五味子　干姜　苁蓉　桂心　石斛　石榴皮　泽泻　远志　寄生　柏子仁　人参　天雄　当归　牡蛎　龙骨　白头翁　甘草各二两
右二十味为末，蜜丸酒服二十丸，日三，加至四十丸。此二方止痢神验。

驻车圆　治大冷洞痢，肠滑下赤白如鱼脑，日夜无节度，腹痛不可忍者。
黄连六两　干姜二两　当归　阿胶各三两
右四味为末，以大酢八合烊胶和之，并手丸如大豆许，候干。大人饮服三十丸，小儿百日以还三丸，期年者五丸，余以意加减。日三服。

大桃花汤　治冷白滞痢腹痛。
赤石脂　干姜　当归　龙骨　牡蛎各三两　附子二两　白朮一升　人参一两半　甘草　芍药各一两
右十味(口父)咀，以水一斗二升煮朮，取九升，内诸药，煮取三升，分三服。胀者加厚朴三两，呕者加橘皮三两。
又方　治前证。
龙骨六两　厚朴　当归各三两　赤石脂五两
右四味(口父)咀，以水七升，煮取二升半，分三服。热加白头翁二两半，牡蛎三两。

附子汤　治暴下，积日不住，及久痢。
附子一枚　石榴皮一具　阿胶二两　龙骨　甘草　芍药　干姜　黄连各一两　黄芩半两　粳米三合
右十味(口父)咀，以水八升，煮取三升，分三服。

马蔺子圆　治积冷，痢下白脓。
马蔺子一升，熟熬　干姜　甘草各二两半　神曲炒　麦糵　阿胶各五两　黄连三两　蜀椒五合　附子二两
右九味为末，蜜丸如梧子大。每服二十丸，日二，以知为度。或作散，酒调服方寸匕，亦佳。

仓米汤　治小腹冷气积聚，结成冷痢，日夜三四十行。
仓粳米半升，净淘漉干　薤白一握，去青切细　羊脂一升，熬　香豉三升，以水一斗，煎取五升，澄清
右四味，先以羊脂煎薤白令黄，并米内豉汁中，煎取四升，旦空腹温服一升，如行十里许，更进一升，得快利止。若利不止，更服如前。利后进粳米粥豉。若复作，更服一剂永瘥。

疳痢方　治疳湿下黑，医不能治，垂死者。
熏黄　朱砂　青黛　石盐　莨菪子　丁香　麝香　矾石　铁衣　干姜　破故靴底灰　栀子　细辛　干虾蟆五月五日　土瓜根　芥子　蜀椒　葶苈　菖蒲各等分
右十九味，治下筛，以竹筒吹杏仁大着大孔中。所有患疳疮上，悉敷之。其丁香、麝香别研，捣着药中合之。一方有寒石、泔淀、救月木、楸叶为二十二味。若大者，用灌方如左：
灌方
麝香　丁香　甘草　犀角各二分
右四味，治下筛，合和。以盐三合，蜀椒三合，豉二合，以水二升，煮取一升，去滓，内四味散合和，分作二分，灌大孔，旦一灌、酉一灌之。凡久下一月不瘥成疳，候大孔必宽者，以此主之。
又方　治疳湿久，下痢赤白，百疗不瘥者。
兔头骨灰　蛇头灰　菥蓂子灰　故绯灰　葶苈子　狸骨一作狐骨　蜣螂　百草五月五日收者　倒挂草　青黛　晚蚕蛾　青矾　丁香　黄矾　床中桄木　麝香　苦参　干姜　黄蘗　角蒿　朱砂　印成盐　救月木　桂心　铁衣芒硝　虾蟆　蝎虫屎　荏子各等分
右二十九味，治下筛，以筒子内下部吹着，日一二度，妙。
又方　治疳湿不能食，身重，心热，脚冷，百节疼痛。
黄芩　芍药　苦参　甘草　当归　蜀椒　青黛　甘松一作泔淀　熏黄　豉各二两　盐一合　东引桃根　葱白各一握　麝香半分　猪胆二枚
右十五味(口父)咀，以水一斗八升，煮取四升，分为二分，一度灌一分，汤如入体，然后着麝香猪胆一枚，即灌，灌了作葱豉粥食之。后日，更将一分如前灌之，七日忌生冷毒物等。但是油腻酱乳酢三十日忌之，大佳。
又秘方　治疳蚀人诸处，但是赤血痢久不瘥，立着即瘥。
人屎灰一作人发灰　金银土埚各五两　麝香一分　银末小豆许　干虾蟆五月五日收，一枚，烧灰研
右五味治下筛，敷疮上即瘥。三七日，忌如前。痢者吹下部。
又方　治疳痢不止。
苦参　甘草　熏黄各二两　豉一升五合　葱白五茎　蜀椒三十粒
右六味，以苦参等三物各捣下筛，以水五升煮葱白、豉、椒，取三升，以三指撮苦参末等各一撮内汁中，冷暖如人体。先饮少许豉汁，食一口饭乃侧卧，徐徐灌之讫，多时卧不出为佳。大急，乃出之于净地，当有疳蚀虫如白马尾状，头黑，是其效也。其重者肛大难瘥，当取桃枝棉裹头，用前件汁适寒温烙之，须近脊以上三十度，烙之乃瘥，神验。
又方　崔氏云：晋代之地多生疳，蚀人五脏，通见脊骨，下脓血，手足烦疼，四肢无力，夜卧烦躁不安而失血色，肩髀疼，面及手足有浮气，或下血，乃死。以此方治之。
雄黄　青葙各二两　苦参三两　矾石　雌黄　铁衣　藜芦各一两　麝香三分，别研
右八味治下筛，以竹筒内大孔中酸枣许，吹内下部中，日一，不过三度。小儿以大豆许。此方极救死。

越桃散　治下血及血痢。
越桃栀子也　槐花　青州枣　干姜
右等分，烧存性为末，陈米饮调下二钱。

香豉汤　治下焦热毒痢，鱼脑杂痢，赤血，脐下小腹绞痛不可忍，欲痢不出。
香豉　薤白各一升　黄连　黄蘗　白朮　茜根各三两　栀子　黄芩　地榆各四两
右九味(口父)咀，以水九升，煮取三升，分三服。

黄芩芍药汤 【 河间，下同】 　治泄痢腹痛，或后重身热，久而不愈，脉洪疾者，及下痢脓血稠粘。
黄芩　芍药各一两　甘草五钱
右为粗末，每服半两，水一盏半，煎至一盏，滤清温服，无时。如痛则加桂少许。

大黄汤　治泄痢久不愈，脓血稠粘，里急后重，日夜无度，久不愈者。
大黄一两　右细剉，好酒二大盏，同浸半日许，同煎至一盏半，去大黄，将酒分为二服，顿服之。痢止，止一服。如未止再服，以利为度，服芍药汤以和之。痢止，再服黄芩汤和之，以彻其毒也。

芍药汤　行血调气。
芍药一两　当归　黄连　黄芩各五钱　槟榔　木香　甘草炙，各二钱　大黄三钱　官桂一钱半
右(口父)咀，每服半两，水二盏，煎至一盏，食后温清服。如血痢则渐加大黄，如汗后脏毒加黄蘗半两，依前服。

白朮黄芪汤　服前药痢虽已除，犹宜此药和之。
白朮一两　黄芪七钱　甘草三钱
右(口父)咀，匀作三服，水一盏半，煎至一盏，去滓温清服之。一本有黄芩，无黄芪，名白朮黄芩汤。

导气汤　治下痢脓血，里急后重，日夜无度。
芍药一两　当归五钱　大黄　黄芩各二钱半　黄连　木香　槟榔各一钱
右为末，每服三五钱，水一盏，煎至七分，去滓温服。如未止再服，不后重则止。

地榆芍药汤　治泻痢脓血，乃至脱肛。
苍朮一两　地榆二两　卷柏　芍药各三两
右(口父)咀，每服一两，水一大盏半，煎至一半温服。病退止药。

益元散　治身热肠癖，下痢赤白。孕妇不宜服，滑胎也。
桂府腻白滑石六两　甘草炙，一两
右为末，每服三钱，蜜少许，温水调下。无蜜亦得。日三服。欲冷饮者，新汲水调下。

元青丸　治下痢势恶，频并窘痛，或久不愈，诸药不能止，须可下之，以开除湿热。痞闷积滞，而使气液宣行者，宜以逐之，兼宣利积热。酒食积，黄瘦中满，水肿腹胀。兼疗小儿惊疳积热乳癖诸证，唯泄泻者勿服。
黄连　黄蘗　大黄　甘遂　芫花酢拌炒　大戟各半两　牵牛四两，取末二两　轻粉二钱　青黛一两
右为末，水丸小豆大。初服十丸，每服加十丸，空腹、日午、临卧三服，以快利为度。后常服十五二十丸，数日后得食。久病未痊除者，再加取利，利后却常服，以意消息，病去为度，后随证止之。小儿丸如黍米或麻子大，退惊。疳热积不下者，须常服十丸。

阿胶梅连丸　治下痢，无问久新赤白青黑疼痛诸证。
金井阿胶净草灰炒透明白，别研，粗者再炒研细　乌梅肉去核炒　黄蘗剉炒　黄连　当归焙　赤芍药　干姜炮　赤茯苓半两，各等分
右为末，入阿胶研匀，水丸桐子大。温米饮下十丸，食前，兼夜五六服。小儿丸如菉豆大。忌油腻脂肥诸物也。

牛黄神金丸　治大人小儿呕吐泻痢，无问久新赤白诸色，或渴或不渴，小便濇或不濇，并小儿惊疳积热，痃癖坚腹满硬痛，发作往来，亦能宽膈消食。
轻粉　粉霜　硇砂各别研　雄黄研　朱砂　信砒　巴豆去皮，各一钱　黄丹　蜡各三钱
右先研粉霜，次旋入硇砂研细，下雄黄、朱砂、信砒再研，下丹粉研匀，别研巴豆烂为油，与前药研匀，火上炙蜡软，入药匀搓作剂，旋丸小豆大，新水下一丸。小儿黍米麻子大。或止吐泻痢疾，调桂苓甘露饮，或益元散亦得。

芍药蘗皮丸　治一切蚀恶痢，频年窘痛，无问脓血，并宜服之。
芍药　黄蘗各一两　当归　黄连各半两
右为末，水丸如小豆大。温水下三四十丸，无时，兼夜五六服。忌油腻脂肥发热等物。

杏仁丸　治一切赤白泻痢，腹痛里急后重者。
杏仁　巴豆各四十九个，去皮
右以药同烧存性，研细如泥，用蜡镕和，旋丸如桐子大。每服一二丸，煎大黄汤，间日一服。

痢方 【 《千金方》】 　治久寒宿疾，胸腹中痛，短气，时滞下痢。
当归　桂心各三两　干姜四两　附子一两
右四味(口父)咀，以水八升，煮取二升，分三服，日三。《范汪》无附子，用甘草二两；云虚冷激痛者，加黄芪、芍药各二两。

闸板丹 【 《医鉴》】 　治痢初起，以此丹推荡其邪毒。
黄丹水飞　黄蜡各一两　乳香　没药各一钱　杏仁八个，去皮尖　巴豆八个，去油
右五味为末，将黄蜡镕化后，将药末同蜡拌匀，搅冷成块。每服一丸如黄豆大，空心服。红痢，冷甘草汤下；白痢，冷干姜汤下；水泻，冷米汤下。

升阳去热和血汤 【 东垣，下同】 　治肠澼下血，另作一派，其血唧出有力而远射，四散如筛，肠中血下行，腹中大作痛，乃阳明气冲热毒所作也。当升阳、去湿热、和血脉，是其治也。
橘皮二分　熟地黄　当归身　苍朮　秦艽　肉桂各三分　生地黄　丹皮　生甘草各五分　炙甘草　黄芪各一钱　升麻七分　芍药一钱半
右(口父)咀，都作一服，水四盏，煎至一盏，去柤，空心稍热服，立效。

凉血地黄汤　治肠澼，血谷与血另作一派，如唧桶涌出。
黄蘗去皮剉炒　知母剉炒，各一钱　槐子炒　青皮不去皮穰　熟地黄　当归各五分
右件(口父)咀，都作一服，水一盏，煎七分，去柤温服。

白朮安胃散　治一切泻痢，无问脓血相杂，里急窘痛，日夜无度。
五味子　乌梅肉炒干，各五钱　车前子　茯苓　白朮各一两　米壳三两，去顶蒂穰，酢煮一宿，炒干
右为末，每服五钱，水一盏半，煎至一盏，去滓，空心温服。

圣饼子　治泻痢赤白，脐腹撮痛久不愈者。
黄丹二钱　定粉　舶上硫黄　密陀僧各三钱　轻粉少许
右细剉为末，入白面四钱匕，滴水和如指尖大，捻作饼子，阴干，食前温浆水磨服之，大便黑色为效。

当归和血散　治肠澼下血，湿毒下血。
川芎四分　青皮　槐花　荆芥穗　熟地黄　白朮各六分　当归身　升麻各一钱
右件为细末，每服二三钱，清米饮汤调下，食前。

诃黎勒丸　治休息痢昼夜无度，腥臭不可近，脐腹撮痛，诸药不效。
诃子肉五钱　椿根白皮一两　母丁香三十个
右为细末，酢面糊丸如梧桐子大。每服五十丸，陈米饭汤，入酢少许，五更送下。三日三服，效。

诃子皮散　治寒滑，痢下赤白。
米壳去蒂萼蜜炒　橘皮各五分　干姜炮，六分　诃子煨去核，七分
右为细末，都作一服，水二盏，煎至一盏，和柤空心热服。

益智和中汤　治肠澼下血，或血色紫黑，腹中痛，腹皮恶寒，右手关脉弦，按之无力，而喜热物熨之，内寒明矣。
肉桂一分　桂枝四分　牡丹皮　柴胡　葛根　益智仁　半夏各五分　归身　炙甘草　黄芪　升麻各一钱　白芍药一钱五分　干姜少许
右为粗末，都作一服，水三盏，煎至一盏，去柤，食后温服。

槐花散　一名当归活血汤。治肠澼湿毒下血。
川芎四分槐花　青皮　荆芥穗　熟地黄　白朮各六分　当归身　升麻各一钱
右为细末，每服三钱，米饮汤调下，食前。忌酒湿面生冷硬物。

茯苓汤　治因伤冷饭水泄，日夜走十行，变作白痢。次日，其痢赤白，腹中(疒丂)痛，减食热躁，四肢沉困无力。
泽泻一钱　黄芩生三分　当归身四分　肉桂　炙甘草各五分　猪苓　茯苓各六分　苍朮　生姜　升麻　柴胡各二钱　芍药一钱半
右(口父)咀如麻豆大。分作二服，每服水二盏，煎至一盏，去柤稍热，食前服之。

黑圆子 【 《济生方》，下同】 　治脾胃怯弱，饮食过伤，留滞不化，遂成滞下，宜速进此药推导。更须斟酌受病深浅，增损圆数，还当逐尽积滞方佳，却徐徐补养之。
乌梅七个　百草霜三钱　杏仁去皮尖，三七枚　巴豆去壳并油，二枚　半夏汤泡七次，九枚　缩砂仁三七枚
右为细末和匀，用薄糊为圆如黍米大，每服十五圆加至二十圆，用熟水送，姜汤亦得。更看虚实，增损圆数。或因食生冷鱼脍得病，用治中汤送下亦可。恐此药仓卒不能办，止用局方感应圆少加巴豆为圆，服之亦佳。

乌梅圆　治热留肠胃，下痢纯血，脐腹疼痛，或先经下痢，未断服热药，蕴毒伏热，渗成血痢，皆治之。
乌梅肉二两　黄连去须，三两　当归去芦　枳壳去穰麸炒，各一两
右为细末，酢糊为圆如梧子大，每服七十圆，空心食前，米饮送下。

当归圆　治冷留肠胃，下痢纯白，腹痛不止。
当归去芦酒洗　芍药　附子炮去皮脐　白朮　干姜炮　厚朴姜制炒　阿胶蛤粉炒，各一两　乌梅肉二两
右为细末，酢糊为丸如梧桐子大，每服五十圆，空心用米饮送下。

香茸圆　治下痢危困。
麝香半钱，别研临时入　鹿茸燎去皮毛，酥炙，一两
右鹿茸为细末，方入麝香，以灯心煮枣肉为圆如梧桐子大。每服五十圆，空心食前，用米饮送下。若每料添滴乳香半两，尤有效。

茜根圆　治一切毒痢及蛊注痢，血下如鸡肝，心烦腹痛。
茜根洗　升麻　犀角镑　地榆洗　白芍药　当归去芦洗黄连去须　枳壳去瓤麸炒
右等分为细末，酢煮米糊为圆如梧桐子大。每服七十圆，空心食前米饮送下。

木香槟榔丸　治痢。
木香　槟榔　青皮　陈皮　广白朮　枳壳　黄连　黄蘗　大黄各半两　丑末　香附各二两
右为末，水丸梧桐子大，每五六十丸，温水下，量虚实与之。《绀珠》多三棱、黄芩、当归，分两不同。

调胃承气汤　治积滞成痢。
芒硝半斤　甘草炙，二两　大黄四两，去皮酒洗
右剉，每服临期斟酌多少，先煮二味熟，去滓下硝，上火煮二三沸，顿服之。

和中丸　治前证。
白朮二两四钱　厚朴二两　陈皮一两六钱　半夏炮，一两　槟榔　枳实各五钱　甘草四钱　木香二钱
右用生姜自然汁浸，蒸饼为丸，每三十丸，食远温水下。

水煮木香膏　治脾胃受湿，脏腑滑泄，腹中疼痛，日夜无度，肠鸣水声，不思饮食，每欲痢时，里急后重，或下赤白，或便脓血，并皆治之。
粟米壳蜜水浸湿炒黄，六两　乳香研　肉豆蔻　砂仁各一两半　当归　白芍药　木香　丁香　诃子皮　藿香　黄连　厚朴姜汁制　甘草炙　青皮　陈皮各一两　干姜炮　枳实麸炒，各半两
右十七味为细末，蜜丸如弹子大。每服一丸，水一(角戋)，枣一枚，擘开，煎至七分，和柤稍热，食前服。

古今图书集成医部全录卷二百六十二

　滞下门

　　方

导滞汤 【 《入门》，下同】 　治下痢脓血，里急后重，腹痛作渴，日夜无度。
芍药一钱　当归　黄芩　黄连各五分　木香　槟榔　甘草各二分　大黄三分　肉桂二分半
右，水煎服。一方无肉桂、甘草，有枳壳。大要以芍药、甘草和中止腹痛。恶热痛加黄芩，恶寒痛加姜、桂。以木香、槟榔行气，除后重。气分加枳壳、滑石宽肠，血分加当归、桃仁和血，以秦艽、皂子祛肠风，黄芩、黄连清热毒，白朮、陈皮调胃，茯苓、泽泻渗湿，山栀、枳实消积。呕吐加石膏、陈皮、山栀、姜汁。痢已后重不解，去槟、枳，换条芩，加升麻提之。虚者减芩、连、大黄，气虚加白朮、黄芪、砂仁，血虚加芎、归、阿胶、侧柏叶、炒干姜。此方行血和气，深合经旨。

香连丸　治一切痢疾。
黄连五两　粉草二两
右同用蜜水略拌湿，置锅中，重汤蒸，良久取出晒干，如此者九次。后入木香一两为末，糊丸梧子大。每五十丸，空心温酒米饮任下。

加味香连丸　治痢疾临危，诸方不效。急将莲肉煎汤送下，被盖取睡，效奏神矣。
黄连四两，用吴茱萸水炒过　阿芙蓉二钱　木香一两
右为末，陈米糊丸菉豆大，每服二三十丸。

四味香连丸　治痢疾初起，不问赤白。
黄连炒，十两　大黄酒煨，四两　木香二两　槟榔一两
右为末，糊丸菉豆大，每七十丸，空心米饮下，每日二服。有积自行，无积自止。如下痢色黑，大黄；色紫，地榆；色红，黄芩；色淡，生姜；色白，肉桂；色黄，山楂；水泻，粟壳；痛甚，木香、山栀各煎汤送下，如神。

六神丸　治痢。
黄连　木香　枳壳　茯苓　麦芽　神曲各等分
右为末，神曲打糊为丸梧子大，每五十丸，赤痢倍用黄连，甘草煎汤下；白痢倍用木香，干姜煎汤下；赤白痢甘草、干姜煎汤下。

加味清六丸　治痢久不愈，下如清涕，有紫黑血丝，原因饱食疾走，或极力呼号，殴跌多受疼痛，大怒不泄，补塞太过，火酒火肉，皆令血瘀所致。
滑石六钱　乳香　没药　桃仁　木香　槟榔　大黄各一钱
右为末，神曲糊丸菉豆大。每百丸米饮下，以利尽秽物为度。

古姜墨丸　治赤白痢。
干姜炒　京墨煅，各等分
右为末，酢煮面糊为丸梧子大。每服三五十丸，米饮下。

感应丸　治男妇小儿，停积宿食，冷物不能克化，有伤脾胃，或泄泻臭秽，或下痢脓血，肚热，心腹疼痛。
百草霜　丁香　干姜各一两　巴霜七十二枚　杏仁四十九粒　肉豆蔻二十一枚　木香二两
右为末，用黄蜡滤去滓，又用酒煮镕，取浮者四两，如春夏用清油一两、秋冬一两半，熬热，入前蜡镕化，候温入前末和匀，油纸包裹，旋丸梧子大。小儿麻子大，每二十丸，空心米汤或姜汤下。一方有黄丹、乳香。

神效丸　治休息痢，脓血不止，疼痛困弱。
当归　乌梅　黄连各等分
右为末，蜜丸、甚者蜡丸梧子大，焙干，每三十丸加至五十丸，空心厚朴煎汤下。一方有阿胶。

养脏汤丸　治五色痢，神效。
粟壳蜜炒，一两　陈皮　枳壳　黄连　木香　乌梅　杏仁　厚朴　甘草各五钱
右黑豆枣子煎服。红痢，生地、甘草节、春茶煎。久不效，加龙骨、赤石脂、人参、芍药各一两为末，蜜丸梧子大。每三十丸，乌梅甘草煎汤，或粟米饮下。

黄连补肠汤　治大肠虚冷，痢下青白，肠中雷鸣。
黄连四钱　茯苓　川芎各三钱　地榆五钱　伏龙肝二钱　酸石榴皮五片
右，每八钱，水煎服。

百中散　治一切痢，不问赤白，或日百行，神效。
粟壳去粗皮，用姜汁浸一宿，炒干
右为末，每二钱，米饮调服，一服便疏，再服即愈。忌生冷油腻鱼鲊毒物三日。一方有厚朴姜制等分。

气痢丸
诃子　橘皮　厚朴各三两
右为末，蜜丸梧子大。每三十丸，米饮下。

胃风汤 【 《良方》，下同】 　治大人小儿风冷乘虚，客于肠胃，水谷不化，泄泻注下，腹胁虚满，肠鸣腹痛，及肠胃湿毒，下如豆汁，或下瘀血。
白朮　白芍药　川芎　人参　茯苓去皮　当归各二钱　甘草炙　肉桂去皮，各五分
右作一服，水二钟，粟米一撮，煎至一钟，不拘时服。

地榆散　治大人小儿，脾胃气虚，冷热不调，下痢脓血，赤多白少，或纯下鲜血，里急后重，小便不利。
地榆炒　干葛各四钱　干姜炮，一钱　当归　茯苓去皮　赤芍药各三钱　罂粟壳蜜炙，六钱　甘草炙二钱
右为细末，每服二钱，用温熟水调下，不拘时服。

圣散子　治男子妇人，远年近日，赤白下痢。
罂粟壳去蒂蒸　黄蘗　枳壳　御米即粟壳子　甘草炙，各二钱　当归　干姜炮，各一钱
右作一服，水二钟，薤白二条，擘碎同煎至一钟，空心服。

水煮木香丸　治一切下痢，赤白脓血相杂，里急后重。
木香不见火　诃子肉炮　当归各六两　青皮　甘草各二两四钱　罂粟壳二两八钱
右为细末，炼蜜为丸如弹子大，每服一丸，用水一钟，煎至六分，空心服。

黄连阿胶丸　治冷热不调，下痢赤白，里急后重，脐腹疼痛，口燥烦渴，小便不利。
黄连三两　茯苓　阿胶各二两
右黄连、茯苓为末，熬阿胶溲和为丸如梧子大。每服五七十丸，空心用米饮汤下。

地榆散　治血痢。
地榆　赤芍药　黄连去须　青皮去白，各等分
右为末，每服三钱，浆水煎服。

苍朮芍药汤　治痢疾痛甚者。
苍朮一两　芍药五钱　黄芩　官桂各二钱半
右作一服，水二钟，煎至一钟，食前服。

露宿汤　治一切痢。
酸石榴皮　草果各一钱半　椿根皮二钱半　青皮二钱　杏仁十四个　甘草一钱
右作一服，用水二钟，生姜三片，乌梅二个，煎至一钟，露一宿，早晨服。

木香豆蔻丸　治脏腑冷惫泻痢，一服见效。惟热痢热泻不治。
木香　破故纸各一两　肉豆蔻四个　良姜　砂仁　厚朴各七钱半　赤芍药　陈皮　官桂　白朮各五钱　吴萸水洗　胡椒各二钱半　槟榔
右为细末，用浆水煮猪肝，和药溲匀，仍用面糊为丸如梧桐子大。每服五七十丸，空心熬稀米粥饮送下。

缠金丹　治大人、小儿一切泻痢，无问冷热赤白，连绵不瘥，愈而复发，腹中疼痛者，宜服之。
硇砂　乳香各二钱半　巴豆去皮心膜出油　杏仁去皮尖，各八钱半　朱砂一两　木鳖五钱　白胶香一钱　黄丹二两半　砒霜酢煮，煅，三钱半，研入磁罐，以赤石脂，盐泥固济，火烧通赤，候冷取出
右为细末，镕黄蜡一两，溲和丸如麻子仁大。每服一丸，小儿半丸。水泻，新汲水下；赤痢，甘草汤下；白痢，干姜汤下；赤白痢，甘草干姜汤下。并放冷，临卧服。孕妇勿服。忌热物一二时辰。一方镕蜡入油二十点，和剂令软，用油纸裹，旋丸。

白朮调中丸　治久痢赤白脓血相杂，多日羸瘦，不思饮食。
白朮五钱　神曲炒，四两　人参　茯苓　猪苓　泽泻各三钱　木香二钱　官桂钱半　甘草炙　干姜炮，各一两
右为末，面糊为丸如梧桐子大。每服空心，用淡生姜汤下。

治痢仙方　歌曰：八痢临终事可危，仙方等分与均医。三香止痛最为紧，四白和中不可亏。甘枳更加罂粟壳，诃榆全借石榴皮。半夏厚朴黄连橘，救苦天医只片时。
丁香　沉香　木香　白朮　白芷　白茯苓　白芍药　甘草　枳壳　罂粟壳　诃子　地榆　酸石榴皮　半夏　厚朴　黄连　陈皮
右，各一钱，分五服。白加生姜，赤加乌梅煎，食前服。治一切泻痢，腹痛久不瘥。

断痢散
肉荳蔻　干姜　丁香各二钱半　诃子去核　甘草炙　陈皮各一两　御米壳去蒂蜜炒，三两
右(口父)咀，每服二钱半，水一盏，乳香一粒，粟米百粒，同煎至七分，去滓温服，食前。霍乱吐泻，令冷服。

六神散　治泻痢赤白，腹痛不可忍，痢久不止者。
御米壳蜜炙，一两　青皮　陈皮　乌梅肉　干姜炮，各五钱　甘草炙，三钱
右件(口父)咀，每服四钱，水一盏半，乳香一粒，同煎至六分，去滓温服，食前，日进三服。一方无乳香。赤痢冷服，白痢热服，花痢温服。一方无干姜。

如圣散　治一切痢疾，无问久新，或赤或白，或赤白相杂，日夜无度，悉能治之，颇效。
当归　地榆　缩砂仁　赤石脂　陈皮　干姜　石榴皮　诃子肉　罂粟壳　甘草各等分
右为粗末，每服三钱，水一盏半，入陈霜梅一个，煎至七分，去滓。赤痢冷服，白痢热服，赤白痢温服。高年娠妇小儿皆可服。忌生冷油腻物。

痢药乳香散
白梅　枣子　罂粟壳各一两　诃子俱烧灰，半两
右为粗末，每服一二钱，用水一小盏，入乳香一小豆许，同煎至七分，不拘时温服。

遇仙立效散　治诸般恶痢，或赤或白，或浓淡相杂，里急后重，脐腹疼痛，或下五色，或如鱼脑，日夜无度，或禁口不食，不问大人小儿、虚弱老人、产妇，并宜服之。
当归洗　甘草炙　御米壳去蒂盖炒黄，各二两　赤芍药　地榆　酸石榴皮各五钱
右为粗末，每服三钱，水一盏半，煎至七分，空心温服。小儿量岁数加减，以瘥为度。忌生冷油腻腥臊等物。一方入赤茯苓、北枣等分。

犀角丸　但是痢，服之无不瘥。
犀角屑　黄连　苦参　当归　黄蘗并取粉
右为捣研为末，各等分和匀，空腹，烂煮糯米饮调方寸匕服之，日再服。忌粘滑油腻生菜。

圣枣子　治一切下痢，脐腹疼痛。
木香二钱半　乳香别研　没药别研，各一钱　肉豆蔻面裹煨，二枚
右为末，每服一钱，大干枣一枚去核，先入一半药在内，次用水浸巴豆半粒，再入药末半钱。合定用油饼面裹一指厚，火煨面熟为度，去面，并巴豆不用，只细嚼药，米饮，空心下。一方用乳香一两研，肉豆蔻二两煨作末，用陈米糊为丸。

真方圣散子　治男子妇人，脾胃受湿，中脘停寒，吃物频伤，心胸满闷，胁肋膨胀，肠鸣虚痞，小腹坚痛，脐下强急，或大便不调，米谷迟化，里急后重，下痢脓血，或下五色，或便如鱼脑，或如豆汁，或有鲜血，或如烂肉相似，日夜无度，久而不愈，嗜卧怠惰，虚羸，肢体沉困，寒热时作。此药能固养脾胃，温中止腹痛，服之甚有所益。
诃子皮　干姜炮　丁香　肉豆蔻面裹煨　鰞鲗骨去皮　赤石脂　甘草炙黄，各一两　御米壳五两，捣碎酢炒
右为细末，每服先用水一盏，入乳香少许，煎五七沸，调药末二钱，食前热服。

(艹舌)蒌散　治五色痢疾久不愈者。
(艹舌)蒌一个，黄色者炭火煨存性，盖地下一宿，出火毒
右研为细末，作一服，用温酒调服。胡大卿有一仆患痢二年，至杭州遇一道人，传此方而愈。

止痢法
肉豆蔻一个　诃子二个，炮去核
右为末，每服一钱，空心用米饮调下。

百岁丸　治一切恶利，杂下赤白，及休息等痢。
漏兰子一个，大者　阿胶　木香　罂粟壳净　黄连各五钱　乳香少许另研
右除乳香外，将余药剉作小块，炒令焦黑色，存半性，不令烟绝，研为末，入乳香和匀，用面糊和丸如梧桐子大。每一岁服一丸，十岁服十丸，依岁数服之，不拘时，米饮送下。

玉粉散　治血痢，解脏腑积热毒。
海粉
右为细末，每服二钱，蜜水调服。

木香散　治来年痢不止，并血痢。
木香　黄连炒，各五钱　罂粟壳去蒂膜，姜制炒　甘草炙，各一两
右为末，入麝香少许，每服二钱，米汤调服。

葛根汤　专治酒痢。
葛根　枳壳　半夏　生地黄　杏仁去皮尖　茯苓各二钱四分　黄芩一钱二分　甘草炙，五分
右分作二贴，水二盏，黑豆百粒，生姜五片，白梅一个，煎至一盏，去滓，食前温服。

木香散　治气痢泄泻，心腹疼痛。
肉豆蔻一枚　木香　沉香　官桂　没药　胡椒　当归切焙　干姜炮　附子炮裂去皮　密陀僧甘草炙，各一分　赤石脂　龙骨各五钱
右为细末，每服一钱，食前，用米饮调下。

归连丸　治痢无问冷热及五色痢，入口即定。
当归　黄蘗　黄芩　阿胶炒　熟艾各二两　黄连四两
右为末，以醇酢二升煮胶烊，下药煮，令可为丸如豆大。每服七八十丸，日二夜一，用汤下。若产妇痢，加蒲黄一两，炼蜜为丸。

附子散　治冷热痢腹痛，不能饮食。
木香五钱　附子炮裂去皮脐　黄连炒　龙骨　地榆各一两　当归三分，炒
右为末，每服二钱。不拘时，以粥饮调下。

加减当归地榆散　治冷热不调，气毒恶毒，湿热肠垢，毒痢休息，膏痢腥秽，干呕不食，肌热，小便濇。
当归焙一两　地榆　黄连拣净　甘草炒　芍药各五钱　御米壳蜜炒，二两
右(口父)咀，每服三钱，水一盏半，煎至七分，去滓，食前温服，日进二服。如复痢，加黄连、当归一倍。

和中散　治冷热痢，腹痛里急。
附子炮裂去皮脐　黄连各一两　乳香研，一分
右，如患冷热痢，取黄连、附子各半钱，乳香一字，以陈米饮调下；未止再服，以青皮汤调下。如患赤痢，附子末半钱，黄连末一钱，乳香一字。如患白痢，黄连五分，附子末一钱，乳香一字，米饮调下；未止，以黑豆七粒，煎汤止之。

杨子建万全护命方　治初下痢，先发寒热头痛，及血变于中，多下赤痢。
细辛八铢　牵牛四铢　麻黄　官桂各三分　芎藭　白朮各二两　藁本　独活　桔梗　防风　白芍　白芷各五钱　丹皮　甘草各一分
右为细末，每服二钱，非时，熟汤调下，和滓热吃。若吃两三盏后，寒热不退，宜用后方。

还真散　治毒痢初得时，先发寒热，服前方，寒热已退，赤痢已消减，宜进此还真散。若服前方，寒热未退，赤痢未消减，更不宜进此药。
诃子五个，用面裹火焙熟，不要生，亦不要焦，去面不用，就热咬破诃子，去核不用，只用皮焙干
右捣罗为细末，每服二钱匕，以米汤一盏半，同药炼取一盏，空心和滓吃。若吐出一两口涎更佳。如此吃经数盏，大腑渐安，出后减少，修合第三方药吃，以牢固大肠。若吃前方药，壮热未退，血痢未减，不可进此药。

十宝汤　治冷痢如鱼脑者三服见效，甚疾。
黄芪四两　熟地黄酒浸　白茯苓　当归酒浸　人参　白朮炒　制半夏　白芍药炒　五味子　官桂各一两　甘草五钱
右为粗末，每服二钱，水一盏，生姜三片，乌梅一个，煎至七分，食前温服。

外炙膏　治一切虚寒，下痢赤白，或时腹痛，肠滑不禁，心腹冷极，皆可用。
木香　附子炮　蛇床子　吴茱萸　胡椒　川乌各等分
右为细末，每药末三钱，用面二钱，用生姜自然汁调作糊，贴脐中，上下以衣物盖定，熨斗盛火熨之，痢止为度。

五神散　治大肠积冷，下痢不止，里急后重，腹痛。
附子炮裂去皮脐　乌梅去核，各五钱　干姜炮　诃黎勒煨去核　延胡索各一两
右为粗散，和白面裹煨，慢火内烧，令面熟为度，去面焙干为细末，每服一钱，空心食前用米饮调下。

黄芪散　治热痢，下赤黄脓血，腹疼心烦。
黄芪剉　龙骨　当归各三分　黄连微炒，一两　黄蘗　黄芩　犀角屑　地榆各五钱　生地二分
右为细末，每服二钱，不拘时，用粥饮调下。

犀角散　治热痢，下赤黄脓血，腹痛，心烦困闷。
犀角屑　黄连微炒　地榆　黄芪各一两　当归炒，五钱　木香三分
右为散，每服二钱，以水一盏，煎至六分，去滓，不拘时温服。

黄连丸　一名羚羊丸。治一切热痢及休息痢，日夜频并，兼治下血黑如鸡肝色。
黄连二两半　羚羊角镑　黄蘗各一两半　赤茯苓五钱
右为细末，炼蜜和丸如梧桐子大。每服二十丸，姜蜜汤下。

生地黄汤　治热痢不止。
生地黄半两　地榆三分　甘草炙一分
右(口父)咀如麻豆大，用水二盏，煎至一盏，去滓，分作二服，空心日晚温服。

郁金散　治一切热毒痢，下血不止。
郁金　槐花炒，各五钱　甘草炙，一分
右为细末，每服一二钱，食前用豆豉汤调下。

如圣汤　治下痢赤白甚重者。
人参　当归洗，各三寸　滴乳香一块，如黑豆大　甘草二寸，炙　大北枣　乌梅各七枚　白豆蔻　罂粟壳去瓤蜜炒　砂仁　大丁香各二十一个　生姜二块，大者，湿纸裹煨熟
右为末，分三服，水一盏半，煎七分，去滓服。不用粟壳亦可。

艾叶丸　治赤白痢，血多，痛不可忍。
艾叶炒　黄连炒　木香半生半炒，各三分　地榆一两　阿胶炙燥　当归切焙，各五钱　肉豆蔻三分
右为细末，炼蜜丸梧桐子大。每服三十丸，米饮下。

赤白痢方
歌曰：三片生姜三个枣，一个乌梅三寸草，更加罂粟与陈皮，赤白痢疾一齐扫。

安和饮子　治赤白痢，不问老幼并治之。
罂粟壳　木香各二钱半　甘草炙　地榆各一钱
右为细末，每服三钱，米饮汤调下。

玉抱肚　治一切虚寒下痢赤白，或时腹痛，肠滑不禁，心腹冷极者，可用。
针砂四两，炒　白矾五钱　官桂一两
右为末，和匀作一包，冷水调，摊皮纸上，贴脐上下，以帛勒之。如觉大热，即以衣衬之。药干，再以水湿令润，其热如初。可用三四次。

软红丸　消虚积，治冷热不调，下痢赤白，脓血相杂。
乳香别研，一皂角子大　硇砂别研，一皂角子大　蝎二枚，去毒　续随子四十九枚，去皮　粉霜　黄丹俱别研　黄蜡各五钱　朱砂一钱，别研　巴豆二十个去皮不去油，研成膏
右末共和匀，用磁器内镕蜡成汁，入麻油半茶脚许，后入药和丸如菉豆大，留前朱砂一半为衣。每服二十丸，乳香汤下。小儿丸如黄米大，每服一丸，乳香汤下，食前服。

豆蔻丸　治白滞痢，腹藏撮痛。
肉豆蔻面裹煨熟　草豆蔻面裹煨熟　缩砂仁　枇杷叶去毛尖　母丁香各一两　地榆二两　木香　沉香　京墨烧红为末，各五钱
右为细末，和粟米饭为丸如樱桃大。每服二丸，食前用米饮化下。

云母散　治久痢经年不瘥。
云母粉　白茯苓　附子炮裂，去皮脐，各三分　赤石脂　龙骨各半两
右为细末，每服二钱，食前用温酒或米饮调下，亦治血痢。

金星鳝散　治久痢。
金星鳝酢炙　白矾　铅丹各五两
右为细末，每服二钱，食前用米饮调下。

芜荑丸　治久痢不瘥，有虫，并下部脱肛。
芜荑炒　黄连去须，各二两　蚺蛇胆五钱
右为细末，炼蜜和丸，如梧桐子大。每服三十丸，食前用杏仁汤下。

香粟散　治久新痢疾。
罂粟壳蜜炒，二两　木香　地榆　陈皮留白　干姜炮　甘草炙，各五钱
右为粗末，每服三钱，水一盏半，枣一枚，煎至一盏，去滓，食前温服。

五奇汤　治久患痢疾，不问赤白，并皆治之。
诃子二枚，一枚生用，一枚用面裹煨香熟，去核面　肉豆蔻　草豆蔻各二枚俱如上制　木香枣大　甘草一寸，如指面大，炮令赤色
右为细末，每服二钱，不拘时，用米饮下。

麦糵丸　治休息痢，不能饮食及羸瘦。
大麦糵炒　附子炮裂去皮脐　白茯苓　官桂　陈曲炒　乌梅肉炒　人参各一两
右为细末，炼蜜为丸如梧桐子大。每服三十丸，煮枣肉饮下，不拘时服。一方七月七日曲糊丸。

茯苓汤　治痢后遍身浮肿。
赤茯苓　白朮炒　泽漆叶微炒，各一两　防己　桑根白皮炙黄　黄芩　射干　泽泻各三两
右(口父)咀，每服五钱匕，先以水三盏，煮大豆一合，取二盏，去滓内药，煎取一盏，分二服。未瘥，频服两料。

消痞丸　治痢后肚腹满闷。
陈皮去白　青皮去白，各一两　木香二钱　苍朮米泔浸焙，四两
右为末，酢糊为丸如梧桐子大。每服二十丸，空心温酒送下。小儿三五七丸米汤下。

猪肝丸　治痢后脾胃虚弱，不思饮食，四肢乏力。
猪肝一大叶，以酢煮令烂研如泥　乌梅微炒　干姜炮　草豆蔻仁　当归微炒　肉豆蔻仁　厚朴姜汁涂炙　诃黎勒肉煨　荜茇各一两　甘草一分，炙微赤　桂心五钱
右为末，用猪肝和捣二三百杵，丸如梧桐子大。每服二十丸，不拘时，以粥饮下。

仓廪汤　治噤口痢，有热，乃毒气冲心，食即吐。
人参　茯苓　甘草炙　前胡　川藭　羌活　独活　桔梗　柴胡　枳壳　陈仓米各等分
右(口父)咀，每服五钱，水一盏半，生姜三片，煎至七分，去滓，不拘时温服。

参苓白朮散　治胃虚口噤。
人参　茯苓　白朮　白扁豆姜汁浸炒，去皮　山药　莲肉　缩砂仁　薏苡仁炒　甘草炙　桔梗各二两
右为细末，石菖蒲煎汤下。宜食生韭菜。

通神丸　治脓血杂痢，后重疼痛，日久不瘥。
五灵脂去砂研　没药研　乳香研，各一钱　巴豆霜研，五分
右再同研匀，滴水为丸如黄米大，每服七丸。食前煎生木瓜汤下。小儿服三丸，随岁加减。

三奇散　治痢后里急后重。
枳壳　黄芪　防风
右等分为末，每服二钱，蜜汤调下，米饮亦得。

白朮圣散子　治一切泻痢久不瘥，并妇人产后痢。
当归　肉豆蔻　砂仁　石榴皮　诃子肉　陈皮　干姜炮　甘草　白朮　芍药
右各等分(口父)咀，每服五钱，水二盏，入乳香一豆许，煎至一盏，去滓，食前温服。

下痢方 【 《正传》，下同】 　治久痢已数日，不能起床，不食，疲弱之甚者。
御米壳酢炒，二分　人参　黄芪　地榆　砂仁　泽泻各半钱　白朮　芍药　陈皮各一钱　当归七分　木香　炙甘草　升麻　白蔻各三分
右细切，作一服，水一盏半，煎至一盏，去柤温服。

经验三根饮　治休息痢，年久不愈者，其效如神。
五倍木根　苍耳草根　臭樗木根白皮各等分
右细切，每七钱，生姜三片，大枣一枚，大黑豆三十六粒，糯米四十九粒，水二盏，煎至一盏，去柤温服。

右归饮 【 《景岳全书》，下同】 　此益火之剂也。凡痢疾命门之阳衰阴胜者，宜此方加减主之。
熟地二三钱钱或加至一二两　杜仲姜制　枸杞　山药炒，各二钱　肉桂　甘草炙，各一二钱　制附子一二三钱　山茱萸一钱
右，水二钟，煎七分，食远温服。

加减一阴煎　治水亏火盛，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
右，水二钟，煎服。

赤金豆　治诸积不行，凡血凝气滞，疼痛肿胀，虫积结聚，症瘕泻利，宜此主之。
巴霜去皮膜，略去油，一钱半　生附子切，略炒　皂角炒，各二钱　丁香　天竺黄　木香各三钱　轻粉一钱
右为末，酢浸蒸饼，为丸萝卜子大，朱砂二钱为衣。欲渐去者，每服五七丸。欲骤行者，每服一二十丸。用滚水或煎药，或姜酢茶蜜茴香史君子煎汤，为引送下。若利多不止，可饮冷水一二口即止。盖此药得热则行，得冷则止也。

百顺丸　治一切阳邪积滞，痢疾泄泻。
川大黄锦纹者，一斤　牙皂角炒微黄，一两六钱
右为末，用汤浸蒸饼，捣丸菉豆大。每用五分或一钱，或二三钱，酌宜用引送下；或用蜜为丸亦可。

保阴煎　治一切阴虚内热，痢疾动血等证。
生地　熟地　芍药各二钱　山药　川续断　黄芩　黄蘗各一钱半　生甘草一钱
水二钟，煎七分，食远温服。

大分清饮　治积热闭结，小水不利，或致腰腹下部极痛，或湿热下痢，黄疸溺血，邪热畜血，腹痛淋闭等证。
茯苓　泽泻　木通各二钱　猪苓　枳壳　栀子或倍之　车前子各一钱
水一钟半，煎八分，食远温服。

清流饮　治阴虚挟热，泻痢，或发热，或喜冷，或下纯红鲜血，或小水痛赤等证。
生地黄　芍药　白茯苓　泽泻各二钱　枳壳　甘草各一钱　当归一二钱　黄芩　黄连各钱半
水一钟半，煎服。

六味回阳饮　治脾肾虚寒痢疾。
当归三钱　人参一二两或数钱　炙甘草一钱　制附子　炮干姜各二三钱　熟地五钱或一两
水二钟，武火煎七八分，温服。

理阴煎　此理中汤之变方也。治脾肾中虚痢疾。
熟地三五钱或一二两　当归二三钱或五七钱　炙甘草　干姜炒黄，各一二钱　或加肉桂一二钱
水二钟，煎七八分，热服。

温胃饮　治中寒呕吐，吞酸泻痢，不思饮食。
人参一二三钱或一两　白朮炒，二三钱或一两　扁豆二钱，炒　炙甘草　陈皮各一钱，不用亦可　干姜炒焦，一二三钱　当归一二钱，滑泄者不用
水二钟，煎七分，食远温服。

五君子煎，治脾胃虚寒，呕吐泻痢而兼湿者。
人参二三钱　白朮土炒　白茯苓各二钱　甘草炙，一钱　干姜炒黄，一二钱
水一钟半，煎服。加陈皮一钱，名六味异功煎，治证同而兼微滞者。

胃关煎　治脾肾，虚寒腹痛不止，冷痢等证。
熟地三五钱或一两　山药炒　扁豆炒，各二钱　炙甘草一二钱　焦干姜　白朮炒，各一二三钱　吴茱萸制，五七分
水二钟，煎七分，食远温服。

佐关煎　治生冷伤脾，泻痢未久，肾气未损者，宜用此汤以去寒湿，安脾胃。此胃关煎之佐者也。
厚朴炒　陈皮炒，各一钱　山药炒　扁豆炒　猪苓　泽泻各二钱　肉桂　干姜炒，各一二钱　炙甘草七分水一钟半，煎服。

抑扶煎　治暴伤生冷，致成泻痢。
厚朴　陈皮　乌药各一钱五分　炙甘草一钱　猪苓　泽泻各二钱　干姜炮，一二钱　吴萸五分
水一钟半，煎七分，食远温服。

四维散　治脾肾虚寒，滑脱之甚，或泄痢不能止，或气虚下陷，二阴血脱不能禁者，无出此方之右。
制附子　干姜炒黄，各二钱　炙甘草一二钱　乌梅肉五分或一钱　人参一两
右为末，和匀，用水拌湿蒸，一饭顷取起烘干，再为末，服一二钱，温汤调下。

五德丸　治脾肾虚寒，或暴伤生冷，或受时气寒湿，或酒湿伤脾，腹痛作泄，或饮食失宜，呕恶痛泄痢疾等证。
北五味二两，或以肉荳蔻面裹煨代，或用乌药　补骨脂酒炒　干姜炒，各四两　吴茱萸制　木香各二两
汤浸蒸饼丸梧桐子大。每服六七十丸，甚者百丸，滚白汤或人参汤或米汤俱可下。

复阳丹　治阴寒呕吐泄泻，腹痛痢疾等证。
附子制　炮姜　胡椒　五味　炙甘草各一两　白面二两，炒熟
右为末和匀，入温汤捣丸梧桐子大。每服一钱，随证用药引送下。

九气丹　治脾肾虚寒，如五德丸之甚者。
熟地八两　制附子四两　肉豆蔻面煨　五味　焦姜　吴茱萸　补骨脂酒炒　荜茇炒，各二两　粉甘草一两
炼白蜜为丸、或山药糊丸如梧桐子大。每服六七十丸或百丸，滚白汤下。

圣朮煎　治饮食偶伤，或寒湿泻痢呕吐，尤为圣药。
白朮炒，五六七八钱或一二两　干姜炒黄　肉桂各一二钱　陈皮酌用或不用
水一钟半，煎七分，温热服。

古今图书集成医部全录卷二百六十三

　滞下门

　　单方

赤痢热躁：粳米半升，水研取汁，入瓷瓶中，蜡纸封口，沉井底一夜，平旦服之有效。 【 《普济方》】 

下痢禁口：糯榖一升，炒出白花去壳，用姜汁拌湿，再炒为末，每服一匙，汤下，三服即止。 【 《经验良方》】 

赤痢不止：秫米一把，鲫鱼鲊二脔，薤白一虎口，煮粥食之。 【 《普济方》】 

泄痢赤白：罂粟子炒，罂粟壳炙，等分为末，炼蜜丸梧子大，每服三十丸，米饮下。 【 《百一选方》】 

热痢便血：罂粟壳酢炙一两，陈皮半两为末，每服三钱，乌梅汤下。 【 《普济方》】 

下痢赤白：金刚根、蜡茶等分为末，白梅肉捣丸芡子大，每服五七丸，小儿三丸。白痢甘草汤下，赤痢乌梅汤下。 【 《简易方》】 

禁口痢疾：荞麦面每服二钱，砂糖水调下。

久痢：阿芙蓉小豆许，空心温水化下，日一服。忌葱蒜浆水。若渴，饮蜜水解之。

赤白痢下：鸦片、木香、黄连、白朮各一分，研末，饭丸小豆大，壮者一分，老幼半分，空心米饮下。忌酸物生冷油腻茶酒面，无不止者。口渴略饮米汤。
又方：罂粟花未开时，外有两片青叶包之，花开即落，收取为末，每米饮服一钱，神效。赤痢用红花者，白痢用白花者。

赤痢脐痛：黑豆、茱萸子二件，搓摩吞咽之，良。 【 《经验方》】 

赤白下痢：七月立秋日面西，以井华水吞赤小豆七枚，一秋不犯痢疾

赤痢不止：以大麻子水研滤汁，煮菉豆食之，极效。粥食亦可。 【 《必效方》】 

久痢五色：大熟(艹舌)蒌一个，烧存性，出火毒为末，作一服，温酒服之，有效。

赤白下痢：山豆根末，蜜丸梧子大，每服二十丸，空腹白汤下，三服自止。

久痢成疳：葛勒蔓末，以管吹人肛中，不过数次，如神。

血痢不止：用豉、大蒜等分，杵丸梧子大，每服三十丸，盐汤下。 【 王氏《博济方》。】 

血痢如刺：以豉一升，水渍相淹，煎两沸，绞汁顿服，不瘥再作。

赤白重下：豆豉熬少焦，捣服一合，日三。或炒焦以水浸汁服。亦验。
又方：用豉心炒为末，一升分四服，酒下，入口即断也。

休息久痢：白豆腐酢煎食之，即愈。 【 《普济方》】 

血痢不止：地榆晒研为末，每股二钱，掺在羊血上炙熟食之，以馓子煎汤送下，或以地榆煮汁，熬如饴状，一服三合，亦用前汤化下。

营卫气虚，风邪袭入肠胃之间，便痢赤白，脐腹(疒丂)痛，里急后重，烦渴胀满，不进饮食，用干蒸饼蜜拌炒二两，御米壳蜜炒四两为末，炼蜜丸芡子大，每服一丸，水一盏，煎化热服。 【 《通用妙方》】 

热毒下痢：蒲根二两，粟米二合，水煎服，日二次。 【 《圣济总录》】 

肾虚久痢：骨碎补末，入猪肾中煨熟食之，效。

赤白痢下：水谷不消：以曲熬粟米粥，服方寸匕，日四五服。 【 《肘后方》】 

血痢产痢：冬葵子为末，每服二钱，入腊茶一钱，沸汤调服，日三。 【 《圣惠方》。】 

水谷痢疾：韭菜作羹粥煠炒，任食之，良 【 《食医心镜》，下同】 

赤白下痢：用葱白一握，细切和米煮粥，日日食之。

血痢不止：地锦草晒研，每服二钱，空心米饮下。 【 《乾坤生意》】 

赤白痢下：薤白一握，同米煮粥，日食之。 【 《食医心境》】 

赤痢不止：薤同黄蘗煮汁服之。 【 陈藏器】 

寒疟冷痢：端午日以独头蒜十个，黄丹二钱，捣丸梧子大，每服九丸，长流水下，甚妙。 【 《普济方》】 

血痢不止：地肤子五两，地榆、黄芩各一两，为末，每服方寸匕，温水调下。

血痢腹痛，日夜不止：以芸薹捣汁一合，入蜜一合，温服。 【 《圣惠方》】 

下痢禁口：萝卜捣汁一小盏，蜜一盏，水一盏，同煎，早一服，午一服，日晡米饮吞阿胶丸百粒。如无萝卜，以子擂汁亦可。一方加枯矾七分，同煎。一方只用萝卜菜煎汤饮之。
又方：用萝卜片不拘新旧，染蜜噙之，咽汁，味淡再换，觉思食，以肉煮粥与食，不可过多。

冷痢不止：生姜煨研为末，共干姜末等分，以酢和面作馄饨，先以水煮，又以清饮煮过，停冷，吞二七枚，以粥送下，日一度。 【 《食疗本草》】 

敕赐治痢方：以生姜切细，和好茶一两碗，任意呷之，便瘥。若是热痢，留姜皮，冷痢去皮，大妙。

痢及泻血：胡荽子一合炒，捣末。每服二钱。赤痢，沙糖水下；白痢，姜汤下；泻血，白汤下。日二。 【 《普济方》】 

下痢禁口：用山药半生半炒为末，每服二钱，米饮调下。 【 《易简方。》】 

久痢不止：茄根烧灰、石榴皮等分为末，以沙糖水服之。 【 《简便单方》】 

痢疾禁口：木鳖子六个，去壳取净仁研泥，分作二分，用面烧饼一个，切作两半，只用半饼作一窍，纳药在内，乘热覆在病人脐上，一时再换半个热饼，痢止思食。 【 《经验方》】 

血痢下血：木耳炒研五钱，酒服。方可用井华水服。或以水煮盐酢食之，以汁送下。 【 《普济方》】 

积年疳痢：取狼把草二斤，捣绞取汁一小升，纳白面半斤，鸡子少许，和匀，空腹顿服。极重者不过三服。或收苗阴干捣末，蜜水半盏，服一方寸匕。

赤痢腹痛：陈白梅同真茶蜜水，各半煎饮之。 【 《直指方》，下同】 
又方：用乌梅肉、炒黄连各四两为未，炼蜜丸梧子大，每米饮服二十丸，日三服。

便痢脓血：乌梅一两，去核烧过为末，每服二钱，米饮下，立止。

久痢不止，肠垢已出：用乌梅肉二十个，水一盏，煎六分，食前分二服。
又方：乌梅肉、白梅肉各七个，捣烂入乳香末少许，杵丸梧子大，每服二三十丸，茶汤下，日三。

冷疳痢下：莨菪子为末，腊猪脂和丸，绵裹枣许，导下部。因痢出，更纳新者，不过三度，瘥。 【 《必效方》】 

赤白下痢，腹痛，肠滑后重：大黄煨半两，莨菪子炒黑一抄为末，每服一钱，米饮下。 【 《普济方》】 

痢血五色，或脓或水，冷热不调：酸石榴五枚，连子捣汁二升，每服五合，神妙。 【 《千金方》】 

赤白痢下，腹痛，食不消化者：用酸石榴皮炙黄为末，枣肉或粟米饭和丸梧子大，每空腹，米饮服三十丸，日三服，以上为度。如寒滑加附子、赤石脂各一倍。
又方：用榴皮烧存性为末，每米饮服方寸匕，日三服，效乃止。

久痢：陈石榴皮酢煮焙研细末，每服二钱，利饮下。患二三年或二三月，百方不效者，用之便止，不可轻忽。

热痢不止：车前叶捣汁，入蜜一合煎，温服。 【 《圣惠方》】 

赤痢不止：胡桃仁、枳壳各七个，皂角不蛀者一挺，新瓦上烧存性，研为细末，分作八服，每卧时一服，二更一服，五更一服，荆芥茶下。 【 《总录》】 

诸痢初起：大黄煨熟，当归各二三钱，壮人各一两，水煎服，取利。或加槟榔。热痢里急，大黄一两，浸酒半日，煎服取利。 【 《集简方》】 

下痢脱肛：橡斗子烧存性研末，猪脂和敷。 【 《直指方》】 

赤白久痢，不拘大人小儿：用新槲皮一斤，去黑皮切，以水一斗，煎取五升，去滓，煎膏和酒服。

久痢不止：槲白皮姜汁炙五度，一两，干盖炮半两为末，每服二钱，米饮调下。 【 《圣济总录》，下同】 

赤白痢：荔枝壳、橡斗壳炒，石榴皮炒，甘草炙，各等分，每以半两，水一盏半，煎七分，温服，日二服。

久痢休息：熟附子半两研末，鸡子白二枚，捣和丸梧子大，倾入沸汤，煮数沸，漉出作两服，米饮下。

久冷下痢，或不痢，腰痛苦冷：用蜀椒三升，酢渍一宿，曲三升，同椒一升，拌作粥食，不过三升，瘥。 【 《千金方》】 

赤白下痢：胡椒、菉豆各一岁一粒为末，糊丸梧子大，红用生姜，白用米汤下。 【 《集简方》】 

下痢禁口：独将军草根有珠如豆者，取珠捣汁三匙，以白酒半杯和服。

赤痢脐痛：茱萸合黑豆汤吞之。 【 《千金方》】 

赤白痢下：五月五日采青蒿、艾叶等分，同豆豉捣作饼，日干，名蒿豉母，每用一饼，以水一盏半煎服。 【 《总录》】 

赤白下痢：龙牙草五钱，陈茶一撮，水煎服，神效。 【 《医方摘要》】 

热毒，下痢赤白：以好茶一斤，炙捣末，浓煎一二盏服。久患痢者，亦宜服之。 【 孟诜】 
又方：用蜡茶，赤痢以蜜水煎服，白痢以连皮自然姜汁同水煎服，一二服即愈。 【 《直指方》】 
又方：用蜡茶二钱，汤点七分，入麻油一蚬壳和服。须臾，腹痛大下即止。 【 《经验良方》】 
又方：蜡茶末，以白梅肉和丸，赤痢甘草汤下，白痢乌梅汤下，各百丸。
又方：建茶合酢煎，热服，即止。

下痢禁口：沙糖半斤，乌梅一个，水二碗，煎一碗，时时饮之。 【 《摘元方》】 

久痢禁口：石莲肉炒为末，每服二钱，陈仓米调下，便觉思食，甚妙。仍以日照东方壁土炒真橘皮为末，姜、枣略煎佐之。加入香连丸尤妙。 【 《丹溪心法》】 

下痢赤白：端午日午时取完好荸荠洗净拭干，勿令损破，放瓶内，入好烧酒浸之，黄泥密封收贮。遇有患者，取二枚细嚼，空心用原酒送下。 【 《经验方》】 

血痢泻血：乌药烧存性研，陈米饭丸梧子大，每米饮下三十丸。 【 《普济方》】 

血痢不止：苦参炒焦为末，水丸梧子大，每服十五丸，米饮下。 【 《仁存堂方》】 

休息痢疾，日夜无度，腥臭不可近，脐腹疼痛：用椿根白皮、诃黎勒各半两，母丁香三十个为末，酢糊丸梧子大，每服五十丸，米饮下。
又方：用椿根白皮东南行者，长流水内漂三日，去黄皮焙为末，每一两加木香二钱，粳米饭为丸，每服一钱二分，空腹米饮下。

水谷下痢，及每至立秋前后，即患痢兼腰痛：取樗根一大握，捣筛，以好面捻作馄饨如皂子大，煮熟，每日空心服十枚，并无禁忌，神效。 【 《传信方》】 

下利清血，腹中刺痛：椿根白皮洗刮晒研，酢糊丸梧子大，每空心米饮下三四十丸。一方加苍朮、枳壳减半。 【 《经验方》】 

血痢不止：薄荷叶煎汤常服。 【 《普济方》】 

诸痢久下：艾叶、陈皮等分煎汤服之；亦可为末，酒煮烂饭和丸，每盐汤下二三十丸。 【 《圣济总录》】 

久痢休息，时止时作：鼠尾草花捣末，饮服一钱。 【 《圣惠方》】 

血痢下血：腊月日未出时，取背阴地北引樗根皮，东流水洗净，挂风处阴干为未，每二两，入寒食面一两，新汲水丸梧子大，阴干。每服三十丸，水煮滚倾出，温水送下。忌见日，则无效。名如神丸。 【 《普济方》】 

一切下痢，不拘丈夫、妇人、小儿：木香一块方圆一寸，黄连半两，二味用水半升同煎干、去黄连，薄切木香焙干为末，分作三服，第一服橘皮汤下，二服陈米饮下，三服甘草汤下。此乃李景纯所传。有一妇人久痢将死，梦中观音授此方，服之而愈也。 【 《孙兆秘宝方》】 

里急后重：不蛀皂角子米糠炒过，枳壳炒等分为末，饭丸梧子大，每米饮下三十丸。 【 《普济方》】 

骤然冷痢，白冻欲死，不拘男妇：用五月五日采麻叶阴干为末，每服二钱，冷水调下。勿吃热物，令人闷倒。只吃冷物。小儿半钱。

下痢禁口：肥皂荚一枚，以盐实其内，烧存性为末，以少许入白米粥内食之，即效。 【 《乾坤生意》】 

血痢不止：没石子一两为末，饭丸小豆大，每食前米饮下三十丸。 【 《普济方》】 

赤白下痢：鸡冠花煎酒服，赤用红，白用白。 【 《集简方》】 
又方：苍耳草不拘多少洗净，用水煮烂，去滓入蜜，用武火熬成膏，每服一二匙，白汤下。 【 《医方摘元》】 

凡痢下应先白后赤，若先赤后白为肠蛊。牛膝二两，捣碎，以酒一升，渍一宿，每饮一两杯，日三服。 【 《肘后方》】 

下痢转白：诃子二个，一炮一生为末，沸汤调服。水痢加甘草末一钱。 【 《普济方》】 

赤白下痢：诃子十二个，六生六煨，去核焙为末。赤痢，生甘草汤下；白痢，炙甘草汤下。不过再服。 【 《济急方》】 

热痢腹痛：胡黄连末，饭丸梧子大，每米汤下三十丸。 【 《钩元》】 

积滞泄痢，腹痛里急：杏仁去皮尖，巴豆去皮心，各四十九个，同烧存性，研泥镕蜡和丸菉豆大，每服二三丸，煎大黄汤下，间日一服。一加百草霜三钱。 【 《宣明方》】 

气痢赤白：巴豆一两，去皮心熬研，以熟猪肝菉豆大，空心米饮下三四丸，量人用。 【 《经验方》】 

赤白下痢，阴阳交滞，不问赤白：刘寄奴、乌梅、白姜等分，水煎服。赤加梅，白加姜。 【 《如宜方》】 

冷痢腹痛不能食者：肉豆蔻一两，去皮，酢和面裹煨捣末，每服一钱，粥饮调下。 【 《圣惠方》】 

痢频脱肛，黑色坚硬：用巴豆壳烧灰，芭蕉自然汁煮，入(石卜)硝少许洗软，用真麻油点火滴于上，以枯矾、龙骨少许为末，糁肛头上，以芭蕉叶托入。

老少瘴痢，日夜百余度者：取干楮叶三两，熬捣为末，每服方寸匕，乌梅汤下，日再服。取羊肉裹末，纳肛中，利出即止。 【 《南行方》】 

赤痢久下，累治不瘥：黄连一两，鸡子白和为饼，炙紫为末，以浆水三升，慢火煎成膏，每服半合，温米饮下。一方，只以鸡子白和丸服。 【 《胜金方》】 

顺气止痢：枳壳炒二两四钱，甘草六钱为末，每沸汤服二钱。 【 《婴童百问》】 

血痢不止：胡黄连、乌梅肉、灶下土等分为末，腊茶清下。 【 《普济方》】 

五色痢疾：猬皮烧灰，酒服二钱。 【 《寿域方》】 

疳痢欲死：新羊屎一升，水一升，渍一夜，绞汁顿服，日午乃食。极重者，不过三服。 【 《总录》】 

下痢赤白：生鸡子一个，取白摊绵连纸上日干，折作四重，包肥乌梅十个，安熨斗中，以白炭烧存性，取出碗覆，冷定研末，入水银粉少许。大人分二服，小儿分三服，空心井水调下。如觉微利，不须再服。 【 《活人书》】 

赤白下痢：鸡卵一枚，取黄去白，入胡粉满壳，烧存性，以酒服一钱。 【 葛氏方】 

赤白暴痢，如鹅鸭肝，痛不可忍者：用黄连、黄芩各一两，水二升，煎一升，分三次热服。 【 《经验方》】 

休息痢疾，经年不愈：取大虫骨炙黄焦，捣末，饮服方寸匕，日三，取效。 【 张大仲方】 

禁口痢疾：腊肉脯煨熟食之，妙。 【 《李楼奇方》】 

治痢：黄连、茱萸炒过四两，木香面煨一两，粟米饭丸。钱仲阳香连丸，治小儿冷热痢，加煨熟诃子肉。又治小儿泻痢，加煨肉豆蔻。治小儿气虚泻痢腹痛，加白附子尖。河间治久痢，加龙骨。丹溪治禁口痢，加石莲肉。王氏治痢渴，加乌梅肉，以阿胶化和为丸。

伤寒下痢不能食者：黄连一斤，乌梅二十枚去核，炙燥为末，蜡一碁子大，蜜一升，合煎，和丸梧子大，一服二十丸，日三服。
又方：黄连二两，熟艾如鸭子大一团，水三升，煮取一升，顿服立止。 【 《肘后方》】 

赤白痢下，令人下部疼重，故名重下，日夜数十行，脐腹绞痛。以黄连一斤，酒五升，煮取一升半，分再服，当止绞痛也。 【 《肘后方》】 

毒痢禁口：水蛙一个，并肠肚捣碎，瓦烘热，入麝香五分，作饼贴脐上，气通即能进食也。

赤白痢下：用甘草一尺，炙劈破，以淡浆水蘸，水一升半，煎取八合服之，立效。

伤寒毒痢：伤寒八九日至十余日，大烦渴作热，三焦有(上匿下虫)疮下痢，或张口吐舌自烂，口舌生疮，不识人，用此除毒热止痢。龙骨半斤，水一斗煮四升，沉之井底冷服五合，渐渐进之。 【 《外台方》】 

下痢禁口：人参、莲肉各三钱，以井华水二盏，煎一盏，细细呷之，或加姜汁、炒黄连三钱。 【 《良选方》】 

久禁脱肛：白龙骨粉扑之。 【 姚和众方】 

赤白久痢，并无寒热，只日久不止：用黄连四十九个，盐梅七个，入新瓶内烧，烟尽热研，每服二钱，盐米汤下。 【 《护命方》】 

禁口痢疾：鸡内金焙研，乳汁服之。

血痢不止：白纸三张，裹盐一匙，烧赤研末，分三服，米饮下。 【 《圣惠方》】 

下痢腹痛：羊脂、阿胶、蜡各二两，黍米二升，煮粥食之。 【 《千金方》】 

下痢里急：穿山甲、蛤粉等分，同炒研末，每服一钱，空心温酒下。 【 《普济方》】 

久痢禁口，病势欲绝：用金丝鲤鱼一尾，重一二斤者，如常治净，用盐酱葱，必入胡椒末三四钱，煮熟，置病人前嗅之，欲吃随意，连汤食一饱，病即除根，屡治有效。 【 《医方摘要》】 

赤白痢下：黄雀儿去肠肚皮毛，以巴豆仁一枚入肚内，瓶固济，烧存性，研末，以好酒煮黄蜡百沸，取蜡和丸梧子大，每服一二十丸。红痢，甘草汤下；白痢，干姜汤下。 【 《普济方》】 

酒痢下血：百药煎、五倍子、陈槐花等分，焙研末，酒糊丸梧子大，每服五十丸，米饮送下。 【 《本事方》】 

下痢脱肛：百药煎一块，陈白梅三个，木瓜一握，以水一碗，煎半碗，日二服。 【 《圣济总录。》】 

下痢休息：杏仁去皮麸炒研，以猪肝一具，切片水洗血净，置净锅中，一重肝，一重杏仁，铺尽，以童便二升同煎干，放冷，任意食之。 【 《圣惠方》】 

久痢赤白：马粪一丸，烧灰水服。 【 《肘后方》】 

热痢吐食，因服热药而致者：用粪中蛆，流水洗净，晒干为末，每服一钱，米饮下。

痢及泻血：乌龟肉以沙糖水拌椒和炙煮食之，多度即愈。 【 《普济方》】 

蛊痢下血：男妇小儿腹大，下黑血茶脚色，或脓血如淀色。柏叶焙干为末，与黄连同煎汁服之。 【 《本草图经》】 

一切积痢：硇砂、朱砂各二钱半为末，用黄豆半两，巴豆仁三七粒，去膜，同入磁器内，重汤煮一伏时候，豆紫色为度，去二七粒，只将豆七粒，同二砂研匀，镕蜡和收，旋丸菉豆大，或三丸或五丸，淡姜汤送下。 【 《本事方》】 

赤痢血痢：山漆三钱研末，米泔水调服即愈

赤白久痢：腊月狗头骨一两半烧灰，紫笋茶末一两为末，每服二钱，米饮下。 【 《圣惠方》】 

休息痢疾：五十以上一二年不瘥，变成疳下如泔淀者，用生羊肝一具切丝，入三年酢中吞之，心闷则止，不闷更服。一日勿食物。或以姜薤同食亦可，不过二三具。 【 《外台》】 

湿(上匿下虫)下痢不止，干呕羸瘦，多睡面赤：以胆汁和姜汁、酽酢同灌下部，捻令酢气上至咽喉乃止，当下五色恶物及虫而愈也。 【 《拾遗》】 

血痢不止：贯众五钱，煎酒服。 【 《集简方》】 

赤白下痢骨立者：地榆一斤，水三升，煮一升半，去滓再煎。如稠饧绞滤，空腹服三合，日再服。 【 《海上方》】 

下痢红白：腊猪骨烧存性，研末，温酒调服三钱。

赤白痢下：白矾飞过为末，好酢飞罗面为丸梧子大。赤痢甘草汤，白痢干姜汤下。 【 《生生方》】 

赤白下痢五六年者：荆沥每日服五合。 【 《外台秘要》】 

下痢禁口：红木槿花去蒂阴干为末，先煎面饼二个，蘸末食之。 【 《济急方》】 

气痢不止：寒食一百五日，采木蓼暴干，用时为末，粥饮服一钱。 【 《圣惠方》】 

赤痢不止，文蛤炒研末，水浸乌梅肉，和丸梧子大，每服七十丸，乌梅汤下。

血痢禁口：用活鲫鱼翅侧穿孔，去肠留鳞，入白矾末二钱，以椶包纸裹，煨存性研末，每服二钱，米饮下，每日二服。 【 《直指方》】 

禁口痢疾：用大田螺二枚，捣烂，入麝香三分，作饼烘热，贴脐间，半日热气下行，即思食矣，甚效。 【 丹溪】 

血痢不止：乳腐一两，浆水一钟，煎服。 【 《普济方》】 

赤白痢，白雄鸡一只，如常作臛及馄饨，空心食。 【 《心镜》，下同】 

下痢禁口：黄肥母鸡一只，如常为臛作湿馄饨，空心食之。

赤白下痢，腰痛：用猪肾二枚，研烂，入陈皮椒酱作馄饨，空心食之，神效。 【 《食医心镜》】 

五疳下痢：兔屎烧炒半两，干虾蟆一枚，烧灰为末，绵裹如莲子大，纳下部，日三易之。 【 《圣惠方》】 

下痢腹痛：狗肝一具切，入米一升煮粥，合五味食。 【 《心镜》】 

疳痢垂死：新牛屎一升，水一升，搅澄汁服，不过三服。 【 《必效方》】 

下痢赤白：蓝姑草即淡竹叶菜煎汤，日服之。 【 《活幼全书》】 

下痢腹痛脱肛：延胡索末三钱，温酒调下即纳入，少顷，大便行而痛遂止。

热毒下痢：忍冬藤浓煎饮。 【 《圣惠方》】 

治久冷痢下纯白者：由积卧冷处，经久病发，遂令脾胃俱冷，日夜五六十行，大小腹痛不可忍。凡白痢属冷，赤痢属热。皆宜好曲末五升，微熬令香，温清醇酒令热，和曲末一升，空心顿服之，日三服。若至食时，捣蒜一升令至熟，下姜椒末调和，如常食之。法惟须稠，勿加盐。以水和曲二升作(食素)饼，极烂煮之干，漉热，内蒜虀臼中相和，一顿食之。少与余食，至饥时仍准前食曲末酒，比至瘥来，少食余食，以此法治，不过两日，无有不瘥。

久冷或痢不痢间，但腹腰患苦冷：用上等新蜀椒三升，用酢宿渍之，以曲三升，和椒一升，紧拌煮作粥，空腹顿服之，加葱豉盐，任性调和，不瘥更作，以瘥为限，不过三升椒即愈。此方不但治冷，大治诸虚损冷，极有所益，久当自知耳。

赤白下痢：腊月猪胆一百枚，每枚入雄黑豆充满，麝香少许，每服一枚，赤以甘草、白以干姜汤送下。 【 《奇效良方》】 

积久二三十年，常下痢：赤松皮去上苍皮切，一斗为散，面粥和一升服之，日三服瘥。不过服一斗，永瘥。二十年痢，服之百日，瘥。

酒痢便血腹痛，或如鱼脑五色者：干丝瓜一枚，连皮烧研，空心酒服二钱。一方煨食之。 【 《经验良方》】 

赤白下痢：用酢榴根东生者一握炙干，水二大盏，浓煎一盏，空心服之。

大热毒，纯血痢不可瘥者：黄连六两，(口父)咀，以水七升，煮取二升半，夜露着星月下。旦起，空腹顿服之，卧将息即止。不瘥，加黄芩二两，更作服之。仍不瘥者，以疳痢法治之。

赤白滞下：清酒五合，成煎猪膏三合，缓火煎十沸，适寒温，顿服之，取瘥止。
又方：酒四升，煮钱四十文，取二升，分二服。
又方：乱发鸡子大，烧末水服，不过三服。

治疳蚀痢：大麻子、胡麻各一升半，二物并熬令黄，以三升瓦瓶泥表止厚一寸，待泥干，内大麻等令满，以四五枚苇管插口中，密泥之，掘地作灶，倒立灶口，底着瓦器承之，密填灶孔中，平地聚炭，瓶四面着堑垒之，日没，放火烧，至明旦开取，适寒温，灌疳蚀者下部中一合，寻觉咽中有药气者为佳。亦不得过多，多则伤人。隔日一灌，重日再三灌之，从旦灌至夕。极觉体中乏力，勿怪也。

赤白下痢：赤石脂末，饮服一钱。 【 《普济方》】 

治痢：杜蒺藜炒碾为末，酒调下，三两服。 【 子和】 

痢后脱肛：赤石脂、伏龙肝为丸敷之。一方加白矾。 【 《钱氏小儿方》】 

酒积下痢：石灰五两，水和作团，黄泥包煅一日夜，去泥为末，酢糊丸梧子大，每三十丸姜汤空心下。 【 《摘元方》】 

血痢十年：石灰三升熬黄，水一斗投之，澄清，一服一升，日三服。 【 崔知悌方】 

久下白痢虚寒：秋月小腹多冷者，取古砖烧热，布裹坐之，令热气入腹，良。

赤白下痢：用干姜、好墨各五两为末，酢浆和丸梧子大，每服三四十丸，米饮下，日夜六七服愈。 【 《肘后方》】 

一切痢下初起：百草霜三钱，金墨一钱，半夏七分，巴豆煮十四粒，研匀，黄蜡三钱，同香油化开，和成剂量大小，每服三五丸，或四五十丸，姜汤下。一服如神，名铁刷丸。 【 《潜江方》】 

休息下痢，经一二年不瘥，羸瘦衰弱：砒霜成块者为末，黄丹，各半两，化蜡入砒，以柳条搅焦则换，至七条取起收之，旋丸梧子大，冷水送下，小儿黍米大。 【 《局方》】 

血痢不止：蛇含石二枚，火煅酢焠研末，每服二钱，米饮下。 【 《普济方》】 

久痢成疳者：胡粉和水及鸡子白服，以粪黑为度，为其杀虫而止痢也。

下痢肛痛不可忍者：熬盐包坐熨之。 【 《肘后方》，下同】 

赤白痢下，频数肠痛：官粉一两，鸡子清和炙焦为末，冷泉服一钱。

赤白痢下：用黄丹炒紫、黄连炒等分为末，以糊丸麻子大，每服五十丸，生姜甘草汤下。 【 《摘元方》】 

赤白下痢：密陀僧三两，烧黄色研粉，每服一钱，酢茶下，日三服。 【 《圣惠方》】 

赤白久痢，积年不愈，调云母粉方寸匕服，二服立见神效。 【 《千金方》】 

血痢腹痛：腻粉五钱，定粉三钱，同研水浸，蒸饼心少许，和丸菉豆大，每服七丸或十丸，艾一枚，水一盏，煎汤下。 【 《秘宝方》】 

　　针灸

《甲乙经》曰：暴病头痛，身热痛，肌肉动，耳聋恶风，目眦烂赤，项不可以顾，髀枢痛泄，肠澼，束骨主之。
肠澼泄切痛，四满主之。
便脓血，寒中，食不化，腹中痛，腹哀主之。
溏瘕，腹中痛，脏痹，地机主之。
肠澼，中郄主之。
病注下血，取曲泉、五里。肠中有寒，泄注肠澼，便血，会阳主之。
肠鸣澼泄，下髎主之。
《千金方》曰：治肠中雷鸣，相逐痢下，灸承满五十壮。穴在侠巨阙两旁各二寸半。巨阙在心下一寸。
泄注五痢，便脓血，重下腹痛，灸小肠腧百壮。
泄痢不嗜食，虽食不消，灸长谷五十壮，三报。穴在侠脐相去五寸。
泄痢赤白，灸足太阴五十壮，三报。
久泄痢，百治不瘥，灸足阳明下一寸高骨上陷中，去大指岐三寸，随年壮。
又法：屈竹[竹：原作「下」，据《千金》卷十五热痢改。]量正当两胯脊上点讫；下量一寸，点两旁各一寸；复下量一寸当脊上。合三处。一灸三十壮，灸百壮以上。一切痢皆断。亦治湿(上匿下虫)冷痢，脊上当胯点处不灸。又灸脐中，稍稍二三百壮。又灸关元三百壮，十日灸，并治冷痢腹痛，在脐下三寸也。
赤白下，灸穷骨，惟多为佳。
交信，主泄痢赤白漏血。
复留，主肠澼，便脓血，泄痢后重，腹痛如痓状。
小肠腧，主泄痢脓血，五色重下，肿痛。
束骨，主肠澼泄。
太白，主腹胀，食不化，善呕泄，有脓血。
太冲、曲泉，主溏泄痢注下血。
赤白泄痢，灸小肠腧五十壮。
《医学纲目》曰：滞下，独取足太阴一经。经云：脾足太阴之脉所生病者，瘕溏泄。视盛虚热寒陷下取之也。里急后重，合谷、外关。

　　导引

《保生秘要》曰：痢病导引法，撮紧谷道，交双足而立，并目存神，垂两拳而直，缩腹耸肩，用意上提力，吸连三无间，督气上升，泻痢止矣。
运功先用归元聚气，以推大肠，曲行泻火，收回，复顾念脐，取静，候泻定，服气补之。
又法：推开肺经，大肠九曲去；又升肾水，上洗肺经。
禁口痢：推开心头至肾，想肾水升至顶门，滴下心头洗之，以复脐中，转周天法。
伤暑痢疾：运水洗肺经，推下大肠九曲去，泻止后顾脐念之即愈。
归元聚气诀：土者，圭元也。以一心敦养于土，六根皆归于元，心有所注，久久凝定，便觉真种常在，方可用意运行。行之之法，提意出上，斡旋造化，从左而右，先运脐轮，收而放，放而复收，以还本位，不离这个，念自归真矣。
周天法：先立安土守中，得诀纯熟后，行周天流通一身，散彻四肢滞气。其法从前运于脐轮，由小而大，大而收小，依次而上至璇玑穴，向左臂打圈，而下至曲池经内关，遡掌心及指尖，圈出背外关，而上肘后肩井及大椎，而下运于尾闾，由下复上，过玉枕，逾昆仑泥丸面部，上鹊桥而降重楼，达胃口，过脐至玉柱，复气海行入右腿，历膝关，由鞋劳穴穿足背至指尖，转涌泉，踵后上运，过阴谷，通尾闾，又圈至顶门，如前下鹊桥，依次送左腿似右法而落涌泉，又升泥丸及璇玑穴右行，照左手转过肩背，贯昆仑而下摄元海，如此将周身经脉宣畅，徐徐回转，但意至而气自相随，是为有作之周天法，亦可与造化参。

　　医案

《东垣十书》曰：癸卯冬，白枢判家一老汉，面尘脱色，神气特弱，病脱肛日久，服药未验，复下赤白脓痢，作里急后重，白多赤少，不任其苦以求治。予曰：此非肉食膏粱，必多蔬食或饮食不节，天气虽寒，衣盖犹薄，不禁而肠头脱下者，寒也。真气不禁，形质不收，乃血滑脱也。此乃寒滑气泄不固，故形质下脱也。用诃子皮散濇去其脱而除其滑，微酸之味，固气上收；以大热之剂，而除寒补阳；以补气之药，升阳益气而安。

《局方发挥》曰：予从叔年踰五十，夏间患滞下，病腹微痛，所下褐色，后重频并，谷食大减，时有微热，察其脉皆弦而濇，似数而稍长，却喜不甚浮大，两手相等，视其神气大减。予曰：此非滞下，忧虑所致，心血亏，脾气弱耳。遂与参、朮为君，当归身、陈皮为臣，川芎炒、白芍药、茯苓为佐使。时暄热甚，加少黄连，与两日而安。

梅长官年三十余，奉养厚者。夏秋间患滞下，腹大痛，有人教服单煮干姜，与一贴，痛定。少顷又作，又与又定。由是服干姜至三斤。八日后，予视之，左脉弦而稍大似数，右脉弦而稍大减亦似数，重取之似紧。余曰：此必醉饱后吃寒冷太过，当作虚寒治之。因其多服干姜，遂教四物汤去地黄，加人参、白朮、陈皮、酒红花、茯苓、桃仁煎，入生姜汁饮之，至一月而安。

金氏妇年近四十，秋初尚热，患滞下，腹但隐痛，夜重于昼，全不得睡，食亦稍减，口干不饮，已服治痢灵砂二贴矣。余视之，两手脉皆濇且不匀，神思倦甚，饮食全减，因与四物汤，倍加白朮为君，以陈皮佐之，与十数贴而安。

浦江郑兄年近六十，奉养受用之人也。仲夏久患滞下，而又犯房劳。忽一晚，正走厕间，两手舒撒，两眼开而无光，尿自出，汗如雨，喉如拽锯，呼吸甚微，其脉大而无伦次，无部位，可畏之甚。余适在彼，急令煎人参膏，且与灸气海穴，艾炷如小指大，至十八壮，右手能动；又三壮，唇微动。参膏亦成，遂与一盏，至半夜后，尽三盏，眼能动；尽二斤，方能言而索粥。尽五斤而利止，十斤而安。

《丹溪心法》曰：一老人年七十，面白，脉弦数，独胃脉沉滑，因饮白酒作痢，下血淡脓水，腹痛，小便不利，里急后重，参、朮为君，甘草、滑石、槟榔、木香、苍朮为佐，下保和丸二十五丸。第二日前证俱减，独小便不利，以益元散与之，安。

赵立道年近五十，质弱而多怒，七月炎暑，大饥索饭，其家不能急具，因大怒。两日后，得滞下病，口渴，自以冷水调生蜜饮之，甚快，滞下亦渐缓，如此五七日。召余视，脉稍大不数，遂令止蜜水，渴时，且令以人参、白朮煎汤，调益元散与之，滞下亦渐收。七八日后，觉倦甚发呃，余知因下久而阴虚也，令其守前药。然滞下尚未止，又以炼蜜饮之。如此者三日，呃犹未止。众皆尤药之未当，当以姜、附饮之。余曰：补药无速效，附子非补阴者，服之必死。众曰：冷水饮多，得无寒乎？余曰：炎暑如此，饮凉非寒，勿多疑，待以数日，药力到当自止。又四日而呃止，滞下亦安。

陈择仁年近七十，厚味之人也。有久嗽病，而作止不常。新秋，患滞下，食大减，至五七日后呃作。召余视之，脉皆豁大，众以为难。余曰：形瘦者尚可为，以人参白朮汤下大补丸以补血，七日而安。

余族叔形色俱实，痃疟，又患痢，自恃强健能食，绝无忌惮。一日，召余曰：却健而能食，但苦汗出耳，汝能止此汗否？余曰：痃疟非汗不能愈，可虑者，强健与能食耳。此非痢也。胃热善消，脾病不化食与积，势已甚矣。此时宜节择饮食以养胃气，省出入以避风寒，候汗透而安。叔曰：世俗谓无饱死痢疾，我今能食，何谓可虑？余曰：痢而能食者，知胃气未病也，故言不死，非请恣食不节择也。不从所言，恣口大嚼过多，又啖水果，如此者月余，后强求治，不可着手矣。淹淹又月而死。《内经》以骄不论于理，为不治之病，信哉！

周姓者，形色俱实，患痢，善食而易饥，大嚼不择者，五月矣。余责之曰：病中当调补自养，岂可恣味戕贼？遂教其只用熟萝卜吃粥，且少与调治，半月而安。

《养疴漫笔》曰：孝宗尝患痢，众医不效，德寿忧之。过宫，偶见小药肆，遣中使询之曰：汝能治痢否？对曰：专科。遂宣之至，请问得病之由，语以食湖蟹多，故致此疾。遂令诊脉，曰：此冷痢也。其法用新采藕节细研，以热酒调服。如其法杵细，酒调数服即愈。德寿大喜，就以杵药金杵臼赐之，至今呼为金杵臼严防御家。

《医学正传》曰：一人年将五十，夏秋间得痢疾月余，服药而少愈，秽积已尽，但不食，昼夜五六次入厕，兼脱肛不安又半月，诸药不效。予记袓传一方，用池塘中鳖一个，如法修事，多用生姜米作羹，入沙糖一小块，不用盐酱，熟煮吃一二碗，三日不登厕，大肠自此实，肛门亦收而不脱矣。夫此证盖因脾土受虚，致肺与大肠俱失化源之所滋养，故是大肠不行收令也，此母能令子虚耳。鳖乃介虫，属金而有土性，温能补脾肺，又况肺恶寒，先得芩连等寒凉之味已多，今用生姜之辛以补肺金，用沙糖之甘以补脾土，肺气既实，其大肠亦随而实，故得以行收令也。故其功效如是之验焉。

《医学纲目》曰：余长兄九月得滞下，每夜五十余行，呕逆食不下，五六日后加呃逆，与丁香一粒噙之，立止。但少时又至，遂用黄连泻心汤，加竹茹饮之。呃虽少止，滞下未安，如此者十余日。遂空心用御米壳些少濇其滑，日间用参、朮、陈皮之类补其虚。自服御米壳后，呃声渐轻，滞下亦收而安。

《薛己医案》曰：崔司空年踰六旬，患痢赤白，里急后重，此湿热壅滞，用芍药汤，内加大黄二钱，一剂减半，又剂全愈。惟急重未止，此脾气下陷，用补中益气送香连丸而愈。

罗给事小腹急痛，大便欲去不去，此脾肾气虚而下陷也。用补中益气送八味丸二剂而愈。此等证候，因痢药致损元气，肢体肿胀而死者，不可枚举。

少宗伯顾东江停食患痢，腹痛下坠。或用疏导之剂，两足胀肿，食少体倦，烦热作渴，脉洪数，按之微细。余以六君加姜、桂各二钱，吴茱萸、五味各一钱，煎熟冷服，睡觉而诸证顿退，再剂全退。此内真寒而外假热，故治以热剂而冷饮。

判官汪天锡年六十余，患痢腹痛后重，热渴引冷，饮食不进，用芍药汤内加大黄一两，四剂稍应，仍用前药，但大黄减半，数剂而愈。此等元气，百无一二。

一上舍患痢后重，自知医，用芍药汤，后重益甚，饮食少思，腹寒肢冷，余以为脾胃亏损，用六君加木香、炮姜二剂而愈。

太仆杨举元先为饮食停滞，小腹重坠，用六君子汤加升麻、柴胡渐愈。后饮食难化，大便不实，里急后重，数至圊而不得，用升阳除湿防风汤而痊。后心腹作痛，饮食不甘，用和中丸倍加益智仁而寻愈。

一老妇食后因怒患痢，里急后重，属脾气下陷，与大剂六君加附子、肉蔻、煨木香各一钱，吴萸五分，骨脂、五味各一钱五分，二剂诸证悉退。惟小腹胀闷，此肝气滞于脾也，与调中益气加附子、木香五分，四剂而愈。后口内觉咸，此肾虚水泛，与六味地黄二剂愈。

先母年八十，仲夏患痢腹痛，作呕不食，热渴引汤，手按腹痛稍止，脉鼓指而有力，真气虚而邪气实也。急用人参五钱，白朮、茯苓各三钱，陈皮、升麻、附子、炙甘草各一钱服之。睡觉索食，脉证顿退，再剂而安，此取证不取脉也。凡暴病当从证不从脉。时石阁老太夫人，其年岁脉证皆同，彼专治其痢，遂致不起。

廷评曲汝为食后入房，翊午腹痛，似痢非痢，次日下皆脓血，烦热作渴，神思昏倦，用四神丸一服顿减。又用八味丸料加五味、吴萸、骨脂、肉蔻二剂全愈。

司马王荆山患痢后重，服枳壳、槟榔之类，后重益甚，食少腹痛。余以为脾胃伤而虚寒也，用六君加木香、炮姜而愈。

祠部李宜散患血痢，胸腹膨胀，大便欲去不去，肢体殊倦，此脾气虚弱，不能摄血归源，用补中益气加茯苓、半夏治之渐愈。后因怒，前证复作，左关脉弦浮，按之微弱，此肝虚不能藏血，用六味丸治之而愈。

《古今医统》曰：一人病痢窘迫，正合承气证。予曰：气口脉虚，形虽实而面黄白，必平昔过饱伤胃。遂以人参、白朮、陈皮、芍药十余贴。三月后，胃气稍完，与承气汤二贴而安。若不先补，虽愈未免困惫。

一人面白脉弦数，独胃脉沉滑，因饮白酒作痢，下淡水脓血，腹痛，小便不利，里急后重。以人参、白朮为君，甘草、滑石、木香、槟榔、苍朮为佐，煎汤下保和丸二十丸。次日证减，独小便不利，再服益元散数服愈。

一人患痢，腹微痛，所下褐色，后重并频，食减或微热，脉弦濇似数而长，喜不浮大，神气大减。予曰：此忧患所致，心血亏，脾气弱耳。以参、朮为君，当归、陈皮为臣，川芎、芍药、茯苓、黄连为佐使而愈。

《医宗必读》曰：屯院孙潇湘夫人下痢四十日，口干发热，不食，腹中胀闷，完谷不化，尚有谓其邪热不杀谷者。计服香、连、枳壳、豆蔻、厚朴等三十余剂，绝谷五日，命在须臾。迎余诊之，脉大而数，按之豁然，询得腹痛而喜手按，小便清利，此火衰不能生土，内真寒而外假热也。急煎附子理中汤，冰冷与服，一剂而痛止，六剂而热退食进。兼服八味丸二十余日，霍然起矣。

淮安郡侯许同生令爱痢疾腹痛，脉微而软，此气虚不能运化精微，其窘迫后重者，乃下陷耳。用升阳散火汤一剂，继用补中益气汤十剂即愈。

文学顾伟男之内，痢疾一月，诸药无功。余诊之曰：气血两虚，但当大补。痢家药品，一切停废。以十全大补连投十剂，兼进补中益气加姜、桂二十余剂而安。

兵尊张絅庵秋间患痢，凡香、连、枳、朴等剂，用之两月而病不衰。余诊之，滑而有力，失下之故也。用香、连、归、芍、陈皮、枳壳，加大黄三钱，下秽物颇多。脉尚有力，仍用前方，因积滞如鱼肠者数碗。调理十余日而痊。

抚台毛孺初痢如鱼脑，肠鸣切痛，闻食则呕，所服皆芩、连、木香、菖蒲、藿香、橘红、芍药而已。后有进四君子汤者，疑而未果。飞艇相招，兼夜而往。诊得脉虽洪大，按之无力，候至右尺，倍觉濡软。余曰：命门火衰，不能生土，极须参、附可以回阳。孺翁曰：但用参、朮，可得愈否？余曰：若无桂、附，虽进参朮，无益于病。且脾土大虚，虚则补母，非补火乎？遂用人参五钱，熟附一钱五分，炮姜一钱，白朮三钱，连进三剂，吐止食粥。再以补中益气，加姜附，十四剂后即能视事。

《奇效良方》曰：唐太宗苦于气痢，诏问有能治其疾者，当重赏。有术士张宝藏进此方，时赏官三品。方用牛乳半升，荜茇末二钱匕，同煎减半，空心服。

昔有人患痢，便下脓血，忽见水浸甜瓜，心酷喜之，连皮食数枚，脓血皆已。

陈庆长子年十许岁，患禁口痢，水浆不入数日，惟能进药。一人用山药末米饮调服，一服而痢稍疏，三服遂思粥饮，顿食半盏许，自是痢止而安。

《医贯》曰：一孕妇疟痢齐发，医治两月余。疟止而痢愈甚，又加腹痛，饮食少进，延余视之。余曰：虚寒也。以补中益气，加姜、桂，一服痢止大半，再一服而反加疟病大作。主人惊恐，余曰：此吉兆也。向者疟之止，乃阴盛之极，阳不敢与之争，今服补阳之剂，阳气有权，敢与阴战，再能助阳之力，阴自退听。方中加附子五分，疟痢齐愈。大服补剂，越三月产一子，产后甚健。

《寓意草》曰：朱孔阳年二十五岁，形体清瘦，素享安逸，夏月因构讼，奔走于日中，暑湿合内郁之火，而成痢疾。昼夜一二百次，不能起床，以粗纸铺于褥上，频频易置，但饮水而不能进食，其痛甚厉，肛门如火烙，扬手掷足，躁扰无奈。余诊其脉，弦紧劲急，不为指挠，谓曰：此证一团毒火，郁结在肠胃之内，其势如焚，救焚须在顷刻，若二三日外，肠胃朽腐矣。于是以大黄四两，黄连、甘草各二两，入大砂锅内煎，随滚随服，服下，人事稍宁片刻，少顷，仍前躁扰一昼夜，服至二十余碗，大黄俱已煎化，黄连、甘草俱煎至无汁。次日，病者再求前药。余诊毕，见脉势稍柔，知病可愈，但用急法，不用急药。遂改用生地黄、麦门冬各四两，另研生汁，而以天花粉、牡丹皮、赤芍药、甘草各一两，煎成和汁大碗咽之。以其来势暴烈，一身津液，从之奔竭，待下痢止，然后生津养血，则枯槁一时难回。今脉势既减，则火邪俱退，不治痢而痢自止，岂可泥润滞之药而不急用乎？服此药，果然下痢尽止，但遗些少气沫耳。第三日，思食豆腐浆。第四日，略进陈仓米清汁。缓缓调至旬余，方能消谷。亦见胃气之存留一线者，不可少此焦头烂额之客耳。

陈汝明病痢，发热如蒸，昏沉不食，重不可言。至第三日，危急将绝，方请余诊。其脉数大空虚，尺脉倍加洪盛，谓曰：此两病而凑于一时之证也。内有湿热与时令外热相合，欲成痢证，尚不自觉，又犯房劳，而为骤寒所乘，以故发热身重，不食昏沉，皆属少阴肾经外感。少阴受邪，原要下利清白，此因肠中湿热已蒸，成猪肝鱼脑败浊之形，故色虽变，而下利则同也。再用痢疾门药一剂，即刻不救矣。遂忙以麻黄附子细辛汤一剂与之，表散外邪，得汗后热即微减；再以附子理中汤，连进二剂，热退，身轻能食；改用黄连理中汤丸服，至旬日全安。

叶茂卿幼男病痢禁口，发热十余日，呕哕连声不断，诊其关脉上涌而无根，再诊其足脉，亦上涌而无根。谓其父曰：此非禁口痢之证，乃胃气将绝之证也。禁口痢者，虚热在胃，壅遏不宣，故觉其饱而不思食，治宜补虚清热两法。此因苦寒之药所伤，不能容食，治惟有颛颛温补一法而已。于是以理中汤连投二剂，不一时，痢下十余行，遍地俱污。茂卿恐药不对证，求更方。余曰：吾意在先救胃气之绝，原不治痢。即治痢，人之大小肠盘迭腹中甚远，虽神丹不能遽变其粪，今借药力催之速下，正为美事，焉可疑之？遂与前药连服二日，人事大转，思食不哕，痢势亦减。四日后止便糟粕，以补中益气，调理旬日全安。此可见小儿之痢，纵啖伤胃者多，内有积热者少，尤不宜轻用痢疾门中通套治法也。

浦君艺病痢疾，初起有表邪未散，而误用参、朮固表，使邪气深入，又误服黄连凉解，大黄推荡，治经月余，胃气不运，下利一昼夜百余行。一夕，呕出从前黄连药汁三五碗，呕至二三次后，胃与肠遂打为一家，内中幽门阑门洞开无阻，不但粥饮直出，即人参浓膏，才吞入喉，已汩汩从肠奔下。危急之中，诸昆玉及内戚俱探余曰：此证可无恐乎？余曰：在此用药，便有可恃，吾岂不知疾势之危？但无别人可任，姑以静镇之，而殚力以报知己耳。于是以大剂四君子汤，煎调赤石脂、禹余粮二末，连连与服，服后其下利之势少衰，但腹中痛不可忍。君艺曰：前此下痢虽多，然尚不痛，服此药而痛增，未可再服矣。余曰：此正所谓通则不痛，痛则不通之说也。不通则危，痛则安，何乐而不痛耶？仍以前药再进。俟势已大减，才用四君子倍茯苓十余剂全安。
古今图书集成医部全录卷二百六十四

　大小便门

　　黄帝素问

　　　阴阳应象大论

清阳出上窍，浊阴出下窍。阴味出下窍，阳气出上窍。
【 注　人之清阳，本乎天而出上窍；人之浊阴，本乎地而出下窍。味有质，故下流于便泻之窍；气无形，故上出于呼吸之门。】 

　　　玉机真脏论

冬脉不及，则令人心悬如病饥，(月少)中清，脊中痛，少腹满，小便变。
 【 注　肾为生气之原，不及则心肾水火之气不能交济，故令人心悬如病饥。肾之生阳不足，故(月少)中冷。肾虚而不能施化，故小便变而少腹满也。】 

　　　标本病传论

脾病，身痛体重，一日而胀，二日少腹腰脊痛、胫酸，三日背(月吕)筋痛、小便闭，十日不已，死。冬人定，夏晏食。
 【 注　病先发于脾，则身痛体重，一日而之胃则胀，二日而之肾则少腹腰脊痛胫酸，三日而之膀胱则背(月吕)筋痛小便闭，十日不已死。冬之人定在亥，谓土败而水胜也。夏之晏食在寅，木旺而土绝也。】 
肾病，少腹腰脊痛，胻酸，三日背(月吕)筋痛、小便闭，三日腹胀，三日两胁支痛，三日不已，死。冬大晨，夏晏晡。
 【 注　病先发于肾，则少腹腰脊痛。三日而之膂、膀胱，则背(月吕)筋痛，小便闭；三日而之胃则腹胀；三日而之肝则两胁支痛。冬之大明在辰，土旺而水灭也。夏之晏晡在亥，水绝而不能生也。】 
胃病，胀满，五日少腹腰脊痛、胻酸，三日背(月吕)筋痛、小便闭，五日身体重，六日不已，死。冬夜半后，夏日昳。
 【 注　病先发于胃，故胀满。五日而之肾，则少腹腰脊痛胫酸；三日而之(月吕)、膀胱，则背(月吕)筋痛，小便闭；五日而之脾，则身体重；再六日不已而死。冬夜半后者，土败而水胜也。夏日昳者，乃阳明所主之时，土绝而不能生也。】 
膀胱病，小便闭，五日少腹胀、腰脊痛、胻酸，一日腹胀，一日身体痛，二日不已，死。冬鸡鸣，夏下晡。
 【 注　病先发于膀胱，则小便闭。五日而之肾，则少腹胀，腰脊痛；一日而之胃，则腹胀；一日而之脾，则身体痛。冬鸡鸣在丑，乃太阳少阳生气之时，气绝而不能生。夏下晡，乃阳明生气之时，阳明之气亦绝。】 

　　　奇病论

帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥，死不治。此所谓得五有余，二不足也。帝曰：何谓五有余，二不足？岐伯曰：所谓五有余者，五病气之有余也。二不足者，亦病气之不足也。今外得五有余，内得二不足，此其身不表不里，亦正死明矣。
【 注　阳明乃燥热之经，从中见太阴之湿化。太阴不足，则胃气热，而人迎躁盛。胃气上逆，颇关在肺，而为喘息气逆。胃气盛强，不能游溢精气，而太阴不足矣。太阴不足，则五脏六腑皆无所受气，而为厥逆之死证。五有余者，谓身热如炭，颈膺如格，人迎躁盛，喘息而气逆，此五病气之有余。二不足者，病癃一日数十溲，太阴脉微细如发，亦病气之不尼。阳明主表，外得五有余，不能行气于表之三阳。太阴主里，内得二不足，不能行气于里之三阴。此其身之表里阴阳皆为断绝，其死明矣。】 

　　　厥论

太阴之厥，则腹满(月真)胀，后不利。
 【 注　足太阴之脉，入腹属脾，故厥则腹满(月真)胀。食饮入胃，脾为转输，逆气在脾，故后便不利。】 
少阴之厥，则口干溺赤。
 【 注　足少阴经脉厥逆，则肺金不能通调于下，故溺赤。】 
厥阴之厥，则少腹肿痛，腹胀泾溲不利。
 【 注　足厥阴之脉，内抵少腹，挟胃属肝络胆，故厥则少腹肿痛而腹胀。其下循阴股，入毛中，环阴器，抵少腹，是以泾溲不利。】 
厥阴厥逆挛腰痛，虚满前闭。
 【 注　腰者，肝之表也。虚满者，食气不能散精于肝也。前闭者，肝主疏泄也。】 
三阴俱逆，不得前后，使人手足寒，三日死。
 【 注　三阴俱逆，自阴与阳别矣。不得前后者，阴关于下也。诸阳之气，皆生于阴，三阴俱逆，则生气绝灭，是以手足寒而三日死。】 

　　　灵兰秘典论

三焦者，决渎之官，水道出焉。
 【 注　三焦下俞出于委阳，并太阳之正，入络膀胱，约下焦，实则闭癃，虚则遗溺。三焦主气，气化则水行，故为决渎之官也。】 
膀胱者，州都之官，津液藏焉，气化则能出矣。
 【 注　膀胱为水腑，乃水液都会之处，故为州都之官。水谷入胃，济泌别汁，循下焦而渗入膀胱，故为津液之所藏，气化则水液运行而下出矣。】 

　　　五脏别论

魄门亦为五脏使，水谷不得久藏。
 【 注　魄门，肛门也。上合于肺，故名魄门。五脏之浊，从此而出，故亦为五脏之下窍。肠胃之腐秽，从此而泻出，故曰：水谷不得久藏。】 

　　　气厥论

黄帝问曰：五脏六腑，寒热相移者何？岐伯曰：胞移热于膀胱，则癃溺血。
 【 注　膀胱者，胞之室也。冲任起于胞中，为经血之海。胞移热于膀胱，是经血之邪移于膀胱，故溺血。热则水道燥涸，故癃闭也。】 

　　　五常政大论

涸流之纪，其病癃闭，邪伤肾也。
 【 注　癃闭，邪伤肾而肾气不化也。】 

　　　宣明五气论

五气所病，膀胱不利为癃，不约为遗溺。
 【 注　《灵枢经》曰：三焦下腧出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之。】 

　　　六元正纪大论

阳明司天之政，初之气，小便黄赤。
【 注　阴凝于外，则阳郁于内，故民病便赤。】 

　　　调经论

形有余则腹胀，泾溲不利。
 【 注　泾，大便；溲，小便也。】 

　　　至真要大论

太阴司天，湿淫所胜，大便难。
 【 注　肾开窍于二阴，故大便难。】 
少阴司天，热淫所胜，民病溺色变。
 【 注　溺色变，肺经之病，盖火淫而金气受伤也。】 
厥阴之胜，小便黄赤。
 【 注　小便黄赤，木淫而生火也。】 
少阳之复，渴饮水浆，色变黄赤。
 【 注　渴饮水浆，阳明胃金燥也。太阴湿土，主四之气，色变黄赤者，火土相合也。】 
少阳在泉，客胜，甚则下白溺白。
 【 注　甚则下白溺白者，病及于阳明太阴之主气也。盖金主气，气化则溺出。溺白者，气不化而溺不清也。下白者，土气伤而大便色白也。】 
岁太阴在泉，少腹痛肿，不得小便。
 【 注　少腹肿不得小便，乃膀胱经病，盖土气淫胜，而水脏水腑皆为病也。】 
岁少阳在泉，火淫所胜，民病注泻赤白，少腹痛，溺赤，甚则血便。少阴同候。
【 注　热伤血分则注赤，热伤气分则注白。热在下焦，故少腹痛而溺赤，甚则血出于小便也。少阴之火出自水，少阳之火生于地，故与少阴同候。】 
厥阴之胜，化而为热，小便黄赤。
 【 注　木淫而生火也。】 
少阳之胜，耳聋溺赤。
 【 注　热淫于下，则为溺赤。】 
少阴在泉，客胜，则溲便变。
 【 注　溲便变者，水火相交，火淫于下也。】 
太阴在泉，客胜，则便溲不时。
 【 注　此在泉之湿气，客于太阴之经，下及于内也。】 
诸病水液，澄澈清冷，皆属于寒。诸转反戾，水液浑浊，皆属于热。
 【 注　反戾，了戾也。】 

　　　刺热篇

肝热病者，小便先黄。
 【 注　肝主疏泄，故小便黄赤。】 

　　灵枢经

　　　邪气脏腑病形篇

肝脉微滑为遗溺。
【 注　肝主疏泄，肝气盛而热，故遗溺也。】 
脾脉滑甚为(疒贵)癃。
 【 注　脾为阴湿之土，湿热则为疝(疒贵)，为小便闭癃。】 
肾脉微急为不得前后，滑盛为癃(疒贵)。
 【 注　肾为生气之原，开窍于二阴，气虚不化，故不得前后。有热则为小便闭癃，为睪丸肿(疒贵)。】 

　　　营卫生会篇

黄帝曰：愿闻下焦之所出？岐伯答曰：下焦者，别回肠，注于膀胱而渗入焉。故水谷者常并居于胃中，成糟粕而俱下于大肠，而成下焦。渗而俱下，济泌别汁，循下焦而渗入膀胱焉。
 【 注　下焦之部署，在胃之下口，别走于回肠，注于膀胱而渗入焉。故水谷者，常并居于胃中，成槽粕而俱下于大肠，就下焦之气，济泌别汁，循下焦之经，而渗入膀胱，气化则出矣。】 

　　　经脉篇

肺手太阴之脉，是主肺所生病者，气盛有余则肩背痛，风寒，汗出中风，小便数而欠。气虚则肩背痛寒，少气不足以息，溺色变。
 【 注　气之盛虚者，谓太阴之气也。溺色变者，气虚而不化也。】 
胃足阳明之脉，有余于胃，则消谷善饥，溺色黄。
 【 注　气盛于内也。】 
肝足厥阴之脉，是主肝所生病者，胸满呕逆，飧泄狐疝，遗溺闭癃。
 【 注　肝气虚则飧泄遗溺，实则闭癃。】 

　　　五癃津液别篇

天寒则腠理闭，气湿不行，水下流于膀胱，则为溺与气。
 【 注　天寒则腠理闭，三焦之气，因湿而不行，津水下流于膀胱，则为溺与气。气化而出者为溺。藏于膀胱者，化生太阳之气也。】 

　　　五味篇

酸走筋，多食之，令人癃。酸入于胃，其气濇，以收上之两焦，弗能出入也。不出则留于胃中，胃中和温则下注膀胱，膀胱之脆薄，以懦得酸则缩，绻约而不通，水道不行，故癃。阴者，积筋之所终也，故酸入而走筋。
 【 注　酸气收濇，故弗能出于上之两焦。不出则留于胃而溜于下焦，注于膀胱矣。膀胱为脬之室，脬居于中，故膀胱之体质脆薄，以懦得酸则易于缩绻，缩别约而不通，水道不行，故为癃闭。阴者，前阴。积筋者，宗筋也。宗筋者筋之主也。酸入于宗筋，故走筋也。】 

　　　九针篇

膀胱不约为遗溺，下焦溢为水。
 【 注　膀胱不约，而为遗溺。下焦如渎，水道出焉。病则反溢，而为水病矣。】 

　　金匮要略 【 汉?张机】 

　　　大便难

腹满篇曰：痛而闭者，厚朴三物汤主之。
五脏篇曰：趺阳脉浮而濇，浮则胃气强。濇则小便数。浮濇相搏，大便则坚，其脾为约。麻子仁丸主之。
消渴篇曰：趺阳脉数，胃中有热，即消谷引食，大便必坚，小便即数。

　　　小便数

消渴篇曰：趺阳脉浮而数，浮即为气，数即消谷而大坚。气盛则溲数，溲数即坚，坚数相搏，即为消渴。

　　　小便不利

湿痹篇曰：太阳病，关节疼痛而烦，脉沉而细者，此名湿痹。湿痹之候，小便不利，大便反快，但当利其小便。
血痹篇曰：男子脉虚沉弦，无寒热短气里急，小便不利，面色白，时目瞑，兼衄，少腹满，此为劳使之然。
虚劳，腰痛少腹拘急，小便不利，八味肾气丸主之。
消渴篇曰：小便不利者，有水气，其人若渴，(艹舌)蒌瞿麦丸主之。
小便不利，蒲灰散主之。滑石白鱼散、茯苓戎盐汤并主之。
脉浮发热，渴欲饮水，小便不利者，猪苓汤主之。
水气篇曰：里水者，一身面目黄肿，其脉沉，小便不利，故令病水。假如小便自利，此亡津液，故令渴也。越婢加朮汤主之。
趺阳脉当伏，今反数，本自有热，消谷，小便数，今反不利，此欲作水。
寸口脉浮而迟，浮脉则热，迟脉则潜，热潜相搏，名曰沉；趺阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。
少阴脉紧而沉，紧则为痛，沉则为水，小便即难。脉得诸沉，当责有水。身体肿重，水病脉出者，死。
夫水病人，目下有卧蚕，面目鲜泽，脉伏，其人消渴，病水腹大，小便不利，其脉沉绝者，有水，可下之。
问曰：病下利后，渴饮水，小便不利，腹满因肿者，何也？答曰：此法当病水。若小便自利及汗出者，当自愈。
肺水者，其身肿，小便难，时时鸭溏。
脾水者，其腹大，四肢苦重，津液不生，但苦少气，小便难。
肾水者，其腹大，脐肿，腰痛，不得溺，阴下湿如牛鼻上汗，其足逆冷，面反瘦。
师曰：寸口脉沉而迟，沉则为水，迟则为寒，寒水相搏，趺阳脉伏，水谷不化，脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。
问曰：病者苦水，面目身体四肢皆肿，小便不利，脉之不言水，反言胸中痛，气上冲咽，状如炙肉，当微欬喘。审如师言，其脉何类？师曰：寸口脉沉而紧，沉为水，紧为寒，沉紧相搏，结在关元。始时当微，年盛不觉。阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除，后重吐之，胃家虚烦，咽燥欲饮水，小便不利，水谷不化，面目手足浮肿；又与葶苈圆下水，当时如小差，食饮过度，肿复如前，胸胁苦痛，象若奔豚，其水扬溢，则浮欬喘逆，当先攻击卫气，令止乃治欬，欬止，其喘自差。先治新病，病当在后。
黄疸篇曰：趺阳脉紧而数，数则为热，热则消谷，紧则为寒，食即为满。尺脉浮为伤肾，趺阳脉紧为伤脾。风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。
阳明病，脉迟者食难用饱，饱则发烦头眩，小便必难，此欲作谷疸。虽下之，腹满如故。所以然者，脉迟之故也。
夫病酒黄疸，必小便不利，其候心中热，足下热，是其证也。
脉沉渴欲饮水，小便不利者，皆发黄。
黄疸腹满，小便不利而赤，自汗出，此为表和里实，当下之，宜大黄硝石汤。

　　脉诀 【 晋?王叔和】 

　　　大小便病脉

肺脉歌曰：肺脉浮兼实，咽门燥又伤。大便难且濇，鼻内乏馨香。
浮脉歌曰：尺部见之风入肺，大肠干濇故难通。
杂病歌曰：内实腹胀痛满盈，心下牢强干呕频；手足烦热脉沉细，大小便濇死多真。
实脉歌曰：尺部如绳应指来，腹胀小便应不禁。
洪脉歌曰：洪向尺中还若是，小便赤濇脚酸疼。
沉脉歌曰：沉在尺中腰脚重，小便稠数色如泔。
察色观病生死候歌曰：体重溺出时不止，肉绝六日便高(扌弃)。

　　千金方 【 唐?孙思邈】 

　　　闭塞

人有因时疾瘥后，得闭塞不通，遂致夭命，大不可轻之，所以备述。虽非死病，若不明药饵者，拱手待毙。深可痛哉！单服诸方，以虞仓卒耳。凡大便不通，皆用滑腻之物及冷水，并通也。凡面黄者，即知大便难。

　　活人书 【 宋?朱肱】 

　　　大便

问：手足逆冷而大便秘，小便赤，或大便黑色，脉沉而滑。曰：此名阳证似阴也。重阳必阴，重阴必阳，寒暑之变也。假令手足逆伶而大便秘，小便赤，或大便黑色，其脉沉而滑者，皆阳证也。轻者白虎汤，甚者承气汤。伤寒失下，血气不通，令四肢逆冷，此是伏热深，故厥亦深，速用大承气加分剂下之，汗出立瘥。
热厥与阴厥自不同。热厥者，微厥即发热。若阴厥即不发热，四肢逆冷，恶寒，脉沉而细，大小便滑泄。
问：有数日不大便，有大便难，有大便硬，有燥屎，有大便溏。曰：伤寒数日不大便，大便硬及有燥屎，皆知有热，用大柴胡、大承气、小承气攻之。然仲景论大便不通，亦有数种不可攻者。
仲景又有阳结阴结之论，不可不别也。其脉浮而数，能食不大便，此为实，名曰阳结，宜用小柴胡汤。所谓和其荣卫以通津液，纵不了了，得屎而解也。其脉沉而迟，不能食，身体重，大便反硬，名曰阴结，宜用金液丹。所谓阳盛则促，阴盛则结，促结同也。
又问：大便溏者，何也？古人云：岁火不及，寒乃大行，民病鹜溏。大率病人肠中有寒，即大便鸭溏。盖溏者，胃中冷，水谷不别故也。华佗云：寒即溏，热即垢。仲景说初硬后溏有二证，小便不利，小便少，皆水谷不分耳。

　　　小便

问：小便不利，小便难。曰：伤寒发汗后，小便多亡津液，胃中极干，故小便不利。医见小便不利，往往利之，误矣。《类纂》云：胃中干则无小便，慎不可利。故仲景云下之后复发汗，小便不利者，亡津液耳。若伤寒引饮，下焦有热，小便不通，脉浮者，五苓散；脉沉者，猪苓汤也。表不解，心下有水，发热而欬，小腹满，小便不利者，小青龙汤去麻黄加茯苓也。伤寒无汗，翕翕发热，头项强痛，小便不利者，桂枝汤去桂加茯苓、白朮也。呕而发热，胸胁满，心下怔忪，小便不利者，小柴胡汤去黄芩加茯苓。少阴病小便不利者，四逆汤加茯苓也。大抵中湿与发黄，以利小便为先。阳明汗多，以利小便为戒。
又问：小便难，何也？曰：阴虚故也。阴虚者，阳必凑之，为阳所凑也。故小便黄者，中有热也。宜瞿麦、滑石之类泻之。太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。阳明中风，脉弦浮大，短气腹满，胁下及心痛，鼻干不得汗，嗜卧身黄，小便难，潮热而哕者，小柴胡加茯苓主之。
问：小便自利，小便数。曰：太阳证，下焦有热，小腹必满，应小便不利，而小便反利者，下血证也，抵当汤主之。阳明证自汗出，应小便少，而小便自利者，津液内竭也，屎虽硬不可攻也，当用蜜煎导之。少阴证四逆而小便自利者，虚寒证也，四逆汤、真武汤去茯苓。
又问：小便数者何也？曰：肾与膀胱俱虚，而有客热乘之。二经既虚，致受于客热，虚则不能制水，故令数。小便热则水行濇，濇则小便不快，故令数起。诊其趺阳脉数，胃中热即消谷引饮，大便必硬，小便即数。太阳病自汗，四肢拘急，难以屈伸，心烦，微恶寒，脚挛急，若小便数者，慎不可行桂枝，宜与甘草干姜汤、芍药甘草汤。大抵溲数则大便难。仲景云：趺阳脉浮而濇，浮则胃气强，濇则小便数，浮濇相搏，大便则硬，其脾为约，麻子仁丸主之。太阳病若汗、若吐、若下后，微烦，小便数，大便因硬者，小承气汤和之愈。
又云：伤寒脉浮，自汗，小便数，若胃中不和，谵语者，少与调胃承气汤。
问：一身尽痛，发热身黄，小便不利，大便反快者。曰：此名中湿也。风雨袭虚，山泽蒸气，人多中湿，湿流关节，须身体烦痛，其脉沉缓为中湿，主一身尽痛，发热身黄，小便自利者，朮附汤。若小便不利，大便反快，当利其小便，宜甘草附子汤、五苓散主之。

　　　遗尿

问：腹满身重，难以转侧，口中不仁，面垢，谵语遗尿。曰：此三阳合病也，白虎汤主之。不可发汗，汗之则谵语；下之则额上生汗，手足逆冷；若自汗者，白虎加人参。

　　河间六书 【 金?刘完素】 

　　　大小便秘涩

闭俗作秘，大便涩滞也。热耗其液，则粪坚结，而大肠燥涩紧敛故也。谓之风热结者，谓火甚制金，不能平木，则肝木自旺故也。故大便溏而闭者，燥热在于肠胃之外，而湿热在内故也。义同泄痢后重之义。
大肠小肠移热，名虙瘕。津液耗散不能滑利，菀结而大肠闭涩。槟榔圆主之。
小腹痛，不得大小便，邪气入客，约而不行，故谷气不得通也。枳壳丸主之。
小腹膀胱，按之内痛，若沃以汤，涩于小便，上为清涕，太阳直行，从巅入循于脑气，下灌于鼻，时出清涕不止。肾着汤主之。
食已如饥，胃热能消谷。阳明脉络，心火上行，心憎烦面黄，小便赤涩也。

　　东垣十书 【 元?李杲】 

　　　结燥论

金匮真言论云：北方黑色，入通于肾，开窍于二阴，藏精于肾。又云：肾主大便。大便难者，取足少阴。夫肾主五液，津液润则大便如常。若饥饱失节，劳役过度，损伤胃气，及食辛热味厚之物，而助火邪，伏于血中，耗散真阴，津液亏少，故大便结燥。然结燥之病不一，有热燥、有风燥，有阳结、有阴结；又有年老气虚，津液不足而结燥者。治法云：肾恶燥，急食辛以润之。结者，散之。如少阴不得大便，以辛润之。太阴不得大便，以苦泄之。阳结者散之，阴结者温之。仲景云：小便利而大便硬，不可攻下。以脾约丸润之。食伤太阴，腹满而食不化，腹响然不能大便者，以苦药泄之。如血燥而不能大便者，以桃仁、酒制大黄通之。风结燥而大便不行者，以麻子仁加大黄利之。如气濇而大便不通者，以(木郁)李仁、枳实、皂角仁润之。大抵治病必究其源，不可一概用巴豆、牵牛之类下之，损其津液，燥结愈甚，复下复结，极则以至导引于下而不通，遂成不救。噫！可不慎哉！

　　　关则不得小便

阳极自天而降，是行阴道，乃西方之气，膏粱之物，下泄是也。极则阴道不行，反闭于下，故不得小便，是天之气不得下通也。逆而上行，反行阳道，故血脉凝滞而不通，则人迎之脉大，四倍于气口，此浊气反行清道也，故曰关。

　　　酒毒小便赤涩宜五苓散

若热在中焦，未入太阳之本，小便自利而清，是津液已行，若与五苓散利之，是重涸肾水也。不惟重涸肾水，酒毒之热亦不能去，故上下不通而溺濇，则为发黄也。若入血室，则为蓄血也。

　　溯洄集 【 元?王履】 

　　　小便原委论

或问余曰：《灵枢经》云，水谷者，常并居胃中，成糟粕而俱下于大肠，而成下焦。渗而俱下，济泌别汁，循下焦而渗入膀胱焉。王冰曰：水液自回肠泌别汁渗入膀胱之中，胞气化之而为溺以泄出也。杨介云：水谷自小肠盛受于阑门以分别也。其水则渗灌入于膀胱上口，而为溲便。详已上三说，则小便即泌别之水液，渗入膀胱以出者也。《素问》则曰：饮入于胃，游溢精气，上输于脾，脾气散精，上归于肺，通调水道，下输膀胱。则小便又似水饮精微之气，上升脾肺，运化而后成者也。彼此不同，将何所凭乎？余曰：凭夫理耳。且夫溲溺者，果何物耶？水而已矣。水之下流，其性则然也。故饮入于胃，其精气虽上升，其饮之本，固不能上升体也。既不能上升，则岂可谓小便独为气化所成者哉？惟其不能上升，必有待于能上升者，为之先导，故又曰：膀胱者津液藏焉，气化则能出矣。且水者气之子，气者水之母，气行则水行，气滞则水滞。或者，又谓小便纯由泌别，不由运化，盖不明此理也。虽然，膀胱固曰津液之腑，至于受盛津液，则又有胞而居膀胱之中焉。故又曰：胞移热于膀胱。《灵枢》曰：膀胱之胞，薄以懦。《类纂》曰：膀胱者胞之室。且夫胞之居于膀胱也，有上口而无下口。津液既盛于胞，无由自出，必因乎气化，而后能渐浸润于胞外，积于胞下之空处，遂为溺以出于前阴。《素问》所谓膀胱津液藏焉者，盖举膀胱以该胞也。若曰胞下无空处，则人溺急时至厕，安能即出乎？夫惟积满胞下空处而不可再容，故急急则至厕即出矣。或言胞有下口而无上口，或言胞上下皆有口，或言胞有小窍而为注泄之路，不亦妄欤！

　　丹溪心法 【 元?朱震亨】 

　　　燥结

燥结血少，不能润泽，理宜养阴。
凡人五味之秀者，养脏腑；诸阳之浊者，归大肠。大肠所以司出而不纳也。今停蓄蕴结，独不疏导，何哉？抑有由矣。邪入里则胃有燥粪，三焦伏热则津液中干，此大肠挟热然也。虚人脏冷而血脉枯，老人脏寒而气道濇，此大肠之挟冷然也。亦有肠胃受风，涸燥秘濇，此证以风气畜而得之。若夫气不下降而谷道难，噫逆泛满，必有其证矣。

　　　脾约丸论

成无己曰：约者，结约之约，又约束之约。胃强脾弱，约束津液不得四布，但输膀胱，故小便数而大便硬，故曰脾约。与此丸，以下脾之结燥，润肠结，化津液入胃，则大便利、小便少而愈矣。愚窃有疑者。既曰脾约，脾弱不能运也。脾弱则土亏矣。必脾气之散，脾血之耗。原其所由，久病大下大汗之后，阴血枯槁，内火燔灼，热伤元气，又伤于脾而成此证。伤元气者，肺金受火克，气无所摄；伤脾者，肺为脾之子，肺耗则津竭，必窃母气以自救，金耗则木寡于畏，土欲不伤不可得也。脾失转输之令，肺失传导之官，宜大便秘而难下，小便数而无藏畜也。理宜滋养阴血，使孤阳之火不炽而金行清化木邪有制，脾土清健而运行津液，津液入胃则肠润而通矣。今以大黄为君，枳实、厚朴为臣，虽有芍药之养血，麻仁、杏仁之温润为之佐使，用之热甚而气实者，无有不安。愚恐西北二方，地气高厚，人禀壮实者可用。若用之东南之人，内热自甚，而血气不实者，虽得暂通，将见脾愈弱而愈燥矣。后之用此方者，须知在西北以开结为主，在东南以润燥为主，慎勿胶柱而鼓瑟可也。

　　　论通大便禁忌

予观古方，通大便皆用降气品剂。盖肺气不降，则大便难传送，用杏仁、枳壳、沉香、诃子等是也。又老人、虚人、风人，津液少而秘者，宜以药而滑之，用胡麻、麻仁、阿胶等是也。如妄以峻利药逐之，则津液走，气血耗，虽暂通而即秘矣，必更生他病。昔王少府患此疾，有人以快药利之者累矣。后为肺痿咯脓血，卒至不通而死。

　　　小便不禁

小便不禁者，属热属虚。热者，五苓散加解毒。虚者，五苓加四物。
小便不禁，有虚热、虚寒之分。内虚寒自汗者，秘元丹、三因韭子丸。
内虚湿热者，六味丸或八味丸加杜仲、骨脂、五味。老人宜八味丸减泽泻为妙。
因看卢家《医镜》，见此一药味数分两同，惟丹砂用伏火者，及治病有差，所治者小便数而不禁，怔仲多忘，魇梦不已不同耳。见其不同，审而详之，乃得此治法不瘥。且泛论之：经言肾主大便，肝主小便淋溲。《难经》云：小肠为赤肠。是面赤色及便溺色赤，皆出心与小肠，南方赤色显于外也。经言：下焦如渎者，正谓大小便也。大便为阴，为有形气化，乃下焦之下者也。谓肾主大便，不言大肠者，明子行父道，为肾脏病。小便为阳，为无形气化，乃下焦之高者也。谓肝主小便淋溲，亦是子行父道为腑病。凡诸无形气化者，皆腑病所主。诸有形气化者，皆脏病所主。此二证俱在下焦则同，但有形、无形，及在腑、在脏有殊，俱是丹田衰败。不言心火者，以其相火代行君之政令故也。细分之，则膀胱壬水胜丙火小肠者，不传入阴，故为泄血。泄血利不禁，为有形质病，且不传阴则阴不病。何为有形病？此为阴之体也，为腑之用也。天地阴阳，互为体用，以斯可见。是明五脏为六腑所用，六腑为五脏所用明矣。是有形皆为传阴。大小便不禁，是膀胱不禁为遗溺，此不传阴，是丹田胞络受寒，为壬所克。大抵诸腑皆乘有形，有形病者皆在腑，责其所乘皆在脏也。用伏火丹砂者，去其寒性耳。治法同者，以其俱在下焦，补诸无形，同在胞络耳；以其胞与肾相对，有渠相通故也。肾主大便，肝主小便。所治安得不殊？经曰：肾肝同归一治。又曰：少阳主骨，所生病，溲便难。膀胱主筋，所生病，亦可知也。小便不禁，茯苓汤下。大便不禁，米饮下。

　　　小便不通

小便不通，有气虚、血虚，有痰风闭实热。气虚用参、芪、升麻等先服后吐，或参、芪药中探吐之。血虚，四物汤先服后吐，或藭归汤中探吐亦可。痰多，二陈汤先服后吐。已上皆用探吐。若痰气闭塞，二陈汤加木通、香附探吐之，以提其气，气升则水自降，盖气承载其水也。有实热者当利之，砂糖汤调牵牛末二三分，或山栀之类。有热有湿有气结于下，宜清宜燥宜升。
肾主水，膀胱为之腑。水潴于膀胱，而泄于小肠，实相通也。然小肠独应于心者，何哉？盖阴不可以无阳，水不可以无火，水火既济，上下相交，此荣卫所以流行，而水窦开阖，所以不失其司耳。惟夫心肾不交，阴阳不调，故内外关格而水道濇，传送失度而水道滑。热则不通，冷则不禁。其热盛者，小便闭而绝无。其热微者，小便难而仅有。肾与膀胱俱虚，客热乘之，故不能制水。水挟热而行濇，是以数起而溺有余沥。肾与膀胱俱冷，内气不充，故胞中自滑，所出多而色白，是以遇夜阴盛愈多矣。小便濇滑，又当调适其气。

　　医学正传 【 明?虞抟】 

　　　秘结论

《内经》曰：北方黑色，入通于肾，开窍于二阴，藏精于肾。夫肾主五液，故肾实则津液足而大便滋润，肾虚则津液竭而大便燥结。原其所由，皆房劳过度，饮食失节。或恣饮酒浆，过食辛热。饮食之火起于脾胃，淫欲之火起于命门，以致火盛水亏，津液不生，故传道失常，渐成结燥之证。是故有风燥，有热燥，有阳结，有阴结，有气滞结；又有年高血少，津液枯涸，或因有所脱血，津液暴竭，种种不同，固难一例而推焉。经云：肾恶燥，急食辛以润之，以苦泄之。阳结者散之，阴结者温之。大法治燥者，润之以大黄、当归、桃仁、麻子仁、(木郁)李仁之类。风燥者，加以防风、羌活、秦艽、皂荚之类。丸以炼蜜，取其润燥以助传导之势，故结散而疏通矣。仍多服补血生津之剂，助其真阴，固其根本，庶无再结之患。切勿以巴豆、牵牛等峻剂攻下。虽暂得通快，必致再结愈甚，反酿成病根胶固，卒难调治。或有血虚，脉大如葱管，发热而大便结燥者，甚不可发汗，汗之则重亡津液，闭结而死，此医杀之耳。《活人书》有脾约证，谓胃强脾弱，约束津液，不得四布，但输膀胱，故小便数而大便难，制脾约丸以下脾之结燥，使肠润结化，津流入胃而愈。

　　　小便赤涩

汗多而小便赤涩，暑月多有此证。盛暑所饮既多，小便反濇少而赤，缘上停为饮，外发于汗，津道不通，小肠濇闭，则水不运下。五苓散一名导逆，内有朮、桂收汗，猪苓、泽泻、茯苓分水道，收其在外者使之内，又从而利导焉。发者敛之，壅者通之，义取于此。然有虚劳汗多而小便赤涩者，却是五内枯燥，滋腴既去，不能生津，故溺涩而赤，不宜过用通小便之剂，竭其肾水，惟当温养润肺，十全大补汤、养荣汤之类选用。
汗者心液。心主血，养血则心得所养，汗止津生，不待通溺而自清矣。诸失精血及患痈毒人，忽有小便赤涩之证，此亦是枯竭不润之故。

　　证治要诀 【 明?戴思恭】 

　　　大便秘

有风秘、冷秘、气秘、热秘；又有老人津液干燥，是名虚证。妇人分产亡血，及发汗利小便，病后血气未复，皆能作秘，俱宜麻仁丸。风秘之病，由风搏肺脏，传于大肠，故传化难。或其人素有风病者，亦多有秘，宜小续命汤去附子倍芍药，入竹沥两蚬壳许。实者，吞脾约麻仁丸；虚者，吞养正丹。冷秘由冷气横于肠胃，凝阴固结，津液不通，胃道秘塞，其人肠内气攻，喜热恶寒，宜藿香正气散加枳壳、官桂各半钱，吞半硫丸。热药多秘，惟硫黄暖而通；冷药多泄，惟黄连肥肠而止泄。气秘由气不升降，谷气不行，其人多噫。宜苏子降气汤加枳壳吞养正丹，或半硫丸、来复丹。未效，佐以木香槟榔丸。欲其速通，则枳壳生用。
热秘，面赤身热，肠胃胀闷，时欲得冷，或口舌生疮，此由大肠热结，宜四顺清凉饮吞顺肠丸，或木香槟榔丸。有气作疼，大肠秘结，用通剂而便愈不通。又有秘气，强饮通之，虽通复闭。或迫之使通，因时下血者，此惟当顺气，气顺便自通。顺气之法，又当求温暖之剂。曾有下巴豆等药不通，进丹、附却通，不可不知。
老人虚秘，反出汗利，小便过多。一切病后血气未复而秘者，宜苏子降气汤倍加归吞威灵仙丸，或肉黄饮、苁蓉顺肠丸尤宜。
宿食留滞，结而不通，腹胀气急，胸中痞满，宜感应丸加巴豆。
凡诸秘服药不通，或兼他证不受药者，用蜜皂角导。冷秘，生姜导亦佳。

　　　闭癃

古名曰癃者，罢也。不通为癃。不约为遗。小便滴沥濇痛者，谓之淋。小便急满不通者，谓之闭。宜五苓散、灯心汤调服。暑月多有此患，止宜本药。闭而不通，脐下胀为癃闭，以灯心汤调五苓散，或洗慈汤调独味琥珀末；仍令其以盐填脐下，更滴之以水。
若服凉药不效，审是冷秘，宜炒盐熨其小腹，或洗慈汤熏洗。有腹急而小便不通，愈用通剂愈甚，宜以盐实脐中，就盐上灼艾十来壮。

　　　频数遗尿

小便多者，乃下元虚冷，肾不摄水，以致渗泄。宜菟丝子丸、八味丸、元兔丹、生料鹿茸丸。
有人每日从早至午前，定尿四次，一日之间，又自无事，此肾虚所致。亦犹脾肾泄，早泄而晚愈，次日又复然者也。
若小便常急，遍数虽多，而所出常少，放了复急，不濇痛，却非淋证，亦有小便毕，少顷忽再出些，少者多因自忍尿，或忍尿行房事而然。宜生料五苓散减泽泻之半，加阿胶一钱，吞八味丸。此丸须用五味子者。
睡着遗尿者，此亦下元冷，小便无禁而然。宜大菟丝子丸，猪胞炙碎煎汤下。
有盛喜致小便多，日夜无度，乃喜极伤心，心与小肠为表里。宜分清饮、四七汤各半贴和煎；仍以辰砂妙香散，吞小菟丝子丸或元兔丹。
小便不禁，出而不觉，赤者有热，白者气虚也。

　　明医杂着 【 明?王纶】 

　　　不禁频数

小便不禁或频数，古方多以为寒，而用温濇之药。殊不知属热者，盖膀胱火邪妄动，水不得宁，故不能禁而频数来也。故年老人多频数者，是膀胱血少，阳火偏旺也。治法当补膀胱阴血，泻火邪为主，而佐以收濇之剂，如牡蛎、山茱萸、五味子之类，不可用温药也。病本属热，故宜泻火。因水不足，故火动而致小便多。小便既多，水益虚矣。故宜补血泻火，治其本也；收之濇之，治其标也。

　　医学纲目 【 明?楼英】 

　　　闭癃

闭癃，合而言之一病也，分而言之，有暴久之殊。盖闭者，暴病为溺闭，点滴不出，俗名小便不通是也。癃者，久病为溺癃，淋沥点滴而出，一日数十次或百次，名淋病是也。
小便不通，腹下痛，状如覆碗，痛闷难忍者，乃肠胃干涸，膻中气不下。故经所谓：膀胱者，州都之官，津液藏焉，气化则能出矣。故膻中者臣使之官，三焦相火，肾为气海也。王注曰：膀胱津液之腑，胞内居之，处少腹间毛内。若得气海之气施化，则溲便注下。气海之气不及，则隐秘不通，故不得便利也。先用木香、沉香各三钱，酒调下，或八正散。甚则宜上涌之，令气通达，便自通利。经所谓：病在下，上取之。王注曰：热攻于上，不利于下。气盛于上，则辛温散之，苦以利之。
小腹痛胀，如覆椀为实。其法有二：气壅塞于下者，用吐法以提之。血瘀于下者，用桃仁之类以破之。

　　　不利

经云：肾合膀胱，膀胱者津液之腑也。小肠属肾，肾上连肺，故将两脏。三焦者，中渎之腑也，水液出焉。是属膀胱，乃肾之腑也。又云：膀胱者，州都之官，津液藏焉，气化则能出矣。由是言之，膀胱藏水，三焦出水。治小便不利，故刺灸法但取三焦穴，不取膀胱也。小肠属肾肺，故东垣用清肺饮子、滋肾丸利小便是也。

　　医学入门 【 明?李梴】 

　　　大便燥结

燥有风燥、热燥、火燥、气血虚燥，详燥门。结有能食脉实数者为阳结，不能食脉弦微者为阴结；亦有年高气血虚结者。
燥属少阴津液不足，辛以润之。结属太阴有燥粪，苦以泻之。凡结后仍服润血生津之剂，免其再结再通，愈伤元气。
湿热怫郁，心腹胀满，有虫积者，槟榔丸。凡燥结有时者为实，无时者为虚。有药石毒者，大小便闭，气胀如鼓者，三和散合三黄汤。饮食毒者，香连丸。胃火者，白虎汤。
津少，因发汗利小便过多，及产后失血等证。血液枯者，五仁丸、肾气丸、大补阴丸，或导滞通幽汤加槟榔、条芩、陈皮。气虚者参仁丸、补中益气汤。挟七情者，古苁沉丸。
脏寒则气滞，脏冷则血枯。有痃癖冷气结滞者，古半硫丸、古姜附汤、五积散，冰冷与之。其病虽宜服阳药，若大便不通者，当暂与润剂以微通之，不令闭结。
七情气闭，后重窘迫者，三和散、六磨汤。脉浮昼便难者，陈皮、杏仁等分蜜丸服；脉沉夜便难者，换桃仁。
痰滞不通者，二陈汤加枳壳、槟榔。
伤热物者，三黄丸。伤寒物者，丁香脾积丸，通用大黄备急丸。有脾胃伏火者，润肠丸。
燥结当用流行肺气，肺与大肠为表里故也。枳梗汤加紫苏，或苏子降气汤，或苏子、麻仁煮粥。又如脾约证，胃强脾弱，约束津液，不能四布，但输膀胱，故小便数而大便难，此脾约丸之由制也。但脾属阴，虚火燔金，耗则肺失传化，尤宜滋阴养血。在西北壮实者，以脾约丸开结可也；东南气血虚者，润燥为主。
通用冷热熨法、淹脐法、麻油导法。

　　　小便不通

经曰：膀胱不利为癃，候其鼻头色黄者，小便必难。肾主水，畜于膀胱，泄于小肠，实相通也。然肾应于心，心火盛则小肠热结。热微则小便难而仅有，热甚则小便闭而绝无。宜清热生津为主，单(石卜)硝散、五苓散。脐下胀者加琥珀；或单号珀为末蜜丸，人参茯苓煎汤下；或捣生车前子自然汁，入蜜一匙调服。有利大便行后而小便不利者，八正散加木香。热盛茎中濇痛者，导赤散加山栀、大黄，或麻子仁丸、冷热熨法。
虚损久病自汗，五内枯燥，及诸疮失血过多，人参养荣汤。有精竭不痛茎痒，八味丸。有胃弱不能通调水道，下输膀胱及气虚，四君子汤加黄芪、升麻。有脾枯亡血，及劳伤血虚，四物汤。气血俱虚，八物汤。
痰涎阻滞，气道不通者，导痰汤加升麻。
忿怒气结，闭遏不通者，二陈汤加木香、香附、木通，俱先服一盏；后煎滓探吐以提其气，气升则水自降矣。实热，砂糖调牵牛末一二钱探吐。
上热者，导赤散加黄连灯心。下虚者，滋肾丸。上盛下虚者，清心莲子饮。

　　　小便不禁

实热乃膀胱火动，四苓散合三黄汤加五味子、山茱萸少许。血虚，四苓散合四物汤加山栀、升麻。
虚乃肾与膀胱气虚，十全大补汤加益智仁，或缩泉丸、大菟丝子丸、二苓丸。遇夜阴盛愈多，内虚自汗者，秘元丹。内虚湿热者，肾气丸，八味丸减泽泻、附子，加五味子、杜仲、故纸，倍山茱萸。虚寒冷者，古桂汤，大菟丝子丸加肉桂。
劳心不禁者，妙香散、桑螵蛸散。劳役伤脾者，补中益气汤。
下虚内损，则膀胱不约，便溺自遗，或尿后余沥，皆火盛水不得宁。治宜补膀胱阴血，泻火邪为主，而佐以山茱萸、牡蛎、五味子之类，不可温药。古方补阴丸最妙。妇人产后伤胞，小儿胞冷，鸡(月坒)胵散主之。

　　医宗必读 【 明?李中梓】 

　　　大便不通

玩《内经》之言，则知大便秘结，专责之少阴一经。证状虽殊，总之津液枯干，一言以蔽之也。分而言之，则有胃实、胃虚、热秘、冷秘、风秘、气秘之分。胃实而秘者，善饮食，小便赤，麻仁丸、十宣丸之类。胃虚而秘者，不能饮食，小便清利，厚朴汤。热秘者，面赤见热，六脉数实，肠胃胀闷，时欲得冷，或口舌生疮，四顺清凉饮、润肠丸、木香槟榔丸。实者，承气汤。冷秘者，面白或黑，六脉沉迟，小便清白，喜热恶冷，藿香正气散加官桂、枳壳，吞半硫丸。气秘者，气不升降，谷气不行，其人多噫，苏子降气汤加枳壳，吞养正丹；未效，佐以木香槟榔丸。风秘者，风搏肺脏，传于大肠，小续命汤去附子倍芍药加竹沥，吞润肠丸或活血润肠丸。更有老年津液干枯，妇人产后亡血，及发汗利小便，病后血气未复，皆能秘结。法当补养气血，使津液生则自通。误用硝黄利药，多致不救，而巴豆牵牛，其害更速。八珍汤加苏子、橘红、杏仁、苁蓉，倍用当归。若病证虽属阴寒，而脉实微躁，宜温暖药中略加苦寒，以去热躁，躁止勿加。如阴躁欲坐井中者，两尺按之必虚，或沉细而迟，但煎理中汤，待极冷方服；或服药不应，不敢用峻猛之药者，宜蜜煎导之。用盐五分，皂角末五分，入蜜煎中，其功更捷。冷秘者，酱生姜导之，或于蜜煎中加草乌头末。有热者，猪胆汁导之。久虚者，如常饮食法煮猪血脏汤，加酥食之。血仍润血，脏仍润脏，此妙法也。每见江湖方士，轻用硝黄者十伤四五，用巴丑者十伤七八，不可不谨也。或久而愈结，或变为肺痿吐脓血，或饮食不进而死。

　　　小便闭癃

闭与癃，二证也。新病为溺闭，盖点滴难通也。久病为溺癃，盖屡出而短少也。闭癃之病，《内经》分肝与督脉、三焦与膀胱四经。然太阳膀胱但主藏溺，其主出溺者皆肝经及督脉及三焦也。又考膀胱为州都之官，津液藏焉，气化则能出矣。夫主气化者，太阴肺经也。若使肺燥不能生水，则气化不及州都，法当清金润肺，车前、紫菀、麦冬、茯苓、桑皮之类。如脾湿不运而精不上升，故肺不能生水，法当燥脾健胃，苍朮、白朮、茯苓、半夏之类。如肾水燥热，膀胱不利，法当滋肾涤热，黄蘗、知母、茯苓、泽泻、通草之类。夫滋肾泻膀胱，名为正治。清金润燥，名为隔二之治。健胃燥脾，名为隔三之治。又或有水液只渗大肠，小肠因而燥竭，宜以淡渗之品，茯苓、猪苓、通草、泽泻之类，分利而已。或有气滞不能通调水道，下输膀胱者，顺气为急，根壳、木通、橘红之类。有实热者，非与纯阴之剂，则阳无以化。上焦热者，栀子、黄芩；中焦热者，黄连、芍药；下焦热者，黄蘗、知母。有大虚者，非与温补之剂，则水不能行，如金匮肾气丸，及补中益气汤是也。丹溪尝曰：吾以吐法通小便，譬如滴水之器，上窍闭则下窍无以自通，必上窍开而下窍之水出焉。气虚者，补中益气汤，先服后吐。血虚者，芎归汤，先服后吐。痰多者，二陈汤，先服后吐。气闭者，香附、木通探吐。更有瘀血而小便闭者，牛膝、桃仁为要药。《别录》云：小便不利，审是气虚，独参汤如神。由是观之，则受病之源，自非一途。若不从望闻问切，察之明，审之当，而浪投药剂，几何不以人命为戏耶！

　　　小便不禁

世俗之治小便不禁者，但知补濇而已。不知《内经》论肝、肾、膀胱之病，不指为何邪所干，则知七情六气，皆能为病也。又言手太阴虚者，为子母相关之病，则知所生、所胜、所不胜之五邪，皆足以为病也。总其大要而言，肺者主气，以下降生水，则下输膀胱者，津液藏焉，气化则能出。水泉不止者，膀胱不藏也。此两经者，实为总司。肺虚者为上虚，当补气，补中益气汤；不愈，当以黄蘗、生地、麦门冬清其热。膀胱虚者，为下虚，当濇脱，桑螵蛸、鸡(月坒)胵之类。挟寒者，家韭子丸、固脬丸、白茯苓散、菟丝子散之类。滑脱者，牡蛎丸。挟热者，白薇散或鸡肠散。更有睡则遗尿，皆责之虚，所以婴儿脬气未固，老人下元不足，多有此证。在婴儿挟热者，十居七八；在老人挟寒者，十居七八，此又不可不辨也。宜大菟丝子丸，猪脬炙研碎，煎汤送下。更须审寒热而为之活法。

　　　伤寒小便不通

已汗复下，小便不利，心烦，小柴胡汤。太阳汗后，脉浮，小便不利，微热而渴，五苓散。身黄，小便不利，腹微满者，茵陈蒿汤。小便不利，大便乍难乍易，微热，有燥屎也，承气汤。潮热，大便泄，小便不利，柴苓汤。风湿，自汗，身重，小便不利，甘草附子汤。热郁不通，田螺捣(石卜)硝，少加麝，贴脐上。寒郁不通，炒盐熨脐下。

　　　伤寒小便数

小便数，频来而短少也。太阳汗吐后，小便数，谵语，调胃承气汤。太阳自汗，四肢拘急，心烦，微恶寒，小便数，甘草干姜汤、芍药甘草汤。

　　薛己医案 【 明?薛己】 

　　　小便证治

经曰：膀胱不约为遗溺，小便不禁，常常出而不觉也。人之溲溺，赖心肾二气之所传送，盖心与小肠为表里，肾与膀胱为表里。若心肾气亏，传送失道，故有此证。治宜温暖下元，清心寡欲。又有产育不顺，致伤膀胱。若内虚寒者，秘元丹、韭子丸之类。若内虚湿热者，六味地黄丸，或加五味、杜仲、补骨脂。年老者，八味丸。产育收生不谨，损破尿胞者，参朮补胞汤，如猪羊胞煎之。窃谓肝主小便，若肝经血虚，用四物、山栀。若小便濇滞，或茎中作痛，属肝经湿热，用龙胆泻肝汤。若小便频数，或劳而益甚，属脾气虚，用补中益气汤加山药、五味。若小便无度，或淋沥不禁，乃阴挺痿痹也，用六味地黄丸。若小便濇滞，或补而益甚，乃膀胱热结也，用五淋散。其脾肺燥不能化生者，黄芩清肺饮。膀胱阴虚，阳无所生者，滋肾丸。膀胱阳虚，阴无所化者，六味丸。若阴痿思色，精不出，茎道濇痛如淋，或加减八味丸料，加车前、牛膝。若老人精竭复耗，大小便牵痛如淋，亦用前药；不应，急加附子，多有生者。
肝火不能约制，而小便自遗或不利证，若服燥剂而频数或不利，用四物、麦门、五味、甘草。若数而黄，用四物加山茱萸、黄蘗、知母、五味、麦门。若脾虚而短少，用补中益气加山药、麦门。若阴挺痿痹而频数，用地黄丸。若热结膀胱而不利，用五苓散。若脾肺燥不能化生，用黄芩清肺饮。若膀胱阴虚，阳无以生而淋沥，用滋肾丸。若膀胱阳虚，阴无以化而淋濇，用六味丸。若转筋小便不通，或喘急欲死，不问男女孕妇急用八味丸，缓则不救。若老人阴痿思色，精不出而内败，小便道濇痛如淋，用加减八味丸料加车前、牛膝。若老人精已竭而复耗之，大小便道牵痛，愈痛愈欲便，愈便则愈痛，亦治以前药；不应，急加附子。若喘嗽吐痰，腿足冷肿，腰骨大痛，面目浮肿，太阳作痛，亦治以前药。若痛愈而小便仍濇，宜用加减八味以缓治之。

古今图书集成医部全录卷二百六十五

　大小便门

　　医贯 【 明?赵献可】 

　　　大便不通

肾虚后重者，数至圊而不能便，必茎中痛，或大便不能得而小便先行而濇，或欲小便而大便反欲去而痛。独褚氏《精血论》中云：精已耗而复竭之，则大小便道牵痛，愈痛则愈便，愈便则愈痛。须以补中益气汤倍升麻送四神丸；又以八味地黄丸料加五味、吴茱萸、补骨脂、肉豆蔻，多服乃效。此等证候，以利药致损元气，肢体肿胀而毙者，不可枚举。肾既主大小便而司开阖，故大小便失职者责之肾。即此推之然，则大便不通者，独非肾乎？金匮真言论云：北方黑色，入通于肾，开窍于二阴。故肾气虚，则大小便难，宜以地黄、苁蓉、车前子、茯苓之属补其阴，利水道；少佐辛药，开腠理，致津液而润其燥。洁古云：脏腑之秘，不可一概治疗，有热秘，有冷秘，有实秘，有虚秘，有风秘，有气秘，老人与产后及发汗利小便过多，病后气血未复者，皆能成秘，禁用硝、黄、巴豆、牵牛等药。世人但知热秘，不知冷秘。冷秘者，冷气横于肠胃，凝阴固结，津液不通，胃气闭塞，其人肠内气攻，喜热恶冷。宜以八味地黄丸料大剂煎之，冷饮即愈；或局方半硫丸，碾生姜调乳香下之；或海藏已寒丸，俱效。海藏云：已寒丸虽热，得芍药、茴香润剂引而下之，阴得阳而化，故大小便自通。如遇春和之阳，冰自消矣。然不若八味丸更妙也。东垣云：肾主五液，津液盛则大便如常，若饥饱劳役，损伤胃气，及辛热厚味，而助火邪伏于血中，耗散真阴，津液亏少，故大肠结燥。又有老年气虚，津液衰少而结者，肾恶燥急食辛以润之是也。予尝法体东垣之论，不用东垣之方，如润肠丸、润燥汤、通幽散之类俱不用，惟用六味地黄丸料，煎服自愈。如热秘而又兼气虚者，以前汤内加参、芪各五钱，立愈。此因气虚不能推送，阴虚不能濡润故耳。已上治法，予尝亲试而必验，且又不犯大黄、桃仁、枳壳等破气破血之禁，可以久服永无秘结，故表而出之。或问曰：何为不用四物汤？曰：四物汤特能补血耳。此是先天津液不足，故便难。经曰：大肠主津，小肠主液。又曰：肾主五液。津液皆肾水所化，与血何干？故不用四物汤。或又问曰：如干结之甚，硝、黄亦可暂用否？曰：承气汤用硝、黄，乃为伤寒从表入里，寒变为热，热入三阴，恐肾干枯故用硝、黄，以逐去外邪，急救肾水。余独禁用者，乃是论老人、虚人及病后人，肾水原不足以致干枯，若再用硝、黄等药以下之，是虚其虚，虽取一时之快，后必愈结。再下之后，日虽铁石亦不能通矣。倘有患此者，当劝慰之。勿令性急，自取危殆。况老人后门固者寿考之征，自是常事。若以六味八味常服，永保无虞。

　　　小便不通并不禁论

溲溺不通，匪细故也。小腹急痛，状如覆碗，奔迫难禁，期朝不通，便令人呕，名曰关格。又日不通而毙矣。今人一见此证，却用五苓散之外，束手待毙。若盐熨丹田，蝼蛄、田螺罨脐之法，抑末也。若津液偏渗于肠胃，大便泄泻，而小便不通者，宜五苓分利之。若水停心下，不能下输膀胱者，亦用五苓渗泄之。若六腑客热，转于下焦而不通者，用益元散以清之。若气迫闭塞，升降不通者，宜升麻以提之，或探吐之。譬如水注之气，上窍开而下窍通也。
经曰：膀胱者，州都之官，津液藏焉，气化则能出矣。又曰：三焦者，决渎之官，水液出焉。可见膀胱但能藏水，必待三焦之气化，方能出水。有服附子热药太过，消尽肺阴，气所不化，用黄连解毒而通者；有用茯苓、陈皮、甘草汤送下木香、沉香末而通者，此皆气化之验也。已上治法，皆有余之证，谓膀胱中原有水，或为热结，或气闭有水可通而通之也。至于不通之证，乃虚劳汗多，五内枯燥，脂腴既去，不能生津，膀胱中原无水积而欲通之，如向乞人而求食，已穷而益穷矣。故东垣分在气在血而治之，以渴与不渴辨之。如渴而小便不利，此属上焦气分。水生于金，肺热则是清化之源绝矣。当于肺之分，助其秋令，水自生焉。如天令至秋，白露降，须用清金之药，如生脉散之类为当。又有肺虚者，盖因饮食失节，伤其胃气，陷于下焦。经所谓脾胃一虚，令人九窍不通。用补中益气汤，以参、芪甘温之品先调其胃气，以升、柴从九原之下而提之，则清升而浊自降矣。清肺者隔二之治也。补脾者，隔三之治也。东垣虚则补母之妙用类如此。此皆滋后天之化源者，如不渴而小便不利，此属下焦血分。下焦者，肾与膀胱也，乃阴中之阴，阴受热闭，塞其下流。经曰：无阳则阴无以生，无阴则阳无以化。若淡渗之药，乃阳中之阴，非纯阴之剂，阳何以化？须用滋肾丸，此气味俱阴，乃阴中之阴也。东垣先生治一人目睛突出，腹胀如鼓，膝已上坚硬，皮肤欲裂，饮食不下，便秘危急者，精思半夜而得之，投之即愈。此是阴虚阳无以化也。盖至于真阳真阴虚者，东垣未之论。如有真阴虚者，惟六味地黄丸以补肾水，滋肾丸又所当禁，黄蘗、知母恐其苦寒泄水。又忌淡味渗泄之药。有真阳虚者，须八味丸。褚氏云：阴已萎而思色以降其精，则精不出而内败，小便道濇如淋，精已耗而复竭之，则大小便道牵痛，愈痛则愈便，愈便则愈痛。戴氏云：有似淋非淋，便中有如鼻涕之状，此乃精溺俱出，精塞溺道，故欲出不能而痛，宜大菟丝子丸、鹿茸丸。戴氏亦得褚氏之法也。若至于转筋，喘急欲死，不问男女孕妇产后，急用八味丸料煎饮，缓则不救。或疑桂附辛热，不敢轻用，岂知肾气虚寒水寒冰冻之义，得热则流通，舍此更有何物能直达膀胱而使雪消春水来耶？
丹溪治一老人，患小便不利，因服分利之药太过，遂致秘塞，点滴不出。予以其胃气下陷，用补中益气汤，一服而通。因先多用利药，损其肾气，遂致通后遗尿，一夜不止，急补其肾，然后已。凡医之治是证者，未有不用泄利之剂，谁能固其肾气之虚哉？予特表之为世戒。后若有善法丹溪者，已明知其肺虚矣，乃以补中益气汤送肾气丸，岂不上下相须，子母相益耶？《灵枢》言手太阴之别名曰列缺，其病虚则欠呿，小便遗数。肺为上焦，通调水道，下输膀胱，肾又上连肺，故将两脏，是子母也。母虚子亦虚，自然之理。东垣云：小便遗失，肺金虚也。宜安卧养气，禁劳役，以黄芪、人参之类大补之；不愈，当责之肾。经曰：膀胱不约为遗溺。仲景云：下焦竭，则遗溺失便。又云：下焦不归则遗溲。盖下焦在膀胱上口，主分别清浊溲便，下焦不归其部，不能约制溲便，故遗溺。大抵天暖衣厚则多汗，天冷衣薄则多溺。多溺者寒也。至于不禁，虚寒之甚，非八味丸不效。古方如菟丝子丸、鹿茸丸、二气丹，俱可选用。戴氏云：睡着遗尿者，此亦下元冷，小便无禁而然，宜大菟丝子丸，猪胞炙碎煎汤下。凡遗尿皆属虚，刘河间谓热甚客于肾部，干于足厥阴之经，廷孔郁结甚，而气血不能宣通则痿痹，神无所用，故津液渗入膀胱，而溲溺遗失，不能收禁也。即《内经》淫气遗溺，痹聚在肾，此系热证，不可不知。考之《薛案》有因劳发热作渴，小便自遗，或时闭濇，余作肝火血虚，阴挺不能约制。午前，补中益气汤加山药、山茱萸；午后，六味丸，月余悉退。
大抵不禁之病，虚火多而实热少，倘以虚证误投泻火，顷刻危殆，慎之。

　　景岳全书 【 明?张介宾】 

　　　癃闭论证

小水不通，是为癃闭，此最危最急证也。水道不通，则上侵脾胃而为胀，外侵肌肉而为肿，泛及中焦则为呕，再攻上焦则为喘，数日不通则奔迫难堪，必致危殆。今人一见此证，但知利水，或用田螺罨脐之法，而不辨其所致之本，无怪其多不治也。
凡癃闭之证，其因有四，最当辨其虚实。有因火邪结聚小肠膀胱者，此以水泉干涸，而气门热闭不通也。有因热居肝肾者，则或以败精，或以积血，阻塞水道而不通也。若此者，本非无水之证，不过壅闭而然，病因有余，可清可利，或用法以通之，是皆癃闭之轻证也。惟是气闭之证，则尤为危候。然气闭之义有二焉：有气实而闭者，有气虚而闭者。夫膀胱为藏水之腑，而水之入也，由气以化水，故有气斯有水；水之出也，由水以达气，故有水始有溺。经曰：气化则能出矣。盖有化而入而后有化而出；无化而出，必其无化而入。是以出入皆由气化，此即本经气化之义，非单以出者言气化也。然则水中有气，气即水也；气中有水，水即气也。今凡病气虚而闭者，必以真阳下竭，元海无根，水火不交，阴阳否隔，所以气自气而气不化水，水自水而水蓄不行。气不化水则水腑枯竭者有之，水蓄不行则浸渍腐败者有之。气既不能化而欲强为通利，果能行乎？阴中已无阳而再用苦寒之剂，能无甚乎？理本甚明也。至若气实而闭者，不过肝强气逆，移碍膀胱，或破其气，或通其滞，或提其陷，而壅者自无不去。此治实者无难，而治虚者必得其化，为不易也。故凡临此证，不可不详辨其虚实。
论治
火在下焦，而膀胱热闭不通者，必有火证火脉，及溺管疼痛等证。宜大分清饮、抽薪饮、益元散、玉泉散，及菉豆饮之类以利之。若肝肾实火不清，或遗浊、或见血者，大都清去其火，水必自通，前法俱可通用。
气闭证，当分虚实寒热而治之。凡气实者，气结于小肠、膀胱之间，而壅闭不通，多属肝强气逆之证，惟暴怒郁结者多有之。宜以破气行血为主，如香附、枳壳、乌药、沉香、茴香之属，兼四苓散而用之。若气陷于下，药力不能骤及者，当即以此药多服，探吐以提其气，使气升则水自降也。有痰气逆滞不通者，即以二陈汤、六安煎之类探吐之。有热闭气逆者，即以大分清饮探吐之。有气实血虚而闭者，用四物汤探吐之。凡气实等证，无如吐之为妙。譬之滴水之器，闭其上窍则下窍不通，开其上窍则下窍必利，盖有升则有降，此理势之使然也。凡气虚而小便闭者，必以素多斲丧，或年衰气竭，方有此证，正以气有不化，最为危候。然凡病此者，必其有渐，但觉小便短少，或便时费力，便当留心速治。若待其剧，恐无及也。但治此者，亦当辨其脏气之寒热。若素无内热之气者，是必阳虚无疑。或病未至甚，须当用左归、右归、六味、八味等汤丸，或壮水以分清，或益火以化气，随宜用之，自可渐杜其原。若病已至甚，则必用八味丸料，或加减金匮肾气汤大剂煎服，庶可挽回。或疑桂附辛热，不敢轻用，岂知下元阳气亏甚，得寒则凝，得热则行，舍此二者，更有何物可以直达膀胱，而使水因气化也？若气虚下陷，升降不利者，宜补中益气汤主之，或即用此汤探吐之最妙。若素禀阳脏，内热不堪温补，而小便闭绝者，此必真阴败绝，无阴则阳无以化，水亏证也。治宜补阴抑阳，以化阴煎之类主之。或偏于阳亢而水不制火者，东垣滋肾丸亦可，但此即火证之属耳。大小便俱不通者，必先通其大便，则小便自通矣。宜八正散之类主之。
久服桂枝之属，以致水亏阳亢，而小便不通者，宜解毒壮水，以化阴煎之类主之；甚者，以黄连解毒汤加分利滋阴等药亦可。惟菉豆饮为解毒之神剂。其有因久服阳药，作用过多，火本不盛，单由水亏者，非六味地黄汤大剂滋之不可也。
服分利既多，而小水愈不通者，此必下竭之证。察其水亏者，必须大补真阴；火虚者，必须峻补阳气。气达水行，其便自调。不可见其假实，恣意疏通，此与榨干汁泲枯油者何异？致令竭者愈竭，鲜不危矣。
膀胱无水等证，有因泄泻水归大肠而小水不通者，此当但治泄泻，泄泻止而水自利也。有因大汗多汗，气从汗泄而小水不利者，此当调治营卫，表气收而小便自利也。有虚劳亡血伤精，水随液去，五内枯燥而小水不利者，此当调补真阴，血气渐充而小水渐利也。凡此数者，皆膀胱无水枯涸之证，不可再加分利。惟泄泻证亦有可分利者，亦不过十之三耳。诸证皆非有水不通而为癃闭，当于各门求治。
怀妊之妇，每有小便不通者，此以胎气下陷，溺孔被压而然，多以气虚不能举胎所致。宜八珍汤、补中益气汤之类主之。
若临盆之际，胎压膀胱而小便不通者，宜以手指托起其胎，则小水自出。

　　　遗溺不禁论证

遗溺一证，有自遗者，于睡中而遗失也；有不禁者，以气门不固，而频数不能禁也；又有气脱于上，则下焦不约而遗失不觉者，此虚极之候也。总之，三者皆属虚证，但有轻重之辨耳。若梦中自遗者，惟幼稚多有之，俟其气壮而自固，或少加调理可愈，无足疑也。惟水泉不止，膀胱不藏者，必以气虚而然。盖气为水母，水不能蓄，以气始能固也。此失守之兆，大非所宜。甚至气脱而遗，无所知觉，则尤其甚者。此惟非风证及年衰气弱之人，或大病之后多有之。仲景曰：下焦竭则遗溺失禁。此之谓也。
古方书论小便不禁，有属热属虚之辨。不知不禁乃以小水太利者，皆属虚寒，何有热证？若因热而小水频数，其证则淋漓点滴，不能禁止，而小水必不利，且或多痛濇，方是热证，自有淋浊门治法，非遗失也。倘以虚寒误认为热，而妄投泻火之药，无不殆矣。
论治
凡治小便不禁者，古方多用固濇，此固宜然。然固濇之剂，不过固其门户，此亦治标之意，而非塞源之道也。盖小水虽系于肾，而肾上连肺，若肺气无权，则肾水终不能摄。故治水者，必须治气；治肾者，必须治肺。宜以参、芪、归、朮、桂、附、干姜之属为之主，然后相机加以固濇之剂为之佐，庶得治本之道，而源流如度。否则徒障狂澜，终无益也。余制有巩堤丸方治，无论心脾肺肾之属，皆宜以此为主治。
脾肺气虚，不能约束水道，而病为不禁者，此其咎在中上二焦，宜补中益气汤、理中汤、温胃饮、归脾汤，或四味回阳饮之类，加固濇等剂主之；如不见效，当责之肾。若肝肾阳气亏败，则膀胱不藏，而水泉不止，此其咎在命门，宜右归饮、大补元煎、六味回阳饮；甚者以四维散之类主之，或加固濇为佐亦可。或用集要四神丸，或八味地黄丸去泽泻亦可。
凡睡中遗溺者，此必下元虚寒，所以不固，宜大菟丝子丸、家韭子丸、五子丸、缩泉丸之类主之。其有小儿从幼不加检束，而纵肆常遗者，此惯而无惮，志意之病也。当责其神，非药所及。或因纵以致不固者，亦当治之如前。宜用猪羊溲脬炙脆煎汤，送下前药更妙。凡因恐惧辄遗者，此心气不足，下连肝肾而然，宜大补元煎、归脾汤、五君子煎之类主之。
古方壮阳固濇等剂，如茴香益智丸、二气丹、固脬丸、秘元丹、牡蛎丸、济生菟丝子丸、固真散，皆可随宜择用。

　　石室秘箓 【 清?陈士铎】 

　　　大便燥结

干燥火炽，大肠阴尽，遂至粪如羊屎，名为肠结，不治之证也。然而阴尽则宜死。今不死而肠结，是阴犹未尽也。真阴一日不尽则一日不死，一线不绝则一线可生。吾有奇方，专补其阴，使阴生而火息，阴旺则肠宽也。方用生阴开结汤：熟地二两，元参、当归各一两，生地、牛膝、麦冬、山茱萸、肉苁蓉酒洗淡各五钱，山药三钱，水煎服。一连数剂，肠结可开，粪即不如羊屎矣，可望再生。然必须日日一剂，三月终，改用六味地黄汤，或不用汤而用丸，调理岁余，永无结肠之苦也。
大便闭结者，人以为大肠燥甚，谁知是肺气燥乎？肺燥则清肃之气不能下行于大肠，而肾经之水仅足以自顾，又何能旁流以润溪涧哉？方用熟地、元参各三两，火麻子一钱，升麻二钱，牛乳一碗，水二钟，煎六分，将牛乳同调一碗服之。一剂不解，二剂必大便矣。此方之妙，全在不润大肠而补肾；尤妙不止补肾，而且补肺；更妙不止补肺，而且升肺。盖大肠居于下流，最难独治，必须从肾经以润之，从肺经以清之。气既下行，沉于海底，非用升提之法则水注闭塞而不通，启其上孔则下孔自然流动，此下病治上法，亦腑病脏治之法也。其余治腑之法，可即以此悟之。
凡久病之后，或大便一月不通，不必性急，止补其真阴，使精足以生血，血足以润肠，大便自出。方用熟地、元参、当归各一两，川芎五钱，火麻仁二钱，蜜半瓯，大黄一钱，桃仁十个，红花三分，水煎服。此方妙在用熟地、元参、当归以生阴血，少加麻仁、大黄以润肠下行。此末治法，虽闭结而不亟亟以通之也。
大便不通，亦多实证。此方治实证者，实有奇效。方用大黄五钱，当归尾一两，升麻五分，蜜半瓯，水煎服。大黄泄利，用当归润之，仍以为君，虽泄而不十分过猛，不至有亡阴之弊。况有升麻以提之，则泄中有留，又何必过虑哉！

　　　小便不通

凡久病后小便点满不出，乃肾气不能行于膀胱也。补肾气，则小便自出。方用熟地一两，山茱萸四钱，茯苓二钱，车前子、泽泻、肉桂、丹皮、山药各一钱，水煎服。此方妙在不去通小便，而专治肾水肾火。盖肾中有火，而膀胱之气化自行，不通小便而小便自通矣。
小便不通，乃膀胱之气化不行，治膀胱之经而已矣。然而治法，全不在治膀胱也。方用人参、莲子、茯苓、车前子、王不留行各三钱，白果二十个，甘草一钱，肉桂三分，水煎服，一剂即如注。此方之奇妙，全在用人参，其次则用肉桂三分，盖膀胱必得气化而始出。气化者何？心包络之气也。膀胱必得心包络之气下行，而水路始能出。尤妙用白果二十个，人多不识此意。白果通任督之脉，又走膀胱，引参、桂之气，直奔于膀胱之中，而车前、王不留行，尽是泄走之物，各随之趋出于阴器之口。此腑治之妙法也。
燥证干甚，小肠细小，不能出便，胀甚欲死者，亦不治之证也。而吾欲治之者何？盖小肠之开阖，小肠不得而司令，肾操其权也。倘徒治小肠，则小肠益虚，失其传道之官，而胀且益甚。我今不治小肠而专治肾，则肾气开，小肠亦开也。方名治本消水汤：熟地二两，山茱萸、麦冬各一两，车前子、茯苓各五钱，北五味二钱，牛膝、刘寄奴各三钱，水煎服。一剂少通，再剂肠宽，小便如注矣。方用熟地、山茱萸以补肾，麦冬、五味补肺气，以使清肃之气下行于膀胱；茯苓、车前分消水势；牛膝、寄奴借其迅速之气，导其下行而不使上壅，此肾气通水亦顺也。

　　方

麻仁丸 【 《和剂》】 　治肠胃热燥，大便秘结。
厚朴去皮，姜制炒　芍药　枳实麸炒，各半斤　大黄蒸，一斤　麻仁五两　杏仁去皮尖炒，五两半
右为末，炼蜜和丸如梧子大。每服二十丸，临卧用温水下，大便通利则止。

麻仁丸 【 《宝鉴》】 　顺三焦，和五脏，润肠胃，除风气。治冷热壅结，津液耗少，令人大便秘难，或闭塞不通。若年高气弱及有风人大便秘濇，尤宜服之。
枳壳去瓤麸炒　白槟榔煨半生　山药　山萸　菟丝酒浸研　防风　肉桂　车前子各一两半　木香　羌活各一两　麻仁研　(木郁)李仁去皮研　大黄半蒸半生，各四两
右为细末，入研药和匀，炼蜜丸如梧桐子大。每服十五丸至二十丸，温汤下，临卧时服。

皂角丸 【 《得效方》】 　专治有风人脏腑秘濇，大效。
猪牙臭角　枳壳去瓤　羌活　桑白皮　槟榔　杏仁研　麻仁研　防风　白芷　橘红各等分
右为细末，蜜丸如梧桐子大。每服三五十丸，白汤送下，蜜汤亦可。一方只皂角、枳壳二味等分。

疏风散　治风毒秘结。
枳壳半两　防风　羌活　独活　槟榔　白芷　威灵仙　蒺藜炒赤去刺　大麻仁炒，另研　杏仁汤泡，去皮尖，炒另研　甘草炙，各一两
右剉散，每服二钱半，生姜五片，蜜一匙，水一盏半，煎服。

枳壳丸　治肠胃气壅风盛，大便秘实。
皂角去皮弦子，炙　枳壳炒　生大黄　羌活　木香　橘红　桑白皮　香白芷各等分
右为末，炼蜜丸如梧桐子大。每服七十丸，空心米饮下。又方只用枳实、皂角等分，饭饮丸亦妙。

二仁丸　专治虚人、老人风秘，不可服大黄者。
杏仁去皮尖，麸炒黄色　枳壳去瓤麸，炒赤　麻仁另研　诃子慢火炒，搥去核，各等分
右为末，炼蜜丸如梧桐子大。每服三十丸，温汤下。

半硫丸 【 《和剂》，下同】 　治年高冷秘、虚秘，及痃癖冷气。
制半夏为细末　明硫黄研极细，用柳木槌杀过
右以生姜自然汁同熬，入干蒸饼未，搅匀，入臼内杵数百下，丸如梧子大。每服十五丸至二十丸，无灰温酒或生姜汤任下，妇人酢汤下，俱空心。

六磨汤　治急滞腹急，大便秘濇。
沉香　木香　槟榔　乌药　枳壳　大黄各等分
右各件，热汤磨服。

活血润肠丸 【 东垣】 　治大便风秘、血秘，时常结燥。
归梢一钱　防风二钱　羌活　大黄煨，各一两　麻子仁二两半　皂角仁炮存性去皮，称，一两　桃仁二两，研如泥
右除桃仁、麻仁另研如泥外，为极细末，炼蜜为丸如梧桐子大。每服五十丸，白汤下。二三服后，须以苏子麻子粥，每日早晚食之，大便日久再不结燥。余药以磁器盛之，纸密封，勿使见风。

橘杏丸 【 《得效方》】 　治气秘，老人、虚弱人皆可服。
橘红取末　杏仁汤浸去皮尖，另研，各等分
右和匀，炼蜜丸如梧桐子大。每服七十丸，空心米饮汤送下。

苏麻粥　顺气，滑大便。
紫苏子　麻子仁不拘多少
右二味研烂，水滤取汁，煮粥食之。

小通气散　治虚人忧怒伤肺，肺与大肠为传送，致令秘濇。服燥药太过，大便秘亦可用。
苏叶　枳壳　橘红　木通各等分
右剉散，每服四钱，水一盏，煎温服，立通。

大承气汤 【 仲景，下同】 　治大实大满，大便不通者。
大黄　芒硝　厚朴去粗皮　枳实各半两
右剉如麻豆大，分半用水一盏半，生姜三片，煎至六分，内硝煎，去滓服。

小承气汤
大黄半两　厚朴去粗皮　枳实各三钱
右剉如麻豆大，分作二服，水一盏，生姜三片，煎至半盏，绞汁服。未利再服。

大黄饮子河间　治身热烦躁，大便不通。
升麻一钱　大黄煨，二钱　杏仁炒　枳壳炒　栀子仁　生地各一钱半　人参　黄芩各七分　甘草炙，五分
右作一服，水二钟，姜五片，豆豉二十一粒，乌梅一枚，煎一钟，不拘时服。

威灵仙丸 【 《得效方》】 　治年高气衰，津液枯燥，大便秘结。
黄芪蜜炙　枳实　威灵仙各等分
右为末，蜜丸如梧子大。每服五七十丸，不拘时，姜汤白汤任下。忌茶。一方有防风无黄芪。

苁蓉润肠丸 【 《济生方》】 　治发汗利小便，亡津液，大腑秘，老人、虚人皆可服。
肉苁蓉酒浸焙，二两　沉香另研，一两
右为末，麻子仁汁打糊丸如梧子大。每服七十丸，空心米饮送下。

导滞通幽汤 【 东垣】 　治幽门不通上冲，吸门不开噎塞，气不得上下，大便难。脾胃初受热中多有此证，治在幽门，以辛润之。
当归身　升麻梢　桃仁泥　甘草炙，各一钱　红花少许　熟地黄　生地黄各五分
水二盏，煎至一盏，调槟榔细末五分，稍热服。一方加麻仁、大黄各等分，红花少许，名润燥汤。

益血丹海藏　治大便燥，久虚亡血。
当归酒浸焙　熟地黄各等分
右为细末，炼蜜为丸如弹子大。细嚼，酒下一丸。

五仁丸 【 《得效方》】 　治津液枯竭，大肠秘濇，传导艰难。
桃仁　杏仁炒去皮，各一两　柏子仁半两　松子仁一钱二分半　(木郁)李仁炒去皮，一钱　陈皮四两，另为末
右将五仁另研如膏，入陈皮末研匀，炼蜜丸如梧桐子大。每服五十丸，空心米饮下。

黄芪汤　治年高老人，大便秘涩 。
绵黄芪　陈皮去白，各半两
右为末，每服三钱，用大麻仁一合，烂研以水投，取浆水一盏，滤去滓，于银石器内煎，候有乳起，即入白蜜一大匙，再煎令沸，调药末，空心食前服。秘甚者不过两服即愈。常服即无秘濇之患。此药不冷不燥，其效如神。

益血润肠丸　治大便秘。
枳壳麸炒　橘红各二两五钱　阿胶蛤粉炒珠　肉苁蓉各一两半　苏子　荆芥各一两　当归　杏仁炒去皮尖　麻仁各三两　熟地黄六两
右为末，以熟地、杏仁、麻仁三味杵为膏，入末，同杵千余下，仍加炼蜜为丸如梧桐子大。每服五六十丸，空心白汤送下。

木香和中丸　治同上。
木香　沉香　白豆蔻　枳实炒　槟榔　蓬朮　青皮　陈皮　当归酒洗　黄芩　木通　黄连　缩砂仁　猪牙皂角去皮弦并子，蜜水润炙干　涩   李仁汤泡去皮　三棱末各一两　大黄四两　香附　牵牛头末各三两　黄蘗二两
右末，水丸，每服三钱，重白汤下，或姜汤下。

神功丸 【 《宝鉴》】 　治三焦气壅，心腹痞闷，大腑风热，大便不通，腰腿疼痛，肩背重疼，头昏面热，口苦咽干，心胸烦躁，睡卧不安；及治脚气，并素有风人，大便结燥。
火麻仁另捣如膏　人参各二两　诃黎勒皮　大黄锦纹者，面裹煨，各四两
右为细末，入麻仁捣研匀，炼蜜为丸如梧桐子大。每服二十丸，温汤下。温酒米饮皆可服，食后临卧。如大便不通，可倍丸数，以利为度。

润肠丸 【 东垣】 　治胃中伏火，大便秘濇，或干燥不通，全不思食，乃风结血秘，须润燥和血疏风，自然通矣。
羌活　归梢　大黄煨，各半两　桃仁泡去皮尖　麻仁各一两
右为末，除麻仁、桃仁另研如泥外，为细末，炼蜜为丸如梧桐子大。每服三五十丸，空心白汤送下。

三白散　治阴囊肿胀，大小便不通。
白牵牛二两　桑皮　白朮　木通　陈皮各半两
右为细末，每服二钱，姜汤调下，空心服。未觉再进。

万全木通散 【 《医学入门》】 　治膀胱有热，小便难而黄。
滑石面，二钱　木通　赤茯苓　车前子炒　瞿麦各一钱
右为末，水煎服；或取末三钱，水调服。

茯苓琥珀散 【 《医学纲目》】 　治小便濇数，宜渗泻分利之。
泽泻一两　滑石七钱　赤茯苓　白朮　琥珀　猪苓各五钱　肉桂　甘草炙，各三钱
右为末，每三钱，以长流甘烂水一盏调下，以美膳压之。

平补丸 【 《直指方》】 　治小便数而濇沥，如欲渗漏，或遗尿不禁。
菟丝酒制　山萸酒浸焙　益智　当归各五钱　乳香二钱　川楝肉　牛膝　胡芦巴炒　巴戟　杜仲姜汁炒　肉苁蓉酒浸，各三钱半
右为末，糯米糊丸梧子大，枣汤或盐汤下五十丸。

八正散 【 《局方》】 　治膀胱热积，小便癃闭不通。
大黄　木通　瞿麦　萹蓄　滑石　车前子　栀子　甘草各一钱
右剉作一贴，入灯心一钱，空心，水煎服。

清肺散 【 东垣，下同】 　治渴而小便闭。
猪苓　通草各一钱半　赤茯苓　泽泻　灯心　车前子各一钱　萹蓄　木通　瞿麦各七分　琥珀五分
右剉，作一贴，空心，水煎服。

导气除燥汤　治小便不通。
赤茯苓一钱半　黄蘗一钱一分　滑石　知母　泽泻各一钱
右剉，作一贴，入灯心一钱，空心，水煎服。

导赤丸 【 《直指方》】 　治膀胱有热，小便不通。
大黄一两五钱，炒　栀子一两二钱　生地黄　木通各八钱　赤芍药　赤茯苓　滑石各四钱
右为末，蜜丸梧子大，以导赤散煎水，空心吞下三五十丸。

地肤子汤 【 《得效方》】 　治下焦热结，小便不通。
地肤子一钱　知母　黄芩　猪苓　瞿麦　枳实　升麻　通草　冬葵子　海藻各七分
右剉，作一贴，空心，水煎服。女人房劳后，小便不通，脉沉细，用猪肾半只同煎服，最效。

宣气散 【 丹溪】 　治癃闭急痛。
甘草梢　木通各二钱　栀子二钱　葵子　滑石各一钱
右末二钱，灯心汤调下。

通关丸 【 《医鉴》】 　治小便不通。
黄蘗　知母并酒炒　滑石各二两　木通一两　肉桂一钱
右为末，水丸梧子大，空心，每服百丸。

猪苓汤 【 《回春》】 　治热结小便不通。
猪苓　木通　泽泻　滑石　枳壳　黄蘗酒浸　牛膝　麦门冬　瞿麦　萹蓄　车前子各七分　甘草三分
右剉，作一贴，入灯心一钱，空心，水煎服。

透泉散 【 《医鉴》】 　治小便赤濇不通。
滑石一两　芒硝　甘草各五钱　琥珀二钱半
右为细末，每二钱，空心以灯心煎汤调下。

二石散 【 《入门》，下同】 　治脬转八九日不得尿。
滑石　寒水石　葵子各一盏
水十盏，煎至五盏，空心，分二服。

蒲黄散　治脬转不得尿。
蒲黄　滑石各等分
右为末，每二钱，鸡子清调下。

滑石散 【 《得效方》，下同】 　治脬转不得尿。
寒水石二两　滑石面　乱发灰　车前子　木通各一两　葵子一合
右剉，水一斗，煎取五升，每服一升，日三次，即通。

葱白汤　治小便卒暴不通，小腹膨胀，气上冲心，闷绝欲死。此因惊忧暴怒，气乘膀胱，郁闭而脬系不正。
陈皮三两　葵子一两　葱白三茎
右剉，水五升，煎取一升，分三服。

徐长卿汤 【 《圣惠方》】 　治气壅关格不通，小便淋结，脐下妨闷。
徐长卿炙　瞿麦穗各半两　茅根三分　木通　冬葵子各一两　滑石二两　槟榔一分
右为末，每服五钱，水煎，入(石卜)硝一钱，温服，日二服。

倒换散河间　治无问久新，癃闭不通，小腹急痛，肛门肿疼。
大黄小便不通，减半　荆芥穗大便不通，减半
右件药味，各别为末，每服一二钱，温水调下，临时加减服。

通关散 【 《类聚》】 　治小便不通。
白矾　生白盐各二钱半
右研匀，以纸圈围脐，纳药在内，滴冷水药上，即通。

缩泉丸 【 《入门》】 　治脬气不足，小便频数，一日百余次。
乌药　益智仁各等分
右为末，酒煮山药糊和丸梧子大。临卧，盐汤下七十丸。

五子丸 【 《得效方》，下同】 　治小便不禁，遇夜愈多，头眩脚弱，老人、虚人多有此证，大能耗人精液，令人卒死。
菟丝子酒制　韭子略炒　益智仁　茴香炒　蛇床子炒，各等分
右为末，酒糊和丸梧子大，糯米饮下五七十丸。

家韭子丸　治肾阳衰败，脬冷遗尿不禁。
家韭子略炒，六两　鹿茸燎去毛，四两　肉苁蓉　牛膝俱酒浸　熟地黄　当归酒洗，各二两　菟丝子酒制　巴戟各一两半　石斛酒洗　杜仲炒　干姜炮　桂心各一两
右为末，酒糊丸梧子大，空心温酒或盐汤下百丸。

参芪汤 【 《回春》，下同】 　治气虚遗尿。
人参　黄芪蜜炙　白茯苓　当归　熟地黄　白朮　陈皮各一钱　益智研，八分　甘草三分　升麻　肉桂各五分
右剉作一贴，姜三片，枣二枚，水煎空心服。老人加炮附子。

鸡(月坒)胵散　治遗尿失禁。
鸡(月坒)胵一具，烧存性　猪脬一个，炙焦
右为末，每一钱，酒调下。

大菟丝子丸 【 《得效方》】 　治脬气虚寒，小便不禁。
菟丝子酒制　肉苁蓉酒浸，各二两　牡蛎煅　五味　附子炮　鹿茸酒炙，各一两　鸡(月坒)胵炙　桑螵蛸酒炙，各五钱
右为末，酒糊和丸梧子大，空心，温酒或盐汤下七十丸。

茸香丸 【 《直指方》】 　治虚损遗尿不禁，或虚冷尿多。
鸡内金炙，七钱半　鹿茸酥灸　肉苁蓉酒浸　当归酒洗，各五钱　龙骨煅　牡蛎粉　赤石脂　巴戟　禹余粮煅酢淬研　白姜　益智仁　乳香各二钱半
右为末，糯米糊和丸梧子大，空心，盐汤下七十丸。

既济丸 【 《医鉴》，下同】 　治脬气不足，有阴火，小便不禁。
菟丝子酒制　益智仁炒　白茯苓　韭子炒　肉苁蓉酒洗　当归　熟地黄各五钱　黄蘗　知母并盐水炒　牡蛎粉　山萸肉酒蒸，各三钱　五味子一钱
右为末，面糊和丸梧子大，空心盐汤下百丸。

煨肾丸河间　治男子腰膝疼，夜多小便者。
川楝子去核　马练花　破故纸　胡卢巴　茴香炒，各等分
右除茴香外，四味酒浸同为未，煮面糊为丸如桐子大。每服十丸至二十丸，温酒下，空心食前服。

蒲灰散 【 仲景，下同】 　治小便不利。
蒲灰七分　滑石三分
右二味，杵为散，饮服方寸匕，日三服。

滑石白鱼散　治证同上。
滑石　乱发烧　白鱼各二分
右三味，杵为散，饮服半钱匕，日三服。

茯苓戎盐汤　治证同上。
茯苓半斤　白朮二两　戎盐弹丸大一枚
右三味，以水八升，煮取三升，去滓，分温三服。

猪苓汤　治脉浮发热，渴而小便不利。
猪苓去皮　茯苓　阿胶　滑石　泽泻各一两
右五味，以水四升，先煮四味，取二升，去滓，内胶烊消，温服七合，日三服。

葵子散河间　治小便不通。
葵子　茯苓各等分
右为末，每服四钱，水一盏，煎三沸，食前服。

二黄汤 【 《千金方》，下同】 　治下焦热结，不得大便。
大黄三两　黄芩二两　栀子二十枚　甘草一两
右四味(口父)咀，以水五升，煮取一升八合，分三服。若大便闭加芒硝二两。

五柔丸　治闭濇。
大黄一升，蒸三斗米下　前胡二两　半夏　苁蓉　芍药　茯苓　当归　葶苈　细辛各一两
右九味为末，蜜和合捣万杵，为丸梧子大。食后服十五丸，后稍增之，日再。

大五柔丸　治脏气不调，大便难通。
大黄　芍药　枳实　苁蓉　葶苈　甘草　黄芩　牛膝各二两　桃仁一百枚　杏仁四十枚
右十味为末，蜜和丸如梧子大。一服三丸，日三，加至二十丸，酒下。

濡脏汤　主大便不通，六七日腹中有燥屎，寒热烦迫，短气汗出，胀满。
生葛根　猪膏各二升　大黄一两
右三味(口父)咀，以水七升，煮取五升，去滓，内膏煎，取三升，澄清。强人顿服，羸人再服。亦治大小便不通。
又方　治大便不通。
大戟一斤　大豆五升　商陆　牛膝
右四味(口父)咀，以水五升，煮取二升，以大豆五升，煎令汁尽，至豆干。初服三枚，以通为度。

芒硝丸　治胀满不通。
芒硝　芍药各一两半　杏仁　大黄各二两　黄芩一两六铢
右五味为末，蜜丸如梧子大。饮服十五丸，加至二十丸，取通利为度，日三。
又方
车前子五合　通草　(石卜)硝各四两　(木郁)李仁　黄芩　瞿麦各三两
右六味(口父)咀，水八升，煮取二升半，分三服。一方用绢袋盛煮，顿服二升。一方车前子六两，一方二升。
又方　治遗尿小便濇。
牡蛎　鹿茸各四两　桑耳三两
右三味(口父)咀，以水七升，煮取二升，分二服，日二。
又方　治关格大便不通。
大黄八两　芒硝　乌梅　桑皮各五两　芍药　杏仁各四两　麻仁三两右七味(口父)咀，以水七升，煮取三升，分三服。一本无乌梅，加枳实、干地黄各二两。

暖肾丸 【 丹溪】 　治肾虚多溺，或小便不禁而渴。
胡卢巴炒　故纸炒　川楝用牡蛎炒，去牡蛎　熟地　益智　鹿茸酒炙　代赭烧酢七次淬研　山茱萸　禹余粮酢淬　赤石脂各七钱半　龙骨　海螵蛸　熟艾酢拌炙焦　丁香　沉香　乳香各五钱
右为末，糯米粥丸如梧子大。服五十丸，煎菖蒲汤，空心送下。

琥珀散 【 《济生方》，下同】 　治小便不通。
琥珀不拘多少
右为细末，每服二钱，用萱草根煎汤调服，灯心汤调服亦可。

槟榔散　治肠胃有热，大便秘濇。
槟榔不拘多少
右为细末，每服二钱，用蜜汤点服，不拘时候。

通幽汤 【 东垣，下同】 　治大便难，幽门不通，上冲吸门不开，噎塞不便，燥秘，气不得下，治在幽门，以辛润之。
炙甘草　红花各一分　生地　熟地黄各五分　升麻　桃仁泥　当归身各一钱
右都作一服，水二大盏，煎至一盏，去柤，调槟榔细末五分，稍热，食前服之

润燥汤　治大便不通。
升麻　生地黄各二钱　熟地黄　当归梢　生甘草　大黄煨　桃仁泥　麻仁各一钱　红花五分
右除桃仁麻仁另研如泥外，剉如麻豆大，都作一服，水二盏，入桃仁、麻仁泥，煎至一盏，去柤，空心稍热服。

升阳泻湿汤　一名升阳汤，治膈咽不通，逆气里急，大便不行。
苍朮五分　青皮　槐子各二分　生地　熟地　黄蘗各三分　当归身　生甘草梢各四分　升麻七分　桃仁十个，另研　黄芪一钱
右(口父)咀如麻豆大，都作一服，入桃仁泥，水二大盏，煎至一盏，去柤，稍热食前服。

润肠汤　治大肠结燥不通。
生地　生甘草各一钱　大黄煨　升麻　桃仁　熟地　当归梢　麻仁各一钱　红花三分
右(口父)咀，水二盏，煎至一盏，去滓，食远温服。

白飞霞自制天一丸 【 《医通》】 　通利水道。
灯心十斤，用米粉浆，晒干研末，入水澄去粉，取浮者晒干，二两五钱　赤白茯苓　滑石水飞，各五两　猪苓二两　泽泻三两　人参一斤，切片熬膏
右为细末，丸如龙眼大，朱砂为衣。每用一丸，任病换引。盖本天一生水之妙，诸病以通利水道为主。
又方子和　治小便频滑数不禁。
知母　黄蘗各等分
右剉碎，酒浸透，炒微黄为末，水丸梧桐子大。如服药前一日休吃夜饭，来日空心，立服米饮汤下一百丸。只用一服，效。后吃白米粥一顿。

通关丸 【 东垣】 　一名滋肾丸，一名泄肾丸。治不渴而小便闭，热在下焦血分也。
黄蘗去皮剉，酒洗焙　知母剉，酒洗焙干，各一两　肉桂五分
右为细末，熟水为丸如梧桐子大。每服一百丸，空心白汤下。顿两足，令药易下行故也。如小便利，前阴中如刀刺痛，当有恶物下为验。
又方 【 丹溪，下同】 　治大肠虚秘而热。
白芍一两半　陈皮　生地　归身各一两　条芩　甘草各二钱
右为末，粥丸，白汤下七八十丸。

草蜜汤　治心肾有热，小便不通。
生车前草捣取自然汁，半盏
右，入蜜一匙调下。

蒲黄汤　治心肾有热，小便不通。
赤茯苓　木通　车前子　桑皮　荆芥　灯心　赤芍　甘草炙　生蒲黄　滑石各等分
右为末，每服二钱，葱头一根，紫苏五叶，煎汤调服。

古今图书集成医部全录卷二百六十六

　大小便门

　　方

王瓜散 【 《宝鉴》，下同】 　治小便如泔，乃肾虚也。
王瓜根　桂心各一两　牡蛎粉盐泥裹烧赤，候冷去泥，一两　白石脂　菟丝子酒浸，各二两
共为末，每服二钱，大麦粥饮下。

黄连阿胶丸　治二便交错。
阿胶　茯苓各二两　黄连三两
右为末，阿胶丸梧桐子大，米饮下二十丸。

调气散　治前证，气不循故道，所以清浊混淆。
白豆蔻　丁香　檀香　木香各一两　藿香　甘草各四两　桃仁二两
右为末，每服二钱，汤下；兼服五苓散。

二香丸 【 《良方》，下同】 　治积滞气秘，心腹刺痛中满。
南木香　丁香　青皮　五灵脂香润者，另研　草果仁　橘红　蓬朮煨
右为细末，用巴豆半两，研如泥，渐入药末研匀，面糊和丸如麻子大。每服三丸，加至五七丸，食前生姜汤下。

润肠汤　治大便秘濇，连日不通。
荆芥穗研　麻子仁一两半，研，水滤去滓，取浓汁　芝麻微炒，研，水滤取浓汁　桃仁麸炒黄，研，各一两
右，入盐少许同煎，食前代茶饮之，以利为度。

槟榔丸　治大肠积热，气壅不通，心腹胀满，大便秘结。
大黄蒸　黄芩　枳实麸炒　麻仁炒去壳，另研　牵牛炒　槟榔　羌活　杏仁汤浸去皮尖，炒黄　白芷各一两　人参
右为细末，炼蜜和丸如梧桐子大。每服五七十丸，空心用白汤送下。

牛黄散　治上焦热，脏腑秘结。
大黄一两　白牵牛取头末半两
右为细末，每服三钱，如厥冷用温酒调服，手足烦者用蜜汤调服，不拘时候。

三仁丸　治大肠有热，津液竭燥，里急后重，大便秘结。
柏子仁　松子仁　大麻子仁各一两
右研令匀，用黄蜡半两镕化和丸如梧桐子大。每服二十丸，食前用米饮送下。未快，加丸数服之。一方以白蜡和丸，用黄丹汤下，治老人虚秘。

小提盆散　治大便燥结，服转药久不通。
灶突墨一钱　沧盐三钱
右研匀，每用一钱，竹筒吹入肛门，立通。

枳壳丸　治三焦约证，调顺气脉，消痞滞，利胸膈，治风气，通利大小便。
黑牵牛取头末，半生半炒，七钱半　枳壳二两　陈皮一两　槟榔半两　木香二钱半
右为细末，炼蜜和丸如梧桐子大。每服十五丸，不拘时，生姜汤送下，日三服。

通心饮　治心经有热，唇焦面赤，小便不通。
木通　连翘
右各等分，为细末，每服一二钱，不拘时，用麦门冬煎汤调服，或灯心煎汤亦可。

肉苁蓉丸　治禀赋虚弱，小便数赤不禁。
肉苁蓉八两　熟地黄六两　五味子四两　菟丝子捣饼，二两
右为细末，酒煮山药糊和丸如梧桐子大。每服七十丸，空心用盐酒送下。

茯苓琥珀汤　治膀胱不得施化，小便数而欠。
茯苓　琥珀　猪苓　白朮各半两　泽泻一两　滑石七分　桂心　甘草炙，各三钱
右为细末，每服五钱，煎长流甘烂水一盏调下，空心服。待少时，以美膳压之。

通关瞿麦汤　治膀胱积热，小便不通。
瞿麦穗　芍药　大黄炒　栀子仁　榆白皮　葵子　当归焙　火麻仁　石苇去毛　木通　甘草炙，各一两
右剉碎，每服五钱匕，水一盏半，灯心少许，煎至一盏，去滓，不拘时温服。
又方　治小便不通，数日欲死者，神效。
葱白一握　桃枝　柳枝　木通　旱莲子　汉椒　白矾枯，各一两　灯心一束
右细剉，以水三斗，煎至一斗五升，用磁瓶一个，热盛一半药汁，熏外肾周回，以被围绕不得外风入，良久便通如赤豆汁。若冷即换之，其功甚大。乙方无旱莲子。

独蒜涂脐方　治小便不通。
大蒜独颗者，一枚　栀子仁三七枚　盐花少许
右捣烂摊纸花子上。贴脐，良久即通；未通，涂阴囊上，立通。

牛膝汤　治小便不通，茎中痛。
牛膝根叶一握，生用　黄芩半两　当归焙，一两
右剉碎，每服五钱匕，水一盏半，煎七分，去滓温服，日三。

猪肚丸　治小便频数。
猪肚一个，以莲子一升同煮一周，去皮心焙干　舶上茴香，破故纸　川楝子　母丁香各一两
右为细末，炼蜜为丸如梧桐子大。每服五十丸，空心用温酒送下。

鸡(月坒)胵丸　治小便数而多。
鸡(月坒)胵二两，微炙　麦冬焙　黄连　熟地黄　龙骨各一两　土瓜根半两
右为细末，炼蜜和捣二三百杵，丸如梧桐子大。每服三十丸，食前用米饮送下。

水芝丸　治下焦真气虚弱，小便频多，日夜无度。
莲实去皮，不以多少，用好酒浸二宿，用猪肚一个，将莲实入在内，用水煮熟，取出，切焙干，不用猪肚
右为细末，酢煮糊和丸如梧桐子大。每服三十丸，食前用温酒送下。

双白丸　治证同前。
白茯苓去皮　鹿角霜各等分
右为细末，酒煮糊为丸如梧桐子大。每服三十丸，空心用盐汤送下。

二气丹　治内虚里寒，膀胱积冷，阳气渐微，小便不禁。
硫黄研，二钱半　大附子一枚，炮去皮脐，半两　桂心二钱半　干姜炮，二钱
右各另为末，拌匀，面糊和丸如梧桐子大，以朱砂二钱为衣。每服五十丸，空心用盐汤送下。

茯苓丸　治心肾俱虚，神志不守，小便淋沥不禁。
赤茯苓　白茯苓各等分
右为细末，以新汲水换洗，澄去新沫，控干，复研为末，别取地黄汁，与好酒同于银石器内熬成膏，搜和丸如弹子大。每服一丸，细嚼，空心用盐酒送下。

桑螵蛸散　治小便频数，如稠米泔色，此由劳伤心肾得之。服此药不终剂而愈，大能安神定志。
桑螵蛸盐水炙　龙骨　远志　石菖蒲盐炙　人参　茯神　鳖甲酢炙　当归各等分
右为细末，每服二钱，临卧时用人参煎汤调服。

鹿角霜丸　治上热下焦寒，小便不禁。
鹿角带顶骨者，不以多少，锯作铤子，长三寸，洗了，用水桶内浸，夏三冬五昼夜，用浸水同入锅内煮之，觉汤少，添温汤，日夜不绝，候角苏糜为度，轻漉出，用刀刮去皮如雪白，放在筛子上，候自干，微火焙之，候角极干，为细末
酒煮糊为丸如梧桐子大。每服三十丸，加至四十丸，空心用温酒或盐汤送下。

牡蛎丸　治小便不禁。
牡蛎白者三两，盛磁器盒子内，更用盐泥四两，盖头铺底，以炭火约五斤，煅半日，炭尽为度，研粉　赤石脂三两，捣碎酢拌匀湿，于生铁铫子内慢火炒令干，研粉
右同研匀，酒煮糊和丸如梧桐子大。每服十五丸，空心用盐汤送下。

鸡肠散　治小便不禁，日夜无度。
黄鸡肠雄者四具，切破净洗，炙令黄色　肉苁蓉酒浸切焙　赤石脂研　白石脂研　苦参各五两
右为细末，更研匀，每二钱食前酒调服，日二夜一。

固脬丸　治小便不禁。
菟丝子二两制　茴香一两　附子炮去皮脐　桑螵蛸炙焦，各半两　戎盐一分
右为细末，酒煮面糊为丸如梧桐子大，每服三十丸，空心用米饮送下。
又方　治小便不禁。
益智仁　巴戟去心，二味以青盐酒煮　桑螵蛸　菟丝子酒蒸
右各等分为细末，酒煮糊为丸如梧桐子大。每服二十丸，食前用盐酒或盐汤送下。

泽泻散　治遗尿小便濇。
泽泻　丹皮　牡蛎煅　桑螵蛸微炒　赤茯苓　鹿茸去毛，酥涂炙微黄　阿胶炒珠，各一两
右为细末，每服二钱，食前用酒调服。
又方　治小便遗失。
阿胶炒　牡蛎煅　桑螵蛸酒炙　鹿茸酒炙，等分
右为细末，糯米糊和丸如梧子大。每服五十丸，空心盐酒送下。一方治遗尿小便濇，无桑螵蛸，有桑耳，水七升，煮取二升，分二服。一方以粥饮下。

阿胶饮　治小便遗失不禁。
阿胶三两，炒　牡蛎烧粉　鹿茸切酥炙，各四两
右剉散，每服四钱，水一盏，煎七分，空心服。或为细末，米饮调服二钱亦可。

白薇散　治小便不禁。
白薇　白蔹　白芍药各等分
右为细末，每服二钱，食前以粥饮调下。

白茯苓散　治小便不禁，日夜不止。
茯苓　龙骨　干姜炮　附子炮去皮脐　续断　桂心　甘草各一两　熟地　桑螵蛸微炒，各二两
右剉，每四钱，水一盏，煎至六分，去滓，食前温服。

鹿茸散　治小便不禁，阴痿脚弱。
鹿茸二两，去毛，涂酥炙微黄　羊(艹蹢)(艹躅)酒拌炒干　韭子微炒　附子炮去皮脐　泽泻　桂心各一两
右为细末，每二钱食前粥饮调服，浆水亦可。

鹿茸散　治肾脏虚，腰脐冷疼，夜遗小便。
鹿茸去毛，酥炙黄　鰞鲗鱼骨去甲，微炙，各三两　当归　白芍　桑寄生　龙骨研　人参各一两　桑螵蛸一两半，中劈破，慢火炙令黄
右为细末，更入龙骨同研令匀，每服一钱，用温酒调服，空心，日晚临卧各一服。

菟丝子散　治小便多或不禁。
菟丝子二两，酒浸三日，曝干别捣末　牡蛎烧粉　附子炮去皮脐　五味各一两　肉苁蓉酒浸炙　鸡(月坒)胵中黄皮各二两，微炒
右为细末，每服二钱，食前以粥饮调下。
又方　治遗尿及小便多或不禁。
益智一两，盐水炒　龙骨研，四钱　牡蛎煅研　川乌去皮，各半两，炒黄色
右为细末，酒煮糊和丸如梧桐子大。每服五十丸，空心用川萆薢煎汤送下。

左归饮 【 《景岳全书》，下同】 　凡命门之阴衰阳胜者，宜此方加减主之。
熟地二三钱或一二两　山药　枸杞各二钱　炙甘草一钱　山萸一二钱，畏酸者少用　茯苓一钱半
水二钟，煎七分，食远服。

右归饮　凡命门阳衰阴胜者，宜此方加减主之。
熟地二三钱或一二两　杜仲姜制　山药炒　枸杞各二钱　山茱萸一钱　制附子一二三钱　甘草炙　肉桂各一二钱
水二钟，煎七分，食远温服。

六安煎　治痰滞气逆癃闭等证。
陈皮一钱半　半夏二三钱　茯苓二钱　甘草　杏仁去皮尖，各一钱　白芥子五七分，老弱不用
水一钟半加生姜三五七片，煎七分，食远服。

抽薪饮　治癃闭，凡火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。

大分清饮　治积热闭结，小水不利，淋闭等证。
茯苓　泽泻　木通各二钱　猪苓　栀子或倍之　枳壳　车前子各一钱
水一钟半，煎八分，食远温服。

化阴煎　治水亏阴涸，阳火有余，小便癃闭，淋浊疼痛等证。
生地　熟地　牛膝　猪苓　泽泻　生黄蘗　生知母各二钱　菉豆三钱　龙胆草钱半　车前子一钱
水二钟，加食盐少许，用文武火煎八分，食前温服或冷服。

菉豆饮　凡诸火热极癃闭者，用此最妙。
菉豆不拘多寡
右用宽汤煮糜烂，入盐少许，或蜜亦可，待冰冷，或厚或稀或汤，任意饮食之，日或三四次，不拘。

大补元煎　治男妇气血大坏，精神失守，遗溲不觉，危剧等证。
人参少则一二钱，多则一二两　山药微炒黄　杜仲各二钱　熟地少则二三钱，多则二三两　枸杞　当归各二三钱，泄泻者去之　炙甘草一二钱　山茱萸一钱，畏酸吞酸去之
水二钟，煎七分，食远温服。

四味回阳饮　治元阳虚脱，溲便遗失，危在顷刻者。
人参一二两　制附子　炮干姜各二三钱　炙甘草一二钱
水二钟，武火煎七八分，温服，徐徐饮之。

六味回阳饮　治阴阳将脱等证。
人参一二两或数钱　熟地黄五钱或一两　制附子　炮干姜各二三钱　炙甘草一钱　当归身三钱，泄泻或血动者，以冬朮代之
水二钟，武火煎七八分，温服。

五君子煎　治脾胃虚寒，呕吐泄泻而兼湿者。
人参二三钱　白朮黄土炒　白茯苓各二钱　炙甘草一钱　干姜炒黄一二钱
水一钟半，煎服。

温胃饮　治中寒呕吐吞酸泄泻等证。
人参一二三钱或一两　白朮炒，一二钱或一两　扁豆炒，二钱　陈皮一钱或不用　炙甘草一钱　干姜炒焦，一二三钱　当归一二钱，滑泄者不用
水二钟，煎七分，食远温服。

四维散　治脾肾虚寒，滑脱之甚，或泄利不能止，或气虚下陷不能禁者，无出此方之右。
人参一两　制附子　干姜炒微黄，各二钱　炙甘草一二钱　乌梅肉五分或一钱
右为末和匀，用水拌湿，蒸一饭顷，取起烘干，再为末，每服一二钱，温汤调下。

巩堤丸　治膀胱不藏，水泉不止，命门火衰，小水不禁等证。
熟地　菟丝子酒煮　白朮炒，各二两　北五味　益智仁酒炒　故纸酒炒　附子制　茯苓　家韭子炒，各一两
右为末，山药糊丸如桐子大。每服百余丸，空心滚汤或温酒下。如兼气虚，必加人参一二两更妙。

　　单方

小便频遗：用雄鸡肠一具作臛，和酒服，或水煮汁，日三服。 【 《心镜》】 

小便不禁：雄鸡翎烧研，酒服方寸匕。 【 《外台秘要》】 

小便过多：象牙烧灰饮服之。 【 《总录》】 

小便不通：磨刀交股水一盏服之，效。 【 《集简方》】 
又方：蚯蚓粪、(石卜)硝各等分，水和敷脐下，即通。 【 《皆效方》】 
又方：梁上尘二指撮，水服之。 【 《外台秘要》】 
又方：黑铅锉末一两，生姜半两，灯心一握，井水煎服，先以炒葱贴脐。 【 《圣惠方》，下同】 

大小便闭，胀闷欲死，二三日则杀人：腻粉一钱，生麻油一合相和，空心服。

大便壅结：腻粉半钱，沙糖一弹丸，研丸梧子大。每服五丸，临卧温水下。

小便不通：熏黄末豆许纳孔中，或蜜为丸，亦良。 【 《崔氏方》】 

天行病，小腹满，不得小便：雌黄末蜜丸，纳尿孔中入半寸。 【 《肘后方》】 

气壅关格不通，小便淋结，脐下妨闷兼痛：滑石粉一两，水调服。 【 《广利方》】 

小便不通：滑石末一升，以车前汁和，涂脐之四畔方四寸，干即易之。冬月水和。 【 《杨氏产乳》】 

膀胱热闷，小便不快：井泉石、海金沙、车前子、滑石各一两为末，每服二钱，蜜汤下。 【 《圣济录》】 

小便不通：湿纸包白盐烧过，吹少许入尿孔中，立通。 【 《普济方》】 

二便不通：盐和苦酒敷脐中，干即易；仍以盐汁灌肛内，并用纸裹盐投水中饮之。 【 《家藏方》】 
又方：腻粉二钱，黄丹一钱为末，每米饮服一钱。 【 《普济方》】 

男女转浮不得小便：寒水石二两，滑石一两，慈石一合为末，水一斗，煮五升，时服，一日通利。 【 《永类方》】 

关格不通，大小便闭胀欲死，二三日则杀人：芒硝三两，泡汤一升服，取吐即通。 【 《百一方》】 

二便不通：白矾末填满脐中，以新汲水滴之，觉冷透腹内，即自然通。脐平者，以纸围环之。 【 《经验方》】 

大便不通：皂矾一钱，巴霜二个，同研，入鸡子内搅匀，封头，湿纸裹煨熟食之，酒下即通。 【 《集元方》】 

小便不通：绵黄芪二钱，水二盏，煎一盏，温服，小儿减半。 【 《总微论》】 

老人闭塞：绵黄芪、陈皮去白各半两为末，每服三钱，用大麻子一合，研烂，以水滤浆，煎至乳起，入白蜜一匙，再煎沸，调药空心服，甚者不过二服。此药不冷不热，常服无闭濇之患，其效如神。 【 《和剂局方》】 

汗多便闭，老人虚人皆可用：肉苁蓉酒浸焙二两，研沉香末一两为末，麻子仁汁打糊，丸梧子大，每服七八丸，白汤下。 【 《济生方》】 

小便艰难，或转胞腹满闷，不急疗杀人：用秦艽一两，水一盏，煎六分，分作二服。又方：加冬葵子等分为末，酒服一匕。 【 《圣惠方》，下同】 

老人大肠秘濇：防风、枳壳麸炒各二两，甘草半两为末，每食前白汤服二钱。

大便闭塞，服药不通者：沧盐三钱，屋檐烂草节七个为末，每用一钱，竹筒吹入肛内一寸，即通，名提金散。 【 《圣济录》，下同】 
又方：当归、白芷等分为末，每服二钱，米汤下。

大便风秘：香白芷炒为末，每服二钱，米饮，入蜜少许，连进二服。 【 《十便良方》】 

癃闭不通，小腹急痛，无问久新：荆芥、大黄为末等分，每温水服三钱。小便不通，大黄减半；大便不通，荆芥减半，名倒换散。 【 《普济方》】 

小便不通：用麻根、蛤粉各半两为末，每服二钱，空心新汲水下。 【 《圣惠方》】 
又方：用苎根洗研，摊绢上，贴少腹连阴际，须臾即通。 【 《摘元方》】 

小便不通：马蔺花炒、茴香炒、草藤炒为末，每酒服二钱。 【 《十便良方》】 

小便不通，脐腹急痛：牛蒡叶汁、生地黄汁二合和匀，入蜜二合，每服一合，入水半盏，煎三五沸，调滑石末一钱服。 【 《圣济总录》】 

小便濇滞不通，及男妇转脬：干箬叶一两，烧灰，滑石半两为末，每米饮服三钱。 【 《普济方》】 

小便不通：萱草根煎水频饮。 【 《杏林摘要》】 
又方：竹鸡草一两，车前草一两，捣汁，入蜜少许，空心服之。 【 《集简方》】 

久病，大便滞濇，服葵菜自然通利，乃滑以养窍也。

二便不通，胀急者：生冬葵根二斤，捣汁三合，生姜四两，取汁一合，和匀，分二服，连用即通。

大便不通，十日至一月者：冬葵子三升，水四升，煮取十升服，不瘥更作。 【 《肘后方》】 
又方：用葵子末、人乳汁等分和服，立通。 【 《圣惠方》】 

关格胀满，大小便不通欲死者：用葵子二升，水四升，煮取一升，纳猪脂一鸡子，顿服。 【 《肘后方》】 
又方：用葵子为末，猪脂和丸梧子大，每服五十丸，效止。 【 《千金方》】 

二便关格，胀闷欲死，二三日则杀人：蜀葵花一两，捣烂，麝香半钱，水一大盏煎服。根亦可用。

小便不禁：重鹊巢中草一个烧灰，每服二钱匕，以蔷薇根皮二钱煎汤服之，日二。 【 《圣惠方》】 

小便不禁，上热下寒者：鹿角霜为末，酒糊和丸梧桐子大。每服三四十丸，空心温酒下。 【 《普济方》】 

秋石主治小便遗数，漏精白浊。 【 时珍】 

遗尿且濇：桑耳为末，每酒下方寸匕，日三服。 【 《圣济总录》】 

小便不通：车前草一斤，水三升，煎取一升半，分三服。一方入冬瓜汁。一方入桑叶汁。 【 《百一方》】 

下部闭塞：蒴藋根一把，捣汁，水和，绞去滓，强人每服一升。 【 《外台秘要》】 

大便风秘：蒺藜子炒一两，猪牙皂荚去皮酥炙五钱为末，每服一钱，盐茶汤下。 【 《普济方》】 

小便不通，脐下满闷：海金沙一两，腊南茶半两，捣碎，每服三钱，生姜甘草煎汤下，日二服。末服亦可。 【 《图经》】 

相火秘结：大黄末一两，牵牛头末半两，每服三钱。有厥冷者酒服。无厥冷，五心烦者，蜜汤服。 【 《保命集》】 

二便不通：甘遂末，以生面糊调敷脐中及丹田内，仍艾灸三壮，饮甘草汤，以通为度。
又方：泰山赤皮甘遂末一两，炼蜜和匀，分作四服，日一服，取利。 【 《圣惠方》】 

小便转脬：甘遂末一钱，猪苓汤调下，立通。 【 《笔峰杂兴》】 

小便不通，脐腹胀痛不可忍，诸药不效者，不过再服：用续随子去皮一两，铅丹半两，同少蜜捣作团，瓶盛埋阴处，腊月至春末取出，研，蜜丸梧子大，每服二三十丸，木通汤下，化服尤妙。病急亦可旋合。 【 《圣济总录》】 

消渴尿多：蔷薇根一把，水煎，日服之。 【 《千金方》】 

小便滑数：金刚骨为末，每服二钱，温酒下，睡时。 【 《事亲》】 

小便虚闭，两尺脉沉微，用利小水药不效者，乃虚寒也。附子一个，炮去皮脐，盐水浸良久，泽泻一两，每服四钱，水一盏半，灯心七茎，煎服即愈。 【 《普济方》】 

大肠冷秘：附子一枚炮去皮，取中心如枣大为末，二钱，蜜水空心服之。 【 《圣济总录》】 

二便不通，诸药不效：紫花扁竹根生水边者，佳，研汁一盏，服即通。 【 《普济方》】 

大便不通：用牵牛子半生半熟为末，每服二钱，姜汤下。未通，再以茶服。一方加大黄等分。一方加生槟榔等分。 【 《简要方》】 

大肠风秘结濇：牵牛微炒捣头末一两，桃仁去皮尖麸炒半两为末，蜜丸梧子大，每汤服三十丸。 【 《寇氏衍义》】 

小便频数：小豆叶一斤，入豉汁中煮和作羹食之。 【 《心镜》】 

小便不通腹胀：用(艹舌)蒌焙研，每服二钱，热酒下，频服，以通为度。 【 《圣惠方》】 

燥渴肠秘：九月十月熟(艹舌)蒌实，取瓤，拌干葛粉，银石器中，慢火炒熟为末。食后夜卧，各以沸汤点服二钱。 【 《寇氏衍义》】 

大小二便不通：黄瓜根捣汁，入少水解之筒，依前后患吹之，取通。 【 《肘后方》】 

大便卒结：羊蹄根一两，水一大盏，煎六分，温服。 【 《圣惠方》】 

小便不利，膀胱水气流滞：浮萍日干为末，饮服方寸匕，日二服。《圣惠方》用治水气洪肿，小便不利，白汤下。 【 《千金翼》】 

二便不通：酸草一大把，车前草一握，捣汁，入砂糖一钱，调服一盏，不通再服。 【 《摘元方》】 

大便不通：冬麻子半斤，研碎，水滤取汁，入粳米二合煮稀粥，下椒、姜、盐、豉，空心食。 【 《食医心镜》】 

大便不通：陈大麦秸煎浓汁，频服。 【 《简便方》】 

大小便闭：捣葱白和酢，封小腹上，仍灸七壮。 【 《外台秘要》】 

大肠虚闭：用连须葱一根，姜一块，盐一捻，淡豉三七粒，捣作饼，烘揜脐中，扎定良久，气通，不通再作。 【 《直指方》】 

小便不通：葱白连叶捣烂，入蜜，合外肾上，即通。 【 《永类钤方》】 

关格胀满，大小便不通：独头蒜烧熟，去皮绵裹，纳下部，气立通也。 【 《外台秘要》】 

二便关格，胀闷欲绝：蔓菁子油一合，空腹服之即通。通后汗出勿怪。 【 《圣惠方》】 

大便不通：生姜削长二寸，涂盐，纳下部，立通。 【 《外台秘要》】 

小便不通：胡荽二两，葵根一握，水二升，煎一升，入滑石末一两，分三四服。 【 《圣济总录》】 

大小便闭，臌胀气促：八角茴香七个，大麻仁半两为末，生葱白三七根，同研煎汤，调五苓散末服之，日一服。 【 《普济方》】 

老人虚秘：柏子仁、松子仁、大麻仁等分同研，镕蜜蜡丸梧子大，以少黄丹汤，食前调服二三十丸，日二服。一方不用黄丹，每服五十丸，黄芪汤下。 【 寇宗奭】 

小便不通：莴苣菜捣傅脐上即通。《海上方》用莴苣子亦效。 【 《易简方》】 

利大小便：苋实为末，半两分二服，新汲水下。 【 《圣惠方》】 

卒不小便：杏仁二七枚，去皮尖炒黄研末，米饮服之。 【 《录验方》】 

大便不通，气奔欲死者：乌梅十颗，汤浸去核，丸枣大，纳入下部，少时即通。 【 《食疗本草》】 

大便不快，里急后重：用桃仁三两，去皮，吴茱萸二两，食盐一两，同炒熟，去盐、茱，每嚼桃仁五七粒。 【 《总录》】 

大便艰难：桃花为末，水服方寸匕，即通。无桃花，白皮亦得。 【 《千金方》】 

干粪塞肠，胀痛不通：用毛桃花湿者一两，和面三两，作馄饨煮熟，空心食之，日午，腹鸣如雷，当下恶物也。 【 《圣惠方》】 

二便不通：桃叶杵汁半升服。冬用榆皮。 【 《千金方》】 

大便燥濇，大枣一枚去核，入轻粉半钱，缚定煨熟食之，仍以枣汤送下。 【 《直指方》】 

大肠闭塞：陈皮连白酒煮焙研末，每温酒服二钱，米饮下。 【 《普济方》】 

肠胃有湿，大便秘塞：大槟榔三枚，麦门冬煎汤磨汁温服；或以蜜汤调末二钱服，亦可。 【 《普济方》】 

小便频数：胡桃煨熟，卧时嚼之，温酒下。

老人遗尿不知者：草乌头一两，童便浸七日，去皮同盐炒为末，酒糊丸菉豆大，每服二十丸，盐汤下。 【 《普济方》】 

小便失禁：用豆酱汁和灶突墨，如豆大，内尿孔中。

大便不通：瓜蒂七枚，研末绵裹，塞入下部，即通。 【 《必效方》】 

小便不通：竹鸡草一两，车前草一两，捣汁入蜜少许，空心服之。 【 《集简方》】 

胞转不通，非小肠膀胱厥阴受病，乃强忍房事，或过忍小便所致，当治其气则愈，非利药可通也。沉香、木香各二钱为末，白汤空腹服之，以通为度。 【 《元戎》】 

小便无度，肾气虚寒：破故纸十两酒蒸，茴香十两盐炒为末，酒糊丸梧子大，每服百丸，盐酒下；或以米糁猪肾煨食之。 【 《普济方》，下同】 

大便不通：白胶香半枣大，鼠粪二枚，研匀，水和作挺，纳入肛内，良久自通。

大肠干结：厚朴生研，猪脏煮捣和丸梧子大，每姜水下三十丸。 【 《十便良方》】 

二便关格：用皂荚烧研，粥饮下三钱，立通。 【 《千金方》】 
又方：用皂荚炙去皮子为末，酒面糊丸，每取五十丸酒下，名铁脚丸。 【 《宣明方》】 
又方：用皂荚烧烟于桶内，坐上熏之，即通。 【 《圣惠方》】 

风虚脚气入大肠，或秘或利：皂角子一千二百个，洗凈，以少酥熬香为末，蜜丸梧子大，每空心以蒺藜子酸枣仁汤，吞至百丸，以通为度。 【 《千金方》】 

小便热短：桦皮浓煮汁饮。 【 《集简方》】 

小便不通：椶皮毛烧存性，以水酒服二钱即通利，累试甚验。 【 《摄生方》】 

小便不通：萱草根煎水频饮。 【 《摘要方》】 

二便不通：乌桕木根方长一寸，劈破水煎半盏，服之立通，不用多吃，其功神圣，兼能取水。 【 《斗门方》】 

二便关格，二三日则杀人：乌桕东南根白皮干为末，热水服二钱。先以芒硝二两，煎汤服，取吐甚效。 【 《肘后方》】 
又方：巴豆连油、黄连各半两，捣作饼子，先滴葱盐汁在脐内，安饼于上，灸二七壮，取利为度。 【 《杨氏家藏》】 

大便不通：枳实、皂荚等分为末，饭丸米饮下。 【 《得效方》】 

小便不通：栀子仁十四个，独头蒜一个，沧盐少许，捣贴脐及囊，即通。

小便转胞：真琥珀一两为末。用水四升，葱白十茎，煮汁三升，入琥珀末二钱，温服。 【 《圣惠方》】 

小便不通：猪胆一枚，热酒和服。
又方：用猪胆连汁，笼住阴头一二时，汁入自通。

小便不通：蚯蚓捣烂，水滤，取浓汁半碗服，立通。 【 《斗门方》】 

老人尿闭：白颈蚯蚓、茴香等分，杵汁饮之，即愈。 【 《集验方》】 

大便不通：瓜蒂七枚，研末绵裹，塞入下部，即通。 【 《必效方》】 

大小便秘：明月砂一匙，安脐中，冷水滴之，令透自通也。 【 《圣惠方》】 

小便不通：蜗牛捣贴脐下，以手摩之。加麝香少许，更妙。 【 《简易方》】 

小便不通，数而微肿：用陈久笔头一枚，烧灰水服。 【 《外台秘要》】 

小便遗床：麻鞋尖头二七枚烧灰，岁朝井华水服之，效。 【 《近效方》】 

小便不通：全蛇蜕一条，烧存性，研温酒服之。

小便不通：以水四升洗甑带取汁，煮葵子二升半，分三服。 【 《圣惠方》】 

大小便闭：甑带煮汁，和蒲灰末方寸匕服，日三次。一本蒲灰作蒲黄。 【 《千金方》】 

止小便利：鸡肠草一斤，于豆豉汁中煮，和米作羹及粥，频食之。 【 《食医心镜》】 

二便不通：蜂房烧末，酒服二三钱，日二服，不拘大人小儿。 【 《子母秘录》】 

通小便：用燕屎、豆豉各一合，糊丸梧子大，每白汤下三丸，日三服。 【 《千金方》】 

小便不通：桑螵蛸炙黄三十枚，黄芩二两，水煎，分二服。 【 《圣惠方》】 

小便濇痛不通：用蚕蜕纸烧存性，入麝香少许，米饮，每服二钱。 【 《博济方》】 

老人虚秘：阿胶炒二钱，葱白三根，水煎化，入蜜二匙，温服。

尿床：取羊胞以水盛满，炭火炙熟，空腹食，不过三五度，瘥。
又方：雄鸡肝、桂心等分，捣丸小豆大，每服一丸，米饮下，日三服。遗精加白龙骨。

遗尿淋沥：白龙骨、桑螵蛸等分为末，每盐汤服二钱。 【 《梅师方》】 

小便不禁，雄鸡喉咙及(月坒)胵并屎白等分为末，麦粥清服之。 【 《易简方》】 

小便遗失：用鸡(月坒)胵一具并肠，烧存性，酒服。男用雌，女用雄。 【 《集验方》】 

老小尿床：白纸一张铺席下，待遗于上，取纸晒干，烧酒服。 【 《集简方》】 

尿床：取羊肚盛水令满，线缚两头，煮熟即开，取中水顿服，立瘥。

小便频数，下焦虚冷也。羊肺一具，切作羹，入少羊肉和盐豉食，不过三具。 【 《集验方》】 

小便频数：白果十四枚，七生七煨食之，取效止。

小便转胞：自取爪甲烧灰，水服。

小便不通胀急者：用苦瓠子三十枚炒，蝼蛄三个焙为末，每冷水服一钱。 【 《圣济总录》】 

小便不禁：酸石榴烧存性，无则用枝烧灰代之。每服二钱，用柏白皮切焙四钱，煎汤一盏，入榴灰，再煎至八分，空心温服，晚再服。 【 《圣惠方》】 

大便闭塞：椒豉汤五升，和猪膏三合灌之，佳。 【 《千金方》，下同】 

夜卧尿床：本人草荐烧灰，水服立瘥。

小便转胞不出：纳衣鱼一枚于茎中。
又方：无灰浓酒半斤，盐三钱匕，炼如指大，深内谷道，佳。
又方：蜜和胡燕屎，内大孔中，即通。
又方：盐半合，蜜三合，煎如饧，出之，着冷水中，丸如槟榔形，如指许大，深内下部中，立通。治大便难。
又方：单用豉清、酱清、羊酪、土瓜根汁灌之，立通。
又方：以酱清渍乌梅灌下部中。
又方：桑根白皮、榆根白皮各一把，二味(口父)咀，以水三升，煮取一升半，分三服。
又方：桃皮三升，水五升，煮取一升，顿服。
又方：常煮麻子取汁饮。
又方：常服蜜煎五合。
又方：常服车前子及叶，并良。
又方：捣葵汁生服。
又方：好胶三寸，葱白一把，二味以水四升，煮取一升半，顿服之，即下。
又方：葵子、牛酥各一升，猪脂亦得，以水四升，煮葵子，取一升，内脂，煮一沸，待冷，分作二服。
又方：酱清三升，麻油二升，葱白三寸，合煮令黑，去滓待冷，顿服之。一方不用酱清。

二便不通：猪脂一斤，以水二升，煮三沸，饮汁立通。

大小便不通：葵子二升，硝石二两，以水五升，煮取二升，分二服。

二便不利：葵子一升，榆皮切一升，以水五升，煮取二升，分三服。
又方：葵子末一升，青竹叶一把，水二升，煮五沸顿服。龙葵根与木通、胡荽煎汤服，通利小便。 【 苏颂。】 

小便不通，诸药不效，或转胞至死危困，此法用之，小便自出而愈。用猪尿胞一个，底头出一小眼子，翎筒通过，放在眼儿内根底，以细线扎定翎筒子口，细杖子堵定，上用黄蜡封尿胞口，吹满气七分，扎定了，再用手捻定翎筒根头，放了黄蜡，塞其翎筒，放在小便口里头，放开翎筒根头。手捻其气透于里，小便即出，大有神效。 【 《宝鉴》】 

小便不通：炒盐热熨小腹，冷复易之。
又方：以蒲黄裹患人肾，令头至地，三度即通。

遗尿：新炊热饭一盏，泻尿床处，拌与食之，勿令知，良。小便不通，鸡子中黄一枚服之，不过三次即通。 【 丹溪】 

伤寒后小便不通：用生姜八九块杵碎，水十余碗，麻布五六尺，同煎数沸，用桶盛，至候通手以布频熨小腹良久，恰用红豆末一匕，江茶二匕，井华水调服，神效。小便如注。

阴阳关格，前后不通，乃转胞之证，诸药不效，无救则胀满闷乱而死。予曾以甘遂末水调敷脐下，内以甘草节汤饮之，药汁至脐，二药相反而胞自转矣。小水来如涌泉，此急救之良法也。

大便秘塞：蜣蜋炒，去翅足为末，热酒服一钱。 【 《圣惠》】 

大小便秘欲死：土狗、推车客各七枚，男用头，女用身，瓦焙焦为末，以向南樗皮煎汁饮，一服神效。 【 《普济》】 

大便秘结，蜜兑法：蜜三合，入猪胆汁两枚，在内煎如饧，出冷水中，捍如指大，长三寸许，纳下部，立通。 【 《济生》】 

大小便闭，经月欲死者：用推车客七个，男用头，女用身；土狗七个，男用身，女用头。新瓦焙研末，用虎目树南向皮煎汁调服，只一服即通。名推车散。 【 《本事方》】 

二便不通：六七月寻牛粪中大蜣蜋十余枚，线穿阴干收之。临时取一个全者，放净砖上，四面以炭火烘干，当腰切断。如大便不通用上截，小便不通用下截，各为细末，取井华水服之。二便不通，全用。 【 《经验方》】 

小便转胞不通：用死蜣蜋三枚烧末，井华水一盏调服。 【 《千金方》】 

小便不通：用大蝼蛄二枚，取小体，以水一升渍饮，须臾即通。 【 《葛洪方》】 
又方：用土狗下截，焙研调服半钱，生研亦可。《谈埜翁方》加车前草，同捣汁服。 【 《寿域方》】 
又方：用土狗后截，和麝，捣纳脐中，缚定即通。 【 《唐氏经验方》】 
又方：用土狗一个，炙研，入冰片、麝香少许，翎管吹入茎内。 【 《摘要》】 

古今图书集成医部全录卷二百六十七

　大小便门

　　针灸

《素问》曰：刺阴股下三寸内陷，令人遗溺。
《灵枢》曰：三焦者，足少阳太阴之所将，太阳之别也。上踝五寸，别入贯腨肠，出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之。
厥气走喉而不能言，手足清，大便不利，取足少阴。
厥而腹向向然，多寒气，腹中(疒水)(疒水)[(疒水)(疒水)：原作「谷谷」，据《灵枢》杂病改。]，便溲难，取足太阴。
手太阴之别，名曰列缺，起于腕上分间，并太阴之经，直入掌中，散入于鱼际。其病实则手锐掌热，虚则欠(去欠)，小便遗数。取之去腕半寸，别走阳明也。
足少阴之别，名曰大钟，当踝后遶跟，别走太阳；其别者，并经上走于心包下，外贯腰脊。其病气逆则烦闷，实则闭癃，虚则腰痛。取之所别也。
小腹痛肿，不得小便，邪在三焦约，取之太阳大络，视其络脉，与厥阴小络结而血者。肿上及胃脘，取三里。
癃，取之阴蹻及三毛上，及血络出血。
大小便不利，治其标；大小便利，治其本。
先大小便不利，而后生他病者，治其本也。
中气不足，溲便为之变，肠为之苦鸣，补足外踝下，留之。
《甲乙经》曰：三焦病者，腹胀气满，少腹尤甚坚，不得小便，窘急，溢则为水，留则为胀，候在足太阳之外大络，络在太阳少阳之间，亦见于脉，取委中。
少腹满大，上走胷至心，索索然，身时寒热，小便不利，取足厥阴。
胞转不得溺，少腹满，关元主之。
小便难，水胀满，出少，胞转不得溺，曲骨主之。
少腹胀急，小便不利，厥气上头巅，漏谷主之。
溺难痛，白浊，卒疝，少腹肿，欬逆呕吐，卒阴跳，腰痛不可以俛仰，面黑，热，腹中(月真)满，身热厥痛，行间主之。
少腹中满，热闭不能溺，足五里主之。
少腹中满，小便不利，涌泉主之。
筋急身热，少腹坚肿，时满，小便难，尻股寒，髀枢痛，引季胁，内控，八髎、委中主之。
阴胞有寒，小便不利，承扶主之。
内闭不得溲，刺足少阴太阳与骶上以长针。气逆，取其太阴阳明。
三焦约，大小便不通，水道主之。
大便难，中渚及太白主之。
大便难，大钟主之。
阴跳遗溺，小便难而痛，阴上下入腹中，寒疝，阴挺出偏大肿，腹脐痛，腹中悒悒不乐，大敦主之。
遗溺，关门及神门、委中主之。
胸满膨膨然，实则癃闭，腋下肿，虚则遗溺，脚急兢兢然，筋急痛，不得大小便，腰痛引腹不得俛仰，委阳主之。
气癃，小便黄，气满，虚则遗溺，石门主之。
癃遗溺，鼠鼷痛，小便难而白，期门主之。
小便难，窍中热，实则腹皮痛，虚则痒搔，会阴主之。
小肠有热，溺赤黄，中脘主之。
溺黄，下廉主之。
小便黄赤，完骨主之。
小便黄，肠鸣相逐，上廉主之。
劳瘅，小便赤难，前谷主之。
《千金方》曰：大便难，灸第七椎两旁各一寸七壮；又灸承筋二穴各三壮，在腨中央陷内。
大便不通，灸侠玉泉相去各二寸，名曰肠遗，随年壮；又灸大敦四壮，在足大指聚毛中。
大便闭塞，气结，心坚满，灸石门百壮。
后闭不通，灸足大都随年壮。
老人小儿，大便失禁，灸两脚大指去甲一寸三壮；又灸大指奇间各三壮。
大小便不利，欲作腹痛，灸荣卫四穴百壮。穴在背脊四面各一寸。
腹热闭，时大小便难，腰痛连胷，灸团冈百壮，穴在小肠腧下二寸，横三间寸灸之。
大小便不通，灸脐下一寸三壮；又灸横文百壮。
大小便不利，灸八髎百壮。穴在腰目下三寸，侠脊相去四寸，两边各四穴，计八穴，故名八髎。
小便不利，大便数注，灸屈骨端五十壮。
小便不利，大便注泄，灸天枢百壮，穴在侠脐相去三寸。魂魄之舍不可针，大法在脐旁一寸，合脐相去可三寸也。
遗尿失禁，出不自知，灸阴陵泉随年壮。
溃溺，灸遗道，侠玉泉五寸；又灸阳陵泉；又灸足阳明，各随年壮。
小便失禁，灸大敦七壮；又灸行间七壮。
尿床，垂两手两髀上尽指头上有陷处，灸七壮；又灸脐下横文七壮。
《东垣十书》曰：大便闭，背脊椎两旁相去各一寸，灸三壮；承筋灸三壮；肠绕，挟玉泉相去二寸，随年壮针灸。 【 书无此穴。或云非正穴也。】 
又法：石门，寸半；大都，五分。
小便热痛，目赤，尿如血，列缺，沿皮一寸，太陵、承浆各五分。
又法：曲骨，灸二七壮，阴阳二陵泉各二寸五分。
遗溺失禁，阴陵泉、阳陵泉二寸半，大敦七壮。
又方：曲骨、阴阳二陵泉各二寸半。
《医学纲目》曰：大便秘濇，照海，五分，补二呼，泻六吸，立通；支沟，半寸，泻三吸。
又法：照海泻之，立通；太白泻之，灸亦可。
又法：照海半寸，灸二十壮，泻之；章门灸二七壮；太白半寸，灸五壮。已上诸穴，看虚实补泻之。虚结补则通，热结泻则通；寒结先泻后补，热结先补后泻之。
又法：气海八分，令病人觉便三五次为度，出针时，记令人挟脐揉之；却刺三里五分，觉腹中鸣三五次即透。
又法：取合谷。
大便不通，并伤寒水结，取三间，沿皮向下至合谷穴，三补三泻，候腹中通，出针；承山七分泻之。
小便不通，取阴谷、关元八分，令病人觉淋沥，三五次为度，便揉小腹；却取三阴交三分，即透阴谷。
小便闭数不通，取阴谷一寸五分，灸之；阴陵泉泻之。又法取偏历。
小便闭不通，取阴陵泉、阴谷、三阴交、气海、关元灸三十壮，刺二寸五分；不已，取太溪、阴交。
小便数腹痛，取尿胞，在玉泉下一寸，屈骨端。
小便多，灸命门，随年壮；又取肾俞一分，沿皮向外六分，补六呼，泻一吸。
小便滑数，灸中极、肾腧、阴陵泉；不已，取气海、阴谷、三阴交。

　　导引

《保生秘要》曰：大便不通导引法，以舌顶上腭，守铉雍静念而液自生，俟满口赤龙搅动，频嗽频吞，听降直下丹田，又守静咽数回，大肠自润，行后功，效。
运功：左手抚脐，用意推旋开五脏向后，落大肠九曲行去；或升肾水，洗润大肠九曲而通泻之。
以手覆脐，又推开五脏向后，落大肠九曲去；或升肾水，洗浴大肠九曲而泻之。
尾闾坠气导引法：咬牙闭气，耸肩，双目圆睁，左右转动，谷道紧撮，如此行之，气自然升。
运功：元气下陷之证，气出不臭是也。因闭气行功，不能转升故耳。当存归元法，运周天七日，见效。有用功通尾闾及夹脊双关之后，不能招摄而坠者，宜用静功返照，自然升顶，不必执着。
小水迟滞导引法：搓小纸捻入鼻中，俟打喷嚏，小水自通，此治闭塞。若迟塞，多搓掌心及涌泉穴，退火安静，或行运法，效。
运功及小肠证同治，从归元法。旋运而下，旋至病处，多运数十回，复遶而上，撤而散之，周而复始，如法渐行，谷道去浊，提回守静。
溺管泄气导引法：用指按坎穴，搓运二十四下，意从灵物顶上吸气一口，转河车周天，一九数归元，又提行三九而吐纳，兼用运功效。
运功：此证感于坐功之人，当凝想气海半晌后，默运旋转，动中又静，念念不忘，其气自收。
归元诀行之之法，提意出上，斡旋造化，从左而右，先运脐轮，收而放，放而复收，以还本位，不离这个，念自归真矣。

　　医案

《儒门事亲》曰：戴人过曹南省亲，有姨表兄病大便燥濇，无他证，常不敢饱食，饱则大便极难，结实如铁石，或三五日一如圊，目前星飞，鼻中血出，肛门连广肠痛，痛极则发昏，服药则病转剧烈，巴豆、芫花、甘遂之类皆用之，过多则困，泻止则复燥，如此数年。遂畏药性暴急不服，但卧病待尽。戴人过，诊其两手脉息，俱滑实有力，以大承气汤下之，继服神功丸、麻仁丸等药，使食菠薐葵菜及猪牛血作羹，百余日，充肥，亲知见骇之。呜呼！粗工不知燥分四种：燥于外则皮肤皱揭，燥于中则精血枯涸，燥于上则咽鼻焦干，燥于下则便溺结闭。夫燥之为病，是阳明化也，水液寒少故如此。然可下之，当择之药。如巴豆可以下寒，甘遂、芫花可以下湿，大黄、(石卜)硝可以下燥。《内经》曰：辛以润之，咸以软之。《周礼》曰：以滑养窍。

顷有老人年八十岁，脏腑濇滞，数日不便，每临后时，目前星飞，头目昏眩，鼻塞腰痛，积渐始减，纵得食，便结燥如弹。一日，友人命食血脏葵羹油渫菠薐菜，遂顿食之，日日不乏，前后皆利，食进神清，年九十岁，无疾而终。《图经》云：菠菜寒，利肠胃。芝麻油炒而食之，利大便。葵宽肠，利小溲。年老之人，大小便不利，最为急切，此亦偶得泻法耳。

太康刘仓使病大便少而频，日七八十次，常于两股间悬半枚壶卢，如此十余年。戴人见之而笑曰：病既频而少，欲通而不得通也，何不大下之？此通因通用也。此一服药之力。乃与药大下三十余行，顿止。

《东垣十书》曰：昔长安有大贾王善夫病小便不通，渐成中满，腹大坚硬如石，壅塞之极，腿脚肿胀，破裂出黄水，双睛凸出，昼夜不得眠，饮食不下，苦痛不可名状，求予治之。因问受病之始，如病不渴，近苦呕哕，众医皆用治中满利小便淡渗之药。急难措手，乃辞归，从夜至旦，耿耿不寝，穷究其理。忽记《素问》有云：无阳则阴无以生，无阴则阳无以化。又云：膀胱者州都之官，津液藏焉，气化则能出矣。此病小便癃闭，是无阴而阳气不化者也。凡利小便之药，皆淡味渗泄为阳，止是气药，阳中之阴，非北方寒水阴中之阴所化者。此乃奉养太过，膏粱积热，损北方之阴，肾水不足，故膀胱、肾之室久而干涸，小便不化，火又逆上而为呕哕，非隔上所生也。独为关，非格病也。洁古老人曰：热在下焦，填塞不便。是治关格之法。今病者内关外格之病悉具，死在旦夕，但治下焦可愈。随处以禀北方寒水所化，大苦寒气味俱阴者，黄蘗、知母、桂为引用，丸如桐子大，沸汤下二百丸，服药少时，须臾前阴如刀刺火烧之痛，溺出如瀑泉涌出，卧具皆湿，床下成流，顾盼之间，肿胀消散。予惊喜曰：大哉圣人之言！岂可不遍览而执一者也！其证小便闭塞而不渴，时见躁者是也。凡诸病居下焦，皆不渴也。二者之病，在气在血，最易分别。

《丹溪心法》曰：杨淳三哥大便秘濇，小便如常，咽塞不通，食下便有痰出，脉濇，左右手同，此血虚肠燥为脾约病甚者，人参散主之。

一妇人脾痛后，患大小便不通，此是痰隔中焦，气滞于下焦，以二陈汤加木通，初吃后，煎柤吞之。

吕仲年六十六岁，病伤寒得汗，热退后，脉尚洪，此洪脉作虚脉论，与人参、黄芪、白朮、炙甘草、当归、芍药、陈皮数日，其脉仍大，未收敛。又小便不通，小腹下妨闷，颇为所苦，但仰卧则点滴而出。予曰：补药服之未至。前药倍加黄芪、人参大剂与服，两日小便方利。

一男子病小便不通，医用通利药而反剧。丹溪曰：此积痰也。痰积在肺，肺为上焦，膀胱为下焦，上焦闭则下焦塞，譬如滴水之器，必上窍通，而后下窍之水出焉。乃以吐法大吐之。吐已，病如失。然此可见癃淋又不独主于经病也。

马希圣年五十余，性嗜酒，常痛饮，糟粕出前窍，便溺出后窍，六脉皆沉濇，与四物汤加海金沙、木香、槟榔、木通、桃仁，服而愈。此人酒多而肆气，酒升而不降，阳极虚，酒湿积久生热，煎熬血干，阴亦大虚。阴阳偏虚，皆可补接。此人中年后阴阳俱虚时暂可活者，以其形实，酒中谷气尚在。三月后，其人必死。后果然。

一人年四十，口干溺数，春末得之，夏求治，脉俱濇，右略数而不弦，重取似大而稍有力，左稍沉，略弱而不强，然濇却多于右，喜二尺皆不甚起，当作饮食厚味生热，此谓之痰热。禁其厚味，降火以清金，抑肝而补脾，三补丸二十一粒，元明粉五粒，阿胶五粒，姜汤吞下，一日六次。又以四物汤加参、朮、陈皮、生甘草、五味、麦门冬煎服，一日三次，与丸药间服之。一二日，自觉清快，小便减三之二，口不干，止渴未消，头运眼花，久坐则腰疼，遂以摩腰丹治腰痛，仍以四物减川芎，加参、芪、白朮、牛膝、五味、炒蘗、麦门冬，煎调六一散。反觉便多，遂去六一散，仍服丸药。

一妇转胞小便闭，脉似濇，重取则弦，左稍和，此得之忧患。濇为血少气多，弦为有饮，血少则胞不举，气多有饮，中焦不清而溢，则胞知所避而就下故坠。以四物汤加参、朮、半夏、陈皮、甘草、生姜，空心饮，随以指探吐之。俟气定又与，至八贴而安。此恐偶中，后又治数人，皆效。

一老人患小便不利，因服分利之药太过，遂致闭塞，点滴不出。予以其胃气下陷，用补中益气汤，一服而通。因先多用利药，损其肾气，遂致通后遗尿，一夜不止，急补其肾，然后已。

《卫生宝鉴》曰：中书右丞合刺合孙病小便数而欠，日夜约去二十余行，脐腹胀满，腰脚沉重，不得安卧。至元癸未季春下旬，予奉圣旨治之，遂往诊视。脉得沉缓，时时带数，尝记小便不利者有三，不可一概而论。若津液偏渗于肠胃，大便泄泻，而小便濇少，一也，宜分利而已；若热搏下焦，津液则热濇而不行，二也，必渗泄则愈；若脾胃气濇，不能通利水道，下输膀胱而化者，三也，可顺气令施化而出也。今右丞平居膏粱，湿热内畜，不得施化，膀胱窍濇，是以起数而见少也。非渗泄分利，则不能快利。遂处一方，名曰茯苓琥珀汤。《内经》曰：甘缓而淡渗。热搏津液内畜，脐胀腹满，当须缓之。缓之必以甘淡为主。是用茯苓为君。滑石甘寒滑以利窍，猪苓、琥珀之淡以渗泄而利水道，故用三味为臣。脾恶湿，湿气内畜则脾气不治，益脾胜湿，必用甘为助，故以甘草、白朮为佐。咸入肾，咸味下泄为阴，泽泻之咸，以泻伏水；肾恶燥，急食辛以润之，津液不行，以辛散之，桂枝味辛散湿润燥，此为因用，故以二物为使。煎用长流甘烂水，使不助其肾气。大作汤剂，令直达于下而急行也。两服减半，旬日良愈。

《医学正传》曰：本邑赵德秀才之母，年五十余，身材瘦小，得大便燥结不通，饮食少进，小腹作痛。召予诊治。六脉皆沉伏而结濇，予作血虚，治用四物汤加桃仁、麻仁、煨大黄等药，数服不通，反加满闷。与东垣枳实导滞丸，及备急大黄丸等，药下咽，片时即吐出，盖胃气虚，而不能久留性速之药耳。遂以备急大黄丸，外以黄蜡包之，又以细针穿一窍，令服三丸。盖以蜡匮者，制其不犯胃气，故得出幽门，达大小肠取效也。明日，下燥屎一升许。继以四物汤加减作汤，使吞润肠丸。如此调理月余，得大便如常，饮食进而平安。

予族孙因出痘，大便闭结，由病至痘疮愈后，不如厕者，凡二十五日。肛门连大肠不胜其痛，叫号声达四邻。外医及予二三人，议用皂角末及煎蜜导法，服以大小承气汤及枳实导滞丸、备急丸，皆不效，计无所出。予曰：此痘疮余毒，郁热结滞于大小肠之间而然。以香油一大盏令饮，自朝至暮，亦不效。予画一计，令侍婢口含香油，以小筒一个，套入肛门，以油吹入肛内，过半时许，病者自云，其油入肠内，如蚯蚓渐渐上行，再过片时许，下黑粪一二升，止。困眠而安。

修德翁年七十，秋间患小便不通二十余日，百方不效。后得一方，取地肤草捣自然汁服之，遂通。至微之物，而有回生起死之功，故录以为济利之一助云。

《医学纲目》曰：邻家有一男子，小便日数十次，如稠米泔色，心神恍惚，瘦瘁食减，令服桑螵蛸散，未终一剂而安。此药能安神魂，定心志，治健忘。小便数，补心气，用桑螵蛸、远志、菖蒲、龙骨、人参、茯苓、当归、龟甲酢炙各一两为末，以人参汤调下二钱。

《医宗必读》曰：少宰蒋恬庵服五加皮酒，遂患大便秘结四日，腹中胀闷，服大黄一钱，通后复结。余曰：肾气衰少，津液不充，误行疏利，是助其燥。以六味丸料，煎成加人乳一钟、白蜜五钱，三剂即通，十日而康复。

文学顾以贞，素有风疾，大便秘结，经年不愈，始来求治。余曰：此名风秘。治风须治血，乃大法也。用十全大补汤加秦艽、麻仁、杏仁、防风、煨皂角仁，半月而效。三月以后，永不复患。以手书谢曰：不肖道力，僻处穷乡，日与庸人为伍，一旦撄非常之疾，困苦经年，靡剂不尝，反深沉痼，遂就治神良，乍聆指教，肺腑快然。及饮佳方，百日以来，沉疴顿释，今日幸生归矣。凡仰事俯育，俦非意外之庆，则俦非台翁之赐哉？全家额手尸祝湛恩。乞附名案尾，以志感忱，幸甚！

方伯张七泽夫人，患饮食不进，小便不禁。余曰：六脉沉迟，水泉不藏，是无火也。投以八味丸料，兼进六君子加益智、肉桂。二剂减，数剂安。

文学俞元倩忧愤经旬，忽然小便不禁，医皆以固脬补肾之剂投之，凡一月而转甚。余谓之曰：六脉举之则软，按之则坚，此肾、肝之阴有伏热也。用牡丹皮、白茯苓各二钱，若参八分，甘草梢六分，黄连一钱，煎成，调黄鸡肠，与服六剂而安矣。有吴门医者云：既愈当大补之。数月后，仍复不禁，再来求治。余曰：肝家素有郁热，得温补而转炽。遂以龙胆泻肝汤，加黄鸡肠服之，四剂即止。以四君子加黄连、山栀，一月而痊。

郡守王镜如痰火喘嗽正甚时，忽然小便不通，自服车前、木通、茯苓、泽泻等药，小腹胀闭，点滴不通。余曰：右寸数大，是金燥不能生水之故。惟用紫菀五钱，麦冬三钱，五味十粒，人参二钱。一剂而小便涌出如泉。若淡渗之药愈多，则反致燥急之苦，不可不察也。

先兄念山，谪官浙江按察，郁怒之余，又当盛夏，小便不通，气高而喘。以自知医，服胃苓汤四贴，不效。余曰：六脉见结，此气滞也。但用枳壳八钱，生姜五片，急火煎服，一剂稍通，四剂霍然矣。

孝廉俞彦直修府志劳神，忽然如丧神守，小便不通。余诊之曰：寸微而尺鼓，是水涸而神伤也。用地黄、知母各二钱，人参、丹参各三钱，茯苓一钱五分，黄蘗一钱。二剂稍减，十剂而安。

《薛己医案》曰：一人大便素结，服搜风顺气丸，胸膈不利，饮食善消，面带阳色，左关尺脉洪而虚。余曰：此足三阴虚也。彼恃知医，不信，乃服润肠丸，大便不实，肢体倦怠。余与补中益气、六味地黄，月余验，年许安。

都宪孟有涯气短痰运，服辛香之剂，痰甚遗尿，两尺浮大，按之如无。余以为肾家不能纳气归源，香燥致甚耳。用八味丸料三剂而愈。

一老儒有风热，饮食如常，大便十七日不通，肚腹不胀，两尺脉洪大而虚，此阴火内烁津液，用六味丸二十余剂，至三十二日始欲去，用猪胆润而通利。

一妇人年七十有三，痰喘内热，大便不通，两月不寐，脉洪大，重按细微，此属肝肺肾亏损。朝用六味丸，夕用逍遥散，各三十余剂。计所进饮食百余碗，腹始痞闷，乃以猪胆汁导而通之，用十全大补调理而安。若间前药，饮食不进，诸证复作。

一男子年五十余，因怒少食，大便不利，服润肠丸，大便闭结，胷胁作痛，欲兼服脾约丸，肝脾肾脉浮而濇。余曰：此足三阴精血亏损之证也。东垣先生云：若人胃强脾弱，约束津液。不得四布，但输膀胱，小便数而大便难者，用脾约丸。若人阴血枯槁，内火燔烁，肺金受邪，土受木伤脾，肺失传，大便闭而小便数者，用润肠丸。今滋其化源，则大便自调矣。如法果验。

一儒者，怀抱郁结，复因场屋不遂，发热作渴，胷膈不利，饮食少思，服清热化痰行气等剂，前证益甚，肢体倦怠，心脾二脉濇滞，此郁结伤脾之变证也。遂用加味归脾汤，饮食渐进，诸证渐退。但大便尚濇，两颧赤色，此肝肾虚火，内伤阴血，用八珍汤加苁蓉、麦冬、五味，至三十余剂，大便自润。

一男子所患同前，不信余言，服大黄等药，泄泻便血，遍身黑黯，复求治。余视之曰：此阴阳二络俱伤也。阳络伤则血外溢，阴络伤则血内溢。辞不治，后果然。

职方陈莪斋年踰六旬，先因大便不通，服内疏等剂，后饮食少思，胸腹作胀，两胁作痛，形体倦怠，两尺浮大，左关短濇，右关弦濇。时五月请治，余意乃命门火衰，不能生脾土，而肺金又克肝木，忧其金旺之际不起。后果然。

刘天锡内有湿热，大便滑利小便濇滞，服淡渗剂，愈加滴沥，小腹腿膝皆肿，两眼胀痛。此肾虚热在下焦，服淡渗导损阳气，则阴无以化。遂用地黄、滋肾二丸，小便如故；更以补中益气加麦门、五味兼服而愈。

一富商，饮食起居失宜，大便干结，常服润肠等丸。后胷腹不利，饮食不甘，口干体倦，发热吐痰。服二陈、黄连之类，前证益盛，小便滴沥，大便泄泻，腹胀少食。服五苓、瞿麦之类，小便不通，体肿喘嗽。用金匮肾气丸、补中益气汤而愈。

大司徒许函谷，在南银台时因劳发热，小便自遗，或时不利，余作肝火，阴挺不能约制。午前，用补中益气加山药、黄蘗、知母，午后服地黄丸，月余全安。

司徒边华泉，小便频数，濇滞短赤，口干唾痰，此肾经阳虚热躁，阴无以化，用六味、滋肾二丸而愈。

考功杨朴庵，口舌干燥，小便频数，此膀胱阳燥阴虚。先用滋肾丸以补阴而小便愈，再用补中益气、六味地黄以补肺肾而安。

一儒者发热无时，饮水不绝，登厕则小便濇痛，大便牵痛，此精竭所致，用六味丸加五味，又补中益气，喜其谨守得愈。若肢体畏寒，喜热饮食，用八味丸。

刘大参年踰六旬，形气瘦弱，小便不禁或频数，内热口干，或欬痰喘运。余以为肺肾气虚，用六味丸、益气汤以滋化源。彼不信，反服补阴降火濇精之剂，阴窍作痛，或小便不利。仍服前药，不两月而愈。

《证治准绳》曰：甲午秋治一妇人，年五十，初患小便濇，医以八正散等剂，展转小便不通，身如芒刺加于体。予以所感霖淫雨湿，邪尚在表，因用苍朮为君、附子佐之发其表，一服即汗，小便实时便通。

马参政父年八旬，初患小便短濇，因服药分利太过，遂致闭塞，涓滴不出。予以饮食太过，伤其胃气，陷于下焦，用补中益气汤，一服小便通。因先多利药，损其肾气，遂致通后遗尿一夜不止，急补其肾，然后已。凡医之治是证，未有不用泄利之剂者，安能顾其肾气之虚哉？表而出之，以为世戒。

有瘀血而小便闭者，宜多用牛膝。《本事方》云：顷在毗陵有一贵官妻妾，小便不通，肚腹胀痛不可忍。众医皆作淋治，如八正散之类，数种皆治，不通，病愈甚。予诊之曰：此血瘕也，非瞑眩药不可去。乃用桃仁煎，初服至日午，大痛不可忍卧，少顷，下血块如拳者数枚，小便如黑豆汁一二升，痛止得愈。此药猛峻，气虚血弱者，宜斟酌之。

《医方考》曰：宋季饶医熊彦诚，年五十五岁，病前后便溺不通，五日腹胀如鼓，同辈环视，皆不能措力。与西湖妙果僧慧月相善，遣信邀至诀别。月惊驰而往，于钓桥逢一异客，揖之曰：方外高人，何孑孑走趋若是？月曰：一善友久患秘结，病危急，欲往问。客曰：易事耳。待奉施一药。即脱靴入水，探一大螺而出。曰：事济矣。抵家，以盐半匙，和壳生捣，置病者脐下一寸三分，用宽帛紧系之，仍办溺器以须其通。月未以为然，姑巽谢之。至熊家，彦诚昏不知人，妻、子聚泣。如诸医无他策，慢使试之，曾未安席而暴下。诸医愧叹而散。月归访异人，无所见矣。熊后十六年乃终。昆谓便溺不通者，热秘之也。大螺性寒而善分清散，浊水之中，一着大螺，便能澄彻。剂之以盐，取其善润而已。

《寓意草》曰：姜宜人得奇证，简《本草经疏》治交肠用五苓散之说，以为神秘。余见之，辨曰：交肠一证，大小二便，易位而出，若交易然。古用五苓治之，专为通前阴而设也。若此证闭在后阴，二便俱从前阴而出，拟之交肠，诚有似是实非者。况交肠乃暴病，骤然而气乱于中。此证乃久病，以渐而血枯于内，有毫厘千里之不同，安得拟之？原夫疾之所始，始于忧思，结而伤脾。脾，统血者也。脾伤则不能统摄，而错出下行，有若崩漏，实名脱营。脱营病，宜大补急固。乃误认为崩漏，以凉血清火为治，则脱出转多。不思天癸已尽，潮汛已绝，万无是病。其年高气弱，无血以实漏?者，毫不念也。于是胞门子户之血，日渐消亡，势不得不借资而仰给矣。借资于大肠，转将大肠之血，运输而渗入胞囊。久之，大肠之血亦尽，而大肠之气附血而行者，孤而无主，为拳为块，奔腾涣散，与林木池鱼之殃祸同矣。又如救荒者，剥邻国为立尽之墟所不顾矣。犹未也。仰给于胃脘，转将胃脘之血，吸引而渗入胞囊，久之胃脘之血亦尽，下脱之血，始无源自止。夫胃脘之血，所以荣周身而灌百脉者，今乃暗归乌有，则苞稂失润而委离足忧。血尽而止，较之血存而脱，又倍远矣。故血尽然后气乱，气乱然后水谷舍故趋新，舍宽趋隘。江汉两渠，并归一路，身中为之大乱，势必大肠之故道复通，乃可拨乱返治，与五苓一方，全无干涉。又况水谷繇胃入肠，另有幽门，泌别清浊，今以渗血之故，酿为谷道，是幽门辟为坦径矣，尚可用五苓再辟之乎？又况五苓之劫阴，为亡血家所深戒乎？今之见一病，辄有一药横于胷中，与夫执成方奉为灵秘者，大率皆误人者也。若宜人之病，余三指才下，便问曰：病中多哭泣否？婢媪曰：时时泣下。乃知脏燥者多泣，大肠方废而不用也，交肠云乎哉？今大肠之脉，累累而现于指，可虞之时，其来春枣叶生乎？枣叶生而言果验。

古今图书集成医部全录卷二百六十八

　淋浊遗精门

　　黄帝素问

　　　六元正纪大论

阳明司天之政，初之气，小便黄赤，甚则淋。
 【 注　阴凝于外，则阳郁于内，故民病便赤及淋等证。】 

　　　生气通天论

阴者，藏精而起亟者也。阳者，卫外而为固者也。风客淫气，精乃亡，邪伤肝也。
 【 注　风为阳邪，客于肤表，则淫伤于气矣。阳气伤，则阴寒精自出矣。风木之邪，内通肝气，肝主藏血，肝气受邪，则伤其血矣。】 

　　灵枢经

　　　本神篇

恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。
【 注　恐伤肾，故恐惧不解，则伤肾脏之精。肾主骨，故精伤则骨酸痿厥。精时自下者，脏气伤而不能藏也。神气生于精，故五脏之精不可伤，伤则失守而阴虚，阴虚则神气绝而死矣。】 

　　金匮要略 【 汉?张机】 

　　　淋

五脏篇曰：热在上焦者，因欬为肺痿。热在中焦者则为坚。热在下焦者则尿血，亦令淋秘不通。
淋病篇曰：淋之为病，小便如粟状，小腹弦急，痛引脐中。
淋家不可发汗，发汗则必便血。

　　　失精

血痹篇曰：劳之为病，其脉浮大，手足烦。春夏剧，秋冬瘥。阴寒精自出，酸削不能行。
男子脉浮弱而濇，为无子，精气清冷。
夫失精家少腹弦急，阴头寒，目眩，发落。脉极虚芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。
脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男人则亡血失精。
虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。

　　中藏经 【 汉?华佗】 

　　　论淋沥小便不利

诸淋者，五脏不通，六腑不和，三焦痞濇，荣卫耗失，胃热饮酒，过醉入房，竭散精神，劳伤血气。或因色兴而败精不出，或因迷宠而真髓多输，或惊惶不定，或忧思不宁，或饥饱过时，或奔驰不定，或隐忍大小便，或寒入膀胱，或发泄久兴，或暑中胞囊，伤兹不遘慎，致起斯疾。状候变异，名亦不同，则有冷、热、气、劳、膏、砂、虚、实之八种耳。冷者，小便数而色白如泔。热者，小便濇而赤色如血。气者，脐腹满闷，小便不通利而痛。劳者，小便淋沥不绝，如水滴漏而不断绝。膏者，小便中出物如脂膏。砂者，脐腹隐痛，小便难，其痛不可忍须臾，如小便中下如砂石之类，有大如皂角子，或赤或白，色泽不定，此因肾气弱，贪于女色，闭而不泄，泄而不止，虚伤真气，邪热渐深，结聚成砂。又如水煮盐，火大水少，盐渐成石之类。盖肾者，水也。咸归于肾，咸积于肾，水留于下，虚热日甚，煎结而生，又非一时之作也。盖远火乃发，成五岁，败即三年，壮人五载祸必来，宜乎急攻。八淋之中，惟此最为危矣。其脉盛大而实者可治，虚小而濇者不可治。虚者，肾与膀胱俱虚，精滑梦泄，小便不禁者也。实者谓经络闭塞，水道不利，茎痛腿酸者也。又诸淋之病，与脉相从者活，反者死。治疗之法，亦在详酌耳。

　    脉诀 【 晋?王叔和】 

　　　遗精淋病脉

肾脉歌曰：实滑小便濇，淋痛濇骍骍。
脉濇精频漏，恍惚梦魂多。
芤脉歌曰：指下寻之中且虚，邪风透入小肠居，病时淋沥兼疼痛，大作汤圆必自除。
尺部见芤虚在肾，小便遗沥血凝脓。

　　千金方 【 唐?孙思邈】 

　　　淋闭

热结中焦则为坚，热结下焦则为溺血，令人淋闭不通。此多是虚损之人服大散，下焦客热所为。亦有自然下焦热者，但自少，可善候之。凡气淋之为病，溺难濇，常有余沥。石淋之为病，茎中痛，溺不得卒出。膏淋之为病，尿似膏自出。劳淋之为病，劳倦即发，痛引气冲下。热淋之为病，热即发，甚则尿血。治之皆与气淋同。

　　河间六书 【 金?刘完素】 

　　　淋

淋是小便濇痛，乃热客膀胱，郁结不能渗泄故也。或曰：小便濇而不通者为热，遗尿不禁者为冷。岂知热甚客于肾部，干于足厥阴之经，廷孔郁结极甚，而气血不能宣通，则痿痹而神无所用，故液渗入膀胱，而溲溺遗失，不能收禁。经曰：目得血而能视，耳得血而能听，手得血而能摄，掌得血而能握，足得血而能步，脏得血而能液，腑得血而能气。夫血随气运，气血宣行则其中神自清利，而应机能为用矣。又曰血气者，人之神，不可不谨养也。故诸所运用，时习之则气血通利而能为用，闭壅之则气血行微而其道不通利，故劣弱也。若病热极甚，则郁结而气血不能宣通，神无所用而不遂其机，随其郁结之微甚焉。是故目郁则不能视色，耳郁则不能听声，鼻郁则不能闻香臭，舌郁则不能知味。至如筋痿骨痹，诸所出不能为用，皆热甚郁结之所致也。故仲景论少阴病热极，曰溲便遗失，狂言，目反直视者，肾先绝也。
《灵枢经》曰：肾主二阴。然水虚衰，而怫热客其部分，二阴郁结，则痿痹而神无所用，故溲便遗失，而不能禁止，是热证明矣。是故世传方论虽曰冷淋，复用榆皮、黄芩、瞿麦、茯苓、通草、鸡苏、(木郁)李仁、栀子之类寒药治之而已。其说虽妄，其方乃是。由不明气运变化之机，宜乎认是为非也。或谓患淋而服茴香、益智、滑石、醇酒温药而愈者，然则非冷欤？殊不知此皆利小便之要药。盖醇酒、益智之性虽热，而茴香之性温，滑石之性寒，故能开发郁结，使气液宣通，热散而愈也。

　　　小便浑浊

小便浑浊：天气热则水浑浊，寒则清洁，水体清而火体浊故也。又如清水为汤，则自然浊也。

　　　虚劳为白淫

思想无穷，所愿不得，意淫于外，入房太甚，筋纵发为筋痿，及为白淫。太过者，白物为淫随溲而下，故为劳弱。秘真丸主之。

　　东垣十书 【 元?李杲】 

　　　小便淋闭论

《难经》云：病有关有格。关则不得小便。又云：关，无出之谓，皆邪热为病也。分在气在血而治之，以渴与不渴而辨之。如渴而小便不利者，是热在上焦肺之分，故渴而小便不利也。夫小便者，是足太阳膀胱经所主也，长生于申，申者西方金也。肺合生水，若肺中有热，不能生水，是绝其水之源。经云：虚则补其母。宜清肺而滋其化源也。故当从肺之分，助其秋令，水自生焉。又如雨如露如霜，皆从天而降下也，乃阳中之阴，明秋气自天而降下也。且药有气之薄者，乃阳中之阴，是感秋清肃杀之气而生，可以补肺之不足，淡味渗泄之药是也。茯苓、泽泻、琥珀、灯心、通草、车前子、木通、瞿麦、篇蓄之类，以清肺之气，泄其火，资水之上源也。如不渴而小便不通者，热在下焦血分，故不渴而大燥，小便不通也。热闭于下焦者，肾与膀胱也。乃阴中之阴，阴受热，邪闭塞其上流，易老云，寒在胸中，遏绝不入；热在下焦，填塞不便。须用感北方寒水之化，气味俱阴之药，以除其热，泄其闭塞。《内经》云：无阳则阴无以生，无阴则阳无以化。若服淡渗之药，其性乃阳中之阴，非纯阳之剂，阳无以化，何能补重阴之不足也？须用感地之水运而生太苦之味，感天之寒药而生大寒之气，此气味俱阴，乃阴中之阴也。大寒之气，人禀之生膀胱；寒水之运，人感之生肾。此药能补肾与膀胱。受阳中之阳，热火之邪，而闭其下焦，使小便不通也。夫用大苦寒之药，治法当寒因热用。又云必伏其所主而先其所因，其始则气同，其终则气异也。

　　丹溪心法 【 元?朱震亨】 

　　　淋

淋有五，皆属乎热。解热利小便，山栀子之类。山栀子去皮一合，白汤送下。
淋者，小便淋沥，欲去不去，不去又来，皆属于热也。
诸淋所发，皆肾虚而膀胱生热也。水火不交，心肾气郁，遂使阴阳乖舛，清浊相干，蓄在下焦，故膀胱里急，膏、血、砂、石从小便道出焉。于是有欲出不出，淋沥不断之状，甚者窒塞其间则令人闷绝矣。　大凡小肠有气则小便胀，小肠有血则小便濇，小肠有热则小便痛。痛者为血淋，不痛者为尿血，败精结者为沙，精结散者为膏，金石结者为石，小便濇常有余沥者为气。揣本揆原，各从其类也。执剂之法，并用流行滞气、疏利小便、清解邪热，其于调平心火，又三者之纲领焉。心清则小便自利，心平则血不妄行。最不可用补气之药，气得补而愈胀，血得补而愈濇，热得补而愈盛。水窦不行，加之谷道闭遏，未见其有能生者也。虽然肾气虚弱，囊中受寒，亦有挟冷而小便淋濇，其状先寒战而后溲便，盖冷气与正气交争，冷气盛则寒战而成淋，正气盛则寒战解而得便溺也。又有胞系转戾之不通者，是不可不辨。胞转证，脐下急痛，小便不通。凡强忍小便，或尿急疾走，或饱食忍尿、饱食走马、忍尿入房，使水气上逆，气迫于胞，故屈戾而不得舒张也。胞落则殂。
癃者，罢也。不通为癃，不约为遗。小便滴沥濇痛者谓之淋，小便急满不通者谓之闭。宜五苓散，灯心汤调服。若脐下胀满，更加琥珀末一钱，甚效。
有淋病，下诸通利药不能通者，用木香流气饮，或别用通气香剂才愈者，此气淋，出于冷热淋之外也。
血淋一证，须看血色分冷热。色鲜者，心、小肠实热；色瘀者，肾、膀胱虚冷。若的是冷淋及下元虚冷，血色瘀者，并宜汉椒根剉碎，不以多少，白水煎，候冷服。
若热极成淋，服药不效者，宜减桂五苓散加木通、滑石、灯心、瞿麦各少许，蜜水调下。
诸淋皆属于热。余每用黄蘗滋肾丸，每百丸用四物汤、加甘草梢、杜牛膝、木通、桃仁、滑石、木香煎汤，空心吞服，兼灸三阴交，如鼓应桴，累试累效者。

　　　赤白浊

浊主湿热，有痰有虚。赤属血，白属气。痢带同治。
寒则坚凝，热则流通。
大率皆是湿痰流注，宜燥中宫之湿，用二陈加苍朮、白朮，燥去其湿。赤者，乃是湿伤血也，加白芍药。仍用珍珠粉丸加臭椿根、白皮、滑石、青黛作丸药。
虚劳用补阴药，大概不宜热。 【 一作凉药。】 
肥白人必多痰，以二陈汤去其湿热。
胃弱兼用人参，以柴胡、升麻升其胃中之气。丸药用黄蘗炒褐色、干姜炒微黑、滑石、蛤粉、青黛，糊丸服。
胃中浊气下流，为赤白浊。用二陈加柴胡、升麻、苍朮、白朮。丸药用樗皮末、蛤粉炒、干姜炒、黄蘗。胃中浊气下流，渗入膀胱，青黛、蛤粉。肝脉弦者，用青黛以泻肝。又方用炒黄蘗一两、生蘗一两、滑石三两、神曲半两为末，滴水丸。
燥湿痰，南星、半夏、蛤粉、青黛为末，神曲糊丸，青黛为衣。
有热者，青黛、滑石、黄蘗之类，水丸。
人之五脏六腑，俱各有精。然肾为藏精之腑而听命于心，贵乎水火升降，精气内持。若调摄失宜，思虑不节，嗜欲过度，水火不交，精元失守，由是而为赤白浊之患。赤浊是心虚有热，因思虑得之。白浊肾虚有寒，过于淫欲而得之。其状漩白如油，光彩不定，漩脚澄下，凝如膏糊。治法：赤者，当清心调气。白者，温补下元。又当清上，使水火既济，阴阳协和，精气自固矣。
二陈汤治浊，能使大便润而小便长。
浊气只是湿痰。又有白浊人服元兔丹不愈，服附子八味丸即愈者，不可不知。亦有小便如常，停久才方漩浊者。

　　　梦遗

梦遗一证，专主乎热，与带下脱精同。治法用青黛、海石、黄蘗。内伤气血虚，不能固守，常服八物汤，加服吞樗树根丸。
思想成病，其病在心，安神丸带补药。
热则流通，宜用知母、黄蘗、蛤粉、青黛为丸服。盖精滑专主湿热，黄蘗、知母降火，牡蛎粉、蛤粉燥湿故也。然得病之因有四：有用心过度，心不摄肾，以致失精者；有因思色欲不遂，精乃失位，输精而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后出多不可禁者，或不小便而自出，或茎中出而痒痛，常如欲小便者。并宜先服辰砂妙香散，或威喜丸，或分清饮，别以绵裹龙骨同煎。又或分清饮半贴，加五倍子、牡蛎粉、白茯苓、五味子各半钱，煎服。
梦遗，俗谓之夜梦鬼交。宜温胆汤去竹茹，加人参、远志、莲肉、酸枣仁、炒茯神各半钱。

　　证治要诀 【 明?戴思恭】 

　　　淋

五淋者，血、石、气、膏、劳是也。血淋，溺中有血。石淋，溺中有砂石之状，其溺于盆也有声，此即是精气结成砂石，与溺俱出。气淋，气郁所致，小腹有若膀胱气之状。膏淋，溺与精混，或沉在漩下如糊状，或浮在漩上如脂膏状。劳淋，病在多色，下元虚惫，清浊不分，肾气不行，郁结而为淋。或劳心过度，火不得其养，小肠为心之腑，脏病而腑与俱病，或心肾不交，肾气不温，津道闭塞，或出汗太过，或失血太多，津道欲枯竭，皆成劳淋。五者得名，而不及热与冷，何哉？盖五者皆有冷、有热。血有热血、有瘀血，气有热气、有冷气，劳有虚冷、有虚热。若与汤药过瘥，精不由其道，妄行不禁，与溺俱出，此乃热剂之伤，未可概以为冷也。
治法除的然虚冷之外，其余诸证，若用本题药不效，便宜施以调气之剂。盖津道之逆顺，皆一气之通塞为之。如木香流气饮，却为的当，其中自有木通、麦冬、腹皮辈。此如不效，但宜投以益血之方，盖小便者血之余也，血既充满，则滋腴下润，自然流通。如火府丹却为的当，其中有地黄辈。然此非特言血淋、气淋，一应淋皆可用，独不可用之虚冷耳。淋病小便之色，多是见赤，未可便以赤为热，气道蕴结，故如此尔。
有淋病，下诸通便剂愈，不通用木香流气饮，或别用通气香剂才愈者。此乃气淋，出于冷热淋之外。
有似淋非淋，小便色如米泔，或有如鼻涕之状，此乃精尿俱出，精塞窍道，故便欲出不能而痛。宜大菟丝子丸、鹿茸丸之类。然此即膏淋，谓其非淋亦不可。
血淋一证，须看血色分冷热：色鲜者，心小肠实热。色瘀者，肾膀胱虚冷。若的是冷淋及下元虚冷，血色瘀者，并宜汉椒根剉碎，不拘多少，白水煎，候冷服。
小便濇痛，常急欲溺，及去点滴，茎中痛不可忍者，此五淋病。生料五苓散加阿胶七分，或五苓散加车前子末少许，或五苓散和益元散等分，或五苓散，并可吞火府丹，佐以导赤散。
若热极成淋，服药不效者，宜减桂五苓散加木通、滑石、灯心、瞿麦各少许，仍令其研麦门冬草连根、车前草、白龙草，蜜水调下。
若淋沥有血者，宜加味五苓散，或生料五苓散和五淋饮，或导赤散，仍研地锦草水解服。进冷剂愈甚者，此是冷淋，宜地髓汤下附子八味丸。有因服五苓散等药不效者，用生料鹿茸丸却愈，此证病于下元虚冷之故。
有小便艰濇如淋，不痛而痒者，此亦属虚，宜八味丸、生料鹿茸丸之类。若因思虑用心过度致淋，辰砂妙香散吞威喜丸，或妙香散和五苓散。

　　　白浊

有白浊人服元兔丹不愈，服附子八味丸即愈者，不可不知。
有小便如常，停久才方淀浊，有小便出即如泔，若小儿疳病者，并宜分清饮加白茯苓半钱。
如服药未效，宜四七汤，吞青州白丸子，及辰砂妙香散，吞元兔丹及小菟丝子丸、山药丸。如白浊甚，下淀如泥，或稠粘如胶，频逆而濇痛异常，此非是热淋，此是精浊窒塞窍道而结，宜五苓妙香散，吞八味丸、小菟丝子丸。精者血之所化，有浊去太多，精化不及，赤未变白，故成赤浊，此虚之甚也。何以知之？有人天癸未至，强力好色，所泄半精半血。
若溺不赤，无他热证，纵虽赤浊，不可以赤为热，只宜以治白浊施之。
若溺赤，下浊亦赤，口渴时发热者，辰砂妙香散吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤，吞元兔丹，和八味丸，久服乃效。

　　　遗精

遗精得之有四：有用心过度，心不摄肾，以致失精者；有因思色欲不遂，精已失位，输泻而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后去多不可禁者；或不小便而自出，或茎中出而痒痛，常如欲小便者。并宜先用辰砂妙香散，吞玉华白丹，佐以威喜丸，或分清饮，别以绵裹龙骨同煎，或分清饮半贴，加五倍、牡蛎粉、白茯苓、五味子各半钱。
失精梦泄，亦有经络热而得者。若以虚冷用热剂，则精愈失。本事方清心丸，用黄皮脑子者，最良。然亦必恍惚膈热，乃验其热证也。以此见赤浊，亦有自热而得，方可用此。若是用心过度得之，宜远志丸，用交感汤加莲子肉、五味子吞下，仍佐以灵砂丹。若审是思色欲不遂得之，且以四七汤吞白丸子。甚者耳闻目见，其精即出，名曰白淫，妙香散吞玉华白丹。若审是色欲过度，下元虚惫，泄滑无禁，宜正元饮加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。审是壮盛满溢者，本事方清心丸，仍服黄芪六一汤，便虽非对，缘精髓满溢，姑以此燥之。
遗沥比之遗精稍少，小便有数点稠粘，茎头微痛，或小便已停止时，方有一二滴沾裩，其病不出前所因，宜审用前药。
梦遗，俗谓之夜梦鬼交。宜温胆汤去竹茹，加人参、远志、莲肉、枣仁、茯神各半钱，吞玉华白丹并固阳丸。
梦遗亦备前四证，宜审其所感用前药。
治小便注杆甘疮，用脑子二钱半，雁爪黄连一钱半，芦甘石一钱，葱头七个，陈荷叶一片，花椒一撮，先以葱头、荷叶、花椒煎汤二碗，待温时留瓶内浸洗，小便干净，将前芦甘石用火煅红，于煎黄连水内浸湿，又烧又浸，烧烊为度，安于冷地上，以碗(匚赣)之，候冷研末，入脑子和匀，将前汤洗净，用药不过二三度即愈。

　　医学纲目 【 明?楼英】 

　　　遗精

白淫梦遗，先贤治法有五：其一，古法用辰砂、磁石、龙骨之类，镇坠神之浮游是也。其二，思想结成痰饮，迷于心窍而遗者，许学士用猪苓丸之类，导引其痰是也。其三，思想伤阴者，洁古珍珠粉丸，用蛤粉、黄蘗，降火补阴是也。其四，思想伤阳者，谦甫鹿茸、苁蓉、菟丝子等，补阳是也。其五，阴阳俱虚者，丹溪治一形瘦人，便浊梦遗，作心虚治，用珍珠粉丸、定志丸服之。定志丸者，远志、菖蒲、茯苓、人参是也。
治梦遗有数种：下元虚惫，精不禁者，宜服茴香丸；年壮气盛，久节淫欲，经络壅滞者，宜服清心丸；有情欲淫动，经谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中沸汤而溢；欲动心邪者，如瓶倾侧而出；惫虚不禁者，如瓶中有罅而漏。不可一概用药也。经曰：肾气闭即精泄。《素问》曰：肾者作强之宫，伎巧出焉。又曰：肾藏精。盖肾能摄精气以生育人伦者也，或育或散，皆主于肾。今肾气衰，则一身之精气无所管摄，故妄行而出不时也。猪苓丸一方，正为此设。

　　明医杂着 【 明?王纶】 

　　　梦遗精滑

梦遗精滑，世人多作肾虚治，而用补肾濇精之药不效。殊不知此证多属脾胃，饮酒厚味，痰火湿热之人多有之。盖肾藏精，精之所生，甘脾胃饮食化生而输归于肾。今脾胃伤于浓厚，湿热内郁，中气浊而不清，则其所化生之精亦得浊气。肾主闭藏，阴静则宁，今所输之精既有浊气，则邪火动于肾中，而水不得宁静，故遗而滑也。此证与白浊同。丹溪论白浊为胃中浊气下流，渗入膀胱，而云无人知此也。其有色心太重，妄想过用，而致遗滑者，自从心肾治。但兼脾胃者多，须要审察。
【 注　按遗精有四：有用心过度，心不摄肾而致者；有因色欲不遂，精气失位，输精而出者；有色欲太过，滑泄不禁者；有年壮气盛，久无色欲，精气满溢者。有小便出多不禁者，或不出小便而自出者，或茎中出而痒痛，常如欲小便者。宜辰砂妙香散，或威喜丸。】 

　　医学入门 【 明?李梴】 

　　　五淋

淋，小便濇痛，欲去不去，不去又来，滴滴不断。
气淋必濇滞，余沥不尽，沉香散或益元散加茴香、木香、槟榔。
血淋必濇痛，遇热则发，白薇、赤芍等分为末，酒调服二钱，或犀角地黄汤、单车前饮、四物汤加知、蘗选用。色鲜者，心与小肠虚热也，导赤散去甘草，加黄芩。色如豆汁者，肾与膀胱火也，五淋散。又有一种小便见血而不痛者，为溺血，非淋也。四物汤加山栀、滑石、牛膝，或单苦荬菜饮、单发灰散、单琥珀散。
石淋则溺有砂石，茎强痛甚，单牛膝膏、单鳖甲为末，酒调服。
膏淋者，血淋如膏，用黑豆一百二十粒，甘草一寸，水煎，临熟入滑石末一钱，空心调服。或海金砂散。
劳淋者，痛引气冲，遇劳则发，痛坠及尻，透膈散。劳伤，四物汤加知、蘗、滑石、琥珀；虚甚者，鹿角霜丸。
热淋者，暴淋痛甚，八正散或五苓散、合败毒散，加味石膏汤。急痛者六一散二钱，加木香、槟榔、小茴各一钱为末，服。
冷淋，乃先寒栗而后溲便濇数，窍中肿痛，生附散、二朮散。
淋皆属热，间有冷者。外因当风取凉，冒暑湿热郁滞，胞内痿痹，神不应用；内因七情心肾气郁，小肠膀胱不利，或忿怒房劳忍溺，酒肉湿热，下流膀胱，干于肝经，挺孔郁结，初则热淋血淋，久则火烁为砂石淋，如汤礶煎久则生碱。
热在上焦，气分渴而小便不利者，肺中伏热，水不能降，宜气薄淡渗之药，清金泻火，以滋水之上源，清肺饮子。热在下焦，血分不渴而小便不利者，肾与膀胱无阴而阳气不化，水枯火升，宜气味俱阴之药，除热泻闭，以滋水之下源，滋肾丸、肾气丸。其消渴以渴为主而分气血，故血分亦有渴者。此以淋为主而分气血，故血分有不渴者。但渴而多汗亡津，又未可以轻渗也。
治暑淋、热淋、血淋、山桅仁一味足矣；若发汗则死。
治膏淋、石淋，郁金、琥珀开郁，青皮、木香行气，蒲黄、牛膝破血，黄蘗、生地滋阴。东垣用药，凡例小腹痛，用青皮疏肝，黄蘗滋肾，盖小腹小便，乃肝肾部位。
小腹胀满甚者，泻肾汤，火府丹。凡小肠有气则胀，有血则濇，有热则痛。又土燥火浊，宜四君子汤加滑石、泽泻、麦冬、竹叶；痛者，六君子汤加知、蘗、石苇、琥珀。
肝经气滞有热者，用甘草梢五钱，青皮、黄蘗、泽泻各一钱，水煎服。或三味葶苈散。茎痛引胁者，参苓琥珀汤。肠痛引腰背者，磁石汤。虚者，清肝解郁汤，清肝益荣汤。
肾虚淋沥，茎中濇痛者，加减八味丸以补阴。小便频而黄者，四物汤加参、朮、　麦门冬、五味子以滋肺肾。小便短而黄者，补中益气汤加麦门冬、五味子、山药以补脾肾。热结膀胱者，五苓散以清热。脾肺气燥者，芩、栀二味以清肺。若膀胱阴虚，阳无以生者，滋肾丸。膀胱阳虚，阴无以化者，肾气丸。
精败竭者，童男精未盛而御女，老人阴已痿而思色，以降其精，则精不出而内败，茎中痛濇为淋者，八味丸料加车前子、牛膝煎服。若精已竭而复耗之，则大小便中牵痛，愈痛则愈欲大小便，愈便则愈痛，倍附子救之。凡此当滋化源，不可误用知蘗淡渗等剂，既泻真阳，复损真阴。
中气既弱，不能运通水道，下输膀胱者，补中益气汤。凡汗多亡津，泻久胃干，诸疮失血，俱宜滋补，不可过利小便。
积痰在肺，以致膀胱不通，譬之水壶上窍闭则下窍不出，宜二陈汤探吐，或灸百会穴，皆以开上窍也。盖膀胱虽主水道，而肺金为水之化源也。
脬系转戾，脐下并急而痛，小便不通，名曰转脬。有因热逼，或强忍小便，气逆脬转者，二石散加车前子、木通等分，水煎；外用炒盐熨脐，冷即易之。
因气者，先用良姜、葱白、苏叶煎汤，熏洗小腹、外肾、肛门，拭干伸脚仰卧，后用葵子、赤茯苓、赤芍、白芍等分，入盐一字，煎调苏合香丸服之。
忍尿疾走及忍尿饱食者，二陈汤探吐。
忍尿入房者，补中益气汤提之。阴虚两尺脉绝，服诸滑利药不效者，肾气丸。阳虚者，八味丸；或附子、泽泻等分，灯心煎服。此危证也，体薄性急人多有之。
胞痹即寒淋，小便痛引脐腹，上有清涕，肾着汤；热者，泻肾汤。

　　　赤白浊

脾胃湿热，中焦不清，浊气渗入膀胱为浊，如夏月天热，则万木流津。
赤者，血分湿热甚，心与小肠主之，导赤散、四物二陈汤，加樗白皮、青黛、滑石。
白者，气分湿热微，肺与大肠主之，清心莲子饮，或五积散合四君子汤。
肥人多湿痰，二陈汤加苍朮、白朮。赤浊加白芍，气虚加参、芪，伤暑加泽泻、麦门冬、人参，伤风加防风，挟寒加姜、桂，甚则加附子。有热加黄蘗、知母、山栀，或星半蛤粉丸。因七情生痰者，四七汤。
瘦人多湿火，加味逍遥散、四物汤加知母、黄蘗，或真珠粉丸、樗蘗丸。虚挟痰火，肾气丸、补阴丸。不可纯寒药以伤血，亦不可纯僭药以助火。盖寒则坚凝，热则流通，俱宜清上固下。
思虑劳心虚者，妙香散、十味温胆汤、金莲丸。房欲伤肾虚者，萆薢分清饮、小菟丝子丸、肾气丸、八味丸。心肾俱虚无火者，还少丹。虚冷小腹，痛不可忍者，酒煮当归丸。
土燥水清，思亦伤脾，精生于谷，故久则宜升胃补脾，二陈汤加升麻、柴胡，以升胃气。素有痰火，恐升动痰火胸满者，再加枳壳、香附、神曲、白朮，或用此吐以提之。如虚劳者，补中益气汤。脾湿不敛者，苍朮难名丹、四妙固真丹、白朮膏、威喜丸，久甚古龙蛎丸、石莲散、远志丸。

　　　梦遗

交感之精，虽常有一点白膜裹藏于肾，而元精亦为此精之本者，实在乎心，日有所思，夜梦而失之矣。治宜黄连清心饮，或十味温胆汤、妙香散、定志丸。
人身之精，贵于金宝。初因君火不宁，久则相火擅权。精元一于走而不固，甚则夜失连连，日亦滑溜不已，宜坎离丸。有火盛，精中多有红丝，令溺于桶，澄视之便见，后虽生子，一岁身生红丝瘤，不救。宜救阴丸，肾气丸。
气宜降，精宜升。欲心一动，精随念去，凝滞久则茎中痒痛，常如欲小便。然或从小便而出，或不从便出而自流者，谓之遗精，比之梦遗尤甚。宜萆薢分清饮，或八物汤、真珠粉丸。
日久为有虚无寒，若水亏火益燥者，滋阴降火汤。若君火失权，而相火乘脾，湿与热合，脾土全是死阴，少运饮食，易于侵犯，宜樗蘗丸。脾虚弱者，三灰樗蘗丸、猪肚丸。如原非心肾不交，果因饮酒厚味，乃湿热内郁，中气不清，所化之精，亦皆浊气，归于肾中，而水不宁静，故遗而滑也。宜补阴药中加人参、升麻、柴胡，以升胃中清气，更宜节饮食以固命根也。噫！精字从米从青，生于谷之清气也。养生者味之！
四十以后，劳伤气血，不能固守者，养荣汤加减，吞单樗皮丸，或小菟丝子丸。如早年欲过阳脱者，究源心肾丸、青蛾丸、黑锡丹、缩泉丸、金锁正元丹。气陷者，神芎汤。
有曰，年壮久不御女，精满而溢者，深为可笑。人之脏腑，惟气与血，神则主宰其中，而无形迹。可见精乃一时交感三焦之火，吸撮而成，岂先有蓄积于中耶？惟节色，气血渐盛而精不清薄，理也。其不御女而漏者，或闻淫事，或见美色，或思想无穷，所愿不得，或曾入房太甚，宗筋弛纵，发为筋痿，而精自出者，谓之白淫。盖肾藏天一，以悭为事，至意内治则精全而固，去思外淫，居室太甚，宜乎渗漏而不振也。用单黄蘗丸最妙。
亦有清心静坐，养精神者，但好色种子，犹不免有时发露，或被盲人指示房中补益之说，谓可以止精不漏，然对景忘情，实际不复恋乎猥亵之事矣。故曰：学仙不断淫，蒸砂饭不成。养生者慎之！通用单五味子膏、金樱膏、水陆二仙丹、金锁思仙丹、芡实丸、秋石固真丸、固精丸、单韭子散、威喜丸、石莲散、金樱丸。

　　医宗必读 【 明?李中梓】 

　　　诸淋证治

按《内经》言淋，湿与热两端而已。《病源论》谓膀胱与肾为表里，俱主水，水入小肠与胞，行于阴为溲便也。若饮食不节，喜怒不时，虚实不调，脏腑不和，致肾虚而膀胱热。肾虚则小便数，膀胱热则水下濇，数而且濇，则淋沥不宣，小腹弦急，痛引于脐，分石淋、劳淋、血淋、气淋、膏淋、冷淋六种。石淋者，有如沙石，膀胱畜热而成，正如汤瓶久在火中，底结白碱也。劳淋者，因劳倦而成，多属脾虚。血淋者，心主血，乃遗热于小肠，搏于血脉，血入胞中，与溲俱下。气淋者，肺主气，气化不及州都，胞中气胀，少腹满坚，溺有余沥。膏淋者，滴下肥液，极类脂膏。冷淋者，寒客下焦，水道不快，先见寒战，然后成淋。更有过服金石，入房太甚，败精强闭，流入胞中，亦有湿痰日久，注渗成淋。由是则致淋之故殆有多端，若不求其本，未有获痊者也。
石淋清其积热，涤去沙石，则水道自利，宜神效琥珀散、如圣散、独圣散，随证选用。
劳淋有脾劳、肾劳之分。多思多虑，负重远行，应酬纷扰，劳于脾也，宜补中益气汤与五苓散分进。专因思虑者，归脾汤。若强力入房，或施泄无度，劳于肾也，宜生地黄丸、或黄芪汤。肾虚而寒者，金匮肾气丸。
血淋有血瘀、血虚、血冷、血热之分。小腹硬满，茎中作痛欲死，血瘀也。一味牛膝煎膏酒服，大效。但虚人能损胃耳，宜四物汤加桃仁、通草、红花、牛膝、丹皮。血虚者，六味丸加侧柏叶、车前子、白芍药，或八珍汤送益元散。血色鲜红，心与小肠实热，脉必数而有力，柿蒂、侧柏叶、黄连、黄蘗、生地黄、牡丹皮、白芍药、木通、泽泻、茯苓。血色黑黯，面色枯白，尺脉沉迟，下元虚冷也，金匮肾气丸，或用汉椒根四五钱，水煎冷服。然有内热过极，反兼水化而色黑者，未可便以为冷也。须以脉证详辨之。
气淋有虚实之分。如气滞不通，脐下妨闷而痛，沉香散、石苇散、瞿麦汤。气虚者，八珍汤加杜仲、牛膝，倍茯苓。
膏淋者，似淋非淋，小便色如米泔，或如鼻涕，此精溺俱出，精塞溺道，故欲出不快而痛，鹿角霜丸、大沉香散、沉香丸、海金沙散、菟丝子丸，随证选用。
冷淋多是肾虚，肉苁蓉丸、泽泻散、金匮肾气丸。
胞痹，膀胱者，州都之官，津液藏焉，气化则能出矣。风寒湿邪气，客于胞中，则气不能化出，故胞满而水道不通。小腹膀胱，按之内痛，若沃以汤，濇于小便，以足太阳经其直行者，上额交巅，入络脑，下灌鼻则为清涕也。肾着汤、肾沥汤、巴戟丸。

　　　脉候

少阴脉数，妇人则阴中生疮，男子则气淋。盛大而实者生，虚小而濇者死。

　　　遗精

按古今方论，皆以遗精为肾气衰弱之病，若与他脏不相干涉。不知经言五脏六腑各有精，肾则受而藏之。以不梦而自遗者，心肾之伤居多；梦而后遗者，相火之强为害。若乎五脏各得其职，则精藏而治。苟一脏不得其正，甚则必害心肾之主精者焉。治之之法，独因肾病而遗者，治其肾。由他脏而致者，则他脏与肾两治之。如心病而遗者，必血脉空虚，本纵不收；肺病而遗者，必皮革毛焦，喘急不利；脾病而遗者，色黄肉消，四肢懈惰；肝病而遗者，色青而筋痿；肾病而遗者，色黑而髓空。更当以六脉参详，昭然可辨、然所因更自多端。有用心过度，心不摄肾，而失精者，宜远志丸、佐以灵砂丹。有色欲不遂，而致精泄者，四七汤吞白丸子；甚者耳闻目见，其精即出，名曰白淫，妙香散吞玉华白丹。有色欲过度，精窍虚滑，正元散加牡蛎粉、肉苁蓉各半钱，吞灵砂丹，仍佐以鹿茸丸、山药丸、大菟丝子丸、固阳丸之类。有壮年久旷，精满而溢，清心丸。有饮酒厚味，痰火湿热，扰动精府，苍朮、白朮、半夏、橘红、茯苓、甘草、升麻、柴胡，俾清升浊降，脾胃健运，则遗滑自止。有脾虚下陷者，补中益气汤。有肾虚不固者，五倍子二两，茯苓四两，为丸服之神验。然其证状，亦复不同。或小便后出多不可禁者，或不小便而自出，或茎中痒痛常如欲小便者，或梦女交者，并从前法，分别施治。或实有鬼魅相感，其状不欲见人，如有对晤，时独言笑，时常悲泣，脉息乍大乍小，乍有乍无，及脉来绵绵不知度数，而颜色不变，乃其候也。宜朱砂、雄黄、麝香、鬼箭、虎头骨之类，或但服苏合丸，神效。更有久旷之人，或纵欲之人，与女交合，泄而不止，谓之走阳。其女须抱定，勿使阴茎出户，急呵热气于口中，以指捻住尾闾即救矣。女人惊而脱去者，十有九死，亟以童女接气，灌以大剂独参汤，亦有活者。总其大纲言之，精滑宜濇之；濇而不效，即泻心火；泻而不效，即以补中益气用升麻、柴胡至一二钱，举其气上而不下，往往有功。讵可补之不效，濇之无灵，遂委之命也哉？

　　　浊

按经文及细考前哲诸方论，而知浊病即精病，非溺病也。故患浊者，茎中如刀割火灼，而溺自清，惟窍端时有秽物，如疮之脓，如目之眵，淋漓不断，与便溺绝不相混。大抵由精败而腐者十之六七，由湿热流注与虚者十之二三。其有赤白之分者，何也？精者，血之所化，浊去太多，精化不及，赤未变白，故成赤浊，此虚之甚也。所以少年天癸未至，强力行房，所泄半精半血。壮年施泄无度，亦多精血杂出。则知丹溪以赤属血、白属气者，未尽然也。又以赤为心虚有热，由思虑而得；白为肾虚有寒，因嗜欲而得，亦非确论。总之心动于欲，肾伤于色，或强忍房事，或多服淫方，败精流溢，乃为白浊；处滑者血不及变，乃为赤浊。挟寒则脉来沉迟无力，小便清白，萆薢分清饮、八味丸、内补鹿茸丸之类。挟热则口渴便赤，脉必滑数有力，清心莲子饮、香苓散。有胃中湿痰流注，苍白二陈汤加升麻、柴胡。有属虚劳者，六味丸加莲须、芡实、菟丝、五味、龙骨、牡蛎。有因伏暑，四苓散加香薷、麦门冬、人参、石莲肉之类。有稠粘如胶，濇痛异常，乃精塞窍道，香苓散送八味丸、或金匮肾气丸。有热者，萆薢分清饮、茯菟丸。有思想太过，心动烦扰，则精败下焦，加味清心饮、瑞莲丸之类，此其大略也。若夫五脏之伤，六淫之变，难以枚举，临证之顷，慎无轻忽！

　　证治准绳 【 明?王肯堂】 

　　　淋

淋之为病，尝观《病源论》谓由肾虚而膀胱热也。膀胱与肾为表里，俱主水，水入小肠，与胞行于阴为溲便也。若饮食不节，喜怒不时，虚实不调，脏腑不和，致肾虚而膀胱热，肾虚则小便数，膀胱热则水下濇，数而且濇，则淋沥不宣，故谓之淋。其状小腹弦痛，引于脐下，便出少气，及分石淋、劳淋、血淋、气淋、膏淋、冷淋。其石淋者，有如砂石；劳淋者，劳倦即发；血淋者，心主血气，通小肠，热甚则搏于血，脉血得热则流行入胞中，与溲俱下；膏淋者，肥液若脂膏，又名肉淋；气淋者，胞内气胀，小腹坚满，出少喜数，尿有余沥；冷淋者，冷气客于下焦，邪正交争，满于胞内，水道不宣，先寒战，然后便数成淋，可谓悉病情矣。考之《内经》，则淋病之因，又不止此。大纲有二：曰湿、曰热。谓太阴作初气，病中热胀，脾受积湿之气，小便黄赤，甚则淋。少阳作二气，风火郁于上，主热，其病淋。盖五脏六腑十二经脉气皆相通移，是故太阳主表，上行则统诸阳之气，下行则入膀胱。又肺者通调水道，下输膀胱。脾胃消化水谷，或在表在上在中，凡有热则水液皆热，转输下行，然后膀胱得之而热矣。且小肠是心之腑，主热者也。其水必自小肠渗入膀胱胞中，诸热应于心者，其小肠必热，胞受其热，经谓胞移热于膀胱者则癃溺血是也。由此而言，初起之热邪不一，其因皆得传于膀胱而成淋。若不先治其所起之本，止从末流胞中之热施治，未为善也。予尝思之：淋病必由热甚生湿，湿生则水液浑，凝结而为淋。不独此也，更有人服金石药者，入房太甚，败精流入胞中，及饮食痰积渗入者，则皆成淋。丹溪尝治一小儿在胎，受久服金石药之余毒，病淋一十五年，以紫雪治愈。凡治病不求其本，可乎？

　　　赤白浊

溺与精所出之道不同：淋病在溺道，故《纲目》列之肝胆部；浊病在精道，故《纲目》列之肾膀胱部。今患浊者，虽便时茎中如刀割火灼，而溺自清，惟窍端时有秽物，如疮脓目眵，淋漓不断，初与便溺不相混淆，犹河中之济焉，至易辨也。每见时医以淋法治之，五苓、八正，杂投不已，而增剧者，不可胜数，予每正之而难以户晓也。盖由精败而腐者什九，由湿热流注与虚者什一。

　　　遗精

丹溪书分梦遗、精滑为二门。盖梦与鬼交为梦遗，不因梦感而自遗者为精滑，然总之为遗精也。其治法无二，故合之。
或问精滑何因得之？曰：《金匮要略》谓虚劳之病，脉浮大，手足烦，阴寒精自出。又谓脉弦而大，此名革，亡血失精。又谓小腹弦急，阴头寒，脉动微紧，男子失精，女子梦交。通巢氏《病源》以虚劳病分出五劳、七伤、六极、二十三蒸之名，于七伤中精连连精连连：原作「精连」，据《诸病源候论》虚劳候改。，蒸病中玉房蒸，男则遗沥漏精，与尿精、闻见精出，及失精等候皆混同，仍类虚劳门。为肾主藏精，故尽作肾气衰弱之病，似若他脏无损焉。岂其然哉？夫五脏皆藏精者也。尝考《灵枢》本神篇，首谓天之在我者德也。地之在我者气也，德流气薄而生者也。故生之来谓之精，两精相搏谓之神。如是者通言主一身主宰之精神也。因心肾是水火之脏，法天地施化生成之道，故藏精神为五脏之宗主。其次言所以任物者谓之心，心有所忆谓之意，意有所存谓之志，因志而存变谓之思，因思而远慕谓之虑，因虑而处物谓之智。如是者皆因心神随物所感变而分之，是谓五志，遂有五神脏之名。五神既分，则于德化、政令、性味，各司其属者之用，于是心肾之水火，亦俯从五神之列。然而所主之精神则并行，未始相离，而五神五变者，分之如此，则精亦从神之所变，随处与之合矣。故五脏各得藏其精神以行其用，是之谓脏真。主所以属本气之生化者也。苟有一脏之真不得其正，则一脏之病作矣。苟一脏之精神伤之甚者，则必害其心肾之主精神者也。如所谓怵惕思虑则伤神，神伤则恐惧，流淫而不止；喜乐恐惧则伤精，精伤则骨酸痿厥而不举；喜乐者惮散而不藏，恐惧者荡惮而不收。是故主藏精者不可伤，伤则失守而阴虚，阴虚则无气，无气则死矣。如是者精神之在五脏，伤之则淫邪立至。心之在志为喜，在气为火为热；肾之在志为恐，在气为水为寒。于是怵惕思虑伤其神，神伤则火动不止，火动不止则肾水恐惧之志者并矣。恐，其不解则动中而肾自伤，肾主藏精，与所受五脏六腑所输至之精皆不得藏而时自下矣。此乃以心肾主宰精神者言也。至若他脏之精各得而泄，有所据乎？曰：《内经》所谓思想无穷，所愿不得，意淫于外，入房太甚，宗筋弛纵，发为白淫，其病筋痿。筋痿者，生于肝使内也。王注以白淫是白物淫衍如精之状，因溲而下。虽云如精，殆非将化未成之精而径出者乎？何以言之？精有谓生来之精者，先身生之精也；有谓食气入胃，散精于五脏者，有谓水饮自脾肺，输肾而四布，五经并行之精者，此水谷日生之精也。然饮食日生之精，皆从生来元精之所化，而后分布，其脏盈溢则输之于肾，肾乃元气之本，生成之根，以始终化之养之之道也。若饮食之精遇一脏有邪，则其脏之食味化之不全，不得入与元精俱藏而竟泄出，与夫所谓脾移热于肾，少腹冤热而痛出白者，义亦如之。王注虽谓消脂烁肉，无乃消其肾所藏之精欤？盖使二脏无病，则此白物其不为精乎？使二脏有病，则所藏之精其不变为白物而出之乎？以此比例，则肺脾二脏之精，宁不有似肝脏之伤神动气，致精失守而走泄者乎？然则治当何如？曰：独肾泄者治其肾，由他脏而致肾之泄者则两治之，在他脏自泄者治其本脏，必察四属以求其治。大抵精自心而泄，则血脉空虚，本纵不收；自肺而泄者，皮革毛焦，喘急不利；自脾而泄者，色黄肉消，四肢懈惰；自肝而泄者，色青而筋痿；自肾而泄者，色黄黑髓空而骨惰，即脉亦可辨也。
或问夜梦交接之理何如？曰：《内经》曰，肾者主水，受五脏六腑之精而藏之。又曰：主蛰，封藏之本，精之处也。又曰：阴阳之要，阳密乃固。阳强不能密，阴气乃绝。阴平阳秘，精神乃治；阴阳离决，精气乃绝。又曰：阴阳总宗筋之会，会于气街。《灵枢》淫邪发梦篇曰：厥气客于阴器，则梦接内。盖阴器者，宗筋之所系也，而足太阴、阳明、少阴、厥阴之筋，皆结聚于阴器，与冲、任、督三脉之所会。然厥阴主筋，故诸筋皆统属于厥阴也。肾为阴，主藏精。肝为阳，主疏泄。阴器乃泄精之窍，是故肾之阴虚则精不藏，肝之阳强则气不固。若遇阴邪客于其窍，与所强之阳相感，则精脱出而成梦矣。所谓阳强者，非脏之真阳强也，乃肝脏所寄之相火强耳。盖水为阴，火为阳，故统言火为阳，然分言之则为二。若火盛不已，反消亡其脏之真阳也。肝乃魂之居，脏之真阳虚则游魂为变，变则为梦，与肝虚病者多梦亡人无异。曰：如子所言，梦遗则从肝肾得之乎？曰：不然。病之初起，亦有不在肾、肝，而在心、肺、脾、胃之不足者。然必传于肝、肾而后精方走也，盖有自然相传之理存焉。何则？宗筋者，上络胷腹，挟脐，下合横骨。故《内经》谓其总阴阳之会，会于气街，主束骨而利机关也。夫五脏俱有火，其相火之寄于肝者，善则发生，恶则为害，独甚于他火。故平人肝气之刚勇，充于筋而为罢极之本也。其阴器既宗筋之所聚，乃强于作用，皆相火充其力也。若遇接内得阴气与合，则三焦上下内外之火，翕然而下从，百体元府悉开，其滋生之精，尽趋会于阴器以跃出，岂止肾之所藏者而已哉？所谓厥气客于阴器则梦者，其厥气亦身中阴分所逆之气，与接内之气同是阴类，故梦犹接内之精脱也。若思欲不已，精气已客于阴器，至卧故成梦而泄矣。但梦者因真阳虚而得之，故精脱之后，其气未能卒复，未免形体衰惫，不比平人接内之气，一二时便可复也。曰：治法当何如？曰：病从他脏而起，则以初感病者为本，肾、肝聚病处为标。若由肾、肝二脏自得者，独治肾、肝。由阴阳离决，水火不交通者，则既济之。阴阳不相抱负者，则因而和之。阳虚者补其气，阴虚者补其血，阳强者泻其火。火有正治反治，从多从少，随其攸利。经曰：思想无穷，所愿不得，意淫于外，入房太甚，宗筋弛纵，发为白淫梦遗等证。先贤治法有五：其一，用辰砂、磁石、龙骨之类，镇坠神之浮游，河间秘真丸、本事八仙丹之属是也。其二，思想结成痰饮，迷于心窍而遗者，许学士用猪苓丸之类，导利其痰是也。其三，思想伤阴者，洁古珍珠粉丸、海藏大凤髓丹、本事清心丸，丹溪用海蛤粉、青黛、香附、黄蘗、知母之类降火升阴是也。其四，思想伤阳者，谦甫鹿茸、苁蓉、菟丝子等补阳是也。其五，阴阳俱虚者，丹溪治一形瘦人便浊梦遗，作心虚治，用珍珠粉丸、定志丸是也。
大智禅师云：梦遗不可全作虚冷，亦有经络热而得之者。尝治一男子，至夜脊心热梦遗，用珍珠粉丸、猪苓丸，遗止，终服紫雪，脊热始除。又一男子脉洪腰热遗精，用沉香和中丸下之，导赤散治其火而愈。于此知身有热而遗者，皆热遗也。若是用心过度而得之，宜远志丸，用交感汤加莲肉、五味吞下，仍佐以灵砂丹。若是思色欲不遂得之，宜以四七汤吞白丸子，甚者耳闻目见，其精即出，名曰白淫，妙香散吞玉华白丹。初虞世治精滑不禁，用青州白丸子，辰砂为衣，服之甚效。若审是色欲过度，下元虚惫，泄滑无禁，宜正元饮加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。然此项药太僭燥，若妄用过剂，则阴水耗竭，壮火独炎，枯脂消肉，骨立筋痿，而成不救之疾矣，用者审之！
医家大法曰：尝治脱真不止者，以濇剂收止之，则不能收、不能止，不若泻心火；若泻心火不能止者，不若用升阳之剂，加风药之类止之。非此能止之也，举其气上而不下也。

　　医贯 【 明?赵献可】 

　　　梦遗精滑论

治以肾肝为主。经曰：阴阳之要，阳密乃固。阳强不能密，阴气乃绝。阴平阳秘，精神乃治；阴阳离决，精气乃绝。夫所谓阳强者，乃肝肾所寄之相火强也；所谓阴绝者，乃肾中所藏之真阴绝也。肾为阴，主藏精。肝为阳，主疏泄。是故肾之阴虚则精不藏，肝之阳强则火不秘。以不秘之火，如临不藏之精，有不梦，梦即泄矣。或问曰：何故不为他梦而偏多淫梦耶？曰：《灵枢经》淫邪发梦篇云：厥气客于阴气，则梦接内。盖阴器者，泄精之窍，主宗筋，足太阴、阳明、少阴、厥阴之筋，与夫冲、任、督三脉之所会，诸筋皆结聚于阴器，而其中有相火寄焉。凡平人入房，而强于作用者，皆此相火充其力也。若不接内，不与阴气合，则精不泄。一接内与阴相合，则三焦上下内外之火，翕然而下从，百体元府悉开，其滋生之精，尽趋于阴器以泄，而肾不藏矣。若其人元精坚固者，淫气不能摇，久战而尚不泄，况于梦乎？纵相火动而成宵梦，梦亦不遗，此谓阴平阳秘无病人也。今人先天禀赋原虚，兼之色欲过度，以致肾阴衰惫，阴虚则相火动，相火之系上系于心，为君火感物而动，动则相火翕然而随，虽不交会，而精已离其位，即客于阴器间矣。夜卧时当所寄之相火，一遇与内接时，与阴气相合同，故卧而即梦，梦而即遗也。若肾不虚，则无复是梦，梦亦不遗矣。故治是证者，先以肾肝为主。或问曰：阴虚火动而梦遗，服丹溪补阴丸以滋阴降火，则证与药相对，每依法服之而不效，何也？曰：此未得丹溪滋阴之本意也。盖《丹溪心法》第一方，原以肾气丸为滋阴之要药也。今人不会其意，以黄蘗、知母为君，概用坎离丸固本之类。凡此俱是沉寒泻火之剂，苦寒极能泻水，肾有补而无泻，焉能有裨于阴哉？独薛立斋发明丹溪之所未发，专用六味地黄以补肾而治梦遗，屡效。纵有相火，水能滋木，水升而木火自息矣。倘有脾胃不足，湿热下流者，以前丸为主，煎服补中益气以升提之。有用心过度，心不能主令而相火代事者，亦以前丸为主，仍兼用归脾汤。有命门火衰，元精脱陷，玉关不约者，急用八味丸，或金锁正元丹，以壮真阳，使之涵乎真精而不泄，此其大略也。如郑鲁叔、吴茭山二按，皆以肾为主，而兼治心脾者。独有一等肾不虚而肝经湿热火旺者，茎中作痛，筋急缩，或作痒或肿，或挺纵不收，白物如精，随溺而下，此筋疝也，用龙胆泻肝汤主之。张子和曰：遗溺闭癃，阴痿脬痹，精滑白淫，皆男子之疝也。若血涸不月，月罢腰膝上热，足躄，嗌干，癃闭，小腹有块，或定或移，前阴突出，后阴痔漏，皆女子之疝也。惟女子不曰疝而曰瘕。

　　景岳全书 【 明?张介宾】 

　　　淋浊论证

便浊证有赤白之分，有精溺之辨。凡赤者多由于火，白者寒热俱有之。由精而为浊者，其动在心肾；由溺而为浊者，其病在膀胱肝脾。
赤浊之证，有溺之赤色者，有带血而赤者。若见鲜血，则当从血证门溺血条下治之。若溺之黄赤者，此固多有火证，然必赤而痛濇，乃别有火脉火证，方可以火证赤浊论治。或以劳倦久病，酒色耗伤真阴，或以素服清凉等药，愈服愈赤，愈见短少，而且无痛濇等证者，此系水亏液涸，全非赤浊之比。经曰：中气不足，溲便谓之变，即此类也。但当温补下元，使之气化，水必自清，切不可因小便黄赤，一概皆从火治。
白浊证有浊在溺者，其色白如泔浆。凡肥甘酒醴辛热炙煿之物，用之过当，皆能致浊，此湿热之由内生者也。又有炎热湿蒸，主客时令之气，侵及脏腑，亦能致浊，此湿热之由外入者也。然自外而入者少，自内而生者多。总之必有热证热脉，方是火证，清去其火，则浊无不愈矣。有浊在精者，必由相火妄动，淫欲逆精，以致精离其位，不能闭藏，则源流相继，淫溢而下，移热膀胱，则溺孔濇痛，清浊并至，此皆因于热也。及其久也，则有脾气下陷，土不制湿而水道不清者；有相火已杀，心肾不交，精滑不固而遗浊不止者，此皆无热证也。有热者当辨心肾而清之，无热者当求脾肾而固之、举之。治浊之法，无出此矣。
淋之为病，小便痛濇滴沥，欲去不去，欲止不止者是也。是亦便浊之类，而实浊之甚者。但浊出于暂，久而不已则为淋证。其证则或有流如膏液者，或出如砂石而痛不可当者，或有如筋条者，或时为溺血血条者。此淋之与浊，诚有不同。故严氏有五淋之辨，曰气、石、血、膏、劳是也。气淋为病，小便濇，常有余沥；石淋茎中痛，溺如砂石，不得卒出；膏淋溺如膏出；劳淋劳倦，即发痛引气冲；血淋遇热即发，甚则溺血，候其鼻头色黄者，小便难也。大抵此证多由心肾不交，积蕴热毒，或酒后房劳，服食燥热，七情郁结所致，此严氏之说固已尽之。然淋之初病，则无不由乎热剧，无容辨矣。但有久服寒凉而不愈者，又有淋久不止，及痛濇皆去，而膏液不已如白浊者，此为中气下陷，及命门不固之证，必以脉证而察其寒热与虚，庶乎无误。
论治
热畜膀胱，溺赤热甚，而或痛或濇者，必当专去其火，宜先用抽薪饮、大分清饮、七正散之类主之。若小水不利，而烦热难解者，惟菉豆饮为最妙。若兼大便燥结者，宜八正散主之。若微热不甚，或热势稍退者，宜加减一阴煎，或导赤散、火府丹、清心莲子饮之类主之。若小水不利者，宜清肺饮子主之。
溺白证，凡如泔如浆者，亦多属膀胱水道之热，宜导赤散、徙薪饮之类以清之。若无内热而溺白者，多由饮食湿滞，宜小分清饮，或苓朮二陈汤，减去干姜以燥之利之。大都湿在肠胃，或在膀胱者，宜二陈汤或半夏丸丹之类，皆可择用。若胞气不固，而液浊不清者，亦败精之属，宜秘元煎或水陆二仙丹以固之。浊在精分者，必因相火妄动，或逆精而然，以致精溺并至。若兼濇痛之甚者，亦宜抽薪饮、大分清饮之类，先去其火，然后再安精气。及其稍久，痛濇俱去，而惟精浊不止者，当用宁心固肾等剂，宜秘元煎、菟丝煎，或人参丸、定志丸。心虚，白浊饮之类主之。
命门虚寒，阳气不固，则精浊时见，而久不能愈者，但当培补命门，宜右归丸、益志汤、石刻安肾丸、八味地黄丸之类主之。若虚本不甚，而胞气微寒不摄者，宜萆薢分清饮主之。
治淋之法，大都与治浊相同。凡热者宜清，濇者宜利，下陷者宜升提，虚者宜补，阳气不固者宜温补命门。但当以前法通用，无他技也。
血淋证，若在男子，则凡便血不痛者，即为溺血；血来而痛者，即曰血淋。然无非逆血证耳，治法具详血证门。惟妇人之血淋，则多由冲、任经脉之病，大与男子不同，妇人门另有正条。

　　　遗精论证

梦遗、精滑，总皆失精之病，虽其证有不同，而所致之本则一。盖遗精之始，无不病由乎心。正以心为君火，肾为相火，乃有所动，肾必应之。故凡以少年多欲之人，或心有妄思，或外有妄遇，以致君火摇于上，相火炽于下，则水不能藏而精随以泄。初泄者不以为意，至再至三，渐至不已，及其久而精道滑，则随触皆遗，欲遏不能矣。斯时也，精竭则阴虚，阴虚则无气，以致为劳为损，去死不远也。盖精之藏制虽在肾，而精之主宰则在心，故精之畜泄无非听命于心。凡少年初省人事，精道未实者，苟知惜命，先须惜精，苟欲惜精，先宜静心。但见伶俐乖巧之人，多有此病，而田野愚鲁之夫，多无此病，其故何也？亦总由心之动静而已。此少年未病之前所当知也。及其既病而求瘥，则尤以持心为先，然后随证调理，自无不愈。使不知求本之道，全恃药饵而欲望成功者，盖亦几希矣。
遗精之证有九：凡有所注变而梦者，此精为神动也，其因在心。有欲事不遂而梦者，此精失其位也，其因在肾。有值劳倦即遗者，此筋力有不胜，肝脾之气弱也。有因用心思索过度辄遗者，此中气有不足，心脾之虚陷也。有因湿热下流，或相火妄动而遗者，脾肾之火不清也。有无故滑而不禁者，此下元之虚，肺肾之不固也。有素禀不足而精易滑者，此先天元气之单薄也。有久服冷利等剂，以致元阳失守而滑泄者，此误药之所致也。有壮年气盛，久节房欲而遗者，此满而溢者也。凡此之类，是皆遗精之病。然心主神，肺主气，脾主湿，肝主疏泄，肾主闭藏，则凡此诸病五脏皆有所主，故治此者亦当各求所因也。若满而溢者则去者自去，生者自生，势出自然，无足为意也。
因梦而出精者，谓之梦遗；不因梦而精自出者，谓之滑精。梦遗者，有情有火，有虚有溢。有因情动而梦者，有因情动而梦者。情动者当清其心，精动者当固其肾。滑精者无非肾气不守而然。若暴滑而兼痛者，则是赤白浊。
论治
精道滑而常梦常遗者，此必始于欲念，成于不谨，积渐日深，以致肾气不固而然。惟苓朮菟丝丸为最佳；其次则小菟丝子丸、金锁思仙丹之类，皆可择用。
君火不清，神摇于上，则精遗于下，火甚者宜先以二阴煎之类，清去心火；火不甚者宜先以柏子养心丸、天王补心丹，或人参丸、远志丸之类，收养心气，然后用苓朮菟丝丸之类固之。若相火易动，肝肾多热而易于疏泄者，宜经验猪肚丸为最，或固精丸之类主之。然须察其火之微甚，宜清者，亦当先清其火。
凡思虑劳倦每触即遗者，但培补心脾，勿得误为清利。惟寿脾煎或归脾汤减去木香，或用秘元煎主之，皆其宜也。其有气分稍滞，不堪芪、朮者，宜菟丝煎主之，或以人参汤吞苓朮菟丝丸亦妙。
先天素禀不足，元阳不固，每多遗滑者，当以命门元气为主，如左归、右归、六味、八味等丸，五福饮、固阴煎、菟丝煎之类，随宜用之。或经验秘真丸亦可酌用。湿热下流，火伏阴中而遗者，宜四苓散，或大小分清饮之类主之。
过服寒凉冷利等药，以致阳气不固，精道滑而遗泄不止者，速当温补脾肾，宜五君子煎、寿脾煎，或右归丸、八味地黄丸、家韭子丸之类主之。
治遗精法：凡心火盛者，当清心降火；相火盛者，当壮水滋阴；气陷者，当升举；滑泄者，当固濇；湿热相乘者，当分利；虚寒冷利者，当温补下元；元阳不足，精气两虚者，当专培根本。今人之治遗泄，动以黄蘗、知母为君，或专用固本丸、坎离丸之类，不知苦寒之性，极能沉降泻水，肾虚者尤非所宜。肾有补而无泻，此辈亦何裨于肾？而凡用于非火滑泄者，适足为肾之害耳。

　　石室秘箓 【 清?陈士铎】 

　　　石淋

人有小便中溺五色之石，未溺之前痛甚，已溺之后少少宽快，此即石淋也。交感之后入水，或入水之后交感，皆有此证。方用熟地、山茱萸、泽泻各三两，茯苓、意仁、车前子、麦冬各五两，青盐一两，骨碎补二两，芡实八两，肉桂三钱为末，蜜丸，早晚白滚水吞下各一两，十日必无溺石之苦矣。此证成之最苦，欲溺而不溺，不溺而又欲溺，尿管中痛如刀割，用尽气力，止溺一块，其声铮然，见水不化，乃膀胱之火熬煎而成，此异病也。其色或红、或白、或黄、或青、或黑不一，总皆水郁而火煎之也。此方之妙，全不去治石淋而径去补肾水之不足，水足而火自消，火消而水自化，其中有妙旨也。倘治膀胱，则气不能出，又何以化水哉？

　　　遗精

梦遗之病，多成于读书飘荡之子，或见色而思，或已泄而战，或用心作文，以取快于一时，或夜卧不安而渔色，遂至风情大胜，心气不宁，操守全无，玉关不闭，往往少年坐困也。今立一方，熟地、芡实、白朮、山药各八两，山茱萸、炒枣仁各四两，北五味、麦冬、茯苓、车前子各三两，远志一两，各为末，蜜为丸，每日白滚水送下一两，一料全愈，不再发。此方妙在用芡实、山药为君，而以熟地、山茱萸之类为佐，直补其心肾之阴，而又以白朮利其腰脐，而元精自不外泄。况梦遗原无止法，愈止而愈泄。不若补其阴气，总或走失亦不狼狈，何必补濇而后不走失乎？然则不闭之闭，正深于闭，又何必牡蛎、金樱子之为得哉？车前利小便而不走气，利其水则必存其精，又不可不知其功。
梦遗之证，久则玉关不闭，精尽而亡，人往往用濇精之药，所以不救。倘于未曾太甚之时，大用补精补气之药，何至于此？方用芡实、山药各一两，莲子五钱，炒枣仁三钱，茯神二钱，人参一钱，水煎服。此方名保精汤。先将汤饮之后，加白糖五钱，拌匀连滓同服，每日如此，不须十日即止矣。药味平淡，收功独神者，盖芡实、山药固精添髓，莲子清心止梦，茯神、枣仁安魂利水，得人参以运用于无为，不必止梦而梦自无，不必止精而精自断，又何至玉关不闭，至于夭亡哉！

古今图书集成医部全录卷二百六十九

　淋浊遗精门

　　方

茯神汤 【 《济生方》】 　治欲心太炽，思想太过，梦泄不禁，夜卧不宁，心悸。
茯苓去皮，一钱半　远志　枣仁炒，各一钱二分　石菖蒲　人参　白茯苓　当归酒洗，各一钱　黄连　生地黄各八分　甘草四分
右，水二钟，莲子七枚槌碎，煎八分，食前服。

大金花丸 【 《河间六书》，下同】 　一名既济解毒丸。治中外诸热，溺血淋闭。
黄连　黄蘗　黄芩　大黄各半两
右为末，滴水丸如小豆大，每服二三十丸，新汲水下。自利去大黄加栀子。小儿丸如麻子，三五丸。

秘真丸　治白淫，小便不止，精气不固，及有余沥或梦阴人通泄。
诃子皮大者，五个　缩砂仁半两，去皮　龙骨研　朱砂各一两，研细，一分为衣
右为末，面糊丸如菉豆大。每服一丸，空心温酒下，冷水亦得，不可多服。大便秘，葱白汤茶下。

治淋方 【 《千金方》，下同】 　治诸淋。
滑石　石苇　(艹舌)蒌根各二两
右三味，治下筛，大麦饮服方寸匕，日三。
又方　治五劳、七伤、八风、十二痹，劳结为血淋，热结为肉淋，小便不通，茎中及小腹痛不可忍者。
滑石　桂心　王不留行　通草　冬葵子　车前子各二分　甘遂一分　石苇四分
右八味治下筛，以麻子饮五合，和服方寸匕，日三，尿砂石出。一方加榆木白皮三分。
又方　治血淋，小便渗痛。
鸡苏二两　通草　滑石各五两　竹叶一把　生地黄半斤　小蓟根一两
右六味(口父)咀，水九升，煎取三升，去滓，分三服，温服。

石苇散　治血淋。
石苇　当归　蒲黄　芍药各等分
右四味，治下筛，酒服方寸匕，日三。

小蓟饮子 【 《济生方》，下同】 　治下焦结热血淋。
生地黄洗，四两　小蓟根　滑石　通草　藕节　蒲黄炒　淡竹叶　当归去芦酒浸　山栀子仁　甘草炙，各半两
右(口父)咀，每服四钱，水一盏半，煎至八分，去滓温服，空心食前。

固精丸　治嗜欲过度，劳伤肾经，精元不固，梦遗白浊。
肉苁蓉酒浸薄切焙　阳起石火煅研极细　鹿茸燎去毛酥炙　韭子炒　赤石脂火煅七次　龙骨生用　川巴戟槌去心　白茯苓　鹿角霜　附子炮去皮脐，各等分
右为末，酒糊为丸如梧桐子大。每服七十丸，空心，盐酒、盐汤任下。
又方 【 丹溪，下同】 　治老人气虚而淋者。
人参　白朮　木通　山栀
或汤或丸，随宜。

通秘散　治血淋，痛不可忍。
陈皮　香附　赤茯苓各等分
右剉碎，每服二钱，水煎空心服。

白薇散　治血淋热淋。
白薇　赤芍各等分
右为末，每服二钱，温酒调下，立效。或加槟榔。
又方　治淋。
人参一钱　白朮一钱半　泽泻　赤茯苓各七分　甘草　麦门冬　滑石各半钱　竹叶三十片　灯心二十茎
右剉，作一服，水煎。

生附汤　治冷淋，小便秘濇，数起不通，窍中苦痛，憎寒凛凛，多因饮水过度，或为寒湿，心虚志耗，皆有此证。
附子炮去皮脐　滑石水飞，各半两　瞿麦　木通各七钱半　半夏
右剉碎，每服三钱，水一钟，生姜三片，灯心二十茎，蜜半匙，煎，空心服。
又方　治赤浊。
黄蘗炒黑，一两　生蘗二两　蛤粉三两　神曲半两
右为末，水丸服。

定志丸　治白浊。
远志　石菖蒲各二两　人参　白茯苓各二两
右为末，蜜丸梧子大，朱砂为衣。每服七丸，加至二十丸，空心米汤送下。

通滑散　治热结，小便赤濇不通，水道中痛，尿即号啼。
滑石一两　通草七钱半　冬葵子　赤茯苓　车前子　黄芩各半两
右为末，每服半钱，或一钱，食前，温熟水调下。
又方　治遗精。
良姜三钱　黄蘗　芍药各二钱，并烧灰存性　樗根白皮一两半
右为末，糊丸，每服三十丸。

威喜丸　治梦泄。
白茯苓去皮作块，用猪苓□分，同于磁器内煮二十沸，取出日干，不用猪苓　黄蜡各四两
右以茯苓为末，溶蜡搜丸如弹子大。每服一丸，空心细嚼，津液咽下，小便清为度。忌米酢。

珍珠粉丸 【 《宝鉴》，下同】 　治白淫梦泄遗精，及滑出而不收。
真蛤粉　黄蘗各一斤，新瓦上炒赤
右为末，滴水丸如桐子大。每服一百丸，空心温酒送下。

补真玉露丸　治阳虚阴盛，精脱淫铄，胫酸。
白茯苓去皮　白龙骨水飞　韭子酒浸炒　菟丝酒浸，各等分
右，火日修合为末，酢糊丸桐子大。每服五十丸，温酒送下，盐汤亦得。空心食前，少时以饭羹压之。

王瓜散　治小便自利，如泔色，此肾虚也。
王瓜根　桂心各一两　白石脂　菟丝子酒浸　牡蛎盐泥裹烧赤，候冷去泥，各二两
右为末，每二钱大麦煎粥汤调下，一日三服，食前。

导赤散 【 《良方》，下同】 　治心虚蕴热，小便赤淋，或成淋痛。
生地黄四钱　木通三钱　甘草二钱
右作一服，水二钟，竹叶十片煎至一钟，不拘时服。

瞿麦散　治血淋尿血。
瞿麦穗　赤芍药　车前子　白茅根无根用花　赤茯苓　桑白皮炒　石苇去毛　生地黄　阿胶炒　滑石　黄芩　甘草炙，各二钱
右为末，每二钱入血余烧灰一钱，食前沸汤调服。

海金沙散　治小便淋沥，及下焦湿热，气不施化，或五种淋疾，癃闭不通。
海金沙　木通　滑石　瞿麦穗　通草各钱半　杏仁去皮尖麸炒，二钱
右作一服，水二钟，灯心二十茎，煎至一钟，食前服。

清肺饮子　治渴而小便不利，邪热在上焦气分也。
茯苓　猪苓　泽泻各二钱　琥珀　车前子炒　木通　瞿麦　萹蓄各一钱　通草　灯心各五分
右作一服，水二钟，煎至一钟，食远热服。此证八正散、五苓散，多宜服之。

猪苓汤　治五淋。
猪苓　赤茯苓　阿胶炒　泽泻　滑石各二钱
右作一服，水二钟，煎至一钟，食前服。

榆皮饮　治小便卒暴，淋涩不通。
榆白皮洗　瞿麦穗　栀子仁　赤茯苓去皮　(木郁)李仁汤浸去皮尖炒　鸡苏叶　木通各半两
右(口父)咀，每服三钱匕，水一大钟，煎七分，去滓，不拘时温服。

通草散　治肾气不足，膀胱有热，水道不通，淋沥沙石，痛不可忍，或出鲜血，并皆治之。
通草二两，切作片，以糯米饮拌，日中晒干　桂心　白芍药　石苇去毛　蒲黄炒，各一两　滑石　王不留行各半两　葵子一两半　甘遂三钱
右为细末，每服三钱，食前用沸汤调服。

王不留行散　治热淋疼痛不止。
王不留行　车前子　木通各一两　葵子　滑石各一两五钱　当归微炒　蒲黄　赤芍药　甘遂煨　桂心各半两
右为细末，每服一钱，食前用粥饮调服。

当归汤　治血淋及五淋等疾。
当归　淡竹叶　灯心　竹芫荽　红枣　麦冬　乌梅　木龙一名野葡萄藤　甘草
右等分，煎浓作熟水。患此疾者多渴，随意饮之。

羚羊角散　治血淋，小便热结濇痛。
羚羊角屑　栀子仁　葵子炒，各一两　青葙子　红蓝花炒　麦门冬　大青　大黄炒，各半两
右捣筛，每服三钱匕，水一盏，煎七分，去滓，不拘时温服。

鸡苏饮子　治血淋不绝。
鸡苏一握，切　石膏八分，碎　竹叶一握，切　生地黄一升，切　蜀葵子四分，为末
右四味，以水五升，煮二升，去滓，下葵子末，分温二服。如人行五里久，进一服。忌芜荑蒜面炙肉等。

金黄散　治小便血淋，疼痛。
大黄煨　人参　蛤粉　黄蜀葵花焙
右等分为末，每服一钱匕，灯心煎汤调服，日三。

神效方　治血淋。
海螵蛸　生干地黄　赤茯苓各等分
右为细末，每服一钱，用柏叶、车前草煎汤调服。

如圣散　治沙淋。
马蔺花　麦门冬去心　白茅根　车前子　甜葶苈　苦葶苈炒　檀香　连翘各等分
右为末，每服四钱，水煎服。如渴加黄芩同煎，临熟入烧盐少许，服之。

取石方　治石淋小便时沙石下流，塞其水道，疼痛不可胜忍，经及时日，水道不通，其气上攻，头痛，面目浮肿，重则四肢八节俱肿。其石大者如梅核，坚硬如有棱角，其石小者惟碎石相结，通下即碎。
冬葵子　滑石　射干　知母各一分　通草三分
右为细末，每服二钱半，水一盏半，苦竹叶十片同煎，取一盏去滓，食前热服。又大腑热头痛，若体气壮健，先进后方药两三盏，然后进取石方。

体气壮健先进方　治石淋水道不通，却头痛膈昏，宜先服此药。
麻黄　羌活　射干　荆芥穗　紫菀　防风　知母　蔓荆子　牵牛各一分　半夏二铢
右为末，每二钱，水一盏，煎九分，去滓，食后热服。

鹿茸益精丸　治心虚肾冷，漏精，白浊。
鹿茸去毛酥炙黄　桑螵蛸瓦上焙　肉苁蓉　杜仲去皮切姜汁炒去丝　巴戟去心　益智仁　菟丝子酒浸　川楝子去皮核取肉焙　当归　禹余粮火煅酢淬，各三两　韭子微炒　山茱萸　破故纸炒　赤石脂　龙骨另研，各半两　滴乳香二钱半
右为细末，酒调糯米末煮糊为丸如梧桐子大。每服七十丸，食前用白茯苓煎汤送下。

四精丸　治白浊烦渴。
鹿茸　肉苁蓉　山药　茯苓去皮，各等分
右为细末，米糊为丸如梧桐子大。每服三十丸，空心用枣汤送下。

玉锁固真丹　治心气不足，思虑太过，肾经虚损，真阳不固，漩有遗沥，小便经岁白浊，或淡赤，或如膏，梦寐精泄，甚则身体拘倦，骨节酸痛，饮食不进，面色黧黑，容枯肌瘦，唇口干燥，虚烦盗汗，举动乏力，多服取效。
白龙骨半斤　磁石火煅酢淬七次　牡蛎煅远志甘草煮去心　白茯苓　吴茱萸焙　巴戟　官桂去粗皮　肉苁蓉酒浸焙　桑螵蛸酒浸焙　桑寄生　附子炮去皮脐　川楝去核炒　当归　苍朮酒炒　木香　黄芪　茴香　朱砂各一两　紫梢花两半　菟丝子酒浸焙　家韭子各二两半
右为细末，炼蜜和丸如梧桐子大。每服五十丸，空心用温酒或盐汤送下。

桑螵蛸丸　治下焦虚冷，精滑不固，遗沥不断。
桑螵蛸七个，炒　附子炮去皮脐　五味子　龙骨各半两
右为细末，糯米糊为丸如梧桐子大。每服五十丸，空心用盐酒送下。

仙方固真丹　专治精泄不禁。
禹余粮　石中黄　赤石脂　紫石英　石燕子俱用炭火内煅通红，酢三升淬，研为细末，各一两　白茯苓四两　人参二两　青盐一两
右为细末，再研匀，用无灰酒煮糊和丸如小指头大，以朱砂为衣，每服二三丸，用温酒或盐汤送下，空心临睡服。

锁阳丹　治脱精不禁。
白茯苓　龙骨另碾，各一两　桑螵蛸三两，瓦上焙
右为细末，面糊为丸如梧桐子大。每服七十丸，食前用茯苓煎汤，入盐少许送下。

锁精丸　治精滑不禁。
独活　续断　谷精草　石莲肉去壳　干菱米　金樱子　白茯苓　川楝子去核炒　木猪苓　小茴香　藕节　鸡头　莲蕊　五色　龙骨各等分
右为细末，用鸡子清为丸如梧桐子大。每服四五十丸，空心用盐汤送下，以干物压之。

无名丹　补虚守神，濇精固阳道，男子服之有奇效，非笔可尽述。其作用非至神不能处之，遂无名可称其效，故曰无名。
茅山苍朮一斤，不用泔浸，入药臼，以面杖舂，令精滑凈，筛去粗皮，亦不须过当　龙骨别研如粉　川乌头大者，炮去皮脐，各一两　赤石脂二两，研　川楝子三两，去核微炒　破故纸三两，微炒　舶茴香一两半，微炒
右为细末，合和匀，酒煮面糊为丸如梧桐子大。朱砂为衣，多可百丸，少止三十丸，食前温酒米饮盐汤任下。如欲恃药力，冷酒下五十丸，妇人无子服之，有益。一方加远志、莲肉并去心、白茯苓三味，各一两，用苏合香丸酒下。一方无赤石脂。

煨肾附子散　治肾脏虚惫，遗精盗汗。
獖猪肾一双　附子一钱，为末
右将猪肾批开，入附子末在内，以湿纸裹煨熟，空心稍热服之，即饮酒一盏送下。

心肾丸　治心肾不足，精少血燥，心下烦热，怔忡不安，或口干生疮，目赤头运，小便赤浊，五心烦热，多渴引饮，但是精虚血少，不受峻补，并宜服之。
菟丝子淘酒蒸捣　麦门冬去心，各二两
右为细末，炼蜜为丸如梧桐子大。每服七十丸，空心食前，用盐汤送下。

固真散　治才睡着即泄精。
白龙骨一两　韭子一合
右为细末，每服二钱匕，空心用酒调服。此二味药大能濇精固真气，暖下元。

枸杞丸　补精气。
枸杞子冬采者佳　黄精
右各等分，为细末，二味相和捣成块，捏作饼子，干复捣为末，炼蜜为丸如梧桐子大。每服五十丸，空心温水送下。

葛真人百补交精丸　治梦泄精滑不禁。
熟地黄酒浸一宿，切焙干，四两　五味子六两　杜仲去粗皮炒断丝，三两　肉苁蓉酒浸焙干　山药　牛膝剉，酒浸一宿，焙干，各二两　泽泻　山茱萸　茯神　远志　石膏火煅令赤，去火毒　赤石脂　巴戟　柏子仁微炒别研，各一两
右为细末，炼蜜为丸如梧桐子大。每服二十丸，空心用酒送下，男女并宜服之。

王荆公妙香散　安神，闭精，定心气。
五色龙骨　益智仁　人参各一两　白茯苓　远志　茯神各半两　朱砂研　甘草炙，各一分
右为细末，每服二钱，空心用温酒调服。

香茸丸　滋补精血，益养真元。治下焦阳竭，脐腹(疒丂)痛，饮食减少，目视(目巟)(目巟)，夜梦鬼交，遗泄失精，肌肉消瘦。
鹿茸　麋茸俱用火燎去毛，酥炙，各二两　沉香　五味子　白茯苓　白龙骨火煅肉苁蓉酒浸一宿，切焙干，各一两　麝香别研，半两
右为细末和匀，用熟地黄三两，焙干为细末，以酒二升熬成膏子，搜药入臼内，捣千杵，如硬，更入酒少许，丸如梧桐子大。每服五十丸，空心温酒盐汤任下。

人参汤　一名枣仁汤。治虚劳失精，便溺白浊，形体枯瘦，腰膝疼痛。
人参　官桂　芍药各三钱　白茯苓　白龙骨　牡蛎煅　黄芪　甘草炙，各半两　酸枣仁　泽泻各一分　半夏汤洗去滑焙干，二两
右粗捣，每服三钱，水一盏，入生姜半分捣碎，煎至七分去滓，空心温服。

韭子丸　治虚劳漏精。
韭子炒　车前子　菟丝子酒浸别捣　龙骨　天雄炮去皮脐，各一两　鹿茸燎去毛，酒炙　桑螵蛸炙　干姜炮，各三分
右为细末，炼蜜和丸如梧桐子大。每服二十丸，空心用黄芪煎汤送下。

固气丸　治清精自下。
天雄　菟丝子　五味子　龙骨各两半　干姜　桑螵蛸　山茱萸　巴戟各一两　韭子二两
右为细末，炼蜜和丸如梧桐子大。每服三四十丸，空心用温酒任下。或干姜减半，亦可。一方有木贼一两半。

内固丸　濇精健阳。
天雄　龙骨　鹿茸　牡蛎　韭子各半两
右为细末，酒煮面糊为丸如梧桐子大。每服三十丸，空心用冷酒送下，临卧时再服。

安中汤　治肾经虚寒，遗精白浊，四肢烦倦，时发蒸热，精滑不禁。
熟地黄　川巴戟　龙骨　茯苓　远志　天雄　五味子　山药各三钱半　肉苁蓉酒浸去皱皮　川续断各四钱　菟丝子　蛇床子各四钱半
右为细末，每服二钱，食前用酒调服。

金锁玉关丸　治遗精白浊，心虚不宁。
鸡头肉　莲子肉　莲花蕊　藕节　白茯苓　白茯神　干山药各二两
右为细末，用金樱子二斤去毛槌碎，水一斗，熬至八分，去滓，再熬成膏，仍用少面糊同和为丸如梧桐子大。每服五七十丸，不拘时温米饮送下。

通灵散　治心气不足，小便滑，赤白二浊。
益智仁　白茯苓　白朮各等分
右为细末，每服二钱，不拘时用白汤或温酒调服。

玉锁丸　治梦遗失精，小便白浊。
五色龙骨另研，三钱　败荷叶晒干不见火，二两　白茯苓　牡蛎左顾者，煅过，各一两
右为细末，研匀，以败蜡镕和丸如梧桐子大。如无败蜡，以蜡糊代之。每服三五十丸，空心用麦门冬汤送下，日进二服。如觉阳道衰微，小便清，梦遗止，即住服。忌酒并热面动风等物。如欲阳道如故，即以麝香酒解之。此药治大衰，痿阳道，止妄心，惟修真养性之士宜服之。

二参丸　治虚劳，小便余沥，尿精。
人参　菟丝子酒浸一宿，另捣，各半两　泽泻　麦冬去心焙，各一两　官桂　牡蛎煅研成粉　黄蘗蜜炙　细辛　附子炮去皮脐　山芋　苦参各三分　生地黄焙　干姜炮，各一分
右为细末，炼蜜和丸如梧桐子大。每服三十丸，空心用温酒送下。如(疒帬)痹，加附子炮裂去皮脐一分。妇人血伤，加生地黄焙半两，黄蘗去粗皮蜜炙一分。一方用熟地黄治虚劳失精，小腹弦急，隐隐头疼，目痛发落。

椒肾丸　治虚劳内伤，肾气衰冷，小便余沥，精气滑泄。
汉椒去目并合口者，微炒出汗　鹿茸去毛酥炙　鸡头实生用　龙骨各二两　肉桂　白矾煅　桑螵蛸微炒　干姜炮　白朮土炒，各一两半　补骨脂微炒，一两
右为细末，入盐花二两，研令匀，用獖猪肾十枚，切去脂膜，研令烂，以酒三升渐入，熬成膏，次入药末和捣二三百杵，丸如梧桐子大。每服三十丸，食前温酒送下。

韭子丸　治房室过度，精泄自出不禁，腰背不得屈伸，食不生肌肉，两脚苦弱，此药治之。
韭子一升　桂心　当归　紫石英　远志　天雄　紫菀　山茱萸　薯蓣　细辛　人参　禹余粮　川芎　白朮　附子　石菖蒲　杜仲　干姜　钗石斛　白茯苓　白殭蚕　天门冬　甘草各一两半　肉苁蓉　菟丝子　干地黄　蛇床子　黄芪各二两　干漆　牛髓各四两　大枣五十枚
右为细末，以白蜜入牛髓，枣膏合捣三五千杵，丸如梧桐子大。每服十五丸，加至二十丸，空心温酒盐汤任下。

抟金散　夫便浊之疾，皆缘心肾水火不济，或因酒色，遂至以甚，谓之土淫。盖心有虚热而肾不足，故土邪干水。史载之尝言夏则土燥而水浊，冬则土坚而水清，此其理矣。医者往往峻补，其疾反甚。此方中和服之，使水火既济，而土自坚，其流清矣。
人参　龙骨煅，水一两　白茯苓　络石各二两
右为细末，每服一钱，空心用米饮调下，临睡再服。

坎离丹　既济水火，滋补心肾，止白浊梦遗。
酸枣仁净肉研　辰砂各一两　乳香半两，研　附子一个，炮去皮脐
右为细末，研匀，炼蜜为丸如鸡头实大，每服五丸，灯心汤温酒送下。须是腊月合，以磁器收之。

三仙丸　治梦泄。
益智仁二两，用盐二两炒，去盐　乌药一两半，炒　山药一两，为末打糊
右为细末，用山药末煮糊和丸如梧桐子大。每服五十丸，空心临睡用盐汤送下，以朱砂末为衣。凡病精泄不禁，自汗头眩，虚极，或寒或热，用补濇之药不效，其脉浮软而散，盖非虚也，亦非房室过度。此无他，心有所覩，因有所慕，意有所乐，欲想方兴，不遂所欲而致斯疾。既以药补且固，不效，将何治之？缘心有爱则神不归，意有想则志不宁。当先和荣卫，荣卫和则心安；次调其脾，脾气和则志舍定。心肾交媾，精神内守，其病自愈。其法用人参三钱，当归一钱，洗焙为末，作三服，糯米饮调服，服毕自汗止而寒热退。头眩未除，川芎三钱，人参一钱焙为末，作三服，沸汤调服，头眩遂瘥。精不禁者用白芍药半两，丁香、木香各三钱，剉散，每服用生姜五片，枣二枚，以水同煎，空心服，即心安神定，精固神悦。

赤脚道人龙骨丸　治白浊。
龙骨　牡蛎各半两
右研为末，同入鲫鱼腹内，用纸裹，入火内炮熟，取出去纸，将药同鱼肉搜和丸如梧桐子大。每服三十丸，空心用米饮下。每用鲫鱼，不拘大小，只着尽上件药为度。服时看药效如何，更加入茯苓、远志各半两，尤佳。

益智汤　治肾经虚寒，遗精白浊，四肢烦倦，时发蒸热。
鹿茸去毛酥炙　巴戟天去心　肉苁蓉酒洗　熟地黄酒浸　附子炮去皮脐　桂心　山茱萸　白芍　防风　枸杞　牛膝酒浸　甘草炙，各一钱
右作一服，水二钟，生姜五片，盐少许煎一钟，空心服。

祖传经验秘真丹　治好色肾虚，遗精梦泄，白淫白浊等证。
鹿角胶炒珠，一两半　菟丝子　韭子　柏子仁　补骨脂　干姜炒黑色，各一两　龙骨　牡蛎粉　山茱萸肉　赤石脂各半两　远志　覆盆子　巴戟　枸杞子　黄蘗盐酒炒　山药各七钱半　金樱子半青黄者，去皮核取肉焙干，二两　荚实[荚实：疑当作「芡实」。]　杜仲姜汁炒丝断，各五两
右为细末，炼蜜为丸如梧桐子大。每服一百丸，空心姜盐汤下。

金锁正元丹 【 《和剂》】 　治真气不足，吸吸短气，四肢倦怠，脚膝酸软，目暗耳鸣，遗精盗汗，一切虚损之证。
五倍子八两　补骨脂酒浸炒，十两　龙骨二两　茯苓六两　肉苁蓉洗去鳞甲　紫巴戟去心　胡卢巴炒，各一斤　朱砂三两，别研
右为末，入研药令匀，酒糊丸如梧子大。每服二十丸，空心温酒盐汤任下。

金锁丹 【 《本事方》】 　治梦泄遗精，关锁不固。
木香一两半　舶上茴香　胡卢巴　破故纸炒　白龙骨各一两　胡桃三十个，去壳，研如膏　羊肾三对，批开，用盐半两擦，炙熟，捣研如膏
右为末，和二膏研匀，酒浸蒸饼杵熟，丸如梧桐子大。每服三五十丸，空心盐汤下。

固真丹 【 《宝鉴》】 　治证同上。
晚蚕蛾二两　肉苁蓉　白茯苓　益智各一两　龙骨半两，另研
右为细末，用鹿角胶酒浸化开，丸如梧桐子大。每服三粒，空心温酒下，干物压之。

既济丹　治水火不济，心有所感，白浊遗精，虚败不禁，肾虚不摄精髓，久而不治，若更多服热药，遂致日增其病，腰脚无力，日渐羸弱。
天门冬去心焙　桑螵蛸蜜炙　黄连去须　鸡(月坒)胵炒　麦门冬去心焙　海螵蛸蜜炙　远志　牡蛎煅　五色龙骨　泽泻各一两
右为细末，炼蜜丸如梧子大，朱砂为衣。每服三十丸，空心用灯心枣汤吞下，日二三服。

桂枝加龙骨牡蛎汤 【 《金匮》，下同】 　夫失精家，少腹弦急，阴头寒，目眩发落，脉极虚芤迟，为清谷亡血失精，脉得诸芤动微紧，男子失精，女子梦交，此方主之。
桂枝　芍药　生姜　龙骨煅　牡蛎煅，各三两　甘草二两　大枣十二枚
右七味，以水七升，煮取三升，分温三服。

天雄散　治失精。
天雄炮　龙骨各三两　白朮八两　桂枝六两
右四味，杵为散，酒服半钱匕，日三服。不止，稍增之。

滑石散 【 《直指方》】 　治沙石淋，痛如割。
滑石　石膏各三钱　石苇　瞿麦　木通　蜀葵子各二钱
右为末，每服二钱，以葱白二茎，灯心一握，蜜一匙，煎汤空心调下。

硼砂散　治沙石淋急痛。
硼砂　琥珀　赤茯苓　蜀葵子　陈皮各三钱
右为末，每二钱以葱白一茎，麦门冬二十粒，蜜一匙，煎汤空心调下。

秋石丸 【 《直指方》】 　治浊气干清，精散而成膏淋，黄赤白黯，如肥膏油蜜之状。
白茯苓一两　桑螵蛸炙　鹿角胶　秋石各五钱
右为末，糯糊和丸梧子大。空心人参汤下五十丸。

香儿散 【 《种杏》】 　治血淋及沙淋，膏淋如条，痛如刀割。
麝香五分　葱白一根，同捣取汁　琥珀二分半　孩儿茶三钱半
右为末，调百沸汤，入葱汁，空心服如神。

泻肾汤 【 《入门》】 　诸淋小腹胀急甚者，宜用此。
大黄二钱，剉，密器，水浸一宿　磁石碎，一钱六分　石菖蒲　生地黄各一钱　元参　细辛各八分　芒硝　赤茯苓　黄芩各六分　甘草四分
右剉，水二盏，煎药至一盏半，入大黄煎至七分，去滓，下芒硝搅匀，空心服。

紫石英丸 【 《良方》】 　治虚劳，梦与鬼交，失精虚竭至甚。
麝香半两研　紫石英水飞　桑螵蛸炒　人参　龙骨　柏子仁别研，各二两　朱砂细研水飞　肉苁蓉酒浸一宿，刮去皱皮炙干，各一两
右为细末，入别研药令匀，炼蜜和捣二三百杵，丸如梧桐子大。每服二十丸，食前用温酒送下。

沉香散 【 《三因方》，下同】 　治膏淋，脐下妨闷，不得快利。
沉香　陈皮汤浸去白焙　黄芪各七钱半　瞿麦三两　榆白皮　韭子炒　滑石各一两　黄芩　甘草炙，各半两
右为细末，每服二钱，食前用清粥饮调服。

沉香丸　治膏淋。
沉香　肉苁蓉酒浸切焙　荆芥穗　黄芪　磁石火煅酢淬三七次　滑石各一两
右为末，蜜丸如桐子大。每服三十丸，温酒送下。

磁石丸　治膏淋。
泽泻　肉苁蓉酒浸去鳞甲切焙　滑石末　磁石火煅酢淬三七次，各一两
丸服法同上。

海金砂散　治膏淋。
海金砂　滑石各一两，为末　甘草二钱半，为末
右研匀，每服二钱，食前煎麦门冬汤调服，灯心汤亦可。

地黄丸　治肾虚劳膀胱结，淋沥。
生地黄切焙　黄芪各一两半　防风　黄芩　远志甘草水煮　茯神去木净　鹿茸去毛酥炙　(艹舌)蒌各一两　石苇　当归焙，各半两　赤芍药　戎盐研　蒲黄　甘草炙，各七钱半　车前子　滑石各二两　人参一两二钱半
右为细末，炼蜜为丸如桐子大。每服二十丸，食前温酒下，盐汤亦可。

地肤子汤 【 《济生方》】 　治诸病后，体虚触热，热结下焦，遂成淋疾，小便赤濇，数起少出，茎痛如刺，或尿出血。
地肤子　猪苓各一钱半　海藻洗去咸　通草　甘草梢　瞿麦去梗　黄芩　知母　枳实麸炒　升麻　葵子各一钱
右作一服，水二钟，生姜三片，煎一钟，不拘时服，《千金方》无甘草梢。

石苇散 【 《和剂局方》】 　治肾气不足，膀胱有热，水道不通，淋沥不宣，出少起数，脐腹急痛，畜作有时，劳倦即发，或尿如豆汁，或便出砂石，并皆治之。
芍药　白朮　滑石　葵子　瞿麦　石苇去毛　木通各二两　当归　甘草炙　王不留行各一两
右为细末，每服二钱，煎小麦汤调下，日二三服，空心下。《千金方》无当归，治一切淋。

麦门冬散　治心热气壅，濇滞成淋，脐下妨闷。
麦门冬去心　木通　赤芍药　葵子各一两　滑石二两　芒硝一两半
右为散，每服四钱，水一盏，姜一片，葱白二茎，煎六分去滓，食前温服。

四汁饮　治热淋，小便赤濇疼痛。
葡萄自然汁　生藕汁　生地黄汁　白蜜各五合
右和匀，每服七分，于银石器内慢火熬沸，不拘时温服。

瞿麦汤 【 《良方》，下同】 　治气淋濇滞。
瞿麦穗　黄连　大黄蒸　枳壳麸炒　当归焙　羌活　木通　牵牛　延胡索　桔梗　大腹皮　射干各一两半　桂心半两
右(口父)咀，每服四钱匕，水二盏半，生姜七片，煎至八分，去滓，不拘时温服。

石苇散　治气壅不通，小便淋结，脐下妨闷疼痛。
石苇去毛　赤芍药各半两　白茅根　木通　瞿麦　芒硝　葵子　木香各一两　滑石二两
右(口父)咀，每四钱水一盏，煎至六分，去滓，食前温服。

牛膝膏　治死血作淋。
桃仁去皮炒　当归尾酒洗，各一两　川芎五钱　牛膝四两，酒浸　赤芍药　生地黄酒洗，各两半
俱剉，用甜水十钟，炭火慢慢煎至二钟，入麝香少许，分作四服，空心服。如夏月，用凉水浸之，不坏。

神效琥珀散　治石淋，水道濇痛，频下沙石。
琥珀　桂心　滑石　大黄微炒　葵子　腻粉　木通　木香　磁石火煅酒淬七次，水飞，各半两
右为细末，每服二钱，用灯心葱白汤调下。

如圣散　治沙淋。
马蔺花　麦门冬去心　白茅根　车前子　甜葶苈　苦葶苈炒　檀香　连翘各等分
右为细末，每服四钱，水煎服。如渴，加黄芩同煎，入烧盐少许服。

立效散　治小便淋闭作痛，有时尿血，下焦结热。
瞿麦穗　山栀子炒　甘草各三钱
右作一服，水二钟，煎至一钟，食前服。

白芍药丸　治劳淋，小腹疼痛，小便不利。
白芍药　熟地黄　当归　鹿茸各一两
右为细末，炼蜜为丸如梧桐子大。每服三十丸，阿胶汤送下。

肉苁蓉丸　治冷淋。
肉苁蓉　牛膝并酒浸切焙　熟地黄　山药　石斛　官桂　槟榔各半两　附子炮去皮脐　黄芪炙，各一两　细辛　甘草炙，各二钱半　黄连七钱半
右为细末，蜜丸如梧子大。每服二十丸，盐酒下。

必效散 【 《医鉴》，下同】 　治一切淋。
当归　生地黄　赤茯苓　滑石　牛膝　枳壳　山栀仁　麦门冬　萹蓄　木通　知母酒炒　黄蘗酒炒，各七分　甘草五分
右剉，作一贴，入灯心一团，空心水煎服。

海金沙散　治五淋，一服如神。
当归酒洗　大黄酒浸　牛膝酒洗　木香　雄黄　海金沙各五钱
右为末，每二钱，临卧好酒调下。

星半蛤粉丸 【 《入门》，下同】 　治湿热白浊。
蛤粉二两　南星姜制　半夏姜制　苍朮　青黛各一两
右为末，姜汁煎神曲作糊和丸梧子大。空心姜汤下五七十丸。

樗蘗丸　治濇肠湿热痰火，小便浊。
黄蘗二两　樗根皮一两　青黛　干姜各三钱　滑石　蛤粉　神曲各五钱
右为末，神曲糊丸梧子大。空心白汤下五七十丸。

金莲丸　一名瑞莲丸。治思虑伤心，小便赤浊。
石莲肉　白茯苓　龙骨　天门冬　麦门冬　柏子仁　当归　酸枣仁　紫石英　远志　乳香　龙齿各一两
右为末，蜜丸梧子大，朱砂为衣，空心温酒或枣汤下七十丸。

萆薢分清饮　治小便白浊，凝脚如糊。
甘草五分　石菖浦　乌药　益智仁　萆薢　白茯苓各一钱
右剉，作一贴，空心入盐一捻，水煎服。

苍朮难名丹 【 《直指方》】 　治脾精不禁，小便白浊，淋沥不止，手足乏力，腰背酸疼。
苍朮制四两　茴香炒　川楝子肉各七钱半　川乌炮　破故纸炒　白茯苓　龙骨各一两
右为末，酒面糊和丸梧子大，朱砂为衣。空心米饮下五七十丸。

加减珍珠粉丸　治赤白浊及白淫通用。
黄蘗半生半炒　蛤粉各三两　滑石二两　樗根白皮一两　青黛　干姜炒褐色，各五钱
右为末，炒神曲打糊和丸梧子大，空心温酒下七十丸或百丸。

秘精丸 【 丹溪】 　一名固精丸。治下虚脬寒，小便白浊。
牡蛎煅　菟丝子酒制　龙骨生　五味子　韭子炒　茯苓　白石脂煅　桑螵蛸酒炙，各等分
右为细末，酒糊和匀，丸如梧子大。空心盐汤下七八十丸。

固本丸 【 《正传》】 　治小便浊。
甘草炙，三两　猪苓二两半　白茯苓　缩砂　益智仁　半夏姜制　黄蘗炒，各一两　黄连　莲花蕊各二两
右为末，汤浸蒸饼和丸梧子大。空心温酒下五七十丸。

加味清心饮 【 《回春》】 　治心热小便赤浊。
莲肉　白茯苓各一钱半　益智仁　麦门冬　远志　人参各八分　石菖蒲　车前子　白朮　泽泻　甘草各五分
右剉，作一贴，入灯心二十茎，空心水煎服。

妙应丸 【 丹溪】 　治赤白浊。
菟丝子酒制　桑螵蛸酒炙　川楝肉各五钱　牡蛎煅，三钱　龙骨　辰砂　石菖蒲　白茯苓　益智仁　莲肉　缩砂各二钱半
右为末，山药糊和丸梧子大。午间人参酸枣仁汤下五七十丸，临卧粳米汤下五十丸。

水火分清饮 【 《医鉴》】 　治赤白浊。
赤茯苓一钱　益智仁　萆薢　石菖蒲　猪苓　车前子　泽泻　白朮　陈皮　枳壳麸炒　升麻各七分　甘草五分
右剉，一贴，酒水相半煎，空心服。

桑螵蛸散 【 《直指方》】 　小便白如稠米泔，日数十次，心神恍惚瘦瘁，此以女劳得之也。
桑螵蛸盐水拌蒸　远志姜制　石菖蒲盐炒　龙骨煅另研　小麦　白茯苓　当归酒洗焙　鳖甲酒炙，各五钱　甘草炙，二钱半
右为末，每二钱，临卧以人参、茯苓、桑白皮煎汤调下。盖桑皮行水接螵蛸归肾经之意也。

内补鹿茸丸 【 《宝鉴》，下同】 　治劳伤思想，阴阳气虚，益精髓，止白淫。
鹿茸酥炙　菟丝子酒浸蒸焙　蒺藜炒　紫菀　沙菀蒺藜　肉苁蓉　蛇床子酒浸蒸　黄芪　桑螵蛸　阳起石　附子炮　官桂各等分
右为细末，蜜丸桐子大。每服三十丸，食前温酒下。

水陆二仙丹　治白浊。
金樱子去子洗净，甑中蒸熟，用汤淋之，取汁入银铫内，慢火熬稀膏　芡实肉研为粉，各等分
右以前膏同酒糊和芡粉为丸如梧桐子大。每服三十丸，食前温酒下。一方用乳汁丸，盐汤下。

地黄丸　治心肾水火不济，或因酒色，遂至已甚，谓之土淫。盖脾有虚热而肾不足，故土邪干水，先贤常言夏则土燥而水浊，冬则土坚而水清，此其理也。医者往往峻补，其疾反甚。此方中和，水火既济，而土自坚，其流清矣。
熟地黄十两，九蒸九曝　附子炮去皮脐，一两　菟丝子酒浸晒干　鹿角霜各五两　白茯苓　柏子仁各三两
右为细末，另用鹿角胶煮糊为丸如梧桐子大。每服一百丸，空心用盐酒送下。

子午丸　治心肾俱虚，梦寐惊悸，体常自汗，烦闷短气，悲忧不乐，消渴引饮，漩下赤白停凝浊甚，四肢无力，面黄肌瘦，耳鸣眼昏，头运恶风，怯寒，并皆治之。
榧子肉二两　莲肉去心　枸杞子　白龙骨　巴戟　破故纸炒　琥珀另研　楮实　白矾枯　赤茯苓　白茯苓　莲花须盐蒸　白牡蛎煅　芡实　文蛤各一两　朱砂一两半，另研为末
右为细末，用肉苁蓉一斤二两，酒蒸烂研膏和丸如桐子大，朱砂为衣。每服五十丸，空心浓煎萆薢汤下。
忌劳力房事，专心服饵，渴止浊清，奇效。

小温金散　治心肾虚热，小便赤白淋沥，或不时自汗等证。
人参　莲肉去心　巴戟肉　益智仁　黄芪炙　萆薢酒浸炒　麦冬　赤茯苓　甘草炙，各一钱
右用灯心十茎，枣一枚，水煎服。

左归丸 【 《景岳全书》，下同】 　治真阴肾水不足，不能滋养荣卫，渐至衰弱，致淋浊遗精，宜壮水之主，以培左肾之元阴，而精血自充矣。宜此方主之。
大怀熟地黄八两　山药炒　枸杞　山茱萸肉　菟丝制　鹿胶炒珠　龟胶炒珠，各四两，无火者不用　川牛膝酒洗蒸熟，三两，精滑者不用
右先将熟地蒸烂，杵膏加炼蜜丸梧桐子大。每食前用滚汤或淡盐汤送下百余丸。

右归丸　治元阳不足，或先天禀衰，或劳伤过度，以致命门火衰，不能生土，而为淋浊遗精等证。
大怀熟地黄八两　山药炒　枸杞微炒　菟丝子制　鹿角胶炒珠　杜仲姜汁炒，各四两　山萸微炒　当归各三两，便溏勿用　肉桂二两，渐可加至四两　制附子自二两渐可加至五六两
右，丸法如前，或丸如弹子大。每嚼服二三丸，以滚白汤送下，其效尤速。

五福饮　凡五脏气血亏损而致梦遗者，此能兼治之，足称王道之最。
当归二三钱　白朮炒一钱半　炙甘草一钱　人参随宜　熟地随宜
水二钟，煎七分，食远温服。或加生姜三五片。凡治气血俱虚等证，以此为主。或宜温者加姜、附，宜散者加升麻、柴葛，左右逢源，无不可也。

加减一阴煎　此治水亏火胜之剂，故曰一阴。凡肾水真阴虚损，而脉证多阳虚火发热，及阴虚遗浊等证。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

二阴煎　治心经有热淋浊遗精，水不制火之病，故曰二阴。
生地　麦冬各二三钱　枣仁二钱　生甘草　黄连各一钱　元参　茯苓　木通各一钱半
水二钟，加灯草二十根，或竹叶亦可，煎七分，食远服。

苓朮二陈煎　治痰饮水气停畜心下，呕吐吞酸，白浊遗精等证。
猪苓　泽泻　茯苓各一钱半　半夏二三钱　炙甘草八分　干姜炒黄　白朮各一二钱　陈皮一钱
水一钟半，煎服。

小分清饮　治小水不利淋浊等证，此方主之。
茯苓　泽泻　猪苓各二三钱　薏仁二钱　枳壳　厚朴各一钱
水一钟半，煎七八分，食前服。

抽薪饮　治淋浊遗精，火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服佳。

徙薪饮　治一切内热未甚者，宜以此剂。甚者宜抽薪饮。
陈皮八分　黄芩二钱　麦冬　芍药　黄蘗　茯苓　牡丹皮各一钱半
水一钟半，煎七分，食远温服。

大分清饮　治积热闭结，淋闭等证。
茯苓　泽泻　木通各二钱　猪苓　栀子或倍之　枳壳　车前子各一钱
水一钟半，煎八分，食远温服。

菉豆饮　凡火热极不能退者，用此最妙。
菉豆不拘多寡，宽汤煮糜烂
右入盐少许，或蜜亦可，待冰冷，或厚、或稀、或汤，任意饮食之，日或三四次不拘。此物性非苦寒，不伤脾气，且善于解毒除烦，退热止渴，大利小水，乃浅易中之最佳最捷者也。若火盛口甘，不宜厚味，但略煮半熟，清汤冷饮之尤善，除烦清火。

五君子煎　治脾胃虚寒，土湿淋浊者。
人参二三钱　白朮黄土炒　白茯苓各二钱　炙甘草一钱　干姜炒黄，一二钱
水一钟半，煎服。

寿脾煎　一名摄营煎。治脾虚不能摄血等证。
白朮二三钱　当归　山药各二钱　枣仁钱半　炙甘草一钱　远志制，三五分　干姜炮，二三钱　莲肉去心炒，二十粒　人参一二钱，急者用一两
水二钟，煎服。

秘元煎　治遗精带浊等证。此方专主心脾。
远志炒，八分　山药炒　芡实炒　金樱子去核　枣仁炒捣碎，各二钱　白朮炒　茯苓各钱半　炙甘草一钱　人参一二钱　五味十四粒，畏酸者去之
水二钟，煎七分，食远服。此治久遗无火，不动而滑者，乃可用之。如尚有火觉热者，加苦参一二钱。

固阴煎　治阴虚滑泄，带浊淋遗等证，此方专主肝肾。
人参随宜　熟地黄三五钱　山药炒二钱　山茱萸一钱半　远志炒，七分　炙甘草一二钱　五味十四粒　菟丝子炒香，二三钱
水二钟，煎七分，食远温服。

菟丝煎　治心脾气弱，凡遇思虑劳倦，即苦遗精者，宜此。
人参二三钱　山药炒，二钱　当归　枣仁炒　茯苓各钱半　菟丝子制，四五钱　远志制，四分　炙甘草一钱或五分
右，用水十钟半，煎成加鹿鱼霜末四五匙调服，食前。或加白朮一二钱。

苓朮菟丝丸　治脾肾虚损，不能收摄，以致梦遗精滑及困倦等证。
白茯苓　白朮米泔洗炒　莲肉去心，各四两　五味酒蒸　山药炒，各二两　杜仲酒炒，三两　菟丝子淘净酒浸一日，煮极烂，捣为饼，焙干，十两　炙甘草五钱
右用山药末，以陈酒煮糊为丸梧子大。空心滚白汤或酒下百余丸。

古今图书集成医部全录卷二百七十

　淋浊遗精门

　　单方

小便淋痛：用真定瓷器煅研二两，生熟地黄末各一两，每用二钱，木通煎汤服。 【 《适用方》】 

卒淋不通：好墨烧一两为末，每服一钱，温水服。 【 《普济方》】 

小便气淋：比轮钱三百文，水一斗，煮取三升，候温服之。 【 《千金方》】 

沙石淋痛：古文钱煮汁服。 【 《普济方》】 

小便淋疾：温水和云母粉服三钱。

血淋沙淋，小便濇痛：用黄烂浮石为末，每服二钱，生甘草煎汤调服。 【 《直指方》】 

石淋破血：浮石满一手为末，以酢一升，水三升和煮二升，澄清，每服一升愈。 【 《适用方》】 

石淋：取细白砂三斤炒热，以酒三升淋汁服一合，日再服。

小便淋痛：石燕子七枚，捣黍米大新桑根白皮三两拌匀，分作七贴，每贴用水一盏煎七分，空心午前各一服。 【 《济众方》】 

血淋心烦：石燕子、商陆、赤小豆、红花等分为末，每服一钱，葱白汤调下。

漏精血浊：雪白盐一两，并筑紧固济，煅一日，出火毒，白茯苓、山药各一两为末，枣肉和蜜丸梧子大。每枣汤下三十丸。盖甘以济咸，脾肾两得也。

五种淋疾：劳淋、气淋、血淋、热淋、石淋，及小便不通至甚者，用透格散。硝石一两，不夹泥土，雪白者生研为末。每服二钱，各依汤使。劳淋劳倦虚损，小便不出，小腹急痛，葵子末煎汤下，通后便须服补虚丸散。小便不出，时下血，疼痛满急，血淋也；小便热赤色，脐下急痛，热淋也，并用冷水调下。气淋小腹满急，尿后常有余沥，木通煎汤下。石淋茎内痛，尿不能出，内引小腹膨胀急痛，尿下砂石，令人闷绝，将药末先入搅匀隔纸炒至纸焦为度，再研用温水调下。小便不通，小麦汤下。卒患诸淋，只以冷水下，并空心调药，使硝如水乃服之。 【 《灵苑方》】 

气虚白浊：黄芪盐炒半两，茯苓一两为末，每服一钱，白汤下。 【 《经验良方》】 

沙淋石淋：人参焙，黄芪盐水炙，等分为末，用红皮大萝卜一枚，切作四片，以蜜二两将萝卜逐片蘸炙，令干再炙，勿令焦，以蜜尽为度，每用一片蘸药食之，仍以盐汤送下，以瘥为度。 【 《三因方》】 

小便卒淋：萎蕤一两，芭蕉根四两，水二大碗，煎一碗半，入滑石二钱，分三服。 【 《圣惠方》】 

小便卒淋：紫草一两为散，每食前用井华水服二钱。 【 《千金翼》】 

血淋热痛：黄芩一两，水煎热服。 【 《千金方》】 

小便血淋濇痛：山慈姑花同地蘗花阴干，每用二钱，水煎服。 【 《圣惠方》】 

小便热淋：白茅根四升，水一斗五升，煮取五升，适冷暖饮之，日三服。 【 《肘后方》】 

血淋热淋：白薇、芍药各一两为末，酒服方寸匕，日三服。 【 《千金方》】 

小便气淋，结濇不通：白芷酢浸焙干二两为末，煎木通、甘草，酒调下一钱，连进二服。 【 《普济方》】 

小便五淋：赤芍药一两，槟榔一个，面裹煨为末。每服一钱，水一盏煎七分，空心服。 【 《博济方》】 

小便浑独如精：木香、当归、没药等分为末，以刺棘心自然汁和丸梧子大。每食前盐汤下三十丸。 【 《普济方》】 

白浊腹满，不拘男妇：用益智仁盐水浸炒，厚朴姜汁炒等分，姜三片，枣一枚，水煎服。 【 《永类钤方》】 

小便淋沥：生续断捣绞汁服，即马蓟根也。 【 《古今录验》】 

小便血淋：苎根煎汤，频服大妙。亦治诸淋。 【 《圣惠方》】 

五种淋疾：苎麻根两茎打碎，以水一碗半，煎半碗，顿服即通，大妙。 【 《斗门方》】 

沙石热淋：马蔺花七枚，烧故笔头二七枚，烧粟米二合炒为末。每服三钱酒下，日二服。名通神散。

男妇血淋，亦治五淋多年：煮酒瓶头箬叶，三五年至十年者尤佳，每用七个烧存性，入麝香少许，陈米饮下，日三服。有人患此，二服愈。 【 《百一选方》】 

尿白如注，小腹气痛：茶笼内箬叶烧存性，入麝香少许，米饮下。 【 《经验方》】 

血淋濇痛：芭蕉根、旱莲草各等分，水煎服。 【 《圣惠方》，下同】 

小便血淋：生地黄汁、车前叶汁各三合，和煎服。

小便淋痛，或尿血，或砂石胀痛：用川牛膝一两，水二盏，煎一盏，温服。一妇人患此十年，服之得效。杜牛膝亦可，或入麝香、乳香为良。

小便血淋：葵子一升，水三升煮汁，日三服。 【 《千金方》】 

小便淋痛：葵花根洗剉，水煎五七沸服，神效。 【 《宝鉴》】 

小便血淋：蜀葵花根二钱，车前子一钱，用水煮，日服之。 【 《简便单方》】 

石淋，破血：五月五日收葵子炒研，食前温酒下一钱，当下石出。 【 《圣惠方》】 

沙石淋痛：黄蜀葵花一两，炒为末，每米饮服一钱。名独圣散。 【 《普济方。》】 

小便淋浊或不通：地肤草捣自然汁服之愈，或水煎服之。

小便石淋宜破血：瞿麦子捣为末。酒服方寸匕，日三服，三日，当下石出。 【 《外台秘要》】 

小便血淋作痛：车前子晒干为末，每服二钱，车前叶煎汤下。 【 《普济方。》】 

石淋作痛：车前子一升，以绢袋盛，水八升煮取三升，服之，须臾石下。 【 《肘后方》】 

老人淋病，身体热甚：车前子五合绵裹，煮汁，入青粱米四合，煮粥食，常服明目。 【 《寿亲养老书》】 

小便五淋：苦杖为末，每服二钱，用饭饮下。 【 《集验方》】 

热淋濇痛：扁竹煎汤频饮。 【 《生生编》】 

男妇诸般淋疾：苦杖根洗净，剉一合，以水五合煎一盏，去滓，入乳香麝香少许服之，神效。

热淋急痛：海金沙草阴干为末，煎生甘草调服二钱。一方加滑石。 【 《夷坚志》】 

膏淋如油：海金沙、滑石各一两，甘草梢二钱半为末，每服二钱，麦门冬煎汤服，日二次。 【 《仁存方》】 

血淋痛濇：海金沙末，新汲水或砂糖水服一钱。 【 《普济方》】 

赤白浊淋：好大黄为末，每服六分，以鸡子一个破顶，入药搅匀，蒸熟，空心食之，不过三服愈。 【 《简便方》】 

溲数白浊：熟附子为末，每服二钱，姜三片，水一盏煎六分温服。 【 《普济方》】 

白浊梦遗：半夏一两，洗十次切破，以木猪苓二两同炒黄，出火毒，去猪苓，入煅过牡蛎一两，以山药糊丸梧子大，每服三十丸，茯苓汤送下。肾气闭而一身精气无所管摄，妄行而遗者，宜用此方。盖半夏有利性，猪苓导水，使肾气通也，与下元虚惫者不同。 【 《本事方》】 

小便淋沥：菟丝子煮汁饮。 【 《范汪方》】 

小便赤浊，心肾不足，精少血燥，口干烦热，头运怔忡：菟丝子、麦门冬等分为末，蜜丸梧子大，盐汤每下七十丸。

小便血淋：牵牛二两，半生半炒为末，每服二钱，姜汤下，良久，热茶服之。

沙石淋疾重者，取去根本：用菝葜二两为末，每米饮服二钱，后以地椒煎汤浴腰腹，须臾即通也。 【 《圣济总录》】 

小便淋濇：木防己、防风、葵子各二两，(口父)咀，水五升煮二升半，分三服。 【 《千金方》】 

小便膏淋：葎草捣生汁三升，酢二合，合和顿服，当尿下白汁。

小便石淋：葛葎掘出根挽断，以杯于坎中承取汁，服一升，石当出。不出更服。 【 《范汪方》】 

五淋濇痛：赤藤即做草鞋者，白茯苓、苎麻根等分为末，百沸汤下，每服一钱如神。 【 《究原方》】 

小便淋痛：石苇、滑石等分为末，每饮服刀圭，最快。 【 《圣惠方》】 

小便血淋：酸草捣汁煎五苓散服之。俗名酢啾啾是也。 【 《百一选方》】 

诸淋赤痛：三叶酸浆草洗研，取自然汁一合，酒一合和匀，空心温服立通。 【 《灵苑方》】 

小便血淋：血风草，井水擂服，三度即愈。 【 《经验方》】 
又方：乳石发动，小便淋沥，心神闷乱。船底青苔半鸡子大，煎汁温服，日三四次。 【 《圣惠方》】 

小便沙淋：屋上瓦松煎浓汤，乘热熏洗小腹，约两时即通。 【 《经验良方》】 

热淋茎痛：马麻子、蔓菁子各五合炒黄，绯袋盛，以井华水三升浸之，每食前服一钱。 【 《圣惠方》】 

五淋濇痛：冬麻子半斤，研碎，水滤取汁，入粳米二合煮稀粥，下葱椒盐豉，空心食。 【 《心镜》】 

热淋胀痛：麻皮一两，炙甘草三分，水二盏煎一盏服，日二，取效。 【 《圣惠方》】 

老人五淋，身热腹满：小麦一升，通草二两，水三升，煮一升，饮之，即愈。 【 《奉亲书》】 

男子白浊：荞麦炒焦为末，鸡子白和丸梧子大，每服五十丸，盐汤下，日三服。名济生丹。

夜小便脚停白浊，老人虚人多此证，令人卒死，大能耗人精液，主头昏重。用糯米五升炒赤黑，白芷一两为末，糯粉糊丸梧子大，每服五十丸，木馒头煎汤下。无此，用局方补肾汤下。若后生禀赋怯弱，房室太过，小便太多，水管蹇濇，小便如膏脂，入石菖蒲、牡蛎粉甚效，名白糯丸。 【 《经验良方》】 

小便白浊：糯稻草煎浓汁，露一夜服之。 【 《摘元妙方。》】 

五淋濇痛：青粱米四合，入浆水煮粥，下土苏木三两，每日空心食之。

沙石热淋，痛不可忍：用薏苡仁或子叶根皆可，用水煎热饮，夏月冷饮，以通为度。 【 《杨氏经验方》】 

小便血淋：大豆叶一把，水四升，煮二升服。 【 《圣惠方》】 

热淋血淋，不拘男女：用赤小豆三合慢炒为末，煨葱一叶茎擂酒，热调三钱服。 【 《修真秘旨》】 

老人淋痛：青豆二升，橘皮二两，煮豆粥，下麻子汁一升，空心渐食之，并饮其汁甚验。 【 《养老书》】 

急淋阴肿：泥葱半斤，煨熟杵烂，贴脐上。 【 《外台》】 

小便淋濇，或有白者：以赤根楼葱近根截一寸许，安脐中，以艾灸七壮。 【 《经验方》】 

小便淋沥，或有或无：用大蒜一个纸包煨熟，露一夜，空心新水送下。 【 《集验方》】 

小便白浊：生萝卜剜空留盖，入吴茱萸填满，盖定签住，糯米饭上蒸熟，取去茱萸，以萝卜焙研末，糊丸梧子大，每服五十丸，盐汤下，日三服。 【 《普济方》，下同】 

沙石诸淋，疼不可忍：用萝卜切片，蜜浸少时，炙干数次，不可过焦，细嚼盐汤下，日三服。名瞑眩膏。

小便淋痛：水芹菜白根者，去叶捣汁，井水和服。 【 《圣惠方》】 

小便卒淋：繁缕草满两手，水煮，常常饮之。 【 《东阳方》】 

气淋胀痛：鸡肠草三两，石苇去毛一两，每用三钱，水一盏煎服。

小便热淋：马齿苋汁服之。 【 《圣惠》】 

血淋疼痛：茄叶熏干，为末，每服二钱，温酒或盐汤下。来年者尤佳。 【 《经验良方》】 

男子白浊：陈冬瓜仁炒为末，每空心米饮服五钱，即愈。 【 《救急易方》】 

血淋疼痛：桑黄、槲白皮各二钱，水煎服，日一次。 【 《圣惠》】 

石淋作痛：桃木胶如枣大，夏以冷水三合，冬以汤三合，和服，日三服，当下石，石尽即止。 【 《千金》】 

血淋作痛：桃胶炒、木通、石膏各一钱，水一盏，煎七分，食后服。 【 《家藏》】 

小便血淋：用干柿三枚烧存性，研末，陈米饮服。 【 《叶氏方》】 
又方：用白柿，乌豆盐花煎汤入墨汁服之。 【 经验】 

热淋濇痛：干柿灯心等分，水煎日服。 【 朱氏方】 

小便白浊：生白果仁十枚，擂水饮，日一服，取效止。

石淋痛楚，便中有石子者：胡桃肉一升，细米煮浆粥一升相和，顿服即瘥。 【 《海上方》】 

冷淋茎痛：槲叶研末，每服三钱，水一盏，葱白匕寸煎六分，去滓，食前温服，日二。 【 《孙真人方》】 

小便淋痛：面煨槟榔、赤芍药各半两为末，每服三钱，入灯心，水煎空心服，日二服。 【 《十便良方》】 

血淋作痛：槟榔一枚，以麦门冬煎汤，磨浓汁一盏，顿热空心服，日二服。

膏痹尿多，其人饮少：用秦椒二分出汗，瓜蒂二分为末，水服方寸匕，日三服。 【 《伤寒类要》】 

沙石淋痛：胡椒、(石卜)硝等分为末，每服用二钱，白汤下，日二，名二拗散。 【 《普济》】 

五淋血淋：用野葡萄藤、竹芫荽、淡竹叶、麦门冬连根苗、红枣肉、灯心草、乌梅、当归各等分，煎汤代茶饮之妙。 【 《百一选方》】 

男妇热淋：野葡萄根七钱，葛根三钱，水一钟煎七分，入童子小便二分，空心温服。 【 《乾坤秘韫》】 

小便热淋：生藕汁、生地黄汁、葡萄汁各等分，每服一盏，入蜜温服。

小便血淋：莲房烧存性为末，入麝香少许，每服二钱半，米饮调下，日二。 【 《经验良方》】 

淋癃溺血：取乳香中夹石者研细，米饮服一钱。 【 《得效方》】 

尿浑白浊：用厚朴姜汁炙一两，白茯苓一钱，水酒各一碗，煎一碗，温服。 【 《经验良方》】 

肾消膏淋，病在下焦：苦楝子、茴香等分，炒为末，每温酒服一钱。 【 《圣惠》】 

小便淋闭：皂角刺烧存性、破故纸等分为末，无灰酒服。 【 《圣济总录》】 

虚劳白浊：榆白皮二升，水二斗煮取五升，分五服。 【 《千金》】 

小便气淋：榆枝、石燕子煎水，日服。 【 《普济方》，下同】 

五淋濇痛：榆白皮阴干焙研，每以二钱，水五合煎如胶，日二服。

血淋不止：椶榈皮半烧半炒为末，每服三钱。 【 《卫生家宝方》】 

小便白浊：构叶为末，蒸饼丸梧子大，每服三十丸，白汤下。 【 《经验良方》，下同】 

血淋濇痛：生山栀子末、滑石等分，葱汤下。

五淋白浊：螺蛳一碗，连壳炒熟，入白酒三碗，煮至一碗，挑肉食之，以此酒下数次，即效。 【 《扶寿精方》】 

气结淋病不通：用好绵四两烧灰，麝香半分，每服二钱，温葱酒连进三服。

沙石淋痛：用九肋鳖甲酢炙研末，酒服方寸匕，日三服，石出瘥。 【 《肘后方》】 

小便血淋：蜣螂研水服。 【 《鲍氏方》】 

小便五淋：用石决明去粗皮研为末飞过，熟水服二钱，每日二服。如淋中有软硬物，即加朽木末五分。 【 《胜金方》】 

小便淋痛：多年木梳烧存性，空心冷水服。男用女，女用男。 【 《救急方》】 

石淋疼痛：鸡矢白晒半干，炒香为末，以酸浆饮服方寸匕，日二，当下石出。 【 《古今录验》】 

虚劳白浊：羊骨为末，酒服方寸匕，日三。 【 《千金》】 

小便膏淋：羊骨烧研，榆白皮煎汤，服二钱。 【 《圣惠》】 

治石淋：用鲤鱼齿一斤研末，以三年酢和分三服，一日服尽。《外台》治卒淋，用酒服。

脾虚白浊，过虑伤脾，脾不能摄精，遂成此疾。以羊胫骨灰一两，姜制厚朴末二两，面糊丸梧子大，米饮下百丸，日二服。一加茯苓一两半。 【 《济生方》】 

石淋诸淋：石首鱼头石十四个，当归等分为末，水二升，煮一升，顿服立愈。 【 《外台秘要》】 

沙石淋沥：用雄鸡胆干者半两，鸡屎白炒一两，研匀温酒服一钱，以和为度。 【 《十便良方》】 

石淋痛濇：发髲烧存性研末，每服用一钱，以井水服之。 【 《肘后方》】 

血淋苦痛：乱发烧存性二钱，入麝香少许，用米饮服之。 【 《圣惠》】 

小便血淋：海螵蛸末一钱，生地黄汁调服。
又方：海螵蛸，生地黄，赤茯苓等分为末，每服一钱，柏叶、车前汤下。 【 《经验良方》】 

石淋破血：牛角烧灰酒服方寸匕，日五服。 【 《总录》】 

卒患淋疾：牛耳中毛烧取半钱，水服。尾毛亦可。 【 《集验方》】 

下石淋：用燕屎末，以冷水服五钱，旦服，至食时，当尿石水下。

遗精白浊，盗汗虚劳：桑螵蛸炙、白龙骨等分为细末，每服二钱，空心用盐汤送下。 【 《外台秘要》】 

热淋如血：蚕种烧灰，入麝香少许，水服二钱，极效方也。 【 《卫生家宝》】 

血淋疼痛：晚蚕蛾为末，热酒服二钱。 【 《圣惠》】 

梦中失精：苏子一升熬杵研末，酒服方寸匕，日再服，愈。 【 《外台秘要》】 

肾虚遗精：北五味子一斤，洗净水浸，挼去核，再以水洗核，取尽余味，通置砂锅中，布滤过，入好冬蜜三斤，炭火慢熬成膏瓶收，五日出火性。每空心服一二茶匙，百滚汤下。 【 《保寿堂方》】 

肾虚白浊，及两胁并背脊穿痛：五味子一两炒赤为末，酢糊丸，梧子大，每酢汤下三十丸。 【 《经验良方》】 

梦遗溺白：韭子每日生吞一二十粒，盐汤下。 【 藏器】 

虚劳伤肾，梦中泄精：用韭子二两微炒为末，食前温酒服二钱匕。 【 《圣惠》】 

虚劳溺精：用新韭子二升，十月霜后采之，好酒八合渍一宿，以晴明日，童子向南捣一万杵，平旦温酒服方寸匕，日再服之。 【 《外台秘要》】 

小便遗精：莲子心一撮为末，入辰砂一分，每服一钱，白汤下，日二。 【 《医林集要》】 

梦寐遗精：乳香一块，拇指大，卧时细嚼，含至三更咽下，三五服即效。

内热遗精：铁锈末冷水服一钱，三服止。 【 《活人心统》】 

心虚遗精，猪心一个批片相连，以飞过朱砂末掺入，线缚，白水煮熟食之。 【 《经验方》】 

大便寒滑，小便精出：赤石脂、干姜各一两，胡椒半两为末，酢糊丸梧子大，每空心米饮下五七十丸。有人病此，热药服至一斗二升，不效，或教服此，终四剂而愈。 【 《寇氏衍义》】 

梦遗便溏：牡蛎粉，酢糊丸梧子大，每服三十丸，米饮下，日二服。 【 丹溪】 

肾虚遗精多汗，夜梦鬼交：用猪肾二枚，切开去膜，入附子末一钱，湿纸裹煨熟，空心食之，饮酒一杯，不过三五服效。 【 《经验方》】 

盗汗遗精：鹿角霜二两，生龙骨炒，牡蛎煅各一两，为末，酒糊丸，梧子大，每盐汤下四十丸。 【 《普济》】 

虚劳尿精：白胶二两炙为末，酒二升，和温服。 【 《外台秘要》】 

梦中泄精：狗头鼻梁骨烧研，卧时酒服一钱。

睡即泄精：白龙骨四分，韭子五合为散，空心酒服方寸匕。 【 《梅师方》】 

小便遗精：莲子心一撮为末，入辰砂一分，每服一钱，白汤下，日二。 【 《医林集要》】 

遗精白浊：晚蚕蛾焙干去翅足为末，饭丸菉豆大，每服四十丸，淡盐汤下。此丸当以火烘，否则易于糜湿也。 【 《唐氏方》】 

肾虚失精：水胶二两，研末，酒二碗化服，日三。 【 《千金》，下同】 

小便不利，茎中疼痛，小腹急痛者，通草、茯苓各三两，葶苈二两，三味治下筛，以水服方寸匕，日三。
又方：蒲黄、滑石各等分，二味治下筛，酒服方寸匕，日三。

气淋：水三升，煮豉一升，一沸去滓，内盐一合，顿服。亦可单煮豉汁服之。
又方：空腹，单茹蜀葵一满口。
又方：熬盐热熨小腹，冷复易。亦治小便血。

热淋：大枣二十七枚，葵根切一升，冬用子，夏用苗，二味以水三升，煮取一升二合，分二服。热加黄芩一两，出难加滑石末二两，血加茜根三两，痛者加芍药二两。加药亦加水也。

血淋：以水五升，煮生大麻根十枚，取二升顿服。亦治小便出血。

沙石淋方：黑豆一百二十粒，生粉草一升，以水煎，乘热入滑石末一钱，空心服。 【 丹溪，下同】 
又方：治小便淋痛，下砂石，或赤濇：萱草根用一握，捣取汁服，或嫩苗煮食之亦可。
又方：治淋茎中痛，是肝经气滞有热，甘草梢一味，用水煎，空心服。

气淋脐痛：盐和酢服之。 【 《广利方》】 

惊悸遗精：木馒头炒、白牵牛等分为末，每服二钱，用米饮调下。 【 《乾坤秘韫》】 

劳心梦泄：龙骨、远志等分为末，炼蜜丸如梧子大，朱砂为衣，每服三十丸，莲子汤下。 【 《心统》】 

小便白浊：清明柳叶煎汤代茶，以愈为度。 【 《集简方》】 

心虚梦泄或白浊，白茯苓末二钱，米汤调下，日二服。苏东坡方也。 【 《直指方》】 

虚滑遗精：白茯苓二两，缩砂仁一两，为末，入盐二钱，精羊肉批片，掺药炙食，以酒送下。 【 《普济》】 

小便淋沥：由心肾气虚，神室不守，或梦遗白浊。赤白茯苓等分为末，新汲水飞去沫，控干，以地黄汁同捣，酒熬作膏和丸弹子大，空心盐汤嚼下一丸。 【 《三因方》】 

小便淋沥：琥珀为末二钱，麝香少许，白汤服之，或萱草煎汤服。老人虚人，以人参汤下亦可。蜜丸，以赤茯苓汤下。 【 《普济》】 

小便热淋：马蓟根捣汁服。 【 《圣惠》】 

五种淋疾：苎麻根两茎打碎，以水一碗半，煎半碗，顿服即通，大妙。 【 《斗门方》】 

小便淋闭，服血药不效者：用牡蛎粉、黄蘗炒等分为末，每服一钱，小茴香汤下，取效。 【 《集成》】 

小便淋沥，痛不可忍：鸡肫内黄皮五钱，阴干烧存性，作一服，白汤下立愈。 【 《集要》，下同】 

遗精白浊：白菓、莲肉、江米各五钱，胡椒一钱为末，乌骨鸡一只，如常治净，装鸡腹内，煮熟，空心食之。

小便遗精：莲子心一撮为末，入辰砂一分，每服一钱，白汤下，日二。

　　针灸

《千金方》曰：气淋，脐中着盐，灸二壮。
又法：灸关元五十壮；又灸侠玉泉相去一寸半，三十壮。
石淋，脐下三十六种病，不得小便，灸关元三十壮；又灸气门三十壮；又灸水泉三十壮，足大敦是也。
劳淋，灸足太阴百壮，在内踝上三寸，三报之。
血淋，灸丹田随年壮；又灸伏留五十壮。 【 一云随年壮。】 
五淋不得小便，灸悬泉十四壮，穴在内踝前一寸，斜行小脉上，是中封之别名。
五淋，灸大敦三十壮。
卒淋，灸外踝尖七壮。
淋病，九部诸疾，灸足太阳五十壮。
淋病不得小便，阴上痛，灸足太冲五十壮。腹中满，小便数起，灸玉泉下一寸，名尿胞，一名屈骨端，灸二七壮，小儿以意减之。
《东垣十书》曰：热淋小便黄，腹满，取阴陵泉、关元各二寸，灸气冲二七壮。
石淋不得小便，灸关元三七壮，气门、大敦各二七壮。
血淋，气海、丹田各灸三七壮。
《医学纲目》曰：遗精白浊，夜梦鬼交，取心俞一分，沿皮向外一寸半，先补后泻，灸不宜多；又取白环俞一寸半，泻六吸，补一呼。
又法：取白环俞一寸半，灸五十壮，与中极相平；肾俞、中极，灸随年壮。
又法：取肾俞、心俞、膏肓、关元、三阴，不已，取下穴。
腰脊冷，溺多白浊失精，灸脾募三七壮，曲泉。
虚劳失精，阴缩茎中痛，灸大赫三七壮，中封。
遗精，五脏虚竭，灸曲骨端四七壮，在阴横骨中央，曲如月中央是也。
溺血精出，取列缺，卧针五分。

　　导引

《古今医统》曰：遗精法，半夜子时分，阳正兴时，仰卧，瞑目闭口，舌顶上腭，将腰拱起，左手用中指顶住尾闾穴，右手用大指顶住无名指根拳着，又将两腿俱伸，两脚十指俱抠，提起一口气，心中存想脊背脑后，上贯至顶门，慢慢直下至丹田，方将腰腿脾手从容放下，再照前行，阳则衰矣；如阳未衰，再行二三次如初行时。阳未兴，勉强兴之方可行。夫人之所以有虚疾者，因年少欲心太盛，房事过多，水火不能相济，以致此疾。能行此法，不惟速去泄精之病，久而肾气上升，心火下降，则水火既济，永无疾病矣。
又法：遗精不禁，以床铺安短窄，卧如弓，湾二膝并脐缩，或左或右侧卧，用手扎阴囊，一手伏丹田，切须宁心静卧，戒除房室思欲之事，因精不泄，可保身矣。
又法：侧身曲卧，戌亥之间，一手兜外肾，二手搓脐下八十一次，然后换手，每手各九次，兜搓九日见效八十一日成功。
《保生秘要》曰：白浊白带导引法，肾俞、气海各掐九九，擦之亦然，兼运后功。
运功：用双手抱两膝，吹吸，念脐下，绦尾闾升气降回，吸而咽之。
凡白浊，以两手抱两膝，吹而吸之，念脐而坐，行久即愈。此要升气而后降之，吹而咽之。有一种烦乱其心志，须定神而后可行。白带与痢同证，淋与白浊同法，盖浊之不愈成淋，二种俱是气滞与心劳。
梦遗漏精导引法：用大颈壶卢一个，口上安带得法，套阳具，如意睡去。如阳物每夜觉起时，勿失其候，急起暖衣提运三十六足数，运散四肢。照此勤心行之，永无患矣。
运功常要守静，存心念脐勿令弛放，后意想一条水下膀胱，绦尾闾分行二路上两肾，分左右运收脐轮。临卧时摩擦足心及肾腧穴，曲一足而侧卧，精自固矣。
外法：中夜盘坐，先摩两足心，次摩两肾腧，安神静心，伏枕缩足而卧，精自不遗。
小便时，以右脚踏左足肋，面向右肩者三，待小便毕，面又向左肩者三。或阳动顾脐念令两盘缩，其精自不泄。
自汗盗汗兼遗精导引法：先念脐，想火于内旋转，又以手覆脐念；次想脐下一条水，下膀胱，上尾闾，又至背穿出心头洗之，非遗精不用行脐下一条水法。

　　医案

《儒门事亲》曰：戴人过息城，一男子病淋，戴人令顿食咸鱼，少顷大渴；戴人令恣意饮水，然后以药治淋，立通。淋者无水，故濇也。

酒监房善良之子年十三，病沙石淋已九年矣。初因疮疹余毒不出，作便血。或告之服太白散，稍止。后又因积热未退，变成淋闭，每发则见鬼神，号则惊邻。戴人诊之曰：诸医作肾与小肠病者非也。《灵枢》言足厥阴肝之经，病遗溺闭癃。闭谓小溲不行，癃为淋沥。此乙木之病，非小肠与肾也。木为所抑，火来乘之，故热在脬中，下焦为之约，结成沙石，如汤瓶煎炼日久，熬成汤碱。夫羊豕之脬，吹气令满，常不能透，岂有真沙石而能漏者邪？故知前人所说，服五石丸散而致者，恐未尽然。经曰：木郁则达之，先以瓜蒂散越之，次以八正散加汤碱等分顿啜之，沙石自化而下。

屈村张氏小儿年十四岁，病约一年半矣。得之麦秋，发则小肠大痛，至握其茎，跳跃转旋，号呼不已，小溲数日不能下，下则成沙石，大便秘濇，肛门脱出一二寸。诸医莫能治，乃负其子而哀请戴人。戴人曰：今日治，今日效。时日在辰巳间矣。以调胃承气仅一两，加牵牛头末三钱，汲河水煎之，令作三五度咽之。又服苦末，丸如芥子许六十粒。日加晡，上涌下泄，一时齐出，有脓有血。涌泻既觉定，令饮新汲水一大盏，小溲已利一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起走，索食，与母歌笑自得，顿释所苦。继与太白散、八正散等，调一日，大瘥。恐暑天失所养，皆五日而归。戴人曰：此下焦约也。不吐不下，则下焦何以开？不令饮水，则小溲何以利？大抵源清则流清也。

柏亭刘十三之子年六岁，病沙石淋，戴人以苦剂三涌之，以益肾散三下之，立愈。

鹿邑一阀阅家，有子二十三岁，病膏淋三年。乡中医不能治，住京师遍访，多作虚损。补以温燥，灼以针艾，无少减。戴人曰：惑蛊之疾也，亦曰白淫。实由少腹热，非虚也。可以涌以泄。其人以时暑，惮其法峻，不决者三日。浮屠一僧曰：予以暑病，近觉头痛。戴人曰：亦可涌，愿与君同之，毋畏也！于是涌痰三升，色如黑矾汁，内有死血并黄绿水，又泻积秽数行，寻觉病去。方其来时，面无人色，及治毕，次日面如醉。戴人虑其暑月路远，又处数方，使归以自备云。

《丹溪心法》曰：一人便浊经年，或时梦遗，形瘦，作心虚主治，用珍珠粉丸和定志丸，服而愈。

一妇人年近六十，形肥，奉养膏粱，饮食肥美，中焦不清，浊气流入膀胱，下注白浊。用二陈去痰，加升麻、柴胡升胃中清气，加苍朮去湿，白朮补胃，全在活法。服四贴后，浊减大半，却觉胷满。因柴胡、升麻升动胃气，痰阻满闷，又用本汤加炒曲、白朮、香附而痊。若素无痰者，虽升动不满也。

镇守万户萧伯善便浊，精滑不禁，百药不效，与试倒仓法而安。

朱郎小便淋痛，脉左大右濇，此为劳伤经血，勿作淋治，可补血，行肝经滞血，自愈。用生地、当归、赤芍、杜牛膝各一钱，川芎、条芩、甘草梢各三分，陈皮、木通、桃仁各五分，黄蘗二分炒，红花豆大，以桃仁泥研滑石同煎。待淋病退，去滑石、杜牛膝、木通，入川牛膝代木通，分两倍之而痊。

《卫生宝鉴》曰：至元己巳，上都住，夏月，太保刘仲晦使引进史柔明来曰：近一两月作伴数人皆有淋疾，是气运使然，是水土耶？予思之，此间别无所患，此疾独公所有之，殆非运气水土使然。继问柔明，近来公多食甚物？曰：宣使赐木瓜百余对，遂多蜜煎之，每客至以此待食，日三五次。予曰；淋由此也。《内经》曰：酸多食之令人癃。可与太保言之，夺饮则已。一日，太保见予问曰：酸味致淋，其理安在？予曰：小便主气。《针经》云：酸入于胃，其气濇以收，上之两焦，弗能出入也。不出则留胃中，胃中和温则下注膀胱之胞，胞薄以懦，得酸则缩绻，约而不通，水道不行，故癃而濇，乃作淋也。又曰：阴之所生，本在五味；阴之五官，伤在五味。五味口嗜而欲食之，必自裁制，勿使过焉。五味过则皆能伤其正，岂止酸味耶？太保叹曰：凡为人子，不可不知医。信哉！

中统三年六月中，黄明之小便淋，茎中痛不可忍，相引胁下痛，制方服之大效。用人参五分，茯苓去皮四分，川楝子去核剉、炒、生甘草各一钱，元胡索七分，泽泻、柴胡、当归梢、琥珀各三分，九味(口父)咀，都作一服，用长流水三盏，煎至一盏，去柤温服，空心食前，寻愈。

《医学正传》曰：莲塘朱显二里病遗精潮热，不起床三月矣，召予治。脉之左右寸关皆浮虚无力，两尺洪大而软，与补中益气汤，加熟地黄、知母、黄蘗、地骨皮煎，吞下珍珠粉丸。外做小篾笼一个，以笼阴茎，勿使搭肉。服药三十余贴，一月平安。

《医学纲目》曰：一男子脉洪，腰热遗精，用沉香和中丸下之，导赤散治其火而愈。于此知身有热而遗者，皆热遗也。

一壮年男子梦遗白浊，少腹有气冲上，每日腰热，卯作酉凉，腰热作则手足冷，前阴无气，腰热退则手足温。又旦多下气，暮多噫，时振，隔一旬二旬必遗，脉且弦滑而大，午洪大，予知其有郁滞也。先用沉香和中丸大下之，次用加减八物汤吞滋肾丸百粒，或稍与蛤粉等濇药，则遗与浊反甚，或一夜二遗。遂改用导赤散大剂煎汤服之，遗浊皆止，渐安。

一中年男子梦遗，医或与濇药反甚，连遗数夜。愚先与神芎丸大下之，却制此猪苓丸服之，皆得痊安。

愚壮年得梦遗证，每四五十日必一遗。累用凤髓丹、河间秘真丸，虽少效，终不除根；后改用菖蒲、远志、韭子、桑螵蛸、益智、酸枣仁、牡蛎、龙骨、锁阳等剂为丸，服之良愈。

一中年男子梦遗，以珍珠粉丸等药与服，了无一效，亦以远志、菖蒲等剂服之，随手而愈。

王元珪虚而泄精，脉弦大，累与加减八物汤吞河间秘真丸及珍珠粉丸，其泄不止；后用五倍子一两、茯苓二两为丸服之，良愈。此则五倍子濇脱之功，敏于龙骨、牡蛎也。

《医宗必读》曰：邑宰严知非患淋经年，痛如刀锥，凡清火疏利之剂，计三百贴，病势日甚。岁暮来就诊，余曰：两尺数而无力，是虚火也。从来医者皆泥痛无补法，愈疏通则愈虚，愈虚则虚火愈炽。遂以八味地黄丸料，如车前、沉香、人参服八剂，痛减一二，而频数犹故。原医者进云：淋证作痛，定是实火，若多温补恐数日后必将闷绝，不可救矣。如非疑惧，复来商之。余曰：若不宜温补，则服药后病势必增。今既减矣，复何疑乎？朝服补中益气汤，晚服八味丸，逾月而病去其九；更倍用参、芪，十四日而霍然矣。

大司寇杜完三夫人，淋沥两载，靡药不尝，卒无少效。余诊之，见其两尺沉数，为有瘀血停留，法当攻下。因其年高，不敢轻投，但于补养气血之中加琥珀、牛膝。此等缓剂，须以数十剂收功，而夫人躁急求功，再剂不效，辄欲更端，遂致痼疾。

文学顾以功科试南都，归即患精滑，小便后及梦寐间俱有遗失，自服金樱子膏，经月不验。问治于余。余曰：气虚而神动，非远志丸不可。服十日而减半，一月而全愈。

武科张宁之禀质素强，纵饮无度。忽小便毕有白精数点，自以为有余之疾，不肯医治。经三月以来，虽不小便，时有精出，觉头目眩运。医者以固精濇脱之剂，治疗二月，略不见功。迎余治之，但见六脉滑大。此因酒味湿热下干精脏，遂以白朮、茯苓、橘红、甘草、干葛、白蔻，加黄蘗少许，两剂后即效，不十日康复如常。

儒者钱用宾色欲过度，梦遗精滑。先服清相火之剂不效，继服固涩之剂又无效，求余治之。余以玉华白丹浓煎人参汤送二钱，二服后稍固；兼进六味地黄丸加莲须、芡实、远志、五味子，凡一月而愈。

光禄卿吴伯玉闭精行房，时有文字之劳，患白浊，茎中痛如刀割。自服清火疏利之剂不效，改服补肾之剂又不效，商治于余。余曰：败精久蓄，已足为害，况劳心之余，水火不交，坎离顺用也？用萆薢分清饮加茯神、远志、肉桂、黄连，四剂即效；兼服补中益气、六味地黄丸，半月而安。后因劳复发，但服补中益气一二剂即愈。

归德郡侯李易斋患白浊，服五苓散数剂，无功。余诊之，两尺大而濇，是龙火虚炎，精阏窍道，用牛膝、茯苓、黄蘗、麦门冬、山药、远志、细辛、甘草，十剂而安。

《薛己医案》曰：少宰汪涵斋头运白浊，余用补中益气加茯苓、半夏，愈而复患腰痛，用山药、山茱萸、五味、萆薢、远志顿愈。又因劳心，盗汗白浊，以归脾汤加五味而愈。后不时眩运，用八味丸全愈。

一男子素遗精，脚跟作痛，口干作渴，大便干燥，午后热甚，用补中益气加芍药、元参，及六味丸而愈。

司厅陈石镜久患白浊，发热体倦，用补中益气加炮姜四剂，白浊稍止；再用六味地黄兼服，诸证悉愈。

光禄柴黼庵因劳患赤白浊，用济生归脾、十全大补二汤，间服而愈。

司厅张检斋阴囊肿痛，时发寒热，若小腹作痛则茎出白津，用小柴胡加山栀、胆草、茱萸、芎、归而愈。

朱工部劳则遗精，齿牙即痛，用补中益气加半夏、茯苓、芍药，并六味地黄丸渐愈，更以十全大补加麦门、五味而痊。

一男子白浊梦遗，口干作渴，大便闭濇，午后热甚，用补中益气加芍药、元参，并加减八味丸而愈。

举人陈履贤色欲过度，丁酉孟冬发热无时，饮水不绝，遗精不止，小便淋沥。或用四物芩连之类，前证益甚，更加痰涎上涌，口舌生疮；服二陈、黄蘗、知母之类，胸膈不利，饮食少思；更加枳壳、香附，肚腹作胀，大便不实，脉浮大，按之微细。余朝用四君为主，佐以熟地、当归，夕用加减八味丸，更以附子唾津调搽涌泉穴，渐愈。后用十全大补汤，其大便不通，小腹作胀，此直肠干濇，令猪胆通之，形体殊倦，痰热顿增，急用独参汤而安，再用煎药而愈。但劳发热无时，其脉浮洪。余谓其当慎起居，否则难治。彼以余言为迂，至乙巳夏复作，乃服四物、黄蘗、知母而殁。

一男子食少胷满，手足逆冷，饮食畏寒发热吐痰，时欲作呕。自用清气化痰及二陈、枳实之类，胸腹膨胀，呕吐痰食，小便淋漓；又用四苓、连、蘗、知母、车前，小便不利，诸病益甚。余曰：此脾胃虚寒无火之证，故食入不消而反出。遂用八味丸补火以生土，用补中益气加姜、桂培养中宫，生发阳气，寻愈。

司马李梧山茎中作痛，小便如淋，口干唾痰。此思色精降而内败，用补中益气，六味地黄而愈。

下堡顾仁成年六十有一，痢后入房，精滑自遗，二日方止。又房劳感寒，怒气，遂发寒热，右胁痛连心胷，腹痞，自汗盗汗如雨，四肢厥冷，睡中惊悸，或觉上升如浮，或觉下陷如坠，遂致废寝。或用补药二剂益甚，脉浮大洪数，按之微细。此属无火虚热，急与十全大补加山药、山茱萸、丹皮、附子一剂，诸证顿愈而痊。此等元气，百无一二。

一儒者口干发热，小便频浊，大便秘结，盗汗梦遗，遂致废寝。用当归六黄汤二剂，盗汗顿止；用六味地黄丸，二便调和；用十全大补汤及前丸兼服，月余而悉愈。

《古今医统》曰：郑宪使之子年十六，生七个月后得淋病，五七日必一作，其发则大痛，水道下如漆如粟者一盏方定。脉之轻则濇，重则弦，视其形瘦而长，色青而苍。意其必因其父服热药，遗热在胎，留于子之命门而然，遂以紫雪和黄蘗末丸梧桐子大，晒干，热汤下百丸，半日又下二百丸，食物压之。又半日，痛大作连腰腹，水道乃行，下漆如粟者碗许，痛减十之八。后与陈皮一两，桔梗、木通各半两，又下一合许而安。父得燥热，尚能病子，况母得之者乎？

《医贯》曰：予治郑鲁叔，二十余岁攻举子业，四鼓犹未卧，遂病，卧间玉茎但着被与腿，便梦交接脱精，悬空则不梦，饮食日减，倦怠少气。此用心太过，二火俱起，夜不得睡，血不归肝，肾水不足，火乘阴虚，入客下焦，鼓其精房，则精不得聚藏而欲走。因玉茎着物，犹厥气客之，故作接内之梦。于是上补心安神，中调脾胃升其阳，下用益精生阴固阳之剂，不三月而安。

昔吴茭山有治遗精得法，论治一男子，因病后用心过度，遂成梦遗之患，多痰瘦削，诸医以清心莲子饮，久服无效。余诊其脉紧濇，知冷药利水之剂太过，致使肾气独降，服此愈剧矣。予以升提之法，升坎水而济于离火，降阳气而滋阴血；次用鹿角胶、人乳，填补精血，不踰月而愈。因思梦遗多端，难作一途而治。有因用心积热而泄者，有因多服门冬、茯苓、车前、知母、黄蘗冷利之药而泄者，有久泄玉门不闭而泄者。治疗之法，积热者当清心降火，冷利者温补下元，肾气独降者当升提，使水火交而坎离自安定位矣。
古今图书集成医部全录卷二百七十一

　血门

　　黄帝素问

　　　五脏生成篇

诸血者，皆属于心。
 【 注　血者，神气也。中焦之汁，五脏之精，奉心神化赤而为血，故诸血皆属于心。】 

　　　平人气象论

臂多青脉曰脱血。
 【 注　臂内浮见之络脉多青，因血脱而不华于血也。】 

　　　三部九候论

血病，身有痛者，治其经络。
 【 注　血病者，邪传舍于络脉，在络之时痛于肌肉，故身有痛也。】 

　　　阴阳别论

结阴者，便血一升，再结二升，三结三升。
【 注　阴气结于内，而不得留行，则血亦留聚而下泄矣。一阴结，便血一升；二阴并结，便血二升；三阴俱结，便血三升。此概三阴而言也。】 

　　　腹中论

帝曰：有病胷胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名曰血枯。此得之少年时有所大脱血，若醉入房中，气竭肝伤，故月事衰少不来也。
【 注　胷胁支满者，肝虚则胷胁胀满。食气入胃，散精于肝，肝气伤，故妨于食。肝臭臊，肺臭腥，不能淡渗皮毛则肺虚，无所归藏于肝则肝虚，肝肺两虚，是以病至则先闻腥臊臭也。肺气虚，出清腋；肝脏虚，先唾血也。不能充肤热肉，则四肢冷。肝开窍于目，故目眩也。肝主疏泄，时时前后血者，肝无所藏而虚泄矣。醉以入房，在男子则精伤，在女子则月事衰少不来。气生于精血，精血虚脱则气竭矣。】 
帝曰：治之奈何？复以何术？岐伯曰：以四鰞鲗鱼骨、一茹藘，二物并合之，丸以雀卵，大如小豆，以五丸为后饭，饮以鲍鱼汁，利肠中肠中　《素问》腹中论新校正云，按别本一作「伤中」。及伤肝也。
 【 注　鰞鲗骨主补益肾脏之精血。茹藘即茜草，能生血通经。丸以雀卵者，因气竭肝虚，补血而补气也。气血乃中焦所生，故宜饭后而服。鲍鱼味咸，气臭主利下行，故饮鲍鱼汁，以利肠中而后补肝也。】 

　　　厥论

太阳厥逆，僵仆，呕血，善衄，治主病者。
 【 注　阳气厥逆，故僵仆。阳气上逆则呕血，阳热在上则衄血。此太阳之气厥逆于上，以致迫血上行。】 
阳明厥逆，喘欬身热，善惊，衄，呕血。
【 注　阳明悍热之气上逆，则迫血妄行。】 

　　　气厥论

胆移热于脑，则辛頞鼻渊。鼻渊者，浊涕下不止也。传为衄蔑瞑目。
 【 注　胆气上升，则热随入脑，脑渗则为涕；而热气上升于络脉则为衄；淡渗皮毛之血，不能化液为汗则为蔑；邪热伤气而阳气虚则目瞑。】 
脾移热于肝，则为惊，衄。
 【 注　肝主血，故热甚则衄。】 
胞移热于膀胱则癃，溺血。
 【 注　胞移热于膀胱，是经血之邪移于膀胱，故溺血。】 

　　　四时刺逆从论

少阴濇则病积，溲血。

　　　大奇论

脉至而搏，血衄身热者，死。脉来悬钩、浮为常脉。
 【 注　脉搏击而血衄者，经热盛而迫血妄行。血脱，故身热也。悬钩者，心之脉也。浮者，肺之脉也。心主血脉，肺主皮肤，而开窍在鼻，心脉来盛，上乘于肺而致衄，此衄之常脉也。】 

　　　五常政大论

少阴司天，热气下临，肺气上从，喘呕，寒热，嚏、鼽、衄、鼻窒。
【 注　喘呕、寒热、嚏、鼽、衄、鼻窒，肺之病也。】 
金不及曰从革。从革之纪，其病嚏、欬、鼽、衄，从火化也。
 【 注　嚏、欬、鼽、衄，金之病也。】 
少阳司天，欬、嚏、鼽、衄、鼻窒。
 【 注　欬、嚏、鼽、衄、鼻窒，皆肺病也。】 

　　　气交变大论

岁火太过，炎暑流行，金肺受邪，民病欬喘、血溢、血泄、注下，上临少阴少阳；下甚血溢泄不已；太渊绝者，死不治。
 【 注　诸戊之岁，火运太过，火胜则克金，故金肺受邪。肺朝百脉，阳脉伤则血溢于上，阴脉伤则血泄于下。上临少阴、少阳，是司天与岁运相合，火气更甚。心主血脉，下甚则迫血下泄而不已也。太渊，肺金之俞穴，火亢极而金气已绝，故为不治之死证。】 
岁金太过，燥气流行，肝木受邪，甚而血溢。太冲绝者，死不治。
 【 注　诸庚之岁，金运太过，燥气流行，则肝木受病。肝主藏血，故血溢也。太冲，肝之俞脉。】 
岁金不及，炎火乃行，民病肩背瞀重、鼽嚏、血便注下。
 【 注　岁金太过，六乙岁也。金运不及，则所胜之火气乃行。肺俞在肩背，故民病肩背，肺是动甚则交两手而瞀。鼽嚏肺病也。血便注下，火迫血液下注也。】 

　　　六元正纪大论

少阳司天之政，气化运行先天。初之气，其病气怫于上，血溢血崩。
 【 注　少阳司天，寅申岁也。初之间气乃少阴君火，主气乃厥阴风木。血溢血崩，风火之为病也。】 
三之气，民病血溢鼽衄。
 【 注　民病血溢鼽衄，风火之气也。】 
太阴司天之政，初之气，民病血溢。
 【 注　感风湿之气所致。】 
四之气，民病腠理热，血暴溢衄。
 【 注　诸证乃热气为病也。】 
少阴司天之政，热病生于上，清病生于下，民病欬喘、血溢、血泄、鼽嚏、目赤、眦疡、寒厥、嗌干、肿上。
 【 注　欬喘、血溢、鼽衄、目赤、眦疡、嗌干、肿上，热病生于上也。血泄寒厥，清病生于下也。】 
阳明司天之政，气化运行后天。四之气，骨痿血便。
 【 注　四之加临，客气乃太阳寒水，主气乃太阴湿土。岁半以后，乃少阴君火主气，反为寒湿相加，故民病便血等证。】 
火郁之发，民病血溢流注。
 【 注　火热盛而精血伤也】 
少阴所至，为悲妄衄蔑。
 【 注　此秋病之常也。】 

　　　至真要大论

岁太阳在泉，寒淫所胜，民病血见、嗌痛、颔肿。
 【 注　太阳在泉，丑未岁也。心主血而太阳寒水之气逼之，故血见、嗌痛、颔肿。】 
岁少阳在泉，火淫所胜，民病溺赤，甚则血便。
 【 注　少阳在泉，巳亥岁也。热在下焦故溺赤，甚则血出于小便也。】 
少阴司天，热淫所胜，火行其政，民病唾血、血泄、鼽衄。病本于肺，尺泽绝，死不治。
 【 注　少阴司天，子午岁也。唾血、血泄，乃热淫而迫血妄行也。尺泽，肺之合穴脉。】 
太阴司天，湿淫所胜，欬唾则有血，病本于肾，太溪绝，死不治。
 【 注　太阴司天，丑未岁也。欬唾有血者，心火在上，而不得上下之相济也。太溪，肾之动脉。】 
少阳司天，火淫所胜，则温气流行，金政不平，民病欬唾血、心烦、胷中热，甚则鼽衄。病本于肺，天府绝，死不治。
 【 　注　少阳司天，寅申岁也。火淫所胜，故金政不平。唾血，火热盛也；鼽衄，甚而及于肺也。此火淫胜金，故病本于肺。天府，肺脉，肺气已绝，故死不治。】 
太阳司天，寒淫所胜，血变于中，民病厥心痛、呕血、血泄、鼽衄。病本于心，神门绝，死不治。
 【 注　太阳司天，辰戌岁也。呕血鼽衄，乃阳热中盛之证。】 
少阴司天，客胜，甚则胕肿血溢。
 【 注　少阴司天，初之气乃太阳寒水，三之气乃少阴君火。甚则胕肿，太阳寒水之气胜也。血溢疮疡欬喘，君火之气胜也。】 
少阳司天，客胜则血溢。
 【 注　少阳司天，初气三气，乃君相二火；二之气，乃太阴湿土。血溢，感湿热而然也。】 
阳明司灭，清复内余，则欬衄嗌塞，心膈中热。欬不止而白血出者死。
 【 注　清复内余者，清肃之客气，入于内而复有余于内也。欬衄嗌塞，心膈中热，皆肺病也。白血出者，血出于肺也。】 
少阳之复，大热将至，惊瘈欬衄，火气内发，上为口糜呕逆，血溢血泄，甚则入肺，欬而血泄，尺泽绝，死不治。
 【 注　少阳之火，复发于秋冬之时，是以热乘心肺而为惊瘈欬衄，诸血证也。】 

　　灵枢经

　　　邪气脏腑病形篇

心脉微缓为伏梁在心下，上下行，时唾血；微濇为血溢。
 【 注　缓者多热，心主血，热则上溢而时唾血也。濇者，多血少气，血多，故溢于上也。】 
肺脉微急为肺寒热，怠惰，欬唾血。微滑，为上下出血。濇甚，为呕血。
 【 注　肺寒热者，皮毛热也。寒在皮毛，故微急。肺主气，怠惰，欬唾血，肺气虚寒之所致。滑主阳气盛，微则上下血出，血随气行也。濇主多血少气，血多气少，则血留不行，故为呕血。】 
肝脉大甚为内痈，善呕衄。
 【 注　大主肝气盛，盛则郁怒而不得疏达，故为内痈呕衄，肝气逆于上也。】 

　　　经脉篇

足少阴之脉，是动欬唾则有血，喝喝而喘。
 【 注　欬唾则有血，喝喝而喘者，少阴之生气不上交于肺，而肺气上逆也。】 

　　　玉版篇

胷胀便血，其脉大时绝逆也。欬，溲血，形血脱，脉搏逆也。呕血胷满引背，脉小而疾逆也。如是者不过一时而死矣。
 【 注　此气血之逆于气分也。】 
衄而不止，脉大逆也。欬而溲血脱形，其脉小劲逆。如是者，不过十五日而死矣。
 【 注　此气血之逆于经脉也。】 

　　　热病篇

热病七日八日，脉微小，病者溲血，口中干，一日半而死。脉代者一日死。
 【 注　微细，少阴之脉也。少阴之上，君火主之。病者溲血，病足少阴之水脏也；口中干，病手少阴之君火也。】 
热病汗不出，呕下血者，死。
 【 注　此为外热不解，而入于阴之经也。】 

　　　五禁篇

淫而夺形，身热，色夭然白，及后下血衃，血衃笃重，是逆也。
 【 注　淫者，酷虐之邪。夺形者，邪伤形也。色夭然白，及后下衃血笃重者，形气消于外，血液脱于内，血气外内之离脱也。】 

　　　百病始生篇

阳络伤则血外溢，血外溢则衄血。阴络伤则血内溢，血内溢则后血。
 【 注　阳络者，上行之络脉伤，则血溢于上而为衄。阴络者，下行之络脉伤，则血内溢而为后血。】 

　　金匮要略 【 汉?张机】 

　　　吐血

吐血篇曰：病人面无血色，无寒热，脉沉弦者衄；浮弱手按之绝者下血；烦欬者必吐血。
夫吐血欬逆上气，其脉数而有热，不得卧者，死。
夫酒客欬者，必致吐血，此因极饮过度所致也。
寸口脉弦而大，弦则为减，大则为芤，减则为寒，芤则为虚，虚寒相击，此名曰革。妇人则半产漏下，男子则亡血。
亡血不可发其表，汗出即寒栗而振。
吐血不止者，柏叶汤主之。
心气不足，吐血衄血，泻心汤主之。

　　　衄血

虚劳篇曰：男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。
虚劳里急，悸衄，腹中痛，梦失精，四肢酸疼，手足烦热，咽干口燥，小建中汤主之。
衄血篇曰：师曰：尺脉浮，目睛晕黄，衄未止。晕黄去，目睛慧了，知衄今止。
又曰：从春至夏衄者，太阳；从秋至冬衄者，阳明。
衄家不可汗，汗出必额上陷，脉紧急，直视不能眴，不得眠。
病人面无血色，无寒热，脉沉弦者衄。
心气不足，吐血衄血，泻心汤主之。

　　　尿血

五脏篇曰：热在上焦者，因欬为肺痿；热在中焦者，则为坚；热在下焦者，则尿血，亦令淋秘不通。大肠有寒者多鹜溏，有热者便肠垢；小肠有寒者，其人下重便血，有热者必痔。

　　　下血

下血篇曰：病人面无血色，无寒热，脉沉弦者衄；浮弱、手按之绝者，下血。烦欬者，必吐血。
下血，先便后血，此远血也，黄土汤主之。
下血先血后便，此近血也，赤小豆当归散主之。
消渴篇曰：淋家不可发汗，发汗则必便血。

　　伤寒论 【 汉?张机】 

　　　吐血

辨脉篇曰：师曰：病人脉微而濇者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣；冬月盛寒，欲裸其身。所以然者，阳微则恶寒，阴弱则发热。此医发其汗使阳气微，又大下之令阴气弱。五月之时，阳气在表，胃中虚冷，以阳气内微不能胜冷，故欲着复衣。十一月之时，阳气在里，胃中烦热，以阴气内弱不能胜热，故欲裸其身。又阴脉迟濇，故知亡血也。
寸口诸微亡阳，诸濡亡血，诸弱发热，诸紧为寒。诸乘寒者则为厥，郁冒不仁，以胃无谷气，脾塞不通，口急不能言，战而栗也。
寸口脉微而缓，微者卫气疏，疏则其肤空，缓者胃气实，实则谷消而水化也。谷入于胃，脉道乃行，水入于经，而血乃成。营盛则其肤必疏，三焦既绝，名曰血崩。太阳篇曰：凡病若发汗，若吐若下，若亡血亡津液，阴阳自和者，必自愈。
凡服桂枝汤吐者，其后必吐脓血也。
亡血家不可发汗，发汗则寒栗而振。
太阳病，脉浮紧，无汗发热，身疼痛，八九日不解，表证仍在，此当发其汗。服药已微除，其人发烦目瞑，剧者必衄，衄乃解。所以然者，阳气重故也。麻黄汤主之。
太阳病，脉浮紧，发热，身无汗，自衄者愈。
少阴篇曰：少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。

　　　衄血

太阳篇曰：伤寒脉浮紧，不发汗，因致衄者，麻黄汤主之。
伤寒不大便六七日，头痛有汗者，与承气汤。其小便清者，知不在里，仍在表也，当须发汗。若头痛者，必衄，宜桂枝汤。
太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难。
阳明篇曰：脉浮发热，口干鼻燥，能食者，则衄。
阳明病口燥，但欲漱水不欲咽，此必衄。

　　　便血

太阳篇曰：太阳病下之，其脉促，不结胷者，此为欲解也。脉浮滑者，必下血。
厥阴篇曰：伤寒热少厥微，指 【 一作稍】 头寒，嘿嘿不欲食，烦躁，数日，小便利，色白者，此热除也。欲得食，其病为愈。若厥而呕，胷胁烦满者，其后必便血。

　　中藏经 【 汉?华佗】 

　　　吐血证脉

病劳人脱肛，骨肉相失，声散呕血，阳事不禁，梦寐交侵，呼吸不相从，昼凉夜热者，死。吐脓血者，亦死。
吐血，其脉浮大牢数者，死。
肝脉微缓，主脾太急，内痈吐血。
心脉微缓则吐血。
肺病吐衄血，皮热脉数，颊赤者，死。又久欬而见血，身热而短气，脉当濇。今反浮大，色当白今反赤者，火克金，十死不治也。
肺中热则唾血，其脉细、紧、浮、数、芤，皆主失血，此由躁扰嗔怒劳伤，得之气结壅所为也。又饮酒中风，言则肺发欬嗽，喘闷见血者，不可治；无血者可治。面黄色白亦可治。肺病颊赤者，死。
肾寒则阴中与腰脊俱疼，面黑耳干，哕而不食，或呕血。又喉鸣，坐而喘欬，血出，亦为肾虚，寒气欲绝也。

　　　衄血证脉

心虚则恐惧多惊，忧思不乐，胷腹中若痛，言语战栗，恶寒恍惚，面赤目黄，喜衄，诊其脉左右寸口两虚而微者是也。
衄血，其脉浮大牢数者，死。

　　　便血证脉

大肠热极则便血。又风中大肠则下血。
泻血，其脉浮大牢数者，死。
肾绝，大便赤濇下血，耳干脚浮，舌肿者，六日死。

　　脉诀 【 晋?王叔和】 

　　　危脉

芤时眼暗或吐血，四肢瘫痪不能行。
欬而唾血羸瘦形，其脉疾大必难任。
吐血但出不能止，命应难返没痊平。
鼻衄吐血脉沉细，忽然浮大即倾危。

　　千金方 【 唐?孙思邈】 

　　　吐血

吐血有三种：有内衄、有肺疽、有伤胃。内衄者，出血如鼻衄，但不从鼻孔出，是近从心肺间津液出，还流入胃中，或如豆羹汁，或如切(血臽)，血凝停胃中，因即满闷便吐，或去数斗至于一石者是也。得之于劳倦饮食过常所为也。肺疽者，或饮酒之后，毒满闷吐之时，血从吐后出，或一合、半升、一升是也。伤胃者，因饮食大饱之后，胃中冷则不能消化，不能消化便烦闷，强呕吐之，所食之物与气共上冲蹙，因伤裂胃，口吐血，色鲜正赤，腹绞痛，白汗出，其脉紧而数者，为难治也。凡吐血后，体中但自(忄奄)(忄奄)然，心中不闷者，辄自愈。假令烦躁，心中闷乱，纷纷呕吐，颠倒不安，医工又与黄土汤、阿胶散，益加闷乱，卒至不济。如此闷者，当急吐之。

　　　鼻衄

鼻头微白者，亡血。设令微赤非时者，死。病人色白者，皆亡血也。凡时行衄，不宜断之。如一二升已上，恐多者，可断，即以龙骨末吹之。九窍出血者，皆用吹之。

　　活人书 【 宋?朱肱】 

　　　伤寒吐血

伤寒吐血，由诸阳受邪热。初在表，应发汗而不发汗，热毒入深，结于五脏，内有瘀积，故吐血也。瘀血甚者抵当丸，轻者桃仁承气汤，兼服犀角地黄汤、三黄丸。

　　　伤寒鼻衄

伤寒太阳证，衄血者乃解，盖阳气重故也。仲景所谓阳盛则衄。若脉浮紧无汗，服麻黄汤，不中病，其人发烦目瞑剧者必衄。小衄而脉尚浮紧者，宜再与麻黄汤也。衄后脉已微者，不可行麻黄汤也。若脉浮自汗，服桂枝汤，不中病，桂枝证尚在，必头疼甚而致衄。小衄而脉尚浮者，宜再与桂枝也。衄后脉已微者，不可行桂枝汤也。大抵伤寒衄血，不可发汗者，为脉微故也。脉已微者，黄芩芍药汤、犀角地黄汤。衄血不止者，茅花汤。若衄而渴，心烦，饮则吐水，先服五苓散，次服竹叶汤。
问阴证有衄血者乎？阴证自无热，何缘有衄？若少阴病但厥无汗，强发之必动血，未知从何道出？或从口鼻，或从耳目，是谓上厥下竭，为难治。

　　济生方 【 宋?严用和】 

　　　吐衄

医经所载失血有三种：一曰内衄、二曰肺疽、三曰伤胃是也。盖心主血，肝藏血，肺主气，血为荣，气为卫，相随上下，升降无有休息者也。六气不伤，七情不郁，荣卫调平，则无壅决之虞。节宣失宜，必致壅闭，遂不得循经流注，失其常度，故有妄行之患焉。夫血之妄行也，未有不因热之所发。盖血得热则淖溢，血气俱热血随气上，乃吐衄也。大抵脉芤为失血，沉细者易治，浮大者难治。又有感冒汗后不解，郁干经络，随气涌泄，而成衄血；思虑伤心，心伤则吐衄；肺伤亦令人唾血。又有折伤吐血。治疗之法，当以证别之，乃可施治。

　　河间六书 【 金?刘完素】 

　　　上溢

血溢者，上出也。心养于血，故热甚则血有余而妄行。或谓呕吐紫凝血为寒者，误也。此非冷凝，由热甚销铄，以为稠浊，而热甚则水化制之，故赤兼黑而为紫也。

　　　鼻衄

衄者，阳热怫郁，干于足阳明而上，热甚则血妄行，而为鼻衄也。
衄蔑，血污血出也。污者，浊也。心火热极则血有余，热气上甚则为血溢，热势亢极则燥而污浊，害承乃制则色兼黑而为紫也。
伤风汗下不解，热郁经络，随气涌泄为衄。或清道闭濇，流入胃脘，吐出清血及鼻衄吐血不尽，余血停留，以致面黄大便黑，犀角地黄汤。发狂，加黄芩、大黄。
胆移热于脑，则辛頞鼻渊，浊涕不止，如渊泉下渗而下久不已，衄血为患，防风汤主之。
胆受胃热，循脉而上于脑，阳络溢，血妄行，在鼻空蔑目瞑者，定命散主之。
衄血先服朱砂、蛤粉，次服木香、黄连。大便结者下之，用大黄、芒硝、甘草、生地；溏软者栀子、黄芩、黄连，可选用之。

　　　便血

血溢，热客下焦，而大小便血也。
结阴便血一升，再结二升，三结三升。以阴气内结，故不得通行；血气无宗，渗入肠下，致使渐多。

　　东垣十书 【 元?李杲】 

　　　吐衄

如两寸脉芤，血在上焦，或衄血，或呕血，与犀角地黄汤则愈。
脉沉为在里，荣卫内结，胷满，必吐血。
心气不足，则吐衄血，用泻心汤何也？曰：心气独不足，则不当吐衄也。此乃邪热因不足而客之，故为吐衄。以寒泄其热，以苦补其心，盖两全之义也。
血不足，须用甘草；血色瘀黑，用熟地黄；血色鲜红，用生地黄。若脉洪实，痛甚，用酒大黄。和血止痛，用当归。经云：怒气逆甚则呕血，暴瘅内逆，肝肺相搏，血溢鼻口，取天府穴。又足少阴肾之脉，从肾上贯肝入肺中，循喉咙，其病则饥不欲食，面黑如地色，欬嗽则有血。夫气者阳，血者阴也。故经言：阳明厥逆，怒则气逆，暴瘅内逆者，是也。
衄血者，若但头汗出，身无汗，及汗出不至足者，死。

　　丹溪心法 【 元?朱震亨】 

　　　吐血

吐血，阳盛阴虚，故血不得下行，因火炎上之势而上出，脉必大而芤。大者发热，芤者血滞与失血也。大法补阴益火，使复其位。用交趾桂五钱为末，冷水调服。山栀子最清胃脘之血。
吐血觉胷中气塞，上吐紫血者，桃仁承气汤下之。
先吐红后见痰嗽，多是阴虚火动，痰不下降，四物汤为主，加痰药火药。先痰嗽后见红，多是痰盛积热，清痰降火为急。痰嗽涎带血出，此是胃口清血热蒸而出，重者栀子，轻者蓝实。或暴吐紫血一碗者，无事，吐出为好，此热伤血死于中，四物汤、解毒汤之类。
吐血挟痰积，方可下。若吐一二碗者，亦只补阴降火，四物汤加火剂之类。挟痰若用血药则泥而不行，只治火则止，吐血火病也。
大吐血不止，以干姜炮末童便调，从治之。喉管痰血，用荆芥散。若吐血，一方以童便一分，酒半分，擂柏叶温饮，非酒不行。
呕吐血出于胃也，实者犀角地黄汤主之；虚者小建中汤加黄连主之。
凡血证上行，或唾、或呕、或吐，皆逆也。若变而下行为恶痢者，顺也。上行为逆，其治难；下行为顺，其治易。故仲景云：畜血证下血者，当自愈也，与此意同。若无病，人忽然下痢，其病进也。今病血证上行而复下行恶痢者，其邪欲去，是知吉也。
诸见血，身热脉大者难治，是火邪胜也。身凉脉静者易治，是正气复也。故《脉诀》云：鼻衄吐血沉细宜，忽然浮大即倾危。
治血，防风为上使，连翘、黄连为中使，地榆为下使，不可不知。
经血逆行，或血腥，或吐血，或唾血，用韭汁服之立效。

　　　呕血

呕血，火载血上，错经妄行。若脉大发热，喉中痛者，是气虚，用参、芪蜜炙、黄蘗、荆芥、当归、生地黄用之。
呕血用韭汁、童便、姜汁磨郁金同饮之，其血自清。
火载血上，错经妄行，四物汤加炒山栀、童便、姜汁。
怒气逆甚则呕血，暴瘅内逆，肝肺相搏，血溢鼻口。但怒气致血证者，则暴甚。故经曰：抑怒以全阴者，是也。否则，五志之火动甚，火载血上，错经妄行也。用柴胡、黄连、黄芩、黄芪、地骨，生熟地、白芍，水煎服。虚者以保命生地黄散加天门冬、枸杞、甘草等分，水煎服。

　　　欬咯血

欬血火升，痰盛身热，多是血虚，四物汤加减用。
咯血乃痰带血丝出者，用姜汁、青黛、童便、竹沥入血药中用，如四物汤加地黄膏、牛膝膏之类。
咯唾血出于肾，以天门冬、麦门冬、贝母、知母、桔梗、百部、黄蘗、远志、熟地、牡蛎、姜、桂之类。
痰涎血出于脾，以葛根、黄芪、黄连、芍药、当归、甘草、沉香之类主之。

　　　衄血

衄血，凉血行血为主，大抵与吐血同，用山茶花为末，童便、姜汁酒调下；或犀角地黄汤入郁金同用，如黄芩、升麻、犀角能解毒。又以郁金末、童便、姜汁，酒调服。
治血汗血衄，以人中白新瓦上火逼干，入麝香少许，研细酒调下，经验。人中白即溺盆白垽秋石也。
衄血出于肺，以犀角、栀子、黄芩、升麻、芍药、生地黄、紫菀、丹参、阿胶之类主之。
鼻通于脑，血上溢于脑，所以从鼻而出。凡鼻衄并以茅花调止衄散，时进浙二泔，仍以麻油滴入鼻，或以萝卜汁滴入鼻亦可。又茅花、白芍药对半，尤稳。

　　　溺血

溺血属热，用炒山栀，水煎服；或小蓟、琥珀。血虚，四物加牛膝膏；实者当归承气汤下之。后以四物加山栀。痛者为淋，不痛者为溺血。溺血先与生料五苓散加四物汤。若服不效，其人素病于色者，此属虚，宜五苓散和胶艾汤吞鹿茸丸，或辰砂香散，或四物加生地黄、牛膝，或四物加黄连、棕灰。又六味地黄丸为要药。茎中痛，用甘草梢。血药中少佐地榆、陈皮、白芷、棕灰。劫剂用瑞竹堂蒲黄散，或单用蒲黄，或煎葱汤调郁金末服。又文蛤粉入煎剂妙。
大抵小便出血则小肠气秘，气秘则小便难，痛者为淋，不痛者为溺血，并以油头发烧灰存性为末，新汲水调下，妙；或煎车前草叶，调车前子末二钱服。

　　　下血

下血，其法不可纯用寒凉药，必于寒凉药中加辛味为佐。久不愈者，后用温剂，必兼升举药中加酒浸炒凉药，如酒煮黄连丸之类，寒因热用故也。有热，四物加炒山栀子、升麻、秦艽、阿胶珠，去大肠湿热也。属虚者当温散，四物加炮干姜、升麻，或用白芷、五倍子丸。胃清血，非蓝实不除。
下血当别其色，色鲜红为热，以连蒲散。若内蕴热毒，毒气入肠胃，或因饮酒过多，及啖糟藏炙煿引血入大肠，故下血鲜红，宜黄连丸，或一味黄连煎。若大下不止者，宜四物汤加黄连、槐花，仍取血见愁少许，生姜捣取汁和米饮服。于血见愁草中，加入侧柏叶，与生姜同捣汁，尤好。毒暑入肠胃下血者，亦宜一味黄连，入槐花煎服。血色瘀者为寒逐气走，冷寒入客肠胃，故下瘀血，宜理中汤温散。风入肠胃，纯下清血，或湿毒，并宜胃风散加枳壳、荆芥、槐花。颠扑内损，恶血入肠胃，下血浊如瘀血者，宜黑神散加老黄茄为末酒调下。《内经》云：下血为内伤络脉所致，用枳壳一味服。又方用黄连、枳壳各二两，槐花八两同炒，去槐花不用，止以二味煎服立效，以解络脉之结也。

　　　肠风脏毒

肠风，独在胃与大肠出，用黄芩、秦艽、槐角、升麻、青黛。定肠风痛，用苍朮、滑石、当归、生地黄、黄芩、甘草。若兼风者，苍朮、秦艽、芍药、香附。
肠胃不虚，邪气无从而入。人惟坐卧风湿，醉饱房劳，生冷停寒，酒面积热，以致荣血失道，渗入大肠，此肠风脏毒之所由作也。挟热下血，清而色鲜，腹中有痛；挟冷下血，浊以色黯，腹中略痛。清则为肠风，浊则为脏毒。有先便而后血者，其来也远；有先血而后便者，其来也近。世俗粪前粪后之说，非也。治法大要，先当解散肠胃风邪，热则用败毒散，冷者与不换金正气散加川芎、当归，后随其冷热而治之。盖芎归汤乃调血之上品，热者加茯苓、槐花，冷者加茯苓、木香，此则根本之论也。虽然，精气血气，生于谷气，伤则大肠下血。大抵以胃药收功，以四君子汤、参苓白朮散、枳壳散、小乌沉汤和之。胃气一回，血自循于经络矣。
肠风者，邪气外入，随感随见；脏毒者，蕴积毒久而始见。《三因方》五痔肠风脏毒，辨之甚详，二证皆以四物汤加刺猬皮。

　　平治会萃 【 元?朱震亨】 

　　　下血

凡用血药，不可单行单止。有风邪下陷，宜升提之。盖风伤肝，肝生血，故有湿伤血，宜行湿消热可也。
《内经》谓身热即死，寒则生。此亦是大概言之，必兼证详之则可。今岂无身热生寒而死者？
脉沉小流连或微者易治，脉浮大洪数者难愈。宜滑不宜弦。

　　　血属阴难成易亏论

《内经》云：荣者，水谷之精也。和调于五脏，洒陈于六腑，乃能入于脉也。源源而来，生化于脾，总统于心，藏于肝脾，宣布于肺，施泄于肾，灌溉一身。目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气，是以出入升降，濡润宣通者，由此使然也。注之于脉，少则濇，充则实。常以饮食日滋，故能阳生阴长，取汁变化而赤为血也。生化旺则经络恃此而长养，衰耗竭则百脉由此而空虚，可不谨养哉！故曰：血者神气也，持之则存，失之则亡。是知血盛则形胜，血弱则形衰，神静则阴生，形役则阳充。阳盛则阴必衰，又何言阳旺而生阴血者何哉？盖谓血气之常，阴从乎阳，随气运行于内，而无阴以羁束之，则气何以树立？故其致病也易，而调治也难。以其比阳常亏而又损之，则阳易充阴易乏矣。诸经有云：阳道实，阴道虚。阳道常饶，阴道常乏。阳常有余，阴常不足。以人之生也，年至十四而经行，至四十九而经断，可见阴血之难成易亏如此。阴气一亏伤，所变之证，妄行于上则吐衄，衰涸于外则虚劳，妄返于下则便红。稍血热则膀胱癃闭，溺血渗透肠间则为肠风，阴虚阳搏则为崩中，湿蒸热瘀则为滞下，热极腐化则为脓血。火极似水，血色紫黑；热盛于阴，发为疮疡。湿滞于血，则为痛痒；瘾疹皮肤，则为冷痹。畜之在上则喜忘，畜之在下则喜狂。堕恐跌仆，则瘀恶内凝。若分部位，身半已上同天之阳，身半已下同地之阴，此特举其所显之证者。治血必血属之药。欲求血药，其四物之谓乎？河间谓随证辅佐谓之六合汤者，详言之矣。余故陈其气味专司之要，不可不察。夫川芎，血中之气药也，通肝经，性味辛散能行血滞于气也；地黄，血中血药也，通肾经，性味甘寒，能生真阴之虚也；当归分三，治血中主药，通肾经，性味辛温，全用能活血，各归其经也；芍药，阴分药也，通脾经，性味酸寒，能和血气，定腹痛也。若求阴药之属，必于此而取则焉。《脾胃论》有云：若善治者随经损益，损其一二味之所宜为主治可也。此特论血病而求血药之属者也。若气虚血弱，又当从长沙。血虚以人参补之，阳旺则生阴血也。若四物者，独能主血分受伤，为气不虚也。辅佐之属，若桃仁、红花、苏木、血竭、牡丹皮者，血滞所宜；蒲黄、阿胶、地榆、百草霜、榈灰者，血崩所宜；乳香、没药、五灵脂、凌霄花者，血痛所宜；蓗蓉、琐阳、牛膝、枸杞子、益母草、夏枯草、败龟板者，血虚所宜；奶酪血液之物，血燥所宜；干姜、桂者，血寒所宜。生地黄、元参者，血热所宜。此特取其正治之大略耳。以其触类而长，可谓无穷之应变矣。
经曰：人年四十而阴气自半，起居衰矣。又曰：男子六十四而精绝，女子四十九而经断。夫以阴气之成，止供给三十年之运用，已先亏矣。人之情欲无涯，此难成易亏之阴气，若之何而可以纵欲也！

　　证治要诀 【 明?戴思恭】 

　　　总辨

欬血者，嗽出痰内有血者是。呕血者，呕全血者是。咯血者，每欬出皆是血疙瘩。衄血者，鼻中出血。溺血，小便出血。下血者，大便出血。虽有各名，俱是热证，但有虚实新旧之不同。或妄言为寒者，误也。

　　　吐血

吐血者，血溢入浊道，留聚膈间，满则吐血，名曰内衄，宜苏子降气汤加人参、阿胶各半钱，下养正丹。湿溢血伤，能令吐血，肾着汤加川芎，名除湿汤。此乃湿毒郁于经络，血溢妄行，从鼻则衄，衄行清道，吐行浊道，流入胃脘，令人吐血，妄行于上，或吐、或咯、或嗽，用琥珀效者固多有之，宜择末药中入此一味，或煎药去滓可调服。
吐血咯血，炒菉豆粉和小乌沉汤，白汤点服。吐血不止者，菜头捣汁呷之。咯血者，每日空心进一二呷，入侧柏、沙参各一两，焙研末，入飞面二钱，调如稀糊啜服。
上膈壅热吐血，四物汤加荆芥、阿胶各半钱；更不止，于本方中加大黄、滑石各半钱，或降气汤吞木香槟榔丸，从大便导之。然此实热则可，虚劳则不可。
吐甚头运，发为寒热者，降气汤加四物汤各半贴，加阿胶一钱；若单单发热者，茯苓补心汤。
胃伤吐血，宜理中汤加川芎、干葛各半钱；或只依理中本方，加川芎、扁豆尤好，不必干葛。渴则用葛。
打损恶血，渗入胃中，以致吐血，宜先进苏合香丸，仍以黑神散和小乌沉汤，童便调治。夏月伏暑吐血，茅花汤调五苓散。有因劳力太过，吐血不止，苏子降气汤加人参半钱煎。
有时或吐血两口，随即无事，数日又发，经年累月不愈者，宜黑神散和小乌沉汤常服。吐血人多发渴，名为血渴，四物汤、十全大补汤，量胃气虚实用之。吐血后血止而变生诸证者，见衄血证。

　　　咯血

咯血，不嗽而咯出血也。初得病，且宜白扁豆散，加入生地黄、藕节各五钱尤佳，及浓磨京墨调黑神散、小乌沉汤各一钱；或新掘生地黄净洗，生姜少许，捣汁去滓，温进。又有以生姜一片，四面蘸百草霜含咽。如百草霜已淡，吐出再蘸。如姜已无味，则吐出易之，嗽血亦止。
劳瘵吐咯血，七珍散加阿胶、当归各半钱。恶甜人更加百药煎半钱，仍调钟乳粉尤佳。一味钟乳粉，用糯米饮调，吐血嗽血亦治。因饱屈身伤肺吐血者，白芨枇杷丸，或白芨莲须散。

　　　嗽血

热壅于肺能嗽血，久嗽损肺亦能嗽血。壅于肺者易治，不过凉之而己；损于肺者难治，已久成劳也。热嗽有血者，宜金沸草散加阿胶半钱。劳嗽有血者，宜补肺汤加阿胶、白芨各半钱。嗽血而气急者，补肺汤加阿胶、杏仁、桑白皮各半钱，吞养正丹或灵砂丹或三砂丹，间进百花膏。嗽血肺损，薏苡仁十两杵碎，水三升，煎取一升，入酒少许分二三次服。或以薏苡仁研细末，煮猪肺白蘸食之。猪心一个，竹刀切开，勿令相离，以沉香末一钱，半夏七个，入在缝中，纸裹蘸小便内令湿，煨熟取出，去半夏，只吃猪心，此方嗽血吐血均治。热嗽咽痛，痰带血丝，或痰中多血，其色鲜者，并宜金沸草散。若服凉剂不愈，其色瘀者，此非热证，宜杏子汤。

　　　鼻衄

诸失血而发热甚者难治，十仅可一二全者。
有头风才发则自衄不止，宜芎附饮，间进一字散。
有因虚致衄，此为上虚下盛，不宜过用凉剂，宜养正丹及紫霞丹，仍佐以四物汤，多加芎、归，磨沉香服。
伤湿而衄，肾着汤加川芎，名除湿汤。
伤胃致衄，名酒食衄。颠扑致衄，名折伤衄。外喜怒忧思诸气，皆能动血致衄，名五脏衄。上膈极热而衄者，金沸草散去麻黄、半夏，加茅花、荆芥穗；或用黄芩芍药汤，加茅花一撮。虚极者，茯苓补心汤。
饮酒过多，及食热物而衄，先用茅花汤；衄愈甚则理中汤加干葛、川芎各半钱；或止川芎，不必干葛。或于理中汤去干姜，用干葛；或只依本方，并芎不必加；或止用干姜、甘草二味。
颠而衄不止，苏合香丸一圆；或以小乌沉汤一钱，白汤调下；或煎浓苏汤，独调小乌沉汤，或添入黑神散一钱，盐汤调下亦得。仍蓦然以水喷其面，使载惊则止。小乌沉浓苏汤调，非特颠而衄，而五窍出血皆治。不因颠而衄者，亦治。诸窍血，皆可以水沃噀，惊则血止。
曾病衄，愈后血因旧路，一月或三四衄，又有洗面而衄，日以为常，此即水不通借路之意，并宜止血散，茅花煎汤调下；或四物汤加石菖蒲、阿胶、蒲黄各半钱，煎熟调火煅石膏末一匙头许，兼进养正丹。前诸证，服不效，大衄不止者，养正丹多服，仍佐之以苏子降气汤，使血随气下。
衄后头运，四物汤或芎归汤、十全大补汤。
伏暑而衄者，茅花汤调五苓散。伏暑吐血者，亦治。有先因衄血，衄止而变生诸证，或寒热间作，或喘息无寐，病状不一，渐成劳惫，当于虚损诸证详之。吐血同治法。

　　　舌衄

舌衄，槐花为末掺之，或麦门冬煎汤，调妙香散。

　　　牙宣 【 即齿衄】 

牙宣有二证，有风壅牙宣，有肾虚牙宣。风壅牙宣，消风散擦之，兼服。肾虚牙宣，以肾主骨，牙者骨之余，虚而上炎，故宣。服凉剂而愈。甚者，此属肾经下虚上盛，宜盐汤下安肾丸，间进黑锡丹，仍用姜盐炒香附黑色为末揩擦，其妙不可言也。

　　　汗血

病者汗出污衣，名曰汗血。皆由大喜伤心，喜则气散，血随气行，妇人产蓐，多有此证，以葎草汁主之。九窍血、舌血、牙血、汗血不愈，又当于衄血、吐血条相参用之。

　　　小便血

痛者为血淋，不痛者为尿血。血淋，见淋闭证。尿血，先与生料五苓散和四物汤。若不效，或素病于色者，此属虚证，宜五苓散和胶艾汤，吞鹿茸丸，或附子八味丸；或辰砂妙香散加五苓散，吞二项丸子。若小便自清后，有数点血者，五苓散加赤芍药一钱。亦有如砂石色红，却无石淋之痛，亦属虚证，宜五苓散和胶艾汤，或五苓散和辰砂妙香散，吞鹿茸丸、八味丸。或有气闭而小便不通，至脐下气瘕结痛，以五香散间服独味琥珀末，以灯心汤下，甚效。女人多有此证。

　　　泻血

泻血当辨其色，色鲜为热，色瘀为寒。热血连蒲饮，寒血理中汤。血色鲜红者，多因热毒入肠胃，或饮酒过多，及啖糟藏炙煿，引血入大肠，故泻鲜血，宜连蒲散吞黄连阿胶丸，及香连丸；或一味黄连煎饮。
有肠风下血，以香附末加百草霜，米饮调服。加入麝香少许，其应尤捷。
泻血色瘀者，为寒。血逐气走，冷气入客肠胃，故下瘀血，理中汤不效，宜黑神散，米饮调下，中用附子者佳；或用胶艾汤加米煎，吞震灵丹。
有风入肠胃，纯下清血，或风湿入肠胃，下如豆汁，或下瘀血，并宜胃风汤、胶艾汤。
泻血或淡、或浊、或鲜、或瘀，亦宜胃风汤，吞驻车丸。或独泻血，或与粪俱出，当辨其色与所感施治。
有腹痛者，乃是血不循经，故尔作病，却无里急后重及缠坠等患，不可因痛认为血痢。
妇人因月事不通，血不循故道，从后分出者，当调其经。见妇人门。
泻血过多，手足厥冷而眩运者，当审其寒热施治，不可因眩运而便用附子热药。寒血犹可，热血为害不小。

　　　肠风脏毒

血清而色鲜者为肠风，浊而黯者为脏毒。或在粪前，或在粪后，并宜米饮汤调枳壳散，下酒煮黄连丸，或枳壳散，或乌梅丸。此乃因登圊粪中有血，却与泻血不同。或用小乌沉汤和黑神散，米饮调下。粪前后有血皆可用，色瘀尤甚捷。
血色清鲜者，以瓦松烧灰研细，米饮调服，宜减桂五苓饮加茅花五分，吞荆梅花丸；仍以侧柏叶同姜烂捣，冷水解下，入些米饮佳。
如血色淡浊者，胃风汤吞蒜连丸，或乌荆丸，或椶灰散，仍以米饮调香附末，或三灰散。
或久而不已，面色痿黄，渐成虚惫，下元衰弱者，宜黄芪四君子汤下断红丸，或十全大补汤，或黄芪饮。诸般肠风脏毒，并宜生银杏四十九个去壳膜烂研，入百药煎末，丸如弹子大，每两三丸，空心细嚼，米饮下。

　　医学纲目 【 明?楼英】 

　　　总论

胷中聚积之残火，腹里积久之太阴，上下隔绝，脉络部分阴阳不通，用苦热以定于中，使辛热以行于外，升以甘温，降以辛润，化严肃为春温，变凛冽为和气，汗而愈也。然余毒土苴，犹有存者，周身阳和，尚未泰然，胷中微躁而思凉饮，因食冷物服凉剂，阳气复消，余阴再作，脉退而小，弦细而迟，激而为衄血唾血者有之，心肺受邪也；下而为便血溺血者有之，肾肝受邪也。三焦出血，色紫不鲜，此重沓寒湿，化毒凝泣，水谷道路浸渍而成。若见血证，不详本源，便用凉折，变乃生矣。阳证溢出鲜血，阴证下如豚肝。上而血者，黄芪桂枝汤、白芍当归汤；中而血者，当归建中汤、增损胃风汤；下而血者，芎归朮附汤、桂附六合汤。若三血证，在行阳二十五度见，黄芪四君子汤主之；若三血证，在行阴二十五度见，当归四逆加吴茱萸主之。吐血衄血便血，其人阴虚阳走，脉沉而散，外证虚寒，无热候，宜乌金丸散止之，法宜上用散，下用丸；次以木香理中汤加大七气汤，入川芎煎调苏合香丸温之。治下血，防风为上使，黄连为中使，地榆为下使。若血瘀色紫者，陈血也，加熟地黄；若血鲜色红者新血也，加生地黄。若寒热者，加柴胡；若肌热者，加地骨皮；若脉洪实痛甚者，加酒浸大黄。

　　　呕血

经云：怒则气逆，甚则呕血，故气上矣。又云：阳气者，大怒则形气绝而血菀于上，使人薄厥。此皆怒则伤肝气而呕血，以黄连、香附、青黛、柴胡、甘草，平其肝自愈矣，宜服赤茯苓泻心汤。

　　　鼻衄

鼻衄血者，初出多不能止，用黄丹吹入鼻中，乃肺金受相火所制然也，宜生料鸡苏散治之。

　　　溺血

小便出血，是心伏热在于小肠，宜镜面草自然汁，加生蜜一匙服之，以八正散加麦门冬，葱煎服；如小便濇痛，以海金砂细末调治之。

　　　下血

大便下血者，肺与大肠受热，宜四物同解毒药入艾，煎下三黄丸调治之。

　　　肠风辨

如下清血色鲜者，肠风也。血浊而色黯者，脏毒也。肛门射如血箭者，虫痔也。又有一种下部虚，阳气不升，血随气而降者。
大便下血曰肠风，切勿止濇。究其本末证状，先清其表，后攻其里，其血自止。如脉洪大，宜四物合解毒汤调治。

古今图书集成医部全录卷二百七十二

　血门

　　医学入门 【 明?李梴】 

　　　总论

血乃水谷之精变成，生化于脾，主息于心，藏于肝，布于肺，施于肾。脉络脏腑，耳目手足，资为运用。然阴道易亏，一有感伤，调理失宜，以致阳盛阴虚，错经妄行，火载则上升，挟湿则下行。是以上溢清道，从鼻而出为衄；留滞浊道，从胃脘而出为咳唾；渗入肠间，从下部而出为血痢；结于肠胃，则成积而为血瘕。分经言之：呕吐，胃也；咳、唾、衄，肺也；痰带血，脾也；咯血丝，肾也；溺血，小肠、膀胱也；下血，大肠也；牙宣，胃与肾虚火上炎也；又血从汗孔出者谓之肌衄，从舌出者谓之舌衄，心与肝也；从委中穴出者，谓之腘血，肾与膀胱也。大概逆行难治，顺行易治。无潮热者轻，有潮热者重。潮热盛，脉大者死。然瘀血亦能作潮热，日轻夜重者，血属阴也。如九窍出血，身热不卧者，即死。
人知百病生于气，而不知血为百病之胎也。凡寒热、蜷挛、痹痛、瘾疹、搔痒、好忘、好狂、惊惕、迷闷、痞块、疼痛、癃闭、遗溺等证，及妇人经闭，崩中带下，皆血病也。通用四物汤。凉血：心加黄连，小肠山栀仁、木通，肺加枯芩，大肠实芩，肝加条芩，胆加黄连，肾、膀胱加黄蘗，脾加生地，胃加大黄，三焦地骨皮，心胞络牡丹皮；清气：心与胞络加麦门冬，肺加枳壳，肝加青皮、柴胡，脾加白芍，胃加石膏、干葛，大肠、三焦加连翘，小肠赤茯苓，膀胱滑石、琥珀。瘀血加红花、桃仁、韭汁、童便以行之。血来暴者加薄荷、元参以散之，血不止者加蒲黄、京墨、茅根；久不止者，加升麻引血归经。血止后加炒黑干姜，引血还元。血虚加龟板，血燥加人乳。
血病每以胃药收功，胃气一复，其血自止。他如呕吐后发热，及伤寒汗下后发热，但用调和胃气，自然热退。可见脾胃能统气血。
汗乃心液，热则变红而逆出上窍，阳邪失汗，以致热毒入脏，化为瘀血，从口吐出，多属阳明。凡见目红骨热，神昏谵狂，胷腹急满，皆血证也。热浅者，犀角地黄汤加黄芩、山栀、茅根、藕节，或小柴胡汤、黄连蘗皮汤。热深者，桃仁承气汤、三黄汤、抵当汤丸。阳毒者，升麻汤。作渴者，五苓散，恐水入复吐故也。或竹叶石膏汤皆加川芎调血、炒山栀降火，危哉！又有阴证吐血，脉迟腹痛厥逆，呕吐血紫黑色者，难治。姑以理中汤、甘桔汤、加生姜汁、半夏汤救之。又牙床属胃，牙齿属肾，如阳明传入少阴，二经相并，血出于牙缝如吐者，人多不觉其为牙血，以凉水漱，血则止，少顷又来者是。外用绿袍散，内服解毒汤合犀角地黄汤，或生地芩连汤下之。轻者，清胃降火而已。
血随气行，气行则行，气止则止，气温则滑，气寒则凝。故凉血必先清气。知血出某经，即用某经清气之药，气凉则血自归隧。若有瘀血凝滞，又当先去瘀而后调气，则其血立止。或元气本虚，又因生冷劳役，损胃失血者，却宜温补，敛而降之。切忌清凉，反致停瘀，胷膈不散，量之。
暑毒攻心呕血者，枇杷散去丁香加黄连。
积热因饮酒炙煿，蓄热三焦者，黄连解毒汤、黄连枳壳二味汤、龙脑鸡苏丸、四生丸、大金花丸、槐角丸。
内伤七倩，暴喜动心，不能主血；暴怒伤肝，不能藏血；积忧伤肺，过思伤脾，失志伤肾，皆能动血。治宜开痰行气，二陈汤加酒红花、升麻、归身、黄连。虚者，加参、朮及附子一片。热者加山栀、牡丹皮、茜草、生地、木香。气急者，加(艹舌)蒌仁、桔梗。劳心无汗者，茯苓补心汤。有汗者，归脾汤。素郁者，清肝解郁汤。气壅者，苏子降气汤。如失血后被七情，四物汤加木香、槟榔。阴虚者，去木、槟，加元参、黄蘗、枳壳。
内伤劳役，气虚火盛者，单人参汤，或四君子汤，加蒲黄、人乳、藕节。伤力吐血者，猪肝蘸白芨末食，或花蕊石散。内伤气散，汗出污衣，甚如衃染者，黄芪建中汤、妙香散，或男胎发烧灰盦之。腘血，十全大补汤。
内伤思虑色欲，血衰火燥者，滋阴降火汤、加味逍遥散，节斋四物汤、肾气丸。
内伤外感，及饮食、房劳、坠闪，五脏有伤，血聚膈间，从胃脘出者则为呕吐，从鼻出者则为衄。阳盛，身热多渴；阴盛，身凉不渴。然血阴也，身凉者易愈。
阳盛多因饮食辛热，伤于肺胃，呕吐出血，大蓟饮子主之。因酒者，古葛连丸、小调中汤。吐脓血者，名肺疽，桔梗汤。
大怒气逆上冲，暴甚者，四物汤加苏子、陈皮、沉香、童便；或茅根煎汤，磨沉香服之。若血聚满膈间则吐者，苏子降气汤加人参、阿胶。或暴吐紫黑成块者，瘀血也，虽多亦不妨，四物汤合解毒汤调之。觉胷中气塞者，桃仁承气汤下之。五志火动热者，解郁汤。虚者，保命散。
阴盛多因劳力伤气，吐血鲜红，心腹绞痛，自汗者，四君子汤加黄芪、柴胡、山药、百合、前胡，姜枣煎服；或用莲心、糯米等分为末，温酒下。
劳伤气虚挟寒，阴阳不相为守，血亦错行，所谓阳虚阴必走者是也。外证必有虚冷之状，法当温中使血自归经络。如胃虚不能化食，其气逆上吐衄者，理中汤加木香。胃寒不能约血者，甘草干姜汤，或七气汤加川芎。自汗者，小建中汤、古桂附汤。下虚极而气壅喘嗽，血不归元者，黑锡丹、金液丹。
劳力伤肺，唾内有血，咽喉不利者，鸡苏散。如心肺脉破，血若涌泉，口鼻俱出者，不治。
劳心过度，不能统血，反上，令人烦闷倦怠者，茯苓补心汤、归脾汤。古方治血，多以茯苓、茯神为佐者，心主血故也。
思色强力入房，劳伤心肾，阴虚火动者，加减四物汤。
凡血越上窍，皆是阳盛阴虚，有升无降，俱宜补阴抑阳，气降则血自归经矣。阴盛阳虚者，间有之耳。
先痰嗽后见血，多痰火积热，化痰降火为急，不可纯用血药，恐泥痰也，山栀地黄汤。
先见血后痰嗽，多阴虚火动，四物汤加贝母、天花粉化痰，山栀、牡丹皮、麦门冬降火。盖吐血火病也，虽挟痰者，亦只治火则止。
凡血不可单行单止，盖血来未多，必有瘀于胷膈，必先消瘀而后凉之止之。然得热则行，宜苦寒凉血为君，辛味行气开郁为臣，升提俾复其位为佐。酸濇止塞其源，甘温收补其后。
凉血，犀角地黄汤、黄连解毒汤、陶氏生地芩连汤、四生丸。
行气，枳壳汤、二陈汤、枳橘汤、古乌附汤。
滋补血虚，加减四物汤；昏运，古芎归汤；气虚，单人参汤；扶脾，生脉散；清肺，生脉饮；虚甚者，十全大补汤。
止濇，古参蘗糊、狗胆丸、单京墨丸；或单用炒干姜为末，童便调服，善能止血降火。
失血多眩运不止，宜生地芩连汤救之，又全生活血汤亦佳。
久者升提，三黄补血汤、断根天门冬丸、大阿胶丸、女贞丹。
还血归元，参苓白朮散、四君子汤、肾气丸、琼玉膏。
抑论血疾阴火，误用阳燥热药，则血枯瘦怯，劳瘵成矣。劳伤误用寒药，则胸满膈痛，血愈郁矣。坠堕闪挫，妄行补濇则瘀蓄于胃，乃下胀满，食入即吐，名曰血逆。古法以二陈汤去茯苓、甘草，加赤芍等分救之。但此血疾难调，最宜斟酌。

　　　呕血

成盆无声者曰吐，成碗有声者曰呕。
怒气逆甚，血溢口鼻，当抑怒全阴，热者解郁汤，虚者保命散。
气虚发热，咽喉痛，甘桔汤加参、芪、归、地、荆芥、黄蘗，水煎，入童便、韭汁、姜汁、郁金少许；或单黄蘗蜜炙为末，麦门冬煎汤下。
血虚热炽，当滋阴降火，加减四物汤主之。

　　　欬血

嗽痰带血，本属脾经，虚者六君子汤加桑白皮、黄芩、枳壳、五味子；有火者，加减逍遥散。
有欬属肺，火升痰盛身热者，龙脑鸡苏丸、鸡苏散、滋阴降火汤、古百花膏、黄连阿胶丸；虚者二陈芎归汤、八物汤，或二陈汤加嫩桂、桑白皮、杏仁、桔梗、知母、贝母、阿胶、生地、山栀。盖嫩桂枝能治上焦故也。愈后调理，元霜膏。欬血咽疮者不治。
血随唾出，自肾来，滋阴降火汤。
唾中红丝，乃是肺痿，难治。
有血在咽下咯不出者，甚咯则有之者，此精血竭也。四物汤加竹沥、姜汁、童便、青黛，或圣饼子、地黄膏。畜血在上，闭塞清道，喜忘者，犀角地黄汤。

　　　鼻衄

外感四时，邪传经络，误汗下，以致邪逼，经血妄行。
风证色青，多鼻衄者，金沸草散去麻黄，加桔梗、枇杷叶、桑白皮，或参苏饮加黄芩。
寒证色黯，鼻衄点滴者，九味羌活汤、麻黄升麻汤。
暑热逼血，色红甚则黑者，茅花煎汤调五苓散。
伤寒发烦，目瞑甚者，必衄。盖此血为热气所搏，妄行于上而为衄，得衄则热随血散而解，与麻黄汤，或麻黄升麻汤、九味羌活汤。盖伤寒衄，为积血在表，用麻黄羌活者，非治衄也，以解太阳经之邪耳。此与太阳病，其人适失血及下利，宜桂枝汤法同。但衄家最忌发汗。邪轻者，犀角地黄汤。
经络中热盛，逼血从鼻出者，为衄，多属太阳，名曰阳血。点滴不成流者，表犹未解，当用辛凉之药解表，九味羌活汤加赤芍，或升麻葛根汤加黄芩，或麻黄升麻汤、双解散。渴者五苓散，烦者竹叶石膏汤，以散经中之邪。仲景云：伤寒脉浮紧不发汗因致衄者，麻黄汤主之，是也。如无表证，衄血成流，及因汗而得衄，或下又见血者，不治自愈。不止者，犀角地黄汤、陶氏生地芩连汤、黄芩汤、茅花汤，外用冷水浸纸贴太阳穴，纸热又换；或用百草霜、胎发烧灰，吹入鼻中。九窍出血，亦效。凡衄不宜即止，恐余血入胃，着于上焦，为血结胷证。
直中少阴证，热行于里，先热后厥无汗，亦阴证似阳也。医不能识，强发其汗，必动其经，外则筋惕肉瞤，内则伏热逼血，从耳目而出，或从口鼻而出，名曰阴血。是谓下厥上竭，不治。但厥为下厥，血出于上为上竭。轻者黄芩汤加生地之类，或当归四逆汤、黑锡丹救之。动经与鼻衄，微有不同如此。
内伤饮食生冷滞胃，清道气浊血乱者，理中汤加葛根、川芎。治衄能分阴阳，定血脉。冷运倒者，加桂附。伤酒吐血者，四君子汤加干葛、川芎、山栀。
肺窍于鼻，鼻通于脑，血上溢于肺，又行清道，所以从鼻而出，兼以阳明热郁上行，则口鼻俱出，大热衄血者，用萱草去根捣汁一盏，生姜汁半盏，和匀服。
凉血行血，治同吐血。初宜黄芩汤加郁金或茅花、冬青子止之。久宜清肺生脉饮、茜梅丸、古天地胶。有郁者，古沙芎散。因鼻流涕久成衄者，防风散，或犀角地黄汤。凡初衄不可遽止，去多恐运，急用百草霜末三钱水调服，仍取一撮吹鼻中；或用人中白末调服，更加发灰一钱、麝一字，仍用少许(口畜)鼻立止。或将患人头发分开，井水湿纸，顶上搭之亦好。如鼻干燥，以麻油滴入润之。如吐衄太盛不止，防其血运，用茅根烧烟将酢洒之，令鼻嗅气，以遏其势；或蓦然以水喷面，使带惊则止。此法非特衄血，虽上吐下便，九窍出血者，亦效。止后，随证虚实调之。
凉血散火药不效者，属气郁，古沙芎散。燥者，单天门冬膏。

　　　牙宣

牙宣即齿衄，胃与肾虚火上炎也。以牙床属胃，牙齿属肾，如阳明传入少阴，二经相并，血出于牙缝如吐者，人多不觉其为牙血，以凉水漱血则止，少顷又来者是。外用绿袍散，内用解毒汤，合犀角地黄汤，或合生地芩连汤下之。轻者，清胃降火而已。

　　　舌衄

血从舌出者，谓之舌衄，心与肝也，宜文蛤散。

　　　肌衄

血从汗孔出者，谓之肌衄，由内伤气散，汗出污衣，甚则如衃染者，黄芪建中汤、妙香散，或男胎发灰盦之。

　　　九窍出血

九窍出血，身热不卧者，即死。
伤寒少阴证，医者不识，强发其汗，则伏热逼血，从九窍而出，名为下厥上竭，不治。
九窍出血，宜侧柏散，又百草霜、油发灰、龙骨末，或吹入，或掺之。

　　　腘血

血从委中穴出者，谓之腘血，肾与膀胱也。
腘中出血不止，乃血虚也，宜服十全大补汤。

　　　溺血

血从精窍中来，乃心移热于小肠，四物汤加山栀、芩、连，单头发散入麝香半厘，淡苦酒汤下，单苦荬菜饮，单琥珀散。
暴起热者，山栀一味水煎服。实热者，承气汤加当归下之，或小蓟饮子，后以四物汤加山栀调之。心经热者，导赤散。暑热者，益元散，升麻煎汤下，或五苓散。
久虚者，四物汤加山栀、牛膝，或单牛膝膏。房劳伤精，火动溺血者，胶艾四物汤、肾气丸、小菟丝子丸。虚甚病久者，鹿角胶丸、秋石固真丸、金樱膏。痛不可忍者，单豆豉一撮，煎汤温服甚效。此疾日久中干，非清心静养，不可救也。

　　　下血

自外感得者曰肠风，随感随见，所以色鲜，多在粪前，自大肠气分来也。自内伤得者曰脏毒，积久乃来，所以色黯，多在粪后，自小肠血分来也。又有不拘粪前粪后来者，气血俱病也。皆因七情六淫，饮食不节，起居不时，或坐卧湿地，或醉饱行房，或饮冷停寒，或酒面积热，以致荣血失道，渗入大肠。经曰：结阴便血，一阴结一升，二阴结二升，三阴结三升。盖邪干五脏，则三阴脉络不和而结聚，血因停留，溢则渗入大肠，而非阴寒之谓也。《针经》云：阳络伤则血外溢而吐衄，阴络伤则血内溢而便溺血。
风者色青，或纯下清血。实者，人参败毒散加槐花、荆芥；虚者，不换金正气散；久虚者胃风汤、古樗参散、苦参丸、结阴丹。
热者鲜红，用黄芩、秦艽、槐角、升麻、青黛等分，水煎服；酒蒸黄连丸、香连丸、苍地丸、龟蘗丸。挟风者，脏头丸。
暑月感热，香薷散。热甚则黑者，解毒汤合四物汤加大黄。有瘀血者，桃仁承气汤。
寒者色黯，平胃散合理中汤，加葛根、升麻、益智、神曲、当归、地榆，姜枣煎服。
毒者，病邪蕴久色浊，后重疼坠，四物汤加木香、槟榔，或四味香连丸。
湿者，直来不痛，白蘗丸；湿兼热者，古连壳丸。
原因伤风犯胃飧泄，久而湿毒成痞，注于大肠，传于少阴，名曰肠癖，详痢门。
内伤饮食，腹必胀满，糟粕与血同来，平胃散加槐角、枳壳、当归、乌梅、甘草，或通元二八丹。虚者，六君子汤加芎、归、神曲，或六神丸。
内伤劳伤，元气下陷者，补中益气汤。脱肛者，榆砂汤。
内伤中气虚弱者，四君子汤，或单人参汤加炒干姜少许、古卷柏散、古乌荆丸、剪红丸。阳虚甚者，矾附丹。
内伤阴虚血弱者四物汤加干姜，龟蘗丸、活龟丸、肾气丸。
内伤脉络下血者，古连壳丸。虚者，十全大补汤主之。
内伤忧思怔忡，少寝有汗者，归脾汤；或寒热胁痛，小腹闷坠拘急者，逍遥散、六君子汤，俱加柴胡、山栀，或木香少许。
已上，粪前俱加吴萸，粪后俱加黄连，二味须用热汤同浸拌湿，再顿滚汤半日久，令药气相和方妙。各拣出，若生则偏寒偏热。
初起宜和血祛风湿，当归和血散，或凉血地黄汤。实者槐角丸、黄连阿胶丸；虚者加味槐角丸、四物坎离丸。通甩四物汤，祛风加柏叶、防风、荆芥、秦艽、槐花、猬皮、黄芩、地榆、枳壳、甘草；久者加升麻、柴胡提之；解毒加槐花、柏叶、荆芥、枳壳、芩、连；近血加槟榔、枳实、槐花、条芩泻大肠火；远血加木通、吴萸、炒黄连泻小肠火；热者加山栀、槐花、黄连；大下不止加血见愁少许，姜汁和服；虚者加炒干姜；湿热加苍朮、秦艽、黄芩、芍药；挟气加香附、枳壳，或单香附丸，又古芎归汤加枳壳；血热加茯苓、槐花；冷加茯苓、木香。凡大小便血，切不可纯用凉药，宜辛味为佐，兼升举及酒炒药。
气虚，补中益气汤、参芩白朮散，益气生精。盖气皆生于谷气，胃气一复，血自循经。
下血久者，止濇用香梅丸、肠风黑散。单方：粪前，酸石榴皮炙为末，茄子枝煎汤下；粪后，艾叶为末，生姜汁下，或干柿烧灰为末，米饮下亦好。

　　　肠风脏毒

肠风脏毒，血自肠脏中来，少血多气，肛门旁生孔窍，射如血线。夫肛门既脱，腐血浸淫，化为虫蠹，蚀伤肠口，滴血淋沥，当以芜荑、艾叶、苦楝根等化虫，或烧鳗鲡骨熏之，内服黑玉丹。

　　明医杂着 【 明?王纶】 

　　　血病论

凡酒色过度，损伤脾肾真阴，欬嗽吐痰，衄血吐血，欬血咯血等证，误服参芪等甘温之药则病日增，服之过多则不可治。盖甘温助气，气属阳，阳旺则阴愈消。前项病证，乃阴血虚而阳火旺，宜服苦甘寒之药以生血降火，世人不识，往往服参芪以为补，予见服此而死者多矣。
人之一身，阴常不足，阳常有余。况节欲者少，过欲者多。精血既亏，相火必旺，火旺则阴愈消，而劳瘵欬嗽咯血吐血等证作矣。故宜常补其阴，使阴与阳齐，则水能制火而水升火降，斯无病矣。故丹溪先生发明补阴之说，谓专补左尺肾水也。古方滋补药，皆兼补右尺相火。不知左尺原虚，右尺原旺，若左右平补，依旧火胜于水，只补其左制其右，庶得水火相平也。右尺相火固不可衰，若果相火衰者，方宜补火。但世之人火旺致病者，十居八九；火衰成疾者，百无二三。且少年肾水正旺，似不必补，然欲正炽，妄用太过，至于中年，欲心虽减，以少年斲丧既多，焉得复实，及至老年，天真渐绝，只有孤阳，故补阴之药，自少至老不可缺也。丹溪先生发明先圣之旨，以正千载之讹，其功盛哉！今立补阴丸方，备加减法。
【 注　按前证设若肾经阴精不足，阳无所化，虚火妄动，以致前证者，宜用六味地黄丸补之，使阴旺则阳化；若肾经阳气燥热，阴无以生，虚火内动而致前证者，宜用八味地黄丸补之，使阳旺则阴生。若脾肺虚不能生肾，阴阳俱虚而致前证者，宜用补中益气汤、六味地黄丸，培补元气，以滋肾水。若因阳络伤血，随气泛行，而患诸血证者，宜用四君子加当归，纯补脾气以摄血归经。太仆先生云：大寒而盛，热之不热，是无火也。大热而盛，寒之不寒，是无水也。又云：倏忽往来，时发时止，是无水也。昼见夜伏，夜见昼止，不时而动，是无火也。当求其属而主之。无火者，宜益火之源以消阴翳；无水者，宜壮水之主以镇阳光。不可泥用沉寒之剂。】 
男子二十前后，色欲过度，损伤精血，必生阴虚火动之病。睡中盗汗，午后发热，哈哈欬嗽，倦怠无力，饮食少进，甚则痰涎带血，咯吐出血，或欬血吐血衄血，身热，脉沉数，肌肉消瘦，此名劳瘵。最重难治。轻者必用药数十服，重者期以岁年。然必须病人爱命，坚心定志，绝房室，息妄想，戒恼怒，节饮食，以自培其根，否则虽服良药，亦无用也。此病治之于早则易，若到肌肉销铄，沉困着床，脉沉伏细数，则难为矣。又此病大忌服人参，若曾服过多者亦难治。今制一方于后，治色欲证，先见潮热盗汗，欬嗽倦怠，趁早服之。生地黄酒洗、甘草炙、干姜炮各五分，川芎、熟地、知母蜜水浸拌炒、天门冬去心皮各一钱，白芍药炒、当归、白朮各一钱三分，陈皮、黄蘗蜜水浸炙各七分，生姜三片，水煎，空心温服。
【 注　按前方治火盛阴虚之法也。大抵此证属足三阴亏损，虚热无火之证，故昼发夜止，夜发昼止，不时而作，当六味地黄丸为主，以补中益气汤调补脾胃；若脾胃先损者，以补中益气为主，以六味地黄丸温存肝肾，多有得生者。若误用黄蘗、知母之类，则复伤脾胃，饮食日少，诸脏愈虚，元气下陷，腹痞作泻，则不可救矣。夫衄血吐血之类，因虚火妄动，血随火而泛行，或阳气虚不能摄血归经而妄行，其脉弦洪，乃无根之火浮于外也。大抵此证因四五六月为火土大旺，金水衰涸之际，不行独宿淡味，保养二脏，及十一二月火气潜藏，不远帏幕，戕贼真元，故至春末夏初，患头脚软，食少体热，注夏之病。或少有老态，不耐寒暑，不胜劳役，四时迭病，皆因气血方长而劳心亏损，或精血未满而早斵丧，故其见证难以名状。若左尺脉虚弱，或细数，是左肾之真阴不足也，用六味丸。右尺脉迟软，或沉细而数欲绝，是命门之相火不足也，用八味丸。至于两尺微弱，是阴阳俱虚也，十补丸。此皆滋其化源也，仍参发热及欬嗽诸证治法用之。】 
若兼衄血欬血，出于肺也，加桑白皮一钱，黄芩、山栀各五分炒。若兼嗽血痰血，出于脾也，加桑白皮、贝母、黄连、栝蒌仁各七分。若兼呕吐血，出于胃也，加山栀、黄连、干姜、蒲黄各一钱炒、韭汁半盏、姜汁少许。若兼咯唾血，出于肾也，加桔梗、元参、侧柏叶炒各一钱。
【 注　按前方，惟上古之人，形病俱实者，宜用之。今之患者，多属形病俱虚，治者当求其属而主之。前证郁热伤肺而衄血者，用黄芪益气汤；肺气虚热，不能摄血而衄者，用四君子加芎、归、五味子；郁结伤脾而嗽吐血者，用归脾汤；胃经有热而嗽吐血者，用犀角地黄汤；胃气弱而嗽吐血者，用四君子加芎、归、升麻；肾经虚热，阴火内动而咯吐血，用六味丸、补中益气汤；怒动肝火而见血者，用加味逍遥散；肾涸肝火动而见血者，用六味丸。虽曰血得热而错经妄行，亦有卫气虚，不能统摄荣血而为妄行者，不可不察。已上诸证，皆属足三阴亏损，虚火内动所作。非外因所致，皆宜六味丸、补中益气汤，滋其化源，是治本也。其因甚多，不能枚举，治者当临证而制宜，庶无误矣。】 
若先见血证，或吐衄盛大者，宜先治血。治法：轻小者凉血止血；盛大者先消瘀血，次止血凉血。盖血来多必有瘀于胸膈，不先消化之，则止之凉之不应也。葛可久《十药神书》方可次第检用。方内惟独参汤止可用于大吐血后，昏倦脉微细气虚者。气虽虚而复有火，可加天门冬五钱。若如前所云阴虚火动，潮热盗汗，欬嗽脉数，不可用。
【 注　按刘宗厚先生云：荣者，水谷之精也，和调于五脏，洒陈于六腑，乃能入于脉也。源源而来，生化于脾，总统于心，藏受于肝，宣布于肺，施泄于肾，灌溉一身，是以出入升降濡润宣通者，由此使然也。故经云：气主嘘之，血主濡之。又云：肺朝百脉之气，肝统诸经之血，气血为人身之橐钥也。观此多因饮食起居，六淫七情失宜，亏损元气，以致诸经失职，不能司摄，法当调补脾肺之气，使血各归其源，诸病自愈矣。若潮热欬嗽而脉数者，元气虚弱，假热之脉也，尤当用甘温调补脾胃为善。】 
若病属火，大便多燥，然须节调饮食，勿令泄泻。若胃气复坏，泄泻稀溏，则前项寒凉之药难用矣。急宜调理脾胃，用白朮、茯苓、陈皮、半夏，神曲、麦芽、甘草等药，俟胃气复，然后用前本病药。收功保后，可合补阴丸常服之，及用葛可久方。
【 注　按《内经》云：肾开窍于二阴。若肾经津涸者，用六味丸；脾肺气虚者，补中益气汤；脾经郁结者，加味归脾汤；气血虚者，八珍汤。若发热作渴饮冷，用竹叶黄芪汤。若膏粱厚味积热者，加味清胃散。】 
杏仁、白茯苓、橘红、五味、桔梗、甘草为劳嗽主方。若见血者，加阿胶、当归、芍药、天门冬、知母、贝母、桑白皮，亦于前肺虚阴虚二条择用。大抵欬嗽见血，多是肺受热邪，气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而欬血者，则宜用人参、黄芪、(艹款)冬花等药，但此等证不多耳。
【 注　按前证亦有劳伤元气，内火妄动而伤肺者；亦有劳伤肾水，阴火上炎而伤肺者；有因过服天门冬、生地寒药，损伤脾胃，不能生肺金而不愈者；有因误用黄蘗、知母之类，损伤阳气，不能生阴精而不愈者。凡此皆脾肺亏损而肾水不足，以致虚火上炎，真脏为患也。须用补中益气汤补脾土而生肺金，用六味地黄丸滋肾水而生阴精，否则不救。】 

　　医宗必读 【 明?李中梓】 

　　　吐血

上盛下虚，血随气上，法当顺气，气降则血归经矣，苏子降气汤。脉来微软，精神困倦，是气虚不能摄血，人参饮子，或独参汤。脉洪有力，精神不倦，胷中满痛，或吐血块，用生地黄、赤芍药、当归、丹皮、丹参、桃仁、大黄之属，从大便导之。血以上出为逆，下出为顺，苟非大虚泄泻者，皆当行之以转逆为顺，此釜底抽薪之妙法。若吐血已多，困倦虚乏者，不可行也。吐多而急欲止之，生地黄、当归，丹皮、赤芍药煎汤，入藕汁、童便各一钟、血余灰二钱、墨灰五分，调匀热服。怒气伤肝者，丹皮、芍药、木香之属；劳心者，莲子、糯米、柏仁、远志、枣仁、茯神之属；酒伤者，干葛、茅花、侧柏、荆芥穗之属；饮食伤胃者，白朮、陈皮、甘草、谷糵、砂仁之属；吐血色黯，脉迟而寒者，理中汤；劳力者，苏子降气汤加阿胶，或以猪肺煮熟蘸白芨末食之。

　　　欬嗽咯血

涎唾中有少血散漫者，此肾虚火炎之血也，六味地黄汤加童便、阿胶。血如红缕，在痰中嗽出者，此肺血也，二冬、二母、白芨、阿胶、甘草、苡仁、紫菀、百合、桔梗。肺伤者，其人劳倦，人参救肺散。肺痿吐脓血，薏苡仁煮粥，日服半升。凡血证既久，古人多以胃药收功，四君子汤。不嗽而血从咯出，此肾血也，地黄、牛膝、牡丹皮、茯苓、当归、青黛、元参、童便。

　　证治准绳 【 明?王肯堂】 

　　　总论

血溢、血泄、诸蓄妄证，其始也，予率以桃仁、大黄行血破瘀之剂折其锐气，而后区别治之。虽往往获中，然犹不得其所以然也。后来四明遇故人苏伊举，闲论诸家之术，伊举曰：吾乡有善医者，每治失血蓄妄，必先以快药下之。或问失血复下，虚何以当？则曰：血既妄行，迷失故道，不去蓄利瘀，则以妄为常，曷以御之？且去者自去，生者自生，何虚之有？予闻之愕然曰：名言也！昔者之疑，今释然矣。
大抵溲血、淋血、便血三者，虽以前后阴所出之窍血有不同，然于受病则一也，故治分标本亦一也。其散血止血之药，无越于数十品之间，惟引导佐使，各走其乡者少异耳。

　　医贯 【 明?赵献可】 

　　　论血证

客有问于余曰：失血一证，危急骇人，医疗鲜效。或暴来而顷刻即逝，或暂止而终亦必亡，敢问有一定之方可获万全之效否？余曰：是未可以执一论也。请备言之。凡血证先分阴阳，有阴虚，有阳虚。阳虚补阳，阴虚补阴，此直治之法，人所共知。又有真阴真阳，阳根于阴，阴根于阳。真阳虚者，从阴引阳；真阴虚者，从阳引阴。复有假阴假阳，似是而非，多以误人。此真假二字，旷世之所不讲，举世之所未闻，在杂病不可不知，在血证为尤甚也。汝知之乎？既分阴阳，又须分三因。风寒暑湿燥火，外因也；过食生冷，好啖炙煿，醉饱无度，外之因也。喜、怒、忧、思、恐，内因也；劳心好色，内之因也。跌扑闪肭，伤重瘀蓄者，不内外因也。既分三因，而必以吾身之阴阳为主，或阴虚而挟内外因也，或阳虚而挟内外因也。盖阴阳虚者，在我之正气虚也；三因者，在外之邪气有余也。邪之所凑，其气必虚。不治其虚，安问其余！
客问曰：吐衄血者，从下炎上之火。暑热燥火，固宜有之，何得有风寒之证？曰：此六淫之气，俱能伤人。暑热者，十之一二，火燥者半，风寒者半，而火燥之后，卒又归于虚寒矣。《内经》曰：岁火太过，炎暑流行，肺金受刑，民病血溢血泄。又曰：少阳之复，火气内发，血溢血泄。是火气能使人失血也。又云：太阳司天，寒淫所胜，血变于中，民病呕血血泄，鼽衄善悲。又太阳在泉，寒淫所胜，民病血见。是寒气能使人失血也。又云太阴在泉，湿淫所胜，民病血见。是湿气使人失血也。又云：少阴司天之政，水火寒热，持于气交，热病生于上，清病生于下，寒热凌犯而争于中，民病血溢血泄。是寒热凌犯，能使人失血者也。太阴司天之政，初之气风湿相薄，民病血溢。是风湿相搏血溢也。又云：岁金太过燥气流行，民病反侧，欬逆甚而血溢。是燥气亦能使人血溢也。六气俱能使人血溢，何独火乎？况火有阴火阳火之不同，日月之火与灯烛之火不同，炉中之火与龙雷之火不同。又有五志过极之火，惊而动血者，火起于心；怒而动血者，火起于肝；忧而动血者，火起于肺；思而动血者，火起于脾；劳而动血者，火起于肾。能明乎火之一字，而于血之理思过半矣。
刘河间以五运六气暑火立论，故端用寒凉以治火，而后人宗之。不知河间之论，但欲与仲景《伤寒论》对讲，各发其所未发之旨耳，非通论种种不同之火也。东垣论脾胃之火必须温养，始禁用寒凉。丹溪立阴虚火动之论，亦发前人所未发，可惜大补阴丸、补阴丸二丸中，俱以黄蘗、知母为君，而寒凉之弊又甚行矣。嗟乎！丹溪之书不息，岐黄之道不着。余特撰阴阳五行之论，以申明火不可以水灭，药不可以寒攻也。六淫中虽俱能病血，其中独寒气致病者居多，何也？盖寒伤荣，风伤卫，自然之理。又太阳寒水，少阴肾水，俱易以感寒，一有所感，皮毛先入，肺主皮毛，水冷金寒，肺经先受。血亦水也，故经中之水与血，一得寒气，皆凝滞而不行，欬嗽带痰而出。问其人必恶寒，切其脉必紧，视其血中间必有或紫或黑数点，此皆寒淫之验也。医者不详审其证，便以为阴虚火动，而概用滋阴降火之剂，病日深而死日迫矣。余尝用麻黄，桂枝汤而愈者数人，皆一服得微汗而愈。盖汗与血一物也。夺血者无汗，夺汗者无血。余读《兰室秘藏》而得此意，因备记以广其传。
前人云：独有伤暑吐衄者，可用河间法。必审其人面垢口渴，喜饮干呕，腹痛或不痛，发热或不发热，其脉必虚大汗出者，黄连解毒汤主之，甚者白虎汤。愚按暑伤心，心气既虚，暑气故乘而入之；心主血，故吐衄。心既虚而不能主血，恐不宜过用寒凉以泻心，须以清暑益气汤中加丹皮，生地，兼犀角、地黄治之。盖暑伤心，亦伤气，其人必无气以动，脉必虚，以参、芪助气，使气能摄血，斯无弊也。
《金匮》方云：心气不足，吐血衄血者，泻心汤主之。此正谓手少阴心经之阴气不足，本经之阳火亢甚无所辅，肺肝俱受其火而病作，以致阴血妄行而飞越，故用大黄泄去亢甚之火，黄芩救肺，黄连救肝，使之和平，则阴血自复而归经矣。
客问曰：既云须分阴阳，则吐衄者，阴血受病，以四物汤补血足矣。参、芪补气，奚为用之？而复有谓阳虚补阳之说，何耶？曰：子正溺于世俗之浅见也。自王节斋制《本草集要》有云：阴虚吐血者忌人参，服之则阳愈旺而阴愈消，过服人参者死。自节斋一言而世之受病治病者，无问阳虚阴虚而并弃之若砒毒矣，冤哉！冤哉！盖天地间之理，阳统乎阴，血随乎气。故治血必先理气，血脱必先益气，古人之妙用也。
凡内伤暴吐血不止，或劳力过度，其血妄行，出如涌泉，口鼻皆流，须臾不救即死。急用人参一两或二两为细末，入飞罗面一钱，新汲水调如稀糊，不拘时啜服，或用独参汤亦可。古方纯用补气，不入血药，何也？盖有形之血不能速生，无形之气所当急固，无形自能生有形也。若有真阴失守，虚阳泛上，亦大吐血，又须八味地黄汤固其真阴，以引火归原，正不宜用人参。及火既引之而归矣，人参又所不禁。阴阳不可不辨，而先后之分，神而明之，存乎人耳！
凡失血之后，必大发热，名曰血虚发热。古方立当归补血汤，用黄芪一两，当归六钱，名曰补血。而以黄芪为君，阳旺能生阴血也。如丹溪于产后发热，用参、芪、归、芎、黑姜以佐之。或问曰：干姜辛热，何以用之？曰：姜味辛，能引血药入气分而生新血，神而明之。不明此理，见其大热，六脉洪大，而误用发散之剂，或以其象白虎汤证而误用白虎，立见危殆，慎之哉！
客又问曰：阳能统阴，闻命矣。伤寒吐血，亦闻命矣。然除伤寒外，或者寒凉之药不能不少加一二以杀其火势，至于辛热之品，以火济火，恐一入口而直冲不止，奈何？宁和平守中以免谤怨，何如？若丹溪产后用干姜者，为有恶露凝留，故用之以化其瘀，未必可为典要也。余见先生治血证，不惟不用寒凉，而反尝用大辛热之药，屡以奏功，不亦霸乎！曰：子之言，不读古书、不穷至理、不图活人之命者也。试检古人已验之名言以示之。《金匮》方云：吐血不止，柏叶汤主之。柏叶、干姜各二两，艾三把，以水五升，取马通一升，合煮取一升，分温再服。凡吐血不已，则气血皆虚，虚则生寒，是故用柏叶。柏叶生而西向，乃禀兑金之气而生，可制肝木。木主升，金主降，取其升降相配，夫妇之道和，则血得以归藏于肝矣，故用是为君。干姜性热，炒黑则止而不走，用补虚寒之血；艾叶之温，能入内而不炎于上，可使阴阳之气反归于里，以补其寒，用二味为佐。取马通者，为血生于心，心属午，于是用午兽之通主降火，消停血，引领而行为使。仲景治吐血准绳，可以触      类而长之。
《三因方》云：理中汤能止伤胃吐血，以其方最理中脘，分别阴阳，安定气血。按患人果身受寒气，口受冷物，邪入血分，血得冷而凝，不归经络而妄行者，其血必黑黯，其色必白而夭，其脉必微迟，其身必清凉，不用姜、桂而用凉血之剂，殆矣。临病之工，宜详审焉！
客又问曰：吐血可用辛热，为扶阳抑阴，始闻命矣。然复有真阴真阳之说，可得闻乎？答曰：世之言阴阳者，气血尽之矣，岂知火为阳气之根，水为阴血之根乎？吾所谓水与火者，又非心与肾之谓。人身五行之外，另有一无形之火、无形之水，流行于五脏六腑之间。惟其无形，故人莫得而知之。试观之天，日为火之精，故气随之；月为水之精，故潮随之。如星家看五行者，必以太阳、太阴为主。然此无形之水火，又有一太极为之主宰，则又微乎微矣。此天地之正气，而人得以生者。是立命之门，谓之元神；无形之火，谓之元气；无形之水，谓之元精。俱寄于两肾中间，故曰五脏之中，惟肾为真。此真水真火，真阴真阳之说也。曰：真阴真阳，与血何干乎？曰：子但知血之为血，而不知血之为水也。人身涕唾津液，痰汗便溺，皆水也。独血之水随火而行，故其色独红。肾中之真水干，则真火炎，血亦随火而沸腾矣。肾中之真火衰，则真水盛，血亦无附而泛上矣。惟水火奠其位，而气血各顺布焉，故其真阴真阳为要也。曰：既是火之为害，正宜以水治之，而先生独曰火不可水灭，反欲用辛热，何耶？曰：子但知火之为火，而不知火有不同也。有天上之火，如暑月伤暑之病是也，方可以井水沃之，可以寒凉折之。若炉中之火，得水则灭。在人身即脾胃之火，脾胃之中无火，将以何者蒸腐水谷而分温四体耶？至于相火者，龙雷之火，水中之火也。龙雷之火得雨而益炽，惟太阳一照而龙雷自息，及秋冬阳气伏藏，而雷始收声，龙归大海矣。此火不可水灭，而用辛热之义也。当今方书，亦知龙雷之火不可水灭，不可直折，但其注皆曰：黄蘗、知母之类是也。若是，依旧是水灭直折矣。误天下苍生者，此言也。哀哉！曰：黄蘗、知母，既所禁用，治之将何如？若与前所论，理中温中无异法，何必分真阴真阳乎？曰：温中者，理中焦也，非下焦也。此系下焦两肾中先天之真气，与心肺脾胃后天有形之体毫不相干，且干姜、当归、甘草等药俱入不到肾经，惟仲景八味肾气丸斯为对证。肾中一水一火，地黄壮水之主，桂、附益火之原，水火既济之道。盖阴虚火动者，若肾中寒冷，龙宫无可安之穴宅，不得已而游行于上，故血亦随火而妄行。今用桂附二味纯阳之火，加于六味纯阴水中，使肾中温暖，如冬月一阳来复于水土之中，龙雷之火自然归就于原宅。不用寒凉而火自降，不必止血而血自安矣。若阴中水干而火炎者，去桂、附而纯用六味，以补水配火，血亦自安，亦不必去火。总之保火为主，此仲景二千余年之元秘，岂后人可能笔削一字哉？
客又问曰：假寒假热之说何如？曰：此真病之状，惑者误以为假也。经曰：少阴司天之政，水火寒热，持于气交，热病生于上，清病生于下，寒热凌犯而争于中，民病血溢血泄。《内经》盖指人之脏腑而言。言少阴司天者，肾经也。凡肾经吐血者，俱是下塞上热，阴盛于下逼阳于上之假证，世人不识而为其所误者多矣！吾独窥其微，而以假寒治之，所谓假对假也。但此证有二：有一等少阴伤寒之证，寒气自下肾经而感，小腹痛或不痛，或呕或不呕，面赤口渴，不能饮水，胷中烦躁，此作少阴经外感伤寒看，须用仲景白通汤之法治之，一服即愈，不再作。又有一等真阴失守，命门火衰，火不归元，水盛而逼其浮游之火于上，上焦欬嗽气喘，恶热面红，呕吐，痰涎出血，此系假阳之证，须用八味地黄，引火归元。兹二方俱用大热之药，倘有方无法，则上焦烦热正甚，复以热药投之，入口即吐矣。须以水探冷，假寒骗之，下嗌之后，冷性既除，热性始发，因而呕哕皆除。此加人尿、猪胆汁于白通汤下，以通拒格之寒也。用八味汤者，亦复如是。倘一服寒凉，顷刻立死，慎之哉！曰：真假之说，至矣精矣。吾何以辨其为假而识之耶？又何以识其为伤寒与肾虚而辨之耶？曰：此未可以易言也。将欲望而知之，是但可以神遇，而不可以目遇也；将欲闻而知之，是可以气听，而不可以心符也；将欲问而知之，可以意会，而不可以言传也；将欲切而知之，得之心而应之手，巧则在其人，父不能传之子也。若必欲言之，姑妄言乎？余辨之舌耳。凡有实热者，舌胎必燥而焦，甚则黑；假热者，舌虽有白胎而必滑，口虽渴而不能饮水，饮水不过一二口，甚者少顷亦吐出，面虽赤而色必娇嫩，身作躁而欲坐卧于泥水中，此为辨也。伤寒者，寒从下受之，女人多有此证，大小便闭，一剂即愈，此暴病也。阴虚者，大小便俱利，吐痰必多，此阴虚火衰之极，不能以一二药愈，男女俱有之。纵使引得火归，又须以参、芪补阳，兼补阴，岁月调理，倘不节欲，终亦必亡而已。余所传如此，此不过糟粕耳。所望于吾子者，得意而忘言，斯得之矣。凡治血证，前后调理，须按三经用药。心主血、脾裹血、肝藏血。归脾汤一方，三经之方也。远志、枣仁补肝以生心火，茯神补心以生脾土，参芪、甘草补脾以固肺气，木香者香先入脾，总欲使血归于脾，故曰归脾。其有郁怒伤脾，思虑伤脾者，尤宜；火旺者加山栀、丹皮；火衰者加丹皮、肉桂。又有八味丸，以培先天之根，治无余法矣。
客问曰：吐血衄血，同是上炎之火，一出于口，一出于鼻，何也？曰：东垣云，衄血出于肺，从鼻中出也。呕血出于胃，吐出，成碗成盆也。咯唾血者，出于肾，血如红缕，在痰中唾中欬咯而出也。痰涎血者，出于脾，涎唾中有少血，散漫而出也。东垣论虽如此，然肺不特衄血，亦能欬血唾血，胃不特呕血，肝亦呕血。盖肺主气，肝藏血。肝血不藏，乱气自两胁中逆而出之。然总之，是肾水随相火炎上之血也。肾主水，水化液为痰、为唾、为血，肾脉上入肺，循喉咙挟舌本，其支者从肺出，络心注胷中，故病则俱病也。但衄血出于经，衄行清道；吐血出于胃，吐行浊道。喉与咽二管不同也。盖经者走经之血，走而不守，随气而行。火气急，故随经直犯清道，而出于鼻。其不出于鼻者，则为欬咯，从肺窍而出于咽也。胃者守营之血，守而不走，存于胃中，胃气虚不能摄血，故令人呕吐，从喉而出于口也。曰：今人一见吐衄，便以犀角地黄为必用之药，然耶否耶？曰：犀角地黄，乃是衄血之的方。若阴虚火动，吐血与欬咯者，可以借用成功。若阳虚劳力，及脾胃虚者，俱不宜。盖犀，水兽也。焚犀可以分水，可以通天。鼻衄之血，从任督而至巅顶入鼻中，惟犀角能下入肾水，由肾脉而上引地黄滋阴之品，故为对证。今方书中所载云：如无犀角，以升麻代之。曰：犀角、升麻，气味形性迥不相同，何以代之？曰：此又有说焉。盖缘任冲二脉，附阳明胃经之脉，亦入鼻中，火郁于阳明而不得泄，因成衄者，故升麻可代。升麻，阳明药也。非阳明经衄者，不可代。衄亦有阴虚火衰者，其血必点滴不成流，须用益火之剂，不可概用犀角。有伤寒病五六日，但头汗出，身无汗，际颈而还，小便自利，渴饮水浆，此瘀血证也。宜犀角地黄汤、桃仁承气汤、抵当汤丸。看上下虚实，用犀角地黄汤治上，桃仁承气汤治中，抵当汤丸治下也。
阳统乎阴，天包乎地，血随乎气，故圣人作《易》，于干则曰：大哉干元！乃统天；于坤则曰：至哉坤元，乃顺承天。古人善体《易》义，治血必先理气，血脱益气，故有补血不用四物汤之论。如血虚发热，立补血汤一方，以黄芪一两为君，当归四钱为臣，气药多而血药少，使阳生阴长。又如失血暴甚欲绝者，以独参汤一两顿煎服，纯用气药。斯时也，有形之血不能速生，几微之气所当急固。使无形生出有形，盖阴阳之妙，原根于无也。
有怒气伤肝而成吐衄者，其人必唇青面青脉弦，须用柴胡栀子清肝散。有郁气伤脾者，须用归脾汤加丹皮、山栀。推而广之，世人因郁而致血病者多。凡郁皆肝病也。木中有火，郁甚则火不得舒，血不能藏而妄行。但郁之一字，不但怒为郁，忧为郁，怒与忧固其一也。若其人素有阴虚火证，外为风寒暑湿所感，皮毛闭塞，即为郁，郁则火不得泄，血随火而妄行，郁于经络则从鼻而出，郁于胃脘则从吐而出。凡系郁者其脉必濇，其人必恶风恶寒，不知者便以为虚而温补之，误矣！须视其面色必滞，必喜呕，或口苦、或口酸，审有如是证，必当舒散其郁为主。木郁则达之，火郁则发之是也。其方惟逍遥散为的药，外加丹皮、茱、连，随手而应。血止后，若不用六味地黄以滋其阴，翌日必发。余于五郁论中言之详矣。
有饮酒过多，伤胃而吐血。从吐后出者，以葛花解酲汤，加丹皮倍黄连，使之上下分消，酒病愈，血亦愈矣。
有过啖炙煿辛热等物而得者，上焦壅热，胸腹满痛，血出紫黑成块者，可用桃仁承气汤从大便导之，此釜底抽薪之法。
已上二证，虽属内伤，犹作有余之证，可用前法。
人之吐血，非阴虚则阳虚，余备言矣。今人一见血证，以为阴虚者血虚也，舍四物何法乎？火动者热也，非芩、连、栀、蘗何药乎？欬嗽者火也，非紫菀、百部、知母、贝母何物乎？丹溪、节斋俱有明训，岂能外之？谁知阴虚之证，大抵上热下寒者多，始而以寒凉进之，上焦非不爽快，医者病者，无不以为道在是矣。稍久则食减，又以为食不化，加神曲、山楂。再久而热愈盛，痰嗽愈多，烦躁愈甚，又以药力欠到，寒凉增进，而滑泄腹胀之证作矣，乃以枳壳、大腹皮宽中快气之品进矣。至此不毙，将待何时！是故欬嗽吐血，时时发热，未必成瘵也，服四物、黄蘗、知母之类不已，则瘵成矣。胸满膨胀，悒悒不快，未必成胀也，服山楂、神曲之药不已，则胀成矣。面浮胕肿，小便秘濇，未必成水也，服渗利之药不已，则水成矣。气滞膈塞，未必成噎也，服青皮、枳壳宽快之药不已，则噎成矣。成则不可服药。及阽于危，乃曰病犯条款，虽对证之药，无可奈何也。
问吐血多起于欬嗽，欬嗽血者，肺病也。方家多以止嗽药治肺，兼治血而不效，何也？曰：诸书虽分欬血、嗽血出于肺，咯血、唾血出于肾。余谓欬、嗽、咯、唾皆出肾。盖肾脉入肺，循喉咙挟舌本，其支者从肺出络心，注胷中，故二脏相连，病则俱病，而其根在肾。肾中有火有水，水干火燃，-阴火刑金，故欬；水挟相火而上，化为痰入于肺，肺为清虚之府，一物不容，故嗽；中有痰唾带血而出者，肾水从相火炎上之血也。岂可以欬嗽独归之肺耶？《褚氏遗书》津润论云：天地定位，水位乎中。人肖天地，亦有水焉。在上为痰，在下为水，伏皮为血，从毛窍中出为汗。可见痰也、水也、血也，一物也。血之带痰而出者，乃肾水挟相火炎上也。又云：服寒凉百不一生，饮溲溺百不一死。童便一味，可谓治血之要。然但暴发之际，用之以为降火消瘀之急剂则可，若多服亦能损胃。褚氏特甚言寒凉之不可用耳。曰：若是则黄蘗、知母既所禁用，童便又不宜多服，治之当如何？曰：惟六味地黄独补肾水，性不寒凉，不损脾胃，久服则水升火降而愈。又须用人参救肺补胃药收功，使金能生水，盖滋其上源也。
又有一等肾水泛上，上侵于肺，水冷金寒，故欬嗽。肺气受伤，血无所附，故亦吐血。医见嗽血者，火也。以寒折之，病者危而危者，毙矣。须用八味丸补命门火以引水归原，次用理中汤补脾胃以补肺之母，使土能克水，则肾水归源而血复其位矣。

古今图书集成医部全录卷二百七十三

　血门

　　医门法律 【 清?喻昌】 

　　　虚劳血证

虚劳之证，《金匮》叙于血痹之下，可见劳则必劳其精血也。营血伤则内热起，五心常热，目中生花见火，耳内蛙聒蝉鸣，口舌糜烂，不知正味，鼻孔干燥，呼吸不利。乃至饮食不为肌肤，怠惰嗜卧，骨软足酸，营行日迟，卫行日疾，营血为卫气所迫，不能内守而脱出于外，或吐或衄，或出二阴之窍。血出既多，火热迸入，逼迫煎熬，漫无休止，营血有立尽而已。虚劳之疾，百脉空虚，非粘腻之物填之不能实也；精血枯涸，非滋湿之物濡之不能润也。宜用人参、黄芪、地黄、二冬、枸杞、五味之属，各煎膏。另用青蒿以童便煎膏，及生地汁、白莲藕汁、乳汁、薄荷汁，隔汤炼过，酌定多少，并鹿角胶、霞天膏合和成剂，每用一匙，汤化服之。如欲行瘀血，加入酢制大黄末、元明粉、桃仁泥、韭汁之属；欲止血，加入京墨之属；欲行痰，加入竹沥之属；欲降火，加入童便之属。
凡虚劳之证，大抵心下引胁俱疼，盖滞血不消，新血无以养之，更宜用膏子加韭汁、桃仁泥。

　　景岳全书 【 明?张介宾】 

　　　总论

万物生成之道，惟阴与阳。非阳无以生，生者神其化也；非阴无以成，成者立其形也。人有阴阳，即为气血。阳主气，故气全则神王；阴主血，故血盛则形强。人生所赖，惟斯而已。然人之初生，必从精始。精之与血，若乎非类，而丹家曰，涕、唾、精、津、汗、血、液，七般灵物总属阴。由此观之，则凡属水类，无非一六所化，而血即精之属也。但精藏于肾，所蕴不多；而血富于冲，所至皆是。盖其源源而来，生化于脾，总统于心，藏受于肝，宣布于肺，施泄于肾，灌溉一身，无所不及。故凡为七窍之灵，为四肢之用，为筋骨之和柔，为肌肉之丰盛，以至滋脏腑，安神魂，润颜色，充营卫，津液得以通行，三焦得以调畅，凡形质所在，无非血之用也。是以人有此形，惟赖此血。故血衰则形萎，血败则形坏，而百骸表里之属，凡血亏之处，则必随所在，而各见其偏废之病。倘至血脱，则形何以立？气何所归？亡阴亡阳，其危一也。然血化于气而成于阴，阳虚固不能生血，所以血宜温而不宜寒；阳亢则最能伤阴，所以血宜静而不宜动。此盈虚性用之机，苟能察其精义，而得养营之道，又何血病之足虑哉！
血本阴精，不宜动也，而动则为病。血主营气，不宜损也，而损则为病。盖动者多由于火，火盛则逼血妄行；损者多由于气，气伤则血无以存。故有以七情而动火者，有以七情而伤气者；有以劳倦色欲而动火者，有以劳倦色欲而伤气者。或外邪不解而热郁于经，或纵饮不节而火动于胃，或中气虚寒则不能收摄而注陷于下，或阴盛格阳则火不归原而泛溢于上，是皆动血之因也。故妄行于上则见于七窍，流注于下则出乎二阴，或壅瘀于经络则发为痈疽脓血，或郁结于肠脏则留为血块血症，或乘风热则为斑为疹，或滞阴寒则为痛为痹，此皆血病之证也。若七情劳倦不知节，潜消暗烁不知养，生意本亏而耗伤不觉，则为营气之羸，为形体之敝，此以真阴不足，亦无非血病也。故凡治血者，当察虚实，是固然矣。然实中有虚，则于疼痛处不宜攻击者，此似实非实也；热中有寒，则于火证中有速宜温补者，此似热非热也。夫正者正治，谁不得而知之？反者反治，则吾未见有知之者。矧反证甚多，不可置之忽略也。
失血于口者，有咽、喉之异。盖上焦出纳之门户，惟咽、喉二窍而已。咽为胃上窍，故由于咽者，必出于胃；喉为肺上窍，故由于喉者，必出于肺。然喉连于肺，而实总五脏之清道；咽连于胃，而实总六腑之浊道。此其出于肺者，人知病在五脏，而不知出于胃者，亦多有由乎脏者也。何也？观《内经》曰：五脏者，皆禀气于胃。胃者，五脏之本也。然则五脏之气，皆禀于胃，而五脏之病，独不及于胃乎？今见吐血之证，古人云：呕血者出于胃，而岂知其亦由乎脏也？盖凡胃火盛而大吐者，此本家之病，无待言也。至若怒则气逆，甚则呕血者，亦必出于胃脘，此气逆在肝，木邪乘胃而然也。又如欲火上炎，甚则呕血者，亦必出于胃脘，此火发源泉，阴邪乘胃而然也。由此观之，则凡五志之火，皆能及胃而血出于咽者，岂止胃家之病？但欬而出者，必出于喉，出于喉者，当察五脏；呕咯而出者，必出于咽，出于咽者，则五脏六腑皆能及之。且胃以水谷之海，故为多气多血之腑，而实为冲任血海之源。故凡血枯经闭者，当求生血之源，源在胃也；而呕血吐血者，当求动血之源，源在脏也。于此不明，济者鲜矣。
凡失血等证，身热脉大者难治，身凉脉静者易治。若喘欬急而上气逆，脉见弦紧细数，有热不得卧者，死。

　　　吐血证治

凡治血证，须知其要，而血动之由，惟火惟气耳。故察火者，但察其有火无火；察气者，但察其气虚气实。知此四者，而得其所以，则治血之法无余义矣。
凡口鼻见血，多由阳盛阴虚，二火逼血而妄行诸窍也。悉宜以一阴煎加清降等剂为主治。盖血随气上，则有升无降，故惟补阴抑阳，则火清气降而血自静矣。此治阳盛动血之大法也。火盛逼血妄行者，或上或下，必有火脉火证可据，乃可以清火为先，火清而血自安矣。宜芩、连、知、蘗、元参、栀子、童便、犀角、天花粉、生地、芍药、龙胆草之属，择而用之。如阳明火盛者，须加石膏。三焦热极，或闭结不通者，须加大黄。如热壅于上，火不能降者，于清火药中须加泽泻、木通、栀子之属导之泄之，则火可降血可清也。然火有虚实，或宜兼补，或宜兼清，所当酌也。若以假火当真火，则害不旋踵矣。
气逆于脏，则血随气乱而错经妄行，然必有气逆喘满，或胷胁痛胀，或尺寸弦强等证。此当以顺气为先，宜陈皮、青皮、杏仁、白芥子、泽泻之属主之。有火者，宜栀子、芍药之类，兼以平肝；无火者宜香附、乌药、干姜、郁金之属，用行阴滞。然此必气实多逆者乃堪用，此盖顺气则血自宁也。其或实中有虚不堪消耗者，则或宜暂用，或酌其佐使，不可拘也。
凡火不盛，气不逆，而血动不止者，乃其元阴受损，营气失守，病在根本而然。经曰：起居不节，用力过度，则络脉伤。阳络伤则血外溢，血外溢则吐衄；阴络伤则血内溢，血内溢则后血。此二言者，最得损伤失血之源。故凡治损伤，无火无气而血不止者，最不宜妄用寒凉以伐生气，又不宜妄用辛燥以动阳气。盖此二者，大非真阴亏损者所宜，而治此之法，但宜纯甘至静之品，培之养之，以完固损伤，则营气自将宁谧，不待治血而自安矣。且今人以劳伤而病者，多属此证，若不救根本，终必败亡。
吐血失血等证，凡见喘满欬嗽，及左右腔膈间有隐隐胀痛者，此病在肺也。若胸膈、膻中之间，觉有牵痛，如缕如丝，或懊憹嘈杂，有不可名状者，此病在心主包络也。若胷腹膨膨，不知饥饱，食饮无味，多涎沫者，此病在脾也。若胁肋牵痛，或躁扰喘急不宁，往来寒热者，此病在肝也。若气短似喘，声哑不出，骨蒸盗汗，咽干喉痛，动气忡忡者，此病在肾也。若大呕大吐，烦渴头痛，大热不得卧者，此病在胃也。于此而察其兼证，则病有不止一脏者，皆可参合以辨之也。其于治法，凡肺病者，宜清降，不宜升浮；心主病者，宜养营，不宜耗散；脾病者，宜温中，不宜酸寒；肝病者，或宜疏利，或宜甘缓，不宜秘滞；肾病者，宜壮水，宜滋阴，不宜香燥克伐；胃病者，或宜大泻，或宜大补，当察兼证虚实，勿谓阳明证尽可攻也。
治血之药，凡为君为臣，或宜专用，或宜相兼。病有浅深，方有轻重，其间参合之妙，固由乎人，而性用之殊，当知其类也。血虚之治，有主者，宜熟地、当归、枸杞、鹿胶、炙甘草之属。血虚之治有佐者，宜山药、山茱萸、杜仲、枣仁、菟丝子、五味子之属。血有虚而微热者，宜凉补之，以生地、麦冬、芍药、沙参、牛膝、鸡子清、阿胶之属。血有因于气虚者，宜补其气，以人参、黄芪、白朮之属。血有因于气实者，宜行之降之，以青皮、陈皮、枳壳、乌药、沉香、木香、香附、(艹舌)蒌、杏仁、前胡、白芥子、海石之属。血有虚而滞者，宜补之活之，以当归、牛膝、川芎、熟地、醇酒之属。血有寒滞不化，及火不归原者，宜温之以肉桂、附子、干姜、姜汁之属。血有乱动不宁者，宜清之和之，以茜根、山楂、丹皮、丹参、童便、贝母、竹沥、竹茹、百合、茅根、侧柏、藕汁、荷叶蒂、柿霜、桑寄生、韭汁、萝卜汁、飞罗面、黑墨之属。血有大热者，宜寒之泻之，以黄连、黄芩、黄蘗、知母、元参、天花粉、栀子、石膏、龙胆草、苦参、桑白皮、香薷、犀角、青黛、童便、槐花之属。血有畜而结者，宜破之逐之，以桃仁、红花、苏木、延胡、三棱、蓬朮、五灵脂、大黄、芒硝之属。血有陷者，宜举之，以升麻、柴胡、川芎、白芷之属。血有燥者，宜润之，以奶酪、酥油、蜂蜜、天门冬、柏子仁、苁蓉、当归、百合、胡桃肉之属。血有滑者，宜濇之止之，以椶灰、发灰、白芨、人中白、蒲黄、松花、百草霜、百药煎、诃子、五味子、乌梅、地榆、文蛤、川续断、椿白皮之属。血有濇者，宜利之，以牛膝、车前、茯苓、泽泻、木通、瞿麦、益母草、滑石之属。血有病于风湿者，宜散之燥之，以防风、荆芥、葛根、秦艽、苍朮、白朮、半夏之属。
治血之剂，古人多以四物汤为主，然亦有宜与不宜者。盖补血行血，无如当归。但当归之性动而滑，凡因火动血者忌之，因火而嗽，因湿而滑者，皆忌之。行血散血，无如川芎。然川芎之性升而散，凡火载血上者忌之，气虚多汗，火不归原者皆忌之。生血凉血，无如生地；敛血清血，无如芍药。然二物皆凉阳，凡虚者，非宜也；脾弱者，非宜也；脉弱身凉多呕便溏者，皆非宜也。故凡用四物以治血者，不可不察其宜否之性。
吐血病当知轻重，凡偶有所伤而根本未摇者，轻。但随其所伤而宜清则清，宜养则养，随药可愈也。惟积劳积损，致元气大虚，真阴不守，乃为危证。此惟不慎所以致病，倘病已及身而犹不知慎，则未有能善其终者。非加意慎重，而徒恃药力，以求免者，难矣。
吐血咯血，因劳损而气虚脉静，或微弦无力，既非火证，又非气逆而血妄行，此真阴内损络脉受伤也。惟用甘醇补阴，培养脉络，使营气渐固，而血自安。宜一阴煎、左归饮、六味地黄汤、小营煎之类，酌宜用之。若虚在气分者，宜五福饮、或大补元煎为最佳。此等证候，最忌寒凉，亦忌行散，以其非虚损所宜也。
吐血咯血，凡兼口渴咽痛，躁烦喜冷，脉滑便实，小水赤热等证，此水不济火，阴虚阳盛而然。治当滋阴壮水，微佐清凉，宜二阴煎、四阴煎，或加减一阴煎、生地黄饮子、天门冬丸之类，察其脏气，随宜用之。若热不甚者，惟一阴煎、左归饮，或六味地黄汤之类为宜。此证大忌辛温，如芎、归、芪、朮、杜仲、破故纸、香附、砂仁、姜、桂之属，皆所当避。
吐血全由火盛而逼血上行者，宜察火之微甚。火微者，宜《局方》犀角地黄汤，或清化饮主之；火暴甚而根本无伤者，宜抽薪饮、徙薪饮、或黄连解毒汤、三黄丸之类主之。若胃火热甚，而烦热作渴，头痛脉滑，气壅而吐血不止者，宜白虎汤、或抽薪饮。若胃火炽盛而兼阴虚水亏者，宜玉女煎。若阳明实热甚而兼便结腹胀气壅不降者，宜《拔萃》犀角地黄汤，或凉膈散，或桃仁承气汤之类主之。然此证不多见，必审的确乃可用之，勿孟浪也！又凡属火证，皆宜童便。
饮酒过多而吐血者，宜徙薪饮、清化饮，或葛花解酲汤、加黄连、丹皮主之。
怒气伤肝，动肝火则火载血，上动肝气则气逆血奔，所以皆能呕血。凡肝火盛者，必有烦热脉证，宜芍药、生地黄、丹皮、栀子、泽泻、芩、连之属，降其火而血自清。若肝气逆者，必有胷胁痛满等证，宜芍药、生地黄、青皮、陈皮、枳壳、贝母、泽泻之属，行其气而血自清。若火因气逆者，惟化肝煎为宜。其有病虽因怒而或逆，气已散者，不得再加行散以伤真气；或肝火已平，勿得过用苦寒，再损元阳。且凡肝气为邪，每多侮土，故当致脾胃受伤及营血失守等证。若察其无胀无火，脉虚神困而血有妄行者，此其病伤在脾，治当专理中气，宜五阴煎、五福饮之类主之。或兼火不生土，则理中汤、理阴煎之属皆不可少。勿谓始因怒气而专意伐肝也。
忧思过度，损伤心脾，以致吐血咯血者，其病多非火证。或常见气短气怯，形色憔悴，或胸怀郁结，食饮无味，或腹虽觉饥而不欲食，或神魂惊困而卧不安，是皆中气亏损，不能收摄所致，速宜救本，不得治标，惟五福饮、五阴煎之类为宜。其或气陷而稍滞者，宜归脾汤；若阳分不足者，宜理中汤，或理阴煎之类主之；若素多劳倦思虑，或善呕吐，或善泻泄而忽致吐血下血者，此脾虚不能摄血，非火证也，宜六味回阳饮大加白朮主之，切不可用清寒等药。
暑毒伤人，多令人吐衄失血。盖暑气通心，火毒刑肺也。然暑既伤心，热又伤气，其人必脉虚气怯，体倦息微。若但知为热而过用寒凉，则气必愈伤，害斯甚矣。此惟生脉散、人参汤之属为宜。若气虚之甚者，当以人参、黄芪并加用之。若火甚而热渴烦闷者，宜人参白虎汤、或竹叶石膏汤。若气不甚虚者，宜《局方》犀角地黄汤，或枇杷叶散。
格阳失血之证，多因色欲劳伤过度，以致真阳失守于阴分，则无根虚火浮泛于上，多见上热下寒，或头红面赤，或喘促躁烦，而大吐大衄，失血不止。但其六脉细微，四肢厥逆，或小便清利，大便不实者，此格阳虚火证也。速宜引火归原，用镇阴煎或八味地黄汤之类，则火自降而血自安矣。若用寒凉，阳绝则死。
所吐之血色黑而黯，必停积失位之血，非由火逼而动也。或面白息微，脉见缓弱，身体清凉，此必脾胃气虚，不能摄血而然，皆非火证，若用凉血之剂，必致殆矣。《三因方》云：理中汤能止伤胃吐血，以其温中大能分理阴阳，安和胃气，故当用也。若察其虚在阴分，则又惟理阴煎为最宜。
暴吐暴衄，失血如涌，多致血脱气亦脱，危在顷刻者。此其内伤败剧而然，当此之际，速宜补气为主。盖有形之血不能即生，无形之气所当急固。但使气不尽脱，则命犹可保，血渐可生，宜急用人参一二两为细末，加飞罗面一钱许，或温水或井华冷水，随其所好，调成稀糊，徐徐服之；或浓煎独参汤徐服亦可。此正血脱益气，阳生阴长之大法也。
凡血逆上焦，紫黑成块，或痛或闷，结聚不散者，惟宜行散，或吐出方好。大都治血之法，多忌辛散，恐其能动血也。惟此留滞之血，则不妨用之。如四物汤加香附、肉桂、苏木、红花之属，无不可也。或服韭汁，亦善行瘀血。
若火郁不散，致血有留滞者，惟于四物汤加炒山栀，大能清胃脘之血。
吐血不能止者，惟饮童便最效；或捣侧柏叶，以童便二分，酒一分和而温饮之，大能止血。
《褚氏遗书》曰：喉有窍，欬血杀人；肠有窍，便血杀人。便血犹可治，欬血不可医。饮溲溺者，百不一死；服寒凉者，百不一生。血虽阴类，运之者其阳和乎？愚谓褚氏阳和之说，真元理之法言，不可不知也。若溲溺之用，则但于邪热上炎者，借以降火，是诚善矣。其如伤在脾胃，或阳虚阴胜等证，则大非所宜，勿谓百不一死可概用也。

　　　欬咯唾血证治

凡欬血嗽血者，诸家皆言其出于肺；咯血唾血者，皆言其出于肾。是岂足以尽之？而不知欬、嗽、咯、唾等血，无不有关于肾也。何也？盖肾脉从肾上贯肝膈入肺中，循喉咙，挟舌本，其支者从肺出心络，注胸中，此肺肾相联，而病则俱病矣。且血本精类，而肾主五液，故凡病血者，虽有五脏之辨，然无不由于水亏，水亏则火盛，火盛则刑金，金病则肺燥，肺燥则络伤而嗽血，液涸而成痰，此其病标固在肺，而病本则在肾也。苟欲舍肾而治血，终非治之善者。但肾中自有水火，水虚本不能滋养，火虚尤不能化生，有善窥水火之微者，则洞垣之目无过是矣。
欬血嗽血，皆从肺窍中出，虽若同类而实有不同也。盖欬血者少痰，其出较难；嗽血者多痰，其出较易。欬而少痰者，水竭于下，液涸于上也，亦名干嗽；嗽而多痰者，水泛于上，血化为痰也，亦谓之白血。此二者之治，虽皆宜壮水补阴，凡一阴煎、四阴煎、六味地黄汤、麦门冬汤、天门冬丸，贝母丸之类，皆必用之药也。然干欬者宜加滋润为佐，如天冬、麦冬、百合、柏子仁、茜根之属，或当归亦可酌用；多痰者宜加清降为佐，如贝母、海石、竹沥、阿胶之属，而当归则非所宜也。
王节斋曰：大抵欬嗽见血，多是肺受热，邪气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而欬血者，则宜人参、黄芪、(艹款)冬花等药，但此等证不多耳。愚按王氏之说，乃多以火证为言。故凡治血因火动而为欬嗽者，则不得不于滋阴药中加清火等剂，如黄芩、桑皮、清肺火，黄连、清心火，石膏清胃火，栀子、龙胆草清肝火，黄蘗、知母清肾火，贝母、(艹舌)蒌、竹叶、枇杷叶润肺化痰。此等治法，非不可用，然惟火之偶盛而根本未亏者，则但去其火，自无不愈。若用此法，概治劳损，总不过暂解燃眉，终非救本之道。盖凡阴虚生火等证，多以真阴受伤，水亏而然，此其所重在阴，不当在火。若治火太过，则未免脾肾俱败，必致不救，此所以虚火宜补也。且常有过服天冬、生地之类，致伤胃气不能生金而不愈者，又有妄用黄蘗、知母之属，愈损真阴，遏绝生气而不复者，此又伤而复伤，则尤为脾胃肾三阴亏损之害。故凡欲壮水补阴者，无如一阴煎、左归饮，或五阴煎、五福饮、大补元煎、六味地黄丸等方为最妥。其有火本无根，化元失守，或误用寒凉而病及脾肺，故有寒在上焦而为呕恶短气眩运者，有寒在中焦而为膨满痰涎饮食不运者，有寒在下焦而为溏泄腹痛，小水不化，足寒膝冷等证，则理中汤、理阴煎，或右归饮、右归丸、八味地黄丸之类，皆当随证随脏，择而用之。勿谓见血者多是肺受热邪而但知滋阴降火，则害人多矣。
咯血唾血，古皆云出于肾；痰涎之血，云出于脾。此亦未必然也。凡咯血者，于喉中微咯即出，非若欬血嗽血之费力而甚也。大都欬嗽而出者出于脏，出于脏者其来远；一咯而出者出于喉，出于喉者其来近。其来远者内伤已甚，其来近者不过在经络之间。所以凡见咯血、唾血及痰涎中带血者，多无欬嗽发热气喘骨蒸等证，此其轻重为可知矣。治此之法，凡因火者，亦不过微清脾肺之火；或因劳倦而致者，但为养营补阴，则自无不愈。
劳损之渐者，必初因酒色过度，以致痰中或见血丝，此则本于肝脾肾经，当于未欬未嗽之先，速为调理，宜生地、熟地、天冬、麦冬、枣仁、茯神、茜根、贝母、甘草之属主之。或有火者，宜加黄蘗、知母。仍须加意谨慎，庶无后患，否则必渐甚也。
清晨初起时，每于痰中有淡紫凝血，或块或片，常见数口者，此多以操心动火，或多思郁，或由过饮，但无欬嗽发热等证，即不足虑，此不过致动络血而然，惟天王补心丹、或二阴煎之类最宜。

　　　衄血证治

衄血证诸家但谓其出于肺，盖以鼻为肺之窍也。不知鼻为手足阳明之正经，而手足太阳亦皆至鼻。故仲景曰：太阳病脉浮紧，发热身无汗，自衄者愈，此太阳之衄也。《原病式》曰：阳热怫郁于足阳明而上热，则血妄行为鼻衄，此阳明之衄也。若以愚见言之，则凡鼻衄之血，必自山根以上，睛明之穴而来，而睛明一穴，乃手足太阳，足阳明、阴阳蹻五脉之会，此诸经皆能为衄也。然行于脊背者，无如足太阳为最；行于胷腹者，无如足阳明为最。而尤有其最者，则又惟冲脉为十二经之血海，冲之上俞出足太阳之大杼，冲之下俞会足阳明之气街，故太阳、阳明之至而冲脉无不至矣，冲脉之至则十二经无不至矣。所以衄之微者，不过一经之近；而衄之甚者，则甚至数升或至斗许，并通身形色尽脱，又岂特手太阴一经而病至如是耶？临证者不可不察！
衄血之由内热者，多在阳明经，治当以清降为主。微热者宜生地、芍药、天冬、麦冬、元参、丹参，或《局方》犀角地黄汤、生地黄饮子、麦门冬散之类主之。热甚者宜芩、连，栀、蘗，或茜根散、抽薪饮、加减一阴煎；若兼头痛口渴者，宜玉女煎、白虎汤之类主之。或阳明热极下不通而火壅于上者，宜《拔萃》犀角地黄汤之类，通其下而上自愈。
衄血之由外感者，多在足太阳经。观仲景曰：伤寒脉浮紧，不发汗，因致衄者，麻黄汤主之。曰：伤寒不大便，其小便清者，知不在里，仍在表也，当须发汗；若头痛者，必衄，宜桂枝汤。成无己曰：伤寒衄者，为邪气不得发散，壅盛于经，逼迫于血，因致衄也。麻黄汤、桂枝汤。治衄者，非治衄也，即是发散经中邪气耳。按此论是以凡伤寒因衄而邪得解者，即所以代汗也，不必治之。若虽见衄而脉仍浮紧，热仍不退，是必衄有未透，而表邪之犹未解耳，故仍宜麻黄、桂枝等汤。然此二汤，乃仲景正伤寒之治法，倘病由温热而有未宜于此者，则但于伤寒门择散剂之宜者用之，或于余新方中诸柴胡饮随宜酌用，亦无不可。
衄血虽多由火，而惟于阴虚者为尤多。正以劳损伤阴，则水不制火，最能动冲任阴分之血。但察其脉之滑实有力，及素无伤损者，当作火治如前。若脉来洪大无力，或弦或芤，或细数无神，而素多酒色内伤者，此皆阴虚之证，当专以补阴为主。若有微火者，自当兼而清之，以治其标。若虽见虚热而无真确阳证，则但当以甘平之剂温养真阴，务令阴气完固，乃可拔本塞源，永无后患。如一阴煎、二阴煎、三阴煎、左归饮、六味地黄汤之类，皆必用之剂。如兼气虚者，则五福饮、五阴煎之属，皆当随宜用之。
凡衄血甚多不能止者，用蒜一头，捣如泥，作饼如钱大，厚一分许，贴脚心，左衄贴右，右衄贴左，两俱出者，左右俱贴，即止。又止衄歌及龙骨吹鼻止衄方、湿纸熨蒸法、黑神散，俱可择用。

　　　齿衄证治

血从齿缝牙龈中出者，名为齿衄。此手足阳明二经及足少阴肾家之病。盖手阳明入下齿中，足阳明入上齿中；又肾主骨，齿者骨之所终也。此虽皆能为齿病，然血出于经，则惟阳明为最。故凡阳明火盛，则为口臭而牙根腐烂肿痛，或血出如涌而齿不动摇，必其人素好肥甘辛热之物，或善饮胃强者，多有阳明实热之证。宜内服抽薪饮、清胃饮、清胃散等剂，外以冰玉散敷之。阳明实热之甚，大便闭结不通，而齿衄不止者，宜调胃承气汤下之。肾水不足，口不臭，牙不痛，但齿摇不坚，或微痛不甚，而牙缝时多出血者，此肾阴不固，虚火偶动而然，但宜壮肾，以六味地黄丸、左归丸之类主之。其或阳虚于下而虚火上浮者，宜八味丸、小安肾丸之类主之。阴虚有火而病为齿衄者，其证或多躁渴，或见消瘦，或神气困倦，或小水短濇而热，或六脉浮大而豁，此虽阳明有余而亦少阴不足，宜玉女煎主之。凡属阴虚有火者，则惟此煎为最妙。然必大便多实者，乃可用之。若大便滑泄，或脉细恶寒，下元无火等证，则亦有格阳而然者，当以前吐血条中格阳法治之。

　　　舌衄证治

舌上无故出血如缕者，以心、脾、肾之脉皆及于舌，若此诸经有火，则皆能令舌出血。用蒲黄炒焦为末敷之，或炒槐花为末掺之，或冰玉散敷之，亦可。若火之甚者，仍须用汤饮等剂，以清三阴之火。

　　　溺血证洽

凡溺血证，其所出之由有三：盖从溺孔出者二，从精孔出者一也。溺孔之血，其来近者，出自膀胱，其证溺时必孔道濇痛，小水红赤不利，此多以酒色欲念，致动下焦之火而然。常见相火妄动，逆而不通者，微则淋浊，甚则见血。经曰：胞移热于膀胱则癃而溺血，即此证也。治宜清利膀胱之火，以生地、芍药、牛膝、山栀，黄蘗、知母、龙胆草、瞿麦、木通、泽泻等剂，或七正散、大分清饮、五淋散之属，皆所宜也。溺孔之血，其来远者，出自小肠，其证则溺孔不痛，而血随溺出，或痛隐于脐腹，或热见于脏腑，盖小肠与心为表里，此丙火气化之源，清浊所由以分也。故无论焦心劳力，或厚味酒浆，而上中二焦，五志口腹之火，凡从清道以降者，必皆由小肠以达膀胱也。治须随证察因，以清脏腑致火之源，宜于寒阵中择方用之。若精道之血，必自精宫血海而出于命门。盖肾者主水，受五脏六腑之精而藏之，故凡劳伤五脏，或五志之火，致令冲任动血者，多从精道而出。然何以辨之？但病在小肠者，必从溺出；病在命门者，必从精出。凡于小腹下精泄处，觉有酸痛而出者，即是命门之病。而治之之法，亦与水道者不同。盖水道之血宜利，精道之血不宜利；濇痛不通者亦宜利，血滑不痛者不宜利也。若果三焦火盛者，惟宜清火凉血为主，以生地、芍药、丹皮、地骨、茜根、栀子、槐花、及芩、连、知、蘗之类主之，或约阴丸、约营煎俱可用。若肾阴不足而精血不固者，宜养阴养血为主，以左归饮或人参固本丸之类主之。若肾虚不禁，或病久精血滑泄者，宜固濇为主，以秘元煎、苓朮菟丝丸、金樱膏、玉锁丹、金锁思仙丹之类主之；或续断、乌梅之属，亦所宜用。
若心气不定，精神外驰，以致水火相残，精血失守者，宜养心安神为主，以人参丸、天王补心丹、王荆公妙香散之类主之。
若脾肺气虚下陷，不能摄血而下者，宜归脾汤、人参养营汤、补中益气汤、举元煎之类主之。
血出精道痛者，是即血淋之属，多因房劳以致阴虚火动，营血妄行而然。凡血出命门而濇痛者为血淋，不痛者多为溺血。好色者必属虚也。

　　　便血证治

便血之与肠澼，本非同类。盖便血者，大便多实，而血自下也。肠澼者，因泻痢而见脓血，即痢疾也。观《内经》曰：食饮不节，起居不时者阴受之。阴受之则入五脏，入五脏则(月真)满闭塞，下为飧泄，久为肠澼。此可见肠澼之因飧泄，自与便血不同，而治亦有异。且便血有夙疾，而肠澼惟新邪，尤为易辨。今诸书以此类言者，皆误也。兹列便血证治于此，而肠澼之义则在痢疾门。故凡临此证者，必须详察大便之燥泄何如，庶不致疑似误认之谬。然多酒之人必多溏泄，亦多便血，是又不可因泄而作肠澼也。
大便下血，多由肠胃之火，盖大肠小肠皆属于胃也。但血在便前者，其来近，近者或在广肠，或在肛门；血在便后者，其来远，远者或在小肠，或在于胃。虽血之妄行，由火者多，然未必尽由于火也。故于火证之外，则其脾胃阳虚而不能统血者，有气陷而血亦陷者，有病久滑泄而血因以动者，有风邪结于阴分而为便血者。大都有火者多因血热，无火者多因虚滑。故治血者，但当知虚实之要。
下血因火者，宜清热为主，惟约营煎最佳，次以地榆散、槐花散、黄连丸、槐角丸之类主之。若热在脾胃小肠之间，而火之甚者，宜抽薪饮、黄连解毒汤之类主之。若素以肠脏多火，而远年近日，脏毒下血，久不能愈者，宜脏连丸、猪脏丸主之。若大肠风热而血不止者，宜防风黄苓丸主之。
酒毒湿热，结畜大肠下血者，宜约营煎、聚金丸、或槐角丸之类主之。若但以寒湿而无火下血者，宜二朮煎、或四君子汤主之；或葛花解酲汤亦佳。
脾胃气虚而大便下血者，其血不甚鲜红，或紫色，或黑色。此阳败而然，故多无热证，而或见恶心呕吐。盖脾统血，脾气虚则不能收摄；脾化血，脾气虚则不能运化。是皆血无所主，因而脱陷妄行，速宜温补脾胃，以寿脾煎、理中汤、养中煎、归脾汤或十全大补汤之类主之。
气陷不举而血不止者，宜补中益气汤，或寿脾煎、归脾汤主之。若微陷而兼火者，宜东垣加减四物汤主之。若气大虚而大陷者，宜举元煎则主之。
血滑不止者，或因病久而滑，或因年衰而滑，或因气虚而滑，或因误用攻击以致气陷而滑。凡动血之初多由于火，及火邪既衰而仍有不能止者，非虚即滑也。凡此之类，皆当以固濇为主，宜胜金丸、香梅丸之类主之。然血滑不止者，多由气虚，宜以人参汤送之尤妙，或以补中益气汤、归脾汤、举元煎、理中汤，加乌梅、文蛤、五味子之类主之。若滑甚不能止者，惟玉关丸最佳。
结阴便血者，以风寒之邪，结于阴分而然，此非伤寒之比。盖邪在五脏留而不去，是谓之结阴。邪内结不得外行。则病归血分，故为便血。经曰：结阴者便血一升，再结二升，三结三升，正此之谓。此宜外灸中脘、气海、三里以散风邪，内以平胃地榆汤温散之剂主之。怒气伤肝，血因气逆而下者，宜化肝煎、枳壳汤之类主之。若逆气散而微有火者，宜黄芩芍药汤主之。若肝邪乘胃以致脾虚失血者，自无烦热气逆等证，宜从前脾胃气虚证治，不得平肝以再伤脾气也。
凡因劳倦七情，内伤不足，而致大便动血者，非伤心脾，即伤肝肾。此其中气受伤，故有为呕恶痞满者，有为疼痛泄泻者，有为寒热往来，饮食不进者。时医不能察本，但见此证，非云气滞，即云痰火，而肆用寒凉，妄加攻击，伤而又伤，必致延绵日困，及其既甚，则多有大便下紫黑败血者。此胃气大损，脾元脱竭，血无所统，故注泄下行；阳败于阴，故色为灰黑，此危剧证也。即速用回阳等剂，犹恐不及。而若辈犹云，今既见血，安可再用温药，必致其毙。吁！受害者殊为可悯，害人者殊为可憾！

　　石室秘箓 【 清?陈士铎】 

　　　治血必须理气

气，无形也；血，有形也。人知治血，必须理气，使无形生有形；不知治气，必须理血，使有形生无形也。但无形生有形，每在于仓皇危急之日；而有形生无形，要在于平常安适之时。人见用气分之药速于见功，用血分之药难以奏效，遂信无形能生有形而疑有形不能生无形。不知气血原迭相生长，但止有缓急之殊耳。故吐血之时，不能速生血也，当亟补其气；吐血之后，不可纯补气也，当缓补其血。气生血而血无奔轶之忧，血生气而气无轻躁之害，此气血之两相须而相得也。

　　　妄溢

失血之证，有从口鼻出者，有从九窍出者，有从手足皮毛之孔而出者，证似各异，吾有一方可统治之，名收血汤。熟地二两，生地、黄芪、当归各一两，荆芥一钱，三七根末三钱，水煎服。此方补血而不端补血，妙在兼补气也；止血而不端止血，妙在能引经也。血既归经，气又生血，自然火不沸腾，相安无事，何至有上中下之乱行哉？故无论各证用之而皆效也。
血治法者，乃血病不肯归经，或上或下，或四肢皮毛各处出血者是也。血循经络，外行于皮毛，中行于脏腑，内行于筋骨，上行于头目、两手，下行于二便、两足、一脐，是周身无非血路，一不归经，自然各处妄行，有孔则钻，有洞则泄，甚则呕吐，标出于毛孔，流出于齿缝，渗出于脐腹，而不止大小便之出也。然则血宜顺其性而不宜拂，方用当归、麦冬、白芍各三钱，生地、熟地各五钱，川芎、荆芥末、茜草根、甘草各一钱，水煎服。此方即四物汤加减，妙在用茜草根、荆芥引血归经，不拂乱其性则血自归经，各不相犯矣。倘用止血之剂，未尝无效，然而如石压草，一时虽止，而性思冲突，必得空隙仍复飞越沸腾，何如此方，顺其性而引之？譬如与强横之人同行，少拂其意，便怀愠怒，愠怒未已，必致鬬殴，皮碎血流，是其常也。若赞扬称颂，顺其性而与之饮食，则同羣相得，转得其气力以助我匮乏，同舟无敌国之形，一室无操戈之事，久且为我绸缪，彻我桑土，不特血不妄行，亦将润筋生色，永断复辙之患，又何必绝之太甚，以自取争斗哉？此治血之法，尤当留意。
寒治者，乃火盛而正折之也，如人病目痛，口舌生疮、鼻中出血、口中吐血是也。此等之证，乃火气郁勃于上焦，不能分散，故重则上冲而为吐血、衄血，轻则目痛而口舌生疮。法当用寒凉之品，以清其火热燎原之势，并泻其炎上巅顶之威。方用生地、当归各一两，川芎、元参各五钱，黄芩、三七根末各三钱，甘草、荆芥炒各一钱，水煎服。此方妙在不纯用寒凉以逐火，而反用微寒之药以滋阴，盖阴气生则阳气自然下降。尤妙在荆芥引血归经，用三七末以上截其新来之路，又加黄芩以少清其奔腾之势，诚恐过于寒凉，恐冷热相战，又加甘草以和之。此治热之最巧最妙法也。若竟用寒凉折之，非不取快一时，然火降而水不足，则火无可归，仍然焰生风起，必较前更胜，而始以清补之药救之，则胃气已虚，何能胜任？予所以乘其初起即用之为妙也。
人有足上忽毛孔标血如一线者，流而不止，即死。急以米酢三升，煮滚热，以两足浸之即止血；后用人参一两，当归三两，煎参归汤，以穿山甲炙一钱为末，调之而饮，即不再发。此证乃酒色不禁，恣意纵欲所致，世上人多有之，方书不载。今立此奇方，凡有皮毛中出血者，俱以此方救之，无不神效。
人有七孔流血者，亦肾虚热也。用六味地黄汤加麦冬三两、五味子一钱、骨碎补一钱治之。

　　　吐血治法

凡人感伤暑气，忽然吐血倾盆，人皆谓是阴虚，不知阴虚吐血与阳虚吐血不同。阴虚吐血者，人必安静，不似阳虚之躁动不宁也；阳虚必大热作渴，欲饮凉水，舌必有刺，不若阴证之口不渴而舌胎滑也。法当清胃火，不必止其血。方用青蒿五钱，荆芥一钱，石膏、香薷、当归、人参各三钱，水煎服。此方乃正阳证吐血之神剂也。方中虽有解暑之味，然而补正多于解暑，去香薷一味实可通治诸阳证之血也。但此方上用一二剂，却宜改用六味地黄汤以滋其阴水，水足则阳火自消耳。
吐血之证，或倾盆，或盈碗，若不急以收敛，则吐将安底？然而一味酸收寒遏，则血热更狂，愈足以恣其崩腾之势，不若从其性而少加以收敛之品，则火寝息而血归经。方用人参、当归各一两，酸枣仁、三七根末各三钱，水煎调服。此方之妙，不去止血而惟固其气，盖血脱益气实有奇功。血乃有形之物，既已倾盆盈碗，尽情吐出，则一身之中无血以养可知，自当急用生血补血之品，犹以为迟，奈何反用补气之味，得无迂而寡效乎？谁知血乃有形之物，气为无形之化，有形不能速生而无形实能先得。况有形之物必从无形中生之，气无形始能生血，有形之物。补气正所以补血，生气正所以生血也。况血既尽情吐出，止存几希一线之气，若不急为补之，一旦气绝又何以生气而补血哉？经云：有形之血不能速生，无形之气所当急固，真治血之妙法也。
人有大怒而吐血者，或倾盆而出，或冲口而来，一时昏运，亦生死顷刻也。倘以止血药治之，则气闷而不能安，倘以补血药治之，则胷痛而不可受，往往有变证蜂起而毙者，不可不治之得法也。方用解血平气汤，白芍、当归各二两，荆芥炒黑、栀子炒各三钱，柴胡八分，红花二钱，甘草一钱，水煎服。一剂而气舒，二剂而血止，三剂而病全愈。盖怒气伤肝，不能平其气，故致一时吐血。不先去舒气而遽去止血，愈激动肝木之气，气愈旺而血愈吐矣。方中芍药多用之妙，竟去平肝，又能舒气，荆芥、柴胡，皆引血归经之味，又适是开郁宽胁之剂，所以奏功甚速，而止血实神，全非用当归补血之故，当归不过佐芍药以成功耳。
燥极口吐白血者，不治之证也。夫血未有不红者也，如何吐白？不知久病之人，吐痰皆白沫者，皆白血也。吐白沫何以云白血？以其状如蟹涎，绝无有败痰存乎其中，实血而非痰也。世人不信，取所吐白沫露于星光之下一夜，必变红矣。此沫出于肾，而肾火挟之，沸腾于咽喉，不得不吐者也。虽是白沫，而实肾中之精，岂特血而已哉？苟不速治，则白沫变成绿痰，无可如何矣。方用六味地黄汤，熟地、麦冬各一两，山茱萸、山药、茯苓各五钱，丹皮、泽泻各二钱，北五味一钱，水煎服。日日服之，自然白沫止而化为精矣，沫化为精则生矣。

　　　脐齿出血治法

脐中出血，亦是奇证。然法不同，用六味汤加骨碎补一钱饮之即愈。如齿中出血，亦以此方投治。盖脐齿亦俱是肾经之位，而出血皆是肾火之外越也。六味汤滋其水，则火自息焰矣。骨碎补端能止窍，补骨中之漏者也，故加相宜耳。

　　　舌衄治法

如人舌出血如泉者，乃心火旺极不藏经也。当用六味地黄汤加槐花三钱，饮之立愈。

　　　溺血便血治法

分治者，证犯艰难，不可作一证治之，乃用分治之法。如人溺血，又便血腰痛，病既纷出，药难一般，不得不分之以相治也，正未可以混同一例。然而得其道则分中可合，不得其道则合处仍分。如便血与溺血，不可同论也。然总之血出于下，用生地一两，地榆三钱治之，则二证自愈。盖大小便虽各有经络，而其源同因膀胱之热而来也。生地清膀胱之火，地榆亦能清膀胱，一方而两用之，分之中又有合也。
下血之证，多因好酒成病，用解酒之品，可以成功，而殊不尽然也。世医所用解酒之品，无过干葛、桑白皮而已。然而干葛不可多服，而桑白皮又气味轻清，不可专任，此二味所以解酒而酒病终难去也。况中酒之病，其来已素非一朝一夕之故，岂是轻清不可久服之药可能治者乎？余故皆弃而不取。方用人参二钱，当归一两，生地五钱，三七根末、地榆各三钱，水煎服。此方之妙，全在不去治酒病，亦不去治血病，全以生地、当归活其血，血活则新血生而旧血止，况又佐以地榆之寒以去大肠之火，又佐以三七之末以杜塞大肠之窍，自然血止而病愈。此敛治之法也。
下血之证，其人之血虚，不言可知，似乎宜补其血矣。然而血之下也，乃非无故，非湿热之相侵，即酒毒之深结。若不逐去其湿热酒毒，而徒尚止濇之味，吾未见其下血之能止也。方用熟地一两，地榆、白芍、当归、黄连各三钱，甘草、葛根各一钱，柞树枝五钱，水煎服，一剂必下血更多，二剂略少，三剂全愈。此通因通用之法也。妙在用熟地、当归、芍药以生新血，新血生则旧血必去。又妙在用地榆以凉大肠，用柞木以去酒毒，所以相济而成功也。
燥证，舌干肿大，溺血，大便又便血不止，亦是死证。盖夏感暑热之毒，至秋而燥极，肺金清肃之令不行，大小便热极而齐便血也。论理见血宜治血矣，然而治血，血偏不止，反至燥添而不可救。吾不治血，专治燥。方用兼润丸，元参、麦冬、沙参各二两，地榆三钱，生地、车前子各五钱，当归、白芍、熟地各一两，水煎服。一剂轻，二剂血止，便有生机也。此方纯是补血妙品，惟用地榆以清火，车前子以利水，火清水利，不必治血，血自止矣。

古今图书集成医部全录卷二百七十四

　血门

　　方

坚中汤 【 《千金方》，下同】 　治虚劳内伤，寒热，呕逆，吐血。
糖三斤　芍药　半夏　生姜　甘草各三两　桂心二两　大枣五十枚
右七味(口父)咀，以水二斗，煮取七升，分七服，日五夜二。《千金翼》有生地黄，无甘草、桂心。
又方　治呕，止唾血。
石膏四两　厚朴三两　麻黄　生姜　五味子　半夏　杏仁各二两　小麦一升
右八味(口父)咀，以水一斗，煮麻黄去沫，澄取七升，内药煮取二升半，分再服。
又方　治吐血，胷中塞痛。
芍药　干姜　茯苓　当归　大黄　芒硝　桂心各三两　阿胶　甘草　人参　麻黄各一两　干地黄四两　大枣二十枚　桃仁一百枚　蝱虫　水蛭各八十枚
右十六味(口父)咀，以水一斗七升，煮取四升，分五服，日三夜二。
又方　治吐血内崩，上气，面色如土。
干姜　阿胶　柏叶各二两　艾一把
右四味(口父)咀，以水五升，煮取一升，内马通汁一升，煮取一升，顿服。仲景名柏叶汤，不用阿胶。《小品》不用柏叶，《肘后》同。
又方　治吐血，酒客，温疫，中热毒，干呕心烦。
蒲黄　犀角　(艹舌)蒌根　甘草各二两　葛根　桑寄生各三两
右六味(口父)咀，以水七升，煮取三升，分三服。
又方　治忽吐血一两口，或是心衄，或是内崩。
蛴螬五枚　牡丹皮 王不留行　麦门冬　牛膝各二两　萆薢　芍药　干地黄各四两　续断　阿胶各三两
右十味(口父)咀，以生地黄汁五升，赤马通汁三升，煮取三升，分三服。不瘥，更合数剂，取瘥止。
又方　治五脏热结，吐血衄血。
伏龙肝如鸡子，一枚　竹茹一升　芍药　当归　黄芩　芎穷　甘草各二两　生地黄一斤
右八味(口父)咀，以水一斗三升煮竹茹，减三升下药，取二升，分三服。《千金翼》有桂心。

当归汤　治吐血衄血。
当归　干姜　芍药　阿胶各二两　黄芩三两
右五味(口父)咀，以水六升，煮取二升，分三服。
又方　治上焦热膈伤，吐血衄血，或下血连日不止，欲死，并主之。
艾叶　竹茹各一升　阿胶如手掌大　干姜二两
右四味(口父)咀，以水三升，煮取一升，去滓，内马通汁半升，煮取一升，顿服。又方取新马屎与少水和，绞取汁。一方不用竹茹，加干姜作七两。
又方　治虚劳崩中，吐血下血，上气、短气欲绝，面黑如漆。
黄芪　芍药　芎穷　甘草各四两　生姜一斤
右五味(口父)咀，以酒五升浸一宿，明旦更以水五升，煮取四升，分四服，日三夜一。下阴中毒，如汤沃雪。凡夏月不得宿浸药。酒客劳热，发痔下血，其谷道热者，去生姜，用生地黄代之，凡进三两剂。

竹茹汤　治吐血，汗血，大小便下血。
竹茹二升　甘草　芎藭　黄芩　当归各六分　芍药　白朮　人参　桂心各一两
右九味(口父)咀，以水一斗，煮取三升，分四服，日三夜一。

麦门冬饮子东垣，　治吐血久不愈，以三棱针于气街出血立愈，再服此。
黄芪炙一钱　麦门冬　当归身　生地黄　人参各五分　五味子十个
右为粗末，都作一服，水二盏，煎至一盏，去柤热服，不拘时。

劳嗽吐血方 【 丹溪，下同】 
人参　白朮　茯苓　百合　红花　细辛　五味　官桂　阿胶　黄芪　半夏　杏仁　甘草　白芍　天门冬
右剉，水煎。若热去桂、芪，用桑白皮、麻黄不去节、杏仁不去皮，同煎。

嗽血方
红花　杏仁去皮尖　枇杷叶去毛　紫菀茸　鹿茸炙　木通　桑白皮
右为末，炼蜜丸，噙化。
又方　治见血后，脾胃弱，精神少，血不止者。
人参一钱　黄芪三钱　五味十三粒　芍药　甘草　当归　麦门冬各五分
右(口父)咀，水煎服。加郁金研入亦可。

咯血方
桑皮一钱五分　半夏炒　知母　贝母　茯苓　陈皮　生地各一钱　桔梗　山栀炒，各七分　阿胶炒　甘草　杏仁炒，各五分　柳桂二分
右以水煎，生姜三片。

天门冬丸　治咯血，并吐血，又能润肺止嗽。
天门冬一两　阿胶炮　甘草　杏仁炒　贝母　白茯苓各五钱
右为末，蜜丸如弹子，服一丸，噙化。

黄连蘗皮汤　治热毒吐血。
黄连　黄蘗　黄芩各二钱
右水煎，临熟入阿胶一钱五分，煮烊温服。

恩袍散 【 《入门》，下同】 　治咯血唾血，及治烦躁。
生蒲黄　干荷叶等分
右为末，每服三钱，浓煎，桑白皮汤，放温调下，食后。

治血散　治一切吐血衄血，能解一切毒，及诸热烦躁。
茜根四两　大豆　黄药子　甘草各二两
右为末，每服二钱，新汲水调下。加人参二两，治痰嗽有血。

必胜散　治血妄流溢，或吐或衄。
小蓟并根用　人参　蒲黄炒　熟地　川芎　当归　乌梅去核，各等分
右(口父)咀，每服四钱，水一盏，煎七分，温服，不拘时。

大补血丸　治阴虚吐血。
当归一钱　生地一钱五分
右以杜牛膝汁浸三日取起，酒洗净，入臼内杵千杵，为丸桐子大，白汤下。

云岐子芩散　凉心肺，解劳热，止吐衄。
黄芪一两　白芍药　黄芩　人参　白茯苓　麦门冬　桔梗　生地各五钱
右为粗末，先用竹叶一握，小麦七十粒，水三盏，姜三片，煎一盏半，入药末三钱，煎七分，去滓温服。

鸡子汤　疗欬逆，唾脓血。
鸡子一个　甘草炙　大黄　黄芩各二分　甘遂一分
右用水六升，煮取二升，去滓内鸡子，搅令调，尽饮之，良。忌海藻、菘菜。

清热滋阴汤　治吐血衄血，便血溺血。
当归酒洗　川芎酒洗，各七分　黄蘗酒炒　陈皮酒洗，各三分　赤芍药七分　知母酒炒　甘草　白朮炒，各五分　牡丹皮　元参各一钱　麦冬　山栀炒黑，各一钱五分　生地酒洗，二钱
右剉，一剂，水煎温服。身热，加地骨皮一钱，柴胡五分，子芩一钱；吐衄血，加炒干姜七分，柏叶、茜根、大小蓟各一钱；大便血，加炒槐花、地榆、百草霜各一钱；溺血，加炒黑山栀子、车前子、小蓟、黄连各八分。四病血，俱用阿胶珠五分，姜汁、韭汁、童便同服。

止血立应散　治吐衄不止如神。
大黄酒浸　血余烧存性，各五钱　青黛研　槐花炒，各一钱
右为末，每服三钱，用栀子、丹皮各二钱，煎汤调，食后服。有热，汤内加地骨皮三钱。

清热解毒汤　治吐血衄血。
升麻二两　生地黄一两　黄蘗八钱　干葛　赤芍药　牡丹皮　黄连　黄芩　桔梗　栀子　甘草　连翘各五钱
右剉，每剂一两，水二钟，煎一钟，温服。

圣饼子 【 《中藏经》】 　治咯血。
杏仁四十粒，去皮尖，以黄蜡煎黄，取出研细　青黛一钱
右二件，再同研匀，却以所煎蜡少许镕开和之，捏作钱大饼子。每服用干柿一个，中破开，入药一饼，合定以湿纸裹，慢火煨熟，取出，以糯米粥嚼下。

人参饮子 【 《良方》，下同】 　治脾胃虚弱，气促气虚，精神短少，衄血吐血。
人参二钱　五味子二十粒　麦门冬　黄芪　白芍药　当归身各一钱五分　甘草炙，一钱
右作一服，水二钟，煎至二钟，食远服。

团参丸　治吐血欬嗽，服凉药不得者。
人参　黄芪　飞罗面各一两　百合五钱
右为细末，滴水和丸如梧桐子大。每服三五十丸，用茅根汤下，食远服。

鸡苏丸　治虚热，昏冒倦怠，下气上壅，嗽血衄血。
鸡苏叶八两　黄芪　防风去芦　荆芥各一两　菊花三钱　片脑五分　川芎　生地黄　桔梗　甘草各五钱
右为细末，炼蜜和丸如弹子大。每服一丸，细嚼，麦门冬去心煎汤下，不拘时服。又治肺损吐血，日渐乏力，行步不得，喘嗽痰涎，饮食不美，或发寒热，小便赤濇，加车前子三钱，用桑枝剉炒香，煎汤嚼下。

龙脑鸡苏丸 【 《和剂》】 　治胸中郁热，肺热欬嗽，吐血鼻衄，血崩下血，血淋，凉上膈虚劳烦热。
柴胡剉，同木通，以沸汤一升，浸一二宿，绞汁入膏　阿胶　蒲黄　人参各二两　麦门冬去心，四两　黄芪一两　甘草一两五钱　鸡苏净叶一斤　生干地黄末六两，后入膏
右为细末，以蜜二斤，先炼一二沸，然后下生地黄末，不住手搅，时时入绞下柴胡、木通汁，慢慢熬成膏，勿令焦，然后将其余药末同和为丸如豌豆大。每服二十丸，熟水下。

天门冬汤 【 《良方》，下同】 　治思虑伤心，吐血衄血。
天冬　远志甘草煮　黄芪　白芍药　麦冬　藕节　阿胶蛤粉炒　生地黄　当归　人参　没药　甘草炙，各一钱
水二钟，生姜五片，煎至一钟，不拘时服。

松花散　治吐血久不止。
松花一两五钱　生地黄　鹿角胶炒黄燥　薯蓣各一两　艾叶二钱半　茜草根　白茯苓　紫菀　人参　百合　刺蓟　甘草炙赤，各五钱
右为细末，每服二钱，不拘时米饮调下。

百花煎　治吐血不止，欬嗽补肺。
生地黄汁　藕汁各一升　黄牛乳一升半　胡桃仁十枚，研如糊　干柿五枚，细剉研如糊　生姜汁半升　大枣二十一枚，煮去皮核，研如糊　清酒一升，将上七味同酒入银锅煎沸，方下后药　黄明胶炙燥为细末　秦艽各五钱，为细末　杏仁汤浸，去皮尖双仁，炒研如糊，三两。同入煎中
右相次下煎减一半，却入好蜜四两，徐徐着火养成，煎后入磁盒中盛，每日三度，每服一匙，糯米饮调下，酒亦可。

大阿胶丸 【 《和剂》】 　治肺虚客热，欬嗽咽干，多唾涎沫，或有鲜血，并劳伤肺胃，吐血、呕血。
麦门冬去心　丹参　贝母炒　防风各五钱　山药　五味子　熟地　阿胶炒　茯苓各一两　茯神　柏子仁　百部根　杜仲姜汁制，各五钱　远志肉　人参各二钱五分
右为细末，蜜丸弹子大。每一丸，用水一盏，煎至六分，和滓服。

大阿胶丸 【 《宝鉴》】 　治嗽血唾血。
阿胶微炒　卷柏　生地黄　熟地黄　鸡苏叶　大蓟独根者晒干　五味子各一两　麦门冬　茯苓　百部　远志　人参　柏子仁另研　防风各五钱　干山药一两
右为细末，炼蜜丸如弹子大，煎小麦、麦门冬汤嚼下一丸，食后。

四生丸 【 《得效方》】 　治吐衄血热妄行。
生荷叶　生艾叶　侧柏叶　生地黄各等分
右捣烂为丸如鸡子大。每服一丸，用水二钟，煎一钟，去滓服。

千金方　治吐血后烦躁，心中闷乱，纷纷呕吐，颠倒不安，如此闷者，当急吐之。
瓜蒂二分　杜蘅　人参各一分
右三味，治下筛，服一钱匕，或无水浆，但得下即可。羸人小减之。吐去青黄或吐血一二升，无苦。

黄土汤　治吐血。
伏龙肝如鸡子大　桂心　干姜　当归　芍药　白芷　甘草　阿胶　芎藭　生地黄各八两　细辛五钱　吴茱萸二升
右十二味(口父)咀，以酒七升、水三升合煮，取三升半，去滓，内胶煮取三升，分三服。亦治衄血。

七伤散 【 丹溪】 　治劳嗽吐血痰。
黄药子　白药子各一两五钱　赤芍药七钱半　知母　延胡索各五钱　郁金二钱半　山药　乳香　没药　血竭各二钱　当归五钱
右为末，每服二钱，茶汤下。一法红花、当归煎汤下。

五味子黄芪散 【 《宝鉴》，下同】 　治因嗽咯血成劳，眼睛疼，四肢困倦，脚膝无力。
黄芪　麦冬　熟地黄　桔梗各五钱　白芍药　五味子各二钱　甘草二钱五分　人参三钱
右为粗末，每服四钱，水一钟半，煎七分，日三服。

噙化丸 【 丹溪，下同】 　治嗽血。
香附童便浸　杏仁童便浸，去皮尖炒　海粉　山栀仁炒　青黛　(艹舌)蒌仁　诃子肉　马兜铃
右为细末，入白硼砂少许，炼蜜，少加姜汁为丸，每噙化一丸，白汤下。

天一丸　此壮水之主以制阳光剂也，与前方相兼服，治阴虚火动欬血等证，甚效。
地黄　丹皮　黄蘗童便浸晒干　枸杞　五味　知母童便浸晒干　麦门冬　牛膝　白茯苓
右为末，炼蜜丸桐子大。空心白汤吞下八九十丸。

泻心汤 【 仲景】 　治心气不足，吐血衄血。
大黄二两　黄连　黄芩各一两
右三味，以水三升煮取一升，顿服之。

三黄丸 【 《中藏经》】 　治吐血。
黄连三两　大黄一两，湿纸裹煨　黄芩二两
右，炼蜜丸桐子大。用熟水下十五丸，食后服，临卧。

生地黄汤 【 《千金方》】 　治忧恚呕血，烦满少气，胸中痛。
生地黄一斤　大枣五十枚　阿胶　甘草各三两
右四味(口父)咀，以水一斗，煮取四升，分四服，日三夜一。

桃核承气汤 【 仲景，下同】 　太阳病不解，热结膀胱，其人如狂，血自下，下者愈；其外不解者，尚未可攻，当先解其外；外解已，但少腹结者，乃可攻之，宜用此药。
大黄四两　枝桂去皮　甘草炙　芒硝各二两　桃仁去皮尖双仁者，五十个槌碎
右剉如麻豆大，每服五钱匕，以水二大盏，煎至八分，去滓下硝，煎化温服，以微利为度，未利再服。

抵当丸　伤寒有热，小腹满，应小便不利，今反利者，为有血也，当下之，不可余药，宜抵当丸。
水蛭五个，熬去子杵碎，水蛭再生化为害尤甚，须剉断，用石灰炒过再熬　桃仁四个，去皮尖研　大黄三分，去皮凈　蝱虫五个，去翅足熬
右捣筛，只为一丸，以水一大白盏，煎至七分，顿服。晬时当下血，不下更作之。

加味理中汤 【 《良方》，下同】 　治饮酒伤胃，遂成呕吐，物与气上冲，与血吐出，或心腹疼痛，自汗，名曰伤胃呕血。
人参　干姜炮　白朮土炒，各一两　干葛　甘草炙，各五钱
右为细末，每服三钱，水一大盏，煎至七分，去滓温服，不拘时候。

消痞丸　治积湿热毒甚者，身体面目黄，心胁腹满，呕吐不能饮食，痿弱难以运动，咽嗌不利，肢体焦尫，眩悸膈热，坐卧不宁，心火有余而妄行，上为欬血、衄血、下为大小便血，肠风痔瘘，三焦壅滞闭瘅，热中消渴，传化失常，小儿疳积热。
牵牛二两　黄连　干葛　青黛研，各一两　黄芩　大黄　黄蘗　栀子　薄荷　藿香　厚朴　茴香炒，各五钱　木香　辣桂各一分
右为细末，滴水丸如小豆大。每服十丸，新水下，温水亦得。小儿丸如麻子大。病本湿热内甚，本自利者，去大黄、牵牛。忌发热诸物。

当归地黄汤　治嗽血衄血，大小便血，或妇人经候不调，月水过多喘嗽者。
当归　白芍药　川芎　白朮土炒　染槐子　黄药子各五钱　生地黄　甘草　茯苓　黄芩　白龙骨各一两
右为末，每服三钱，水一盏，煎至七分，去滓温服，食前。

甲乙饼　治欬出血片，兼痰内有血，不问年深日久，一服取效。
青黛一分　牡蛎二钱　杏仁七粒，去皮尖研
右为细末，黄腊镕化溲和丸如弹子大，压扁如饼。每用软柿饼一个，去核，入药在内，湿纸裹煨，约药镕方取出，去火毒，细嚼糯米饮下。

四物汤　通治一切血病。凡补血、温血、生血、凉血、止血、行血、破血、消积血，皆自此方而变化之也。
白芍　熟地各二钱五分　当归　川芎各二钱
右(口父)咀，水煎服。

红花汤　治男女诸般血病。
水芦花　茅香　红花　槐花　白鸡冠花各等分
右(口父)咀，水煎服。忌腥滑发气之物。
又方　治上焦一切血证。
发灰三钱　阿胶二钱，白汤化　童便　生藕汁　刺蓟汁　生地汁各一杯
右，入好墨汁数匙，同顿温服。

(艹舌)蒌犀角汤　治吐血，酒客温疫中热，干呕心烦。
犀角镑　(艹舌)蒌　蒲黄　甘草各一两　葛根　桑寄生各三两
右为粗末，每服一两，水二盏，煎一盏，不拘时温服。

绿云散　治吐。
柏叶　百合　人参　阿胶炒成珠，各二两
右为细末，每服二钱，不拘时糯米饮下。

枇杷叶散　治暑毒攻心，呕吐鲜血。
香薷二钱　厚朴　甘草　麦门冬　干木瓜　茅根各一钱　枇杷叶　陈皮　丁香各五分
右为末，每服二钱，姜水煎服。

二茸丸　治吐血，酒色过度。
紫菀茸　鹿茸　枇杷叶　(艹款)冬花　杏仁　木通　桑白皮各一两　大黄五钱
右为末，炼蜜丸弹子大。临卧白汤嚼下。

九仙驱红散 【 《集验方》】 　治呕吐诸血及便血，妇人崩中，神效。
积雪草五钱　当归酒洗　条芩酒炒　蒲黄炒　黄连炒　栀子酒炒　生地酒炒　槐花炒，各一钱
上部加藕节一钱五分，下部加地榆一钱五分，水二钟，煎一钟服神效。此方得之甚秘。

人参养肺丸 【 《良方》，下同】 　治肺胃俱伤，气奔于上，客热熏肺，欬嗽喘急，胸中烦悸，涕唾稠粘，劳伤肺胃，吐血呕血，并皆治之。
人参去芦　黄芪蜜炙，各一两八钱　(艹舌)蒌根　白茯苓去皮，各六钱　杏仁炒去皮，二两四钱　皂角子炒去皮，三十个　半夏曲炒，四两
右为细末，炼蜜和丸如弹子大，每服一丸，食后细嚼，用紫苏汤送下；如喘，用桑白皮汤送下。

羊肺汤　治欬，昼夜无间，息气欲绝，肺伤唾血。
牡蛎煅研粉　桂心　生姜各六两　钟乳粉　白石英　半夏洗，各五两　五味子　百部根　川贝母　橘皮　桃仁去皮尖　射干各三两　厚朴　(艹款)冬花　甘草炙，各二两　羊肺一具，切碎
右先以羊肺用水二斗三升，煮至一斗，去肺内诸药，再煮取三升，分作四服，日三夜一。忌海藻、菘菜、羊肉、饧、生葱。

阿胶散　治肺破嗽血唾血。
阿胶酥炙　白芨各二分　天门冬去心　人参　北五味子　生地黄　茯苓各一分
右，除白芨别为细末，余药剉散，每服三钱，水一大盏，入蜜二匙，秫米百粒，生姜五片，同煎，临熟，入白芨末少许，食后温服。

杏仁膏　治欬嗽喘急，喉中似有物，唾血不止。
杏仁汤浸去皮尖，炒微黄研　阿胶捣炒黄为末　酥三两　白蜜五两　苏子微炒研如膏，各二两　生姜汁一合
右六味，相和于银锅内，以慢火熬成膏，每服一匙，不拘时，以温粥调饮下，日四五服。

黄芪散　治欬嗽，唾血。
黄芪　糯米炒　阿胶炒珠，各五钱
右为细末，每服二钱，不拘时用米汤调下。

是斋白朮散　治积热，吐血欬血。若因饮酒过度，负重伤胃而吐血者，最宜服之。忌湿面煎煿之物。
白朮土炒　白茯苓　黄芪蜜浸炒　人参各一钱五分　柴胡　麦门冬　山药　前胡各一钱　甘草炙，三分
右作一服，水二钟，生姜三片，枣一枚，煎至一钟，食远服。

黄芪芍药汤　治吐血衄血，多哕面黄，眼濇多眵，手麻木。
黄芪三钱　芍药一钱五分　升麻　羌活　葛根各一钱　甘草炙，二钱
右作一服，水二钟，煎至一钟，食远服。

云雪散　治吐血。
云雪　蒲黄各一两
右俱为末令匀，每服二钱，冷水调下。

磨云散　治吐血。
柏叶　百合　人参　阿胶炒令燥，各二两
右为细末，每服二钱，不拘时糯米饮调下。

人参汤 【 《灵苑方》】 　治吐血咯血，喘欬上气，脉无力。
人参一两
右为细末，五更时用鸡子清调如稀糊，匙抄服。去枕仰卧，须服人参末尽，甚效；或服半两亦可。服讫，却卧。一方用乌鸡子清，以手磨成水，倾磨千百次，自然成水，然后以人参末二钱调匀，约五更服，服药时不得语，仰咽自下，自然觉心肺俱凉，满口津液。

杏仁散　治心肺客热吐血，唇口干燥。
杏仁去皮尖双仁炒　赤茯苓　黄连　栀子仁　黄芩　大黄炒，各一两　桂心半两　花粉三钱
右(口父)咀，每服三钱，水一中盏，煎六分，去滓，不拘时温服。

益阴散　治阳浮阴翳，咯皿衄血。
黄芩　黄连　黄蘗俱用蜜水浸过，慢火炙干　芍药各一两　人参　白朮　干姜炮，各三钱　炙甘草二钱　谷雨茶香油炒，一两二钱
右为细末，红米饭丸，饮汤下三四钱。

二门冬饮 【 《集成》】 　治肺伤咯嗽血。
天门冬　麦门冬并去心　知母　黄蘗　桔梗　百部各八分　紫菀　远志　桂各五分　地黄　泽泻　贝母各六分　牡蛎一钱
右水一钟半，煎七分，不拘时服。

当归芍药汤　治欬血。
当归　芍药　白朮各一钱　牡丹皮　桃仁　栀子炒黑，各八分　甘草三分　青皮五分
右，水盏半，煎七分，食远服。

竹茹散　治呕血久不瘥，心神烦闷，脏腑劳伤。
竹茹鸡子大　白芍药　生地黄　当归各半两　羚羊角镑　麦门冬　鹿角胶各一两五钱　茜根二两　甘草炙，一两
右(口父)咀，每服三钱，以水一钟，生姜三片，煎至六分，去滓，不拘时温服。

麦门冬汁　治呕血吐血，及鼻衄血。
麦门冬生取汁　生地黄生取汁　生藕取汁　冷熟水各一盏　白药一两为末
右和令匀，每服二盏，略煎沸，不拘时温服。

白朮丸　治伤胃吐血。
白朮十两　干姜　黄芪　伏龙肝　人参各三两
右为细末，炼蜜和丸如梧桐子大。每服三十丸，不拘时用米饮送下。

生血地黄百花丸　治诸虚不足，下血咯血衄血，肠澼内痔，虚劳寒热，肌肉枯瘦。
生地十斤，捣汁　生姜半斤，捣汁　藕四斤，捣汁　白沙蜜四两　无灰酒一升
已上五味，用银器或砂锅内熬至二碗许，渐成膏，一半磁器收之；一半入干山药末三两，再熬一二十沸，次入后药：
当归焙　熟地黄焙　肉苁蓉酒浸焙　破故纸　阿胶麸炒　覆盆子　黄芪蜜炙　石斛去根焙　远志　麦门冬　白茯苓　枸杞子各二两
右为细末，以山药膏子和丸如桐子大。每服五十丸，用温酒调地黄膏子送下，空心食前，日进三服。

侧柏散　治内损吐血下血，或饮酒太过，劳伤于内，其血妄行，出如涌泉，口鼻皆流，须臾不救即死。
侧柏叶一两五钱，蒸焙　荆芥穗灰　人参各一两
右为细末，入飞罗面一钱，新汲水调如稀糊，不拘时啜服。

生地黄饮子　治诸吐血下血，溺血衄血。
生地黄　熟地黄　枸杞子　地骨皮　天门冬　黄芪　芍药　黄芩　甘草各等分
右剉碎，每服一两，水二盏，煎七分，食后温服。如脉微身凉，恶风，加桂五分。吐血者，多有此证。

大蓟饮　治吐血呕血。
大蓟汁　生地黄汁　生姜汁　麦门冬汁　刺蓟汁各三合
右用白蜜半匙相和匀，冷服。

加减四物汤　治一切失血。
生地　当归　白芍　山栀　牡丹皮　贝母　知母　黄蘗　陈皮　白朮　甘草　元参　麦门冬各等分
水煎服。如身热，加地骨皮、子芩；呕吐血，加知母、石膏、以泻胃火；衄欬血，加茅根、黄芩以泻肺火；唾咯血，加栀、蘗及肉桂少许，以泻肾火；吐衄不止，加炒黑干姜、柏叶、茜根、大小蓟；便血不止，加槐花、地榆、百草霜；溺血不止，倍山栀，加车前子、小蓟、黄连俱炒焦；诸失血久，加升麻、阿胶、人参，入童便、姜汁、韭汁。

解郁汤　治火郁失血。
柴胡　黄芪　黄连　黄芩　地骨皮　生地　熟地　白芍各等分
右，水煎服。

古天地胶　治欬血，又可辟谷。
天门冬一斤　熟地黄八两
右为末，炼蜜为丸，酒下。或用生地黄、麦门冬等分，水煎服，治吐衄，诸药不止。

元霜膏　治吐血虚嗽神效。
姜汁一两　乌梅汁　梨汁　柿霜　白糖　蜜　萝卜汁各四两　茯苓末八两，乳汁浸三五次　(艹款)冬花末　紫菀末各二两
右共入砂锅内，慢火熬成膏，丸如弹子大。临卧含化一丸。
又方　治痰火劳嗽，失血气喘等证。
(艹款)冬花　枸杞子　五味子　山药各一两五钱　萝卜子一合半　苏木　归尾各七钱
右为末，梨汁、藕汁、竹沥、姜汁、人乳各半碗，共入罐内，槐枝搅匀，皮纸封固，文武火煨三炷安息香久，取埋土中一夜，去火毒，每噙化一二茶匙。
又方　治痰中见血。
牡丹皮　白朮各一钱五分　当归　白芍药　桃仁　贝母各一钱　山栀子　黄芩各八分　桔梗七分　青皮五分　甘草三分
右，水煎服。

扶脾生脉散　治见血后，脾胃虚弱气喘，精神短少，衄血吐血不止。
人参　当归　白芍各一钱　麦门冬　五味子　甘草各五分　紫菀　黄芪各二钱
右，食后，水煎温服。

圣愈汤　治一切失血；或血虚，烦渴躁热，睡卧不宁；或疮证脓水出多，五心烦热，作渴等证。
熟地黄生者自制　生地黄　当归酒拌，各二钱　人参　黄芪炒　川芎各一钱
右，水煎服。按失血过多，久疮溃脓水不止，虽曰阴虚，实未有不兼阳虚者，合用人参、黄芪，允为良法。凡阴虚证，大率宜仿此矣。

小建中汤 【 仲景，下同】 　治虚劳悸衄。
桂枝去皮　甘草炙　生姜各三两　芍药六两　大枣十二枚　胶饴一升
右六味，以水七升，煮取三升，去滓内胶饴，更上微火消解，温服一升，日三服。

麻黄汤　治太阳伤寒，脉浮紧，不发汗，因致衄。
麻黄去节，三两　桂枝去皮，二两　甘草炙，一两　杏仁汤泡去皮尖，七十个
右四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息。

失血方 【 《千金方》，下同】 　治大便出血，及口鼻皆血，出血，上心胷气急，此是劳热所致。
生地黄八两　蒲黄一斤　地骨皮五两　黄芩　芍药　生竹茹各三两
右六味(口父)咀，以水八升，煮取二升七合，分温三服。
又方　凡吐血衄血溺血，皆脏气虚，膈气伤，或起惊悸。
生竹皮一升　芍药　黄芩各二两　芎藭　当归　桂心　甘草各一两
右七味(口父)咀，以水一斗煮竹皮，减三升，下药煎取二升，分三服。
又方　治衄血。
芎藭一两　细辛六铢　伏龙肝二枚，如鸡子大　生地黄六两　桂心　白芷　干姜　芍药　甘草　吴茱萸各三两
右十味(口父)咀，以水三升，酒七升，煮取三升，分三服。

生地黄汤　治鼻衄。
生地黄八两　黄芩一两　阿胶　甘草各二两　柏叶一把
右五味(口父)咀，以水七升，煮取三升，去滓内胶，煎取二升半，分三服。

茜根散 【 《济生方》，下同】 　治鼻衄，终日不止，心神烦闷。
茜根　黄芩蛤粉炒　阿胶蛤粉炒　侧柏叶　生地黄各一两　甘草炙，半两
右(口父)咀，每服四钱，水一盏半，姜三片，煎至八分，去滓温服，不拘时候。

羚羊清肺汤　治鼻中无故出血不止，及寻常吐血欬血，并效。
羚羊角镑　黄连　银柴胡　元参　石膏　川芎　当归身　白芍　生地　蒲黄　地骨皮　山栀各一钱　芦荟　甘草各五分　藕节三个　白茅根四两，水捣汁一碗和搅去滓
右用茅根汁一大碗，煎七分，入童便一杯，食后服。

门冬清肺饮 【 河间，下同】 　治脾肩虚弱，气促气弱，精神短少，衄血吐血。
紫菀茸一钱半　黄芪　白芍药　甘草各一钱　人参　麦冬各五分　当归身三分　五味子三个
右(口父)咀，分作二服，每服水二盏，煎至一盏，去柤温服，食后。

寸金散　治鼻衄不止。
甘草生　土马鬃墙上生者，各一分　黄药子五钱
右为末，每服二钱，新汲水调下，未止，再服立止。

清胃散　治胃经有热，牙齿或牙龈作肿，出血不止，并效。
黄芩　黄连　生地　丹皮　升麻　石膏各一钱
右(口父)咀，水二钟，煎八分，食后服。

麻黄桂枝汤　治伤寒不解其表，因致衄者。
人参　麦冬各三分　桂枝　当归身各五分　麻黄去根节　甘草　黄芪　白芍药各一钱　五味子五个
右以水三盏，先煮麻黄一味，令沸去沫，至二盏，入余药，煎至一盏，去柤热服，临卧。只一服而愈，更不再作。

黄芩芍药汤　治鼻衄不止。
黄芩　芍药　甘草各等分
右，水煎服；或犀角地黄汤。如无犀角，以升麻代之。
又方　止衄血。
黄芪六钱　赤茯苓　白芍药　当归　生地　阿胶各三钱
右为末，每服二钱，食后，黄芪汤调服。

芎附饮
川芎二两　香附四两
右为末，每服二钱，茶汤调下。

麦门冬饮子　治衄血不止。
麦门冬去心　生地黄
右切，水煎服。

茜梅丸　治衄血无时。
茜草根　艾叶各一两　乌梅肉焙干，半两
右为细末，炼蜜丸如桐子大，乌梅汤下三十丸。

御院麝香散　治鼻衄不止。
白矾枯过另研　白龙骨粘舌者，另研，各半两　麝香另研，半字
右三味，杵和匀，每用一字，先将冷水洗凈鼻内血，然后吹药于鼻中，或以湿纸蘸药塞鼻，尤妙。

古参柏糊　治男妇九窍血如泉涌。
沙参　侧柏叶各一钱五分
右为末，入飞罗面三钱，水调如糊，啜服。

文蛤散　治热壅，舌上出血如线。
五倍子　白胶香　牡蛎粉
右等分为细末，每用少许，糁患处。

绿袍散　治齿缝出血。
黄蘗　薄荷　芒硝　青黛各等分
右为末，入冰片少许，掩上牙床即止。

刘尚书方　止鼻衄。
百草霜　发灰二物等分　清烟墨一锭　童便　韭汁　无灰老酒各一盏
右，下三味合一处，用墨浓磨，调上二物服。

陈槐汤　治吐血衄血不止。
当归头尾　川芎　赤芍药　黄芩　槐花　陈皮　侧柏叶蜜炒　乌药各二钱　藕节三分　山栀子七个　细茶三钱
右，用水二钟，煎一钟，不拘时热服。

通关止血丸　治鼻衄。
枯白矾一钱　沉香三分　麝香一分，另研　半夏四个　糯米十四粒
右为末，面糊为丸如豌豆大。每用二丸，塞左右两耳，即服陈槐汤。鼻衄不止，用水纸搭在鼻冲上，随用此秘方。
又秘方
栀子炒黑　百草霜　龙骨火煅牡蛎火煅　京墨　血余烧存性
右为末，用茅花水蘸湿，蘸药入鼻孔；如无茅花，将纸捻水湿蘸药入鼻中，真良法也。

千针散　治鼻衄不止。
刺蓟　木贼各一分　白面一钱
右为细末，每服一钱，研青蒿心七枚，新汲水调下，并二服。

刺蓟汤　治热气上行，衄血汗血。
刺蓟　苏叶各二两　黄连　生地　犀角各一两
右(口父)咀，每服五钱，水一盏半，煎至八分，去滓，不拘时温服。

川芎三黄散　治积热衄血。
川芎　大黄　黄连　黄芩各等分
右为细末，每服三钱，食后井水调下。

止衄散　治气郁发衄。
黄芪　赤茯苓　白芍药　当归酒浸　生地黄　阿胶炒，各等分
右(口父)咀，每服七钱，水二盏，煎八分，临卧服。

桃花散　治一切内外病，血出不止。
石灰半升　大黄一两五钱，切片
右二味，同炒至石灰变红色为度，去大黄，筛细掺患上，纸盖绢扎。止血后，用葱汤洗净。兼戒口味房事为要。

刺蓟散　治鼻衄出血，经日不止。
刺蓟　苦参　栀子仁　生地黄　侧柏叶　黄连　大黄炒，各一两
右(口父)咀，每服五钱，水一大盏，入青竹茹半鸡子大，煎至五分，去滓，不拘时服。

南天竺饮　治血妄行，九窍皆出，服药不止者。
南天竺草拇指大一把，剉碎　生姜一块，拇指大　山栀仁三十枚　灯草小拇指一把　大枣五枚　甘草炙，半两
右剉，入磁器中，水一大碗，煎至半碗，去滓，不拘时温服。

人中白散　治牙龈出血，及腐烂黑臭者。
人中白溺壶者佳，煅红，一两　孩儿茶一两　黄蘗　薄荷　青黛各六钱　冰片五分
右研极细，先用温汤漱凈，吹药牙患上，日用六七次。吹药，涎从外流为吉，内收涎毒入里为凶。

芦荟丸　治证同上。
芦荟　银柴胡　胡黄连　川黄连　牛蒡子　元参　桔梗　山栀仁　生石膏　薄荷叶　羚羊角各五分　甘草　升麻各三分
右为细末，糊丸如桐子大。每食后白汤下。

发灰散 【 《良方》，下同】 　治血淋，若单单小便出血如尿。
乱发烧灰　麝香少许
右为细末，每服一钱，用米酢温汤调下。

治尿血方
淡竹叶　麦门冬　白茅花　车前子　陈柳枝　天门冬　地榆　香附子　郁金　灯心各半钱
右以水二碗，煎八分，去滓，调四苓散，空心服。

四苓散
茯苓去皮　猪苓去皮　白朮　泽泻各等分
右为细末，每服二钱，空心，用前煎药调服。

蒲黄丸　治虚损，膀胱有热，尿血不止。
蒲黄　葵子　赤茯苓　黄芪各一两　车前子　当归微炒　荆实各七钱半　麦冬　生地各二两
右为细末，炼蜜和捣二三百杵，丸如梧桐子大。每服三十丸，食前用米饮送下。

牡蛎散　治劳损伤中尿血。
牡蛎煅为粉　车前子　白龙骨煅令赤　黄芩　熟地黄　桂心各一两
右为细末，每服二钱，食前米饮调下。

如神散　治心脏有热，热乘于血，血渗小肠，故尿血也。
阿胶蛤粉炒，一两　山栀仁　车前子　黄芩　甘草各二钱
右为细末，每服半钱或一钱，井华水调服，日三。

鹿茸散　治尿血，日夜不止。
鹿茸酒洗去毛酥炙　生地焙　当归焙，各二两　蒲黄一合　冬葵子炒，四两半
右为极细末，每服三钱，空心用温酒调服，日二。一方治下元虚惫，尿血，炼蜜为丸如梧桐子大。每服二十丸，食前炒盐汤下。
又方　治小便频数，卒然下血不止，并不疼。病此缘心中积恶，机谋艰险，长怀嫉妬，多积忿气，伤损肝心正气；又因色伤，小肠气虚，血乘虚妄行，故有此疾，宜服此方。
桑寄生一两　熟地黄　茯苓各半两　人参　川芎　独活　蒲黄各二钱　甘松　沉香各八分四厘
右为细末，每服三钱，水一盏，煎一二沸，便泻出，去滓，非时吃。服此药后，其血已安，较觉丹田元气之虚，腰膝沉重，多困少力者，宜用桑寄生为细末，每服一二钱，非时点服补之。

下血方歌
侧柏加矾煮，棕榈下火烧，大黄煨半熟，枳壳炒须焦。黑墨槐花末，黄连酒共调，肠风并下血，痔漏一齐消。右依法修治，淡酒调成膏，置舌上，仍以酒送下。及治标妙方，屡验者。

古今图书集成医部全录卷二百七十五

　血门

　　方

清肠汤 【 《正传》，下同】 　治尿血。
当归　生地黄　栀子炒　黄连　赤芍药　黄蘗　瞿麦　赤茯苓　木通　萹蓄　知母　麦冬各七分　甘草五分
右剉，作一贴，灯心一团，乌梅一个，水煎服。

许令公方　治尿血。
生地黄汁一升　生姜汁一合
右以二物相合，顿服瘥。

鹿角胶丸　治房劳，小便尿血。
鹿角胶五钱　没药　发灰各三钱
右为末，用茅根汁打糊为丸梧桐子大。每服五十丸，盐汤下。

四物元明饮　治血尿不止，须臾一二碗。
生地　当归　川芎　白芍　车前子　木通
煎调元明粉一二钱，饥服，一剂即止，后以八珍汤调理。

八珍汤　治血尿不止。
人参　白朮　茯苓　甘草　生地　当归　川芎　白芍
煎熟加元明粉，并淹萝卜汁二杯，入汤内和匀，食前服即止。

七正散　治湿热溺血。
车前子　赤茯苓　山栀仁　木通　龙胆草　萹蓄　生甘草梢
右加灯心、竹叶，水煎服。

黄土汤 【 仲景】 　治下血，先便后血。
甘草　熟地黄　白朮炒　附子炮　阿胶炒　黄芩各三两　灶中黄土半升
水八升，煮取三升，分温二服。

升麻补胃汤 【 东垣】 　治下血不止。
升麻　羌活　黄芪炙，各一钱　白芍药一钱半　独活　生地　熟地　牡丹皮　甘草炙　柴胡　防风各五分　当归　葛根各三分　肉桂少许
右分作二服，每服水二盏，煎至一盏，去滓，食前稍热服。

槐花汤 【 《统旨》】 　治下血。
槐花炒　侧柏叶杵　荆芥穗　枳壳麸炒黄色，各二钱五分
水二钟，煎八分，空心温服。为末，名槐花散，空心，米饮调下二钱。

槐角散 【 《济生方》，下同】 　治脾胃不调，胀满下血。
槐角子二两　枳壳　当归　苍朮　陈皮　厚朴制，各一两　乌梅　甘草各半两
右(口父)咀，每服五钱，水一盏，煎七分，去滓，食前服。

黄连散　治肠风下血，疼痛不止。
黄连　贯众　鸡冠花　乌梅肉　大黄各一两　甘草炙三分
右为细末，每服二钱，不拘时，米汤调服。

香附散 【 《本事方》】 　治肠风。
香附子炒，一两　枳壳麸炒，七钱半　当归　川芎各五钱　槐花炒　甘草各二钱半
右为粗末，每三钱，姜三片，枣二枚，水煎服。

止血散 【 《御院方》】 　治肠风。在粪前为近，肝肾血也；在粪后为远，心肺血也。
胡桃仁　破故纸炒　槐花炒，各三两五钱　皂角刺烧灰，二两
右为末，米饮或温酒调下二钱，空心。

柏叶汤 【 《回春》，下同】 　治肠风。
侧柏叶　当归　生干地黄　黄连　荆芥穗　枳壳　槐花炒　地榆各一钱　甘草炙，五分
右剉，作一贴，姜三片，乌梅一个，同煎服。

清荣槐花饮　治肠风脏毒。
当归　白芍药　生地黄　槐花炒，各一钱　槐角　黄连酒炒　苍朮　荆芥各八分　枳壳　条芩酒炒，各七分　川芎　防风六分　升麻　生甘草各四分
右剉，作一贴，水煎服。

玉屑丸 【 《本事方》】 治肠风脏毒久不止。
椿根白皮晒干，四两　槐根白皮　苦楝根　寒食面各三两　威灵仙一两　天南星生　半夏生，各五钱
右为末，滴水和丸梧子大。每三十丸，以水一盏，煎丸子令浮，以匙抄吞送下，不嚼甚妙。

剪红丸 【 《入门》】 　治肠风脏毒，下血久不止，面色痿黄，日渐羸瘁。
当归酒浸，一两　侧柏叶炒　鹿茸去毛酢煮　附子炮　续断酒浸　黄芪蜜炒　阿胶炒珠　白矾枯，各五钱
右为末，酢糊和丸梧子大。空心，米饮下七八十丸。下血久不愈者，后用温剂，此方正合甚宜。

越桃散 【 《得效方》，下同】 　治下血及血利。
越桃即栀子　槐花　青州枣　干姜
右等分，烧存性为末，陈米饮调下二钱。

皂角散　治五种肠风泻血，下痢痔漏。
黄牛角角?思一个，剉　蛇蜕一条　穿山甲捣　猪牙皂角五枚，剉
右四味，同入磁瓶内，黄泥封固，候干；先以小火烧今令烟出，方用大火煅，令通红为度，取出摊冷，杵罗为末。患者先用胡桃肉一个，分作四分。取一分，临卧时研细如糊，温酒调下，便睡，先引虫出；至五更时，温酒调下药末二钱；至辰时，更进一服，取下恶物，永除根本。子和加猬皮一两，名神应散。

结阴丹 【 《宝鉴》，下同】 　治肠风下血，脏毒下血，诸大便血疾。
枳壳麸炒　威灵仙　黄芪　橘红　椿根白皮　何首乌　荆芥穗各半两
右为末，酒糊丸如桐子大。每服五七十丸，陈米饮入酢少许煎过，放温送下。

平胃地榆汤　治前证。
苍朮　升麻　黑附子炮，各一钱　白朮　陈皮　白茯苓　厚朴　干姜　葛根各半钱　甘草炙　当归　神曲炒　芍药　益智仁　人参各三分　地榆七分
水二盏，生姜三片，枣二枚，煎至一盏，去滓，食前温服。

胃风汤 【 《易简方》】 　治前证。
人参　茯苓　川芎　官桂　当归　芍药　白朮各等分
每服二钱，水一大盏，粟米百余粒，同煎七分，去滓，稍热空心服。小儿量力增减。若加熟地、黄芪、甘草等分为十味，名十补汤。

连蒲散　治前证。
黄连　蒲黄炒，各一钱二分　黄芩　当归　生地　枳壳麸炒　槐角　芍药　川芎各一钱　甘草五分
水二钟，煎八分，食前服。

凉血地黄汤 【 东垣，下同】 　治肠澼射血。
知母　黄蘗各一钱半　熟地黄　当归身　槐花炒　青皮各七分
右剉，作一贴，水煎服。

当归和血散　一名槐花散。治肠风射血及湿毒下血。
当归　升麻各一钱半　槐花炒　青皮　荆芥　白朮　熟地黄各七分　川芎五分
右为末，每服二钱，空心，米饮调下。

黄连阿胶汤　治热毒入胃，下利脓血。
黄连四两　阿胶三两　黄芩一两　芍药二两　鸡子黄二个
水五升，先煮三物，取二升，去滓，入胶烊尽，小冷，内鸡黄令相得，温服七合，日三服。一方无芍药、鸡子黄，有栀子仁半两。

滑石散　治肠风下血。
滑石　当归　生地黄　黄芩　苍朮　甘草等分
右，水煎服。

黄连贯众散 【 《事亲》】 　治肠风下血，肠中疼痛。
黄连　贯众　大黄　鸡冠花　乌梅肉　枳壳　荆芥各一两　甘草炙，七钱
右为末，每服二钱，食前温米饮调下。

脏连丸　治远年近日肠风，脏毒下血。
大鹰爪黄连半斤　槐花米二两　枳壳一两　防风　粉甘草　槐角子　香附　猪牙皂角　木香各五钱
右用陈熟仓米三合，同香附一处为末。已上药共为细末。用猪大脏约二尺长，水洗净，装入香附、仓米，缚定口，量用水二大碗，沙锅炭火煮，干即添水，慢慢煮烂猪脏，如泥，取起和药捣如糊，再入黄连等末，同捣为丸梧桐子大。每服空心米饮下八十丸。忌面、蒜、生冷、煎炙之物。一料病痊。

椿皮散 【 东垣】 治血痢及肠风下血，神效。
椿根白皮　枯白矾各二两　槐角子四两　炙甘草一两
右为细末，每服三钱，米饮调下。

伏龙肝散　治便血，内外有感，凝停在胃，坠气不通。
甘草　伏龙肝　白朮　黄芩　阿胶　生地黄
右各等分，水一盏半，煎七分，食远服。

聚金丸 【 《入门》，下同】 　治酒毒下血，大肠畜热。
黄芩　防风各二两　黄连四两，半生半酒炒
右为末，酢糊丸梧桐子大。每服七十丸，空心米饮下。

榆砂汤　治结阴便血不止，渐渐极多者，宜服。
地榆四钱　砂仁七枚　生甘草一钱五分　炙甘草一钱
右，水煎顿服。

苍地丸　治热毒下血。
苍朮　陈皮各三两　黄蘗　黄连各一两五钱　连翘　黄芩各一两
右为末，生地六两，捣膏为丸梧桐子大。每服五七十丸，白汤下。

白蘗丸　治湿热下血。
白朮五钱　黄蘗　生地　白芍　黄芩　地榆　香附各二钱
右为末，蒸饼为丸服。

脏头丸　治肠风下血，脱肛。
槐子一两　牙皂七分　黄连四两　糯米一升
右为末，用雄猪大肠一条，去油洗净，将前药入内，两头扎住，砂锅内煮烂，捣丸梧子大。每服六七十丸，米饮下。

龟柏丸　治便血久而致虚，腰脚软痛，及麻风疮痒见面。
龟板二两　侧柏叶　白芍药各一两五钱　椿根皮七钱五分　升麻　香附各五钱
右为末，粥为丸，四物汤加白朮、黄连、陈皮、甘草、生姜煎汤送下。

古樗参丸　治大肠风虚，饮酒过度，挟热毒，下利脓血，大肠连肛门痛不可忍，多日不瘥。
樗根白皮　人参各二两
右为末，每服二钱，空心温酒米饮任下。忌一切毒物。

矾附丹　治阳虚，肠风下血，当日立止，一月除根。久服助下元，除冷气，益脏腑。
青矾四两，用瓦罐盛火煅食顷，冷，入盐一合、硫黄一两，再煅食顷，侯冷取出，入附子一两
右为末，粟米粥丸梧子大。每服三十丸，空心，生地汁下。

女贞剪红丸　止血断根，兼治妇人闭经逆经血疾。
冬青子肉二斤　红花三两
右为末，炼蜜为丸，食后服。热重，加天花粉、山栀各二两，或用二味煎汤下。

瑞竹堂蒲黄散
故纸炒　蒲黄炒　千年石灰炒
右等分，为细末，每服三钱，空心热酒调下。

大补元煎 【 《景岳全书》，下同】 　治男妇气血大坏，精神失守，危剧等证。
人参少则用一二钱，多则一二两　山药炒　杜仲各二钱　熟地少则用二三钱，多则二三两　当归泄泻者不用　枸杞各二三钱　炙甘草一二钱　山茱萸一钱，畏酸吞酸者不用
水二钟，煎七分，食远温服。

左归饮　凡命门之阴衰阳盛者，宜此方加减主之。
熟地二三钱或一二两　山药炒　枸杞各二钱　炙甘草　茯苓一钱五分　山茱萸一二钱，畏酸者少用
右，水二钟，煎七分，食远服。

右归饮　凡命门之阳衰阴盛者，宜此方加减主之。
熟地如前　山药炒　枸杞　杜仲姜制，各二钱　炙甘草　肉桂各一二钱　制附子一二三钱　山茱萸一钱
右，水二钟，煎七分，食远温服。

左归丸　治真阴肾水不足，不能滋养营卫，渐至衰弱，宜壮水之主，以培左肾元阴，而精血自充，此方主之。
大怀熟地八两　牛膝酒洗三两，精滑者不用　山药炒　鹿胶敲碎炒珠　枸杞　山茱萸肉　菟丝子制　龟胶切碎炒珠，各四两。无火者不用
右先将熟地蒸烂杵膏，炼蜜丸桐子大。每食前用滚汤或淡盐汤送下百余丸。

右归丸　治元阳不足或先天禀衰，或劳伤过度，以致命门火衰，宜益火之原，以培右肾之元阳，而神气自强矣，此方主之。
大怀熟地八两　山茱萸微炒　当归各三两。便溏勿用　枸杞微炒　山药炒　鹿角胶炒珠　菟丝子制　杜仲姜汁炒，各四两　肉桂二两，渐可加至四两　制附子自二两渐可加至五六两
右丸法如前，或丸如弹子大。每嚼服二三丸，以滚白汤送下，其效尤速。

五福饮　凡五脏气血亏损者，此能兼治之，足称王道之最。
人参随宜　熟地黄随宜　白朮炒，一钱五分　当归二三钱　炙甘草一钱
水二钟，煎七分，食远温服，或加生姜三五片。

一阴煎　凡肾水真阴虚损，而脉证多阳，虚火发热，及阴虚动血等证，皆宜用此加减主之。
生地　芍药　麦冬　丹参各二钱　甘草一钱　熟地三五钱　牛膝一钱五分
水二钟，煎七分，食远温服。

加减一阴煎　治证如前，而火之甚者，宜用此方。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎七分，温服。

二阴煎　凡惊狂失志，多言多笑，或疡疹烦热失血等证，宜此主之。
生地　麦门冬各二三钱　黄连或一二钱　元参　茯苓　木通各一钱五分　枣仁二钱　生甘草一钱
水二钟，灯草二十根，竹叶亦可，煎七分，食远服。

三阴煎　凡微有火，宜一阴煎。无火者，宜此主之。
当归二三钱　熟地三五钱　炙甘草一钱　芍药酒炒　枣仁各二钱　人参随宜
水二钟，煎七分，食远服。

四阴煎　治阴虚劳损，相火炽盛，津枯烦渴，欬嗽吐衄，多热等证。
生地黄二三钱　麦门冬　白芍药　百合　沙参各二钱　生甘草一钱　茯苓一钱五分
水二钟，煎七分，食远服。

五阴煎，凡真阴亏损，脾虚失血等证，忌用润滑，宜此主之。
熟地五七钱或一两　山药炒　芍药炒，各二钱　扁豆炒，二三钱　炙甘草　白朮炒，各一二钱　茯苓一钱五分　五味子二十粒　人参随宜用
水二钟，加莲肉去心二十粒，煎服。

大营煎　治真阴精血亏损。
当归二三钱或五钱　熟地三五七钱　枸杞　杜仲炒，各二钱　炙甘草　肉桂各一二钱　牛膝一钱五分
水二钟，煎七分，食远温服。

小营煎　治血少阴虚，此性味平和之方也。
当归　芍药酒炒　山药炒　枸杞各二钱　熟地二三钱　炙甘草一钱
水二钟，煎七分，食远温服。

抽薪饮　治诸凡火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。

徙薪饮　治三焦凡火，一切内热，渐觉而未甚者，先宜清以此剂。其甚者，宜抽薪饮。
陈皮八分　黄芩二钱　麦冬　芍药　黄蘗　茯苓　牡丹皮各一钱半
水一钟半，煎七分，食远温服。

化肝煎　治怒气伤肝，因而气逆动火，致为烦热，胁痛胀满，动血等证。
青皮　陈皮　芍药各二钱　丹皮　栀子炒　泽泻各一钱五分，血见下部者，以甘草代之　土贝母二三钱
水一钟半，煎七八分，食远温服。

玉女煎　治水亏火盛，六脉浮洪滑大，少阴不足，阳明有余，烦热干渴，头痛牙疼，失血等证如神。
生石膏捣碎，三五钱　熟地黄三五钱或一两　麦冬二钱　知母　牛膝各一钱五分
水一钟半，煎七分，温服或冷服。

六味回阳饮　治阴阳将脱等证。
人参随宜用　制附子　炮干姜各二三钱　炙甘草一钱　当归身三钱，泄泻动血者，以冬朮代之，多多益善　熟地五钱或一两
水二钟，武火煎七八分，温服。

理阴煎　此方通治真阴虚弱，胀满呕哕，痰饮恶心，吐泻腹痛，妇人经迟血滞等证。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。

镇阴煎　治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻，而血不能止者，速宜用此，使孤阳有归，则血自安也。
熟地黄一二两　牛膝二钱　炙甘草一钱　泽泻一钱五分　制附子五七分或一二三钱　肉桂一二钱
水二钟，速煎服。

清化饮　治血热妄行，阴亏诸火不清等证。
白芍药　麦门冬各二钱　牡丹皮　白茯苓　生地各二三钱　石斛一钱　黄芩二三钱
水一钟半，煎七分，食远温服。

小安肾丸　治肾气虚乏，牙齿蛀痛，臼血。
川楝子一斤　香附子去毛　川乌各一斤　盐四两。水四升，四味同煮干，去香附、川乌不用，取川楝切焙　川椒四两，去目并闭口者，微炒出汗　小茴十二两　熟地八两
右为末，酒糊丸桐子大。每服二三十丸，空心临卧盐汤或酒任下。

冰玉散　治齿衄喉痹。
生石膏一两　月石七钱　冰片三分　殭蚕一钱
右为极细末，小磁瓶盛贮，敷之吹之。

大分清饮　治湿热下利，黄疸溺血，邪热畜血，腹痛淋闭等证。
茯苓　泽泻　木通各二钱　猪苓　枳壳　栀子或倍之　车前子各一钱
水一钟半，煎八分，食远温服。

秘元煎　治遗精带浊溺血等病。
远志炒八分　山药炒　芡实炒　枣仁炒捣碎　金樱子去核，各二钱　白朮炒　茯苓各钱半　炙甘草一钱　人参一二钱　五味十四粒，畏酸者去之
水二钟，煎七分，食远服。

举元煎　治气虚下陷，血崩血脱，亡阳垂危等证。有不利于归熟等剂而但宜补气者，以此主之。
人参　黄芪炙，各三五钱　炙甘草一二钱　升麻炒，五七分　白朮炒，一二钱
水一钟半，煎七八分，温服。

二朮煎　治肝强脾弱，气泄、湿泄、血泄等证。
白朮炒，二三钱　苍朮米泔浸炒　干姜炒黄　茯苓各一二钱　陈皮炒　泽泻炒，各一钱半　芍药炒黄，二钱　炙甘草　厚朴姜汁炒，各一钱　木香六七分
水一钟半，煎七分，食远服。

约营煎　治血热便血。无论脾、胃、小肠、大肠、膀胱等证，皆宜用此。
生地　芍药　甘草　续断　地榆　黄芩　槐花　荆芥穗炒焦　乌梅二个
水一钟半，煎七分，食前服。

约阴丸　治男妇大肠血热便红等证。
当归　白朮炒　芍药酒炒　生地　茯苓　地榆　黄芩　白石脂酢煅碎　北五味　丹参　川续断各等分
右为末，炼蜜为丸服。

养中煎　治中气虚寒泄血者。
人参一三三钱　山药炒黄　茯苓各二钱　扁豆炒，二三钱　干姜炒黄，一二钱　炙甘草一钱
水二钟，煎七分，食远温服。

寿脾煎　一名摄营煎。治脾虚不能摄血等证。
白朮二三钱　当归　山药各二钱　枣仁钱半　炙甘草一钱　远志炙，三五分　干姜炮，一二钱　莲肉去心炒，二十粒　人参一二钱或用一两
水二钟，煎服。

苍朮菟丝丸　治脾肾虚损，不能收摄，以致遗精下血等证。
菟丝淘净酒浸一日，文火煮烂，捣焙干为末，十两　白茯苓　白朮米泔洗炒　莲肉去心，各四两　五味二两，酒蒸　山药炒，二两　杜仲酒炒，三两　炙甘草五钱
右用山药末，以陈酒煮糊为丸桐子大。空心滚白汤或酒下百余丸。

玉关丸　治肠风，血脱崩漏，带浊不固，诸药难效者，宜用此丸兼煎药治之。
诃子半生半炒，白面炒熟，四两　白矾枯　文蛤酢炒黑，各二两　北五味一两，炒
右为末，用熟汤和丸梧子大。以温补脾肾等药随证加减，煎汤送下，或人参汤亦可。

　　单方

吐血不止：用石榴树根下地龙屎研末，新汲水服三钱。 【 《圣惠方》】 

吐血衄血：用伏龙肝末半升，新汲水一升，淘汁和蜜服。 【 《广利方》】 

吐血泻血，心腹痛：用伏龙肝及地炉土、多年烟壁土等分，每服五钱，水二碗，煎一碗，澄清，空心服，白粥补之。 【 《普济方》】 

吐血不止：用上色白瓷器末二钱，皂荚子仁煎汤下，连服三服即愈。 【 《圣济总录》】 

吐血不止：用金墨磨汁，同莱菔汁饮，或生地黄汁亦可。 【 《集简方》】 

吐血咯血：锅底墨炒过研细，井华水服二钱，连进三服。 【 《济急方》】 

吐咯欬血：黄丹，新汲水服一钱。 【 《经验方》】 

诸般吐血：朱砂、蛤粉等分为末，酒服二钱。
又方：丹砂半两、金箔四片、蚯蚓三条同研，丸小豆大，每冷酒下二丸。 【 《圣济总录》】 

吐血损肺：炼钟乳粉每服二钱，糯米汤下立止。 【 《十便良方》】 

卒暴吐血：石灰于刀头上烧研，井水下二钱。 【 《普济方》】 

吐血嗽血肺损者：金星石、银星石、元精石、不灰木、阳起石、云母石等分，用坩锅一个，铺冬月水牛粪一二寸，铺药一层，铺灰二寸，又药一层，重重如此，以灰盖之，盐泥固济，用炭一秤，火煅一日夜，埋土中一夜，取出药块，去灰为末，每一两入龙脑、麝香各半钱，阿胶二钱半炒，每服一钱，糯米汤下，日三服。 【 《圣惠方》】 

五内崩损，喷血出斗升：花蕊石散。用花蕊石煅存性，研如粉，以童子小便一钟，男人酒一半，女人酢一半，煎温，食后调服三钱，甚者五钱。能使瘀血化为黄水，后以独参汤补之。 【 《十药神书》】 

吐血不止：黄芪二钱半、紫背浮萍五钱为末，每服一钱，姜蜜水下。 【 《圣济总录》】 

男女吐血：地榆三两，米酢一升，煮十余沸，去滓，食前稍热服一合。 【 《圣惠方》，下同】 

吐血不止：紫参、人参、阿胶炒等分为末，乌梅汤服一钱。一方去人参，加甘草，以糯米汤服。

吐血衄血：三七一钱，自嚼，米汤送下，或以五分加入八核汤。 【 《集简方》】 

吐血不止：黄连一两捣散，每服一盏，水七分，入豉二十粒，煎至五分，去滓温服。大人小儿皆治。 【 《济众方》】 

吐血衄血：胡黄连、生地黄等分为末，猪肝汁丸梧子大。卧时茅花汤下五十丸。 【 《普济方》】 

吐血衄血，或发或止，积热所致：黄芩一两，去中空朽者为末，每三钱，水一盏，煎六分，和滓温服。 【 《圣惠方》，下同】 

吐血不止：贝母炮研，温浆水，服二钱。

吐衄一切血疾：用白茅根一握，水煎服之。
又方：用白茅根洗捣汁，日饮一合。花同功。

卒吐血：屋上败茅剉三升，酒浸，煮一升服之。

凡吐血后，心中不闷者，必止。若烦躁闷乱刺胀者，尚有瘀血在胃，宜吐之。杜蘅三分、瓜蒂二分、人参一分为末，汤服一钱，日二服，取吐为度。 【 《肘后方》】 

咯血衄血：白芍药一两、犀角末二钱半为末，新水服一钱，血止为度。 【 《古今录验》】 

吐血衄血：川郁金为末，井水服二钱。甚者再服。 【 《易简方》】 

肺破咯血：香附末一钱，米饮下，日二服。 【 《百一选方》】 

气郁吐血：童子小便，调香附末二钱服。 【 丹溪，下同】 
又方：治吐血不止，莎草根一两，白茯苓半两为末，每服二钱，陈粟米饮下。

九窍出血：荆芥煎酒，通口服之 【 《直指方》】 

口鼻出血如涌泉，因酒色太过伤心肺者：荆芥烧研，陈皮汤服二钱，不过二服也。

吐血不止：荆芥连根捣汁半盏服。干穗为末亦可。
又方：用荆芥穗为末，生地黄汁，调服二钱。

诸失血病：紫苏不限多少，入大锅内，水煎令干，去滓熬膏，以炒熟赤豆为末，和丸梧子大。每酒下三五十丸常服之。 【 《斗门方》】 

吐血下血：鸡苏茎叶煎汁饮之。 【 《梅师方》】 

吐血欬嗽：龙脑薄荷焙研未，米饮服一钱取效。

忽然吐血一二口，或心衄，或内崩：熟艾三团，水五升，煮二升，服。一方，烧乱发灰，水服方寸匕，日三服。 【 《千金方》】 

男妇吐血后，胸膈虚热：阴地蕨、紫河车、贯众、甘草各半两，每服三钱，水煎服。 【 《圣济总录》】 

吐血不止：白鸡冠花酢浸，蒸七次为末，每服二钱，热酒下。 【 《经验方》】 

心热吐血口干：用刺蓟叶及根捣绞取汁，每顿服二小盏。 【 《圣惠方》】 

男女吐血：皱面草即地菘，晒干为末，每服一二钱，以茅花泡汤调服，日二次。 【 《简易方》】 

吐血不止：芦荻外皮烧灰勿令白，为末，入蚌粉少许，研匀，麦门冬汤服一二钱，三服可救一人。 【 《圣惠方》】 

诸般血病：水芦花、红花、槐花、白鸡冠花、茅花等分，水二钟，煎一钟服。 【 《积善堂方》】 

吐血痔血：向东蘘荷根一把，捣汁三升服之。 【 《肘后方》】 

欬嗽吐血，劳瘦骨蒸，日晚寒热：生地黄汁三合。煮白粥，临熟入地黄汁搅匀，空心食之。 【 《食医心镜》】 

吐血欬嗽：熟地黄末酒服一钱，日三。 【 《圣惠方》】 

吐血不止：生地黄汁一升二合，白胶香二两，以磁器盛，入甑蒸，令胶消服之。 【 《梅师方》】 

肺损吐血，或舌上有孔出血：生地黄八两取汁，童便五合同煎热，入鹿角胶炒研一两，分三服。 【 《圣惠方》，下同】 

心热吐衄，脉洪数者：生地汁半升，熬至一合，入大黄末一两，待成膏，丸梧子大。每熟水下五丸至十丸。

吐血便血：地黄汁六合，铜器煎沸，入牛皮胶一两，待化入姜汁半杯，分三服便止。或微转一行不妨。

吐血后欬者：紫菀、五味炒为末，蜜丸芡子大。每含化一丸。 【 《指南方》】 

吐血衄血，诸方不效者：麦门冬去心一斤，捣取自然汁，入蜜二合，分作二服即止。 【 《活人心统》】 

内热吐血：青黛二钱，新汲水下。 【 《圣惠方》】 

阳虚吐血：生地黄一斤捣汁，入酒少许，以熟附子一两半去皮脐切片，入汁内，石器煮成膏，取附片焙干，入山药三两研末，以膏和捣丸梧子大。每空心米饮下三十丸，屡效。 【 《选奇方》】 

吐血不止：天南星一两，剉如豆大，以炉灰汁浸一宿，洗焙研末，每服一钱，以自然铜磨酒调下。 【 《胜金方》】 

吐血不止：(艹款)蒌泥固烧存性，研三钱，糯米饮服，日二服。 【 《圣惠方》】 

心热吐血，衄血不止：生葛捣汁半升，顿服立瘥。 【 《广利方》】 

吐血不止：黄药子一两，水煎服。 【 《圣惠方》】 

咯血吐血：用蒲黄、黄药子等分为末，掌中舐之。《良方》用生芝麻油调二味末于掌中舐之。一方用黄药子、汉防己各一两为末，每服一钱，小麦汤食后调服，一日二服。

吐衄便尿崩中，一切血疾：茜根一两捣末，每服二钱，水煎，冷服亦可，水和二钱服。 【 《济众方》】 

吐血躁渴，及解毒：用茜根、雄黑豆去皮、甘草炙等分为末，井水丸弹子大。每温水化服一丸。 【 《圣济录》】 

肺痿咯血多痰者：汉防己、葶苈等分为末，糯米饮，每服一钱。 【 《古今录验》】 

肺损吐血：九节菖蒲末、白面等分，每服三钱，新汲水下，一日一服。 【 《圣济录》】 

吐血唾血，及一切血：蒲黄末二两，每日温酒或冷水服二三钱，妙。破血生用，补血炒用。 【 《济众方》】 

老幼吐血，及小便出血：蒲黄末每服五分，生地黄汁调下，量人加减，或入发灰等分。 【 《圣济总录》】 

吐血衄血：镜面草水洗，擂酒服。 【 《集验方》】 

积热吐血：马勃为末，沙糖丸如弹子大，每服半丸，冷水化下。 【 《袖珍方》】 

七孔流血：牛脂艻 ; 为粗末，每服一勺，瓦器煎服，以纱合头项并扎小指根。

内损吐血，飞罗面略炒，以京墨汁或藕节汁，调服二钱。 【 《医学集成》】 

中蛊吐血：小麦面二合水调服，半日当下出。 【 《广记》】 

劳心吐血：糯米半两、莲子心七枚为末，酒服，曾用多效。或以墨汁作丸服之。 【 《澹寮方》】 

吐血不止：陈红米泔水，温服，一钟，日三次。 【 《普济方》】 

吐血不止：用柏叶米饮服二钱或蜜丸，或水煎服并良。

吐血不止：翻白草每用五七科(口父)咀，水二钟，煎一钟，空心服。

痰嗽带血：青州大柿饼，饭上蒸熟批开，每用一枚，糁真青黛一钱，卧时食之，薄荷汤下。 【 丹溪】 

卒然吐血，檞叶为末，每服二钱，水一盏，煎七分，和滓服。 【 《简要济众》】 

卒然吐血：先食蒸饼两三个；以榧子为末，白汤服三钱，日三服。 【 《圣济总录》】 

吐血不止：嫩荷叶七个，擂水服之，甚佳。
又方：干荷叶、生蒲黄等分为末，每服三钱，桑白皮煎汤调下。一方用麦门冬汤下。

吐血咯血：荷叶焙干为末，每米汤调服二钱，一日二服，以止为度。

吐血不止：白胶香为散，每服二钱，新汲水调下。 【 《济众方》】 

吐血衄血：白胶香、蛤粉等分为末，姜汁调下。 【 《百一选方》】 

吐血咯血：用白胶香切片炙黄一两，新棉一两，烧灰为末，每服一钱米饮下。

呕血热极：黄蘗蜜涂炙干为末，麦门冬汤调服二钱，立瘥。 【 《经验方》】 

吐血不止：槐花烧存性，入麝香少许，研匀，糯米饮下三钱。 【 《普济方》】 

咯血唾血：槐花炒研，每服一钱，糯米饮下，仰卧一时取效。 【 《朱氏方》】 

吐血咯血：柳絮焙研，米饮服一钱。 【 《经验方》】 

吐血不止：晚桑叶焙研，凉茶服三钱，只一服止，后用补肝肺药。 【 《圣济总录》】 

吐血鼻血：楮叶捣汁一二升旋旋温饮之。 【 《圣惠方》】 

吐血喘欬：青羚羊角炙焦二枚，桂末二两为末，每服一匕，糯米饮下，日三服。

吐血下血：桂心为末，水服方寸匕。王璆曰：此阴乘阳之证也，不可服凉药。南阳赵宣德暴吐血，服二次而止，其甥亦以二服而安。 【 《肘后方》】 

吐血咯血，五劳七伤：用水牛脑一枚，涂纸上阴干，杏仁煮去皮、胡桃仁、白蜜各一斤，香油四两同熬干为末，每空心烧酒服二钱匕。 【 《乾坤秘韫》】 

呕血不止：鳔胶长八寸，广二寸，炙黄刮二钱，以甘蔗节三十五个，取汁调下。 【 《经验方》】 

呕血吐痰，心烦骨蒸者：人中黄为末，每服三钱，茜根汁、竹沥、姜汁和匀服之。 【 丹溪方】 

吐血鼻洪：人溺、姜汁和匀服一升。 【 日华子】 

吐血呕血：五灵脂一两、芦荟三钱研细末，滴水丸如芡子大，每服浆水化下二丸。

吐血不止：蚕退纸烧存性，蜜和丸如芡实大，含化咽津。 【 《集验方》】 

吐血不止：烧白马通以水研，绞汁一升服。 【 《梅师方》】 

吐血不止：就用吐出血块炒黑为末，每服三分，以麦门冬汤调服。盖血不归元，则积而上逆，以血导血归元则止矣。 【 《诸证辨疑》】 

吐血不止：用阿胶炒二两，蒲黄六合，生地黄汁三升，水五升煮三升，分服。 【 《千金翼》】 

大人小儿吐血：用阿胶炒、蛤粉各一两，辰砂少许为末，藕节捣汁，入蜜调服。 【 《经验方》】 

肺损呕血，并开胃：用阿胶炒三钱，木香一钱，糯米一合半为末，每服一钱，百沸汤点服，日一。 【 《普济方》】 

吐血：用好墨为末，阿胶白汤化清，调稀稠得所，顿服，热者尤宜。 【 《治法汇》】 

劳瘵失血：田龟肉和葱椒酱油煮食，补阴降火，治虚劳，失血咯血，欬嗽寒热，累用经验。 【 《便民食疗》】 

吐血不止，似鹅鸭肝：用生犀角、生桔梗一两为末，每酒服二钱。 【 《圣济总录》】 

吐血不止：红锦三寸，烧灰水服。 【 《圣惠方》】 

吐血咯血：好棉烧灰打面糊，入清酒调服之。 【 《普济方》】 

虚劳吐血：生地黄五斤捣，酒五升，共滓服。

吐血不止：白薄纸五张，烧灰水服，效不可言。

暴吐血方：急以竹子，去屋檐头取大蜘蛛网，搓成丸子，用米汤吞之，一服立止。 【 《雅闲录》】 

吐血鼻洪：生姜二分绞汁，并壮健丈夫小便一升，乘热顿饮，瘥。
又方：童便一分，酒半分，擂柏叶温饮之。

肺经呕欬诸血，及痰中有血：初用生萝卜汁半盏，入盐少许服之，立效。如无生萝卜，用萝卜子一钱、苏叶一钱同煎服，次用鸡苏散加阿胶治之。

治欬嗽甚者，或有鲜血：鲜桑白皮一斤，米泔浸三宿，净刮上黄皮，剉细，入糯米四两，焙干一处，捣为末，每服一二钱，米饮调下，此方神效。 【 《经验方》】 

九窍出血，及衄血不止：以井华水卒然噀面，勿令病人先知之。

吐衄尿血下血，一切失血：以芎藭煎服末服并佳。

痰火吐红，潮热欬嗽：鸡麻根上粉三钱。鸡麻生道旁，叶如桃叶，叶边有倒刺，枝有白星，空心如葱，花似梅花而四出，久结子，子焦绽如石榴状而小如川椒大，其根去外一层皮中有粉，味淡，取用仍去骨，杨枹根一钱。其条四方小柔，根香而味辣，多生竹林中。用无灰好水白酒煎，空心服，滓再酒煎三次。吐血摆羸脉微者，加老鸡一腿同煎。
又方：治一切血疾，能破血止血。用大蓟生捣取汁，饮一小盏，或和蜜少许。小蓟同功，但力少缓耳。

韭汁止吐衄咯唾血，善消胷膈间瘀血凝滞。取汁冷饮三四盏，必胷中烦躁不宁，后自愈。 【 丹溪】 

诸血，补人身血不足，面无血色者，并生饮之。六畜及獐鹿之血皆可。 【 《本草》】 

虚劳吐血：饮黑狗血神效。 【 《寿域》】 

丈夫妇人吐血，连日不止，粥食汤药不能下者：五灵脂不夹土石拣好者，不拘多少研为末，以狗胆汁和丸如鸡头大，每服一丸，煎生姜酒磨令极细，更以少生姜酒化，以汤荡药，令极热。须是先做下粥，温热得所，左手与患人药吃，不得漱口；右手急将粥与患人吃，不可太多。

咯血屡效方：薏苡仁不拘多少为末，熟煮猪胰切片蘸药，腹微空时取食之。盖薏苡能补肺，以猪胰导入经络耳，甚敏捷，能治肺痈，唾脓血。薏苡仁为末，米饮调下。一方，捣碎煎服亦效。

治痨疗吐血损肺，及血妄行，神传膏：用剪草一斤，婺州者可用，状如茜草，又如细辛。每用一斤，洗净为末加入生蜜一斤，和为膏，以器盛之，不得犯铁。九蒸九曝，日一蒸曝。病人五更起，向东坐，不得语，用匙挑药如粥服，每服四两。良久，用稀粟米饭压之。药冷服，粥饮亦不可太热。或吐或下，皆不妨。如久病肺损咯血，只一服愈。寻常欬嗽血妄行，每服一两可也。有一贵人，其国封病瘵，其尊人常以此方畀之，九日而药成。前一夕，病者梦人戒令翼日勿乱服药。次日将服之，为屋上土坠器中，不可服。再合而成，又将服之，为猫覆器，又不得服。又再合未就，而是人卒矣。此药之异如是。若小小血妄行，一啜而愈。或云是陆农师夫人乡人艾孚先尝亲说此事，渠后作《大观本草》，亦收入集中，但人未识，不肯信耳。

一切肺疾欬嗽，脓血不止：用猪(月臣)一具，削薄竹筒盛于溏火中炮令极熟，食上吃之。
又方：猪(月臣)以苦酒煮食令尽，不过二服。

地黄煎：治吐血忧患绝伤，胷膈疼痛，及虚劳唾血。生地黄五斤，捣取汁，于银锅内或沙锅微火煎一二沸，投白蜜一升，再煎至三升，每服半升，日三服。主胷痛百病，久服佳。

吐血衄血：船底青苔如鸡子大一丸，水一盏，煎五分，去滓温服，效。一方，同炙甘草、豉汁浓煎汤，呷之。

吐衄下血俱效方：栗漆树叶烙干为末，每服二钱，米饮调下。
又方：紫参为丸，每服三钱，水一盏，煎五分，温服。治一切吐衄、咯血、腹中积血俱效。

肺病吐血衄血：百合捣绞汁，和水饮之，亦或煮熟食之。 【 《易简方》】 

吐血衄血，肠风下血：田螺一两，火煅米酢淬，尽酢一升，捣罗如面，每服一钱，白汤下。 【 《斗门方》】 

中蛊吐血，或下血如肝：盐一升，苦酒一升，煎化顿服，得吐即愈，乃支太医方也。 【 《小品方》】 

久嗽唾血：白前、桔梗、桑白皮各三两炒，甘草一两炙，水六升煮一升，分三服。忌猪肉、菘菜。 【 《外台秘要》】 

男女血虚：麦门冬三斤取汁熬成膏，生地黄三斤取汁熬成膏，等分，一处滤过，入蜜四之一，再熬成瓶收，每日白汤点服。忌铁器。 【 《医方摘要》】 

吐血不止：天茄子苗半两，人参二钱半为末，每服二钱，新汲水下。 【 《圣济总录》】 

痰嗽带血：(艹款)冬花、百合蒸焙等分为末，蜜丸龙眼大，每卧时嚼一丸，姜汤下。 【 《济生方》】 

一切失血，喘急痰呕，中满宿瘀：用半夏搥扁，以姜汁和面包煨黄研末，米糊丸梧子大，每服三十丸，白汤下。 【 《直指方》】 

吐血不止：白药烧存性，糯米饮，服三钱。 【 《圣惠方》】 

肺痿欬血：萝卜和羊肉或鲫鱼煮熟，顿食。 【 《普济方》】 

吐血不止：干姜为末，童子小便调服一钱，良。

鬼击吐血，胸腹刺痛：鼠屎烧末，水服方寸匕，不省者灌之。 【 《肘后方》】 

欬嗽有血：小儿胎发灰，入麝香少许，酒下。每个作一服，男用女，女用男。 【 《集验方》】 

吐血不止：枸杞根子皮为散，水煎，日日饮之。 【 《圣济总录》】 

肺痿吐血：黄明胶炙干、桑叶阴干各二两研末，每服三钱，生地黄汁调下。 【 《普济方》】 

肺破出血，或嗽血不止：用水胶一大片炙黄，涂酥再炙，研末，用白汤化三钱服之，即止。 【 《斗门方》】 

吐血咯血：黄明胶一两切片炙黄，新绵一两烧研，每服一钱，食后米饮服，日再。 【 《食疗》】 

心虚嗽血：沉香末一钱、半夏七枚，入猪心中，以小便湿纸包煨熟，去半夏食之。 【 《证治要诀》】 

卒然吐血：鰞鲗骨末，米饮服二钱。 【 《圣惠方》】 

病后身面俱黄，吐血成盆，诸药不效：用田螺十个，水漂去泥，捣烂，露一夜，五更取清服二三次，血止即愈。 【 《怪证方》】 

卒暴吐血：双荷散。用藕节、荷蒂各七个，以蜜少许擂烂，用水二钟煎八分，去滓温服，或为丸亦可。 【 《圣惠方》】 

衄血不止：画粉散一二服，除根。画匠所用画粉研极细，每服五钱，新井水调服，立止，二服除根。 【 《瑞竹堂方》】 

吐血衄血：鸡子白丸。鸡子白三个、好香墨二两为末，和丸如梧桐子大，每服十丸，不拘时生地黄汁送下。

古今图书集成医部全录卷二百七十六

　血门

　　单方

鼻衄过多，昏冒欲死：用香墨浓研滴入鼻中。 【 《梅师方》】 

鼻血：龙脑叶研塞立止，入豉尤妙；或以干薄荷水煮，绵裹塞鼻，或取汁滴入皆妙。 【 《本事方》】 

衄血；以葱白一握，捣汁投酒少许，抄三四滴入鼻中，瘥。

白芨散，治鼻衄立效。白芨，不以多少为末，冷水调，用纸花贴鼻窳中。鼻窳，山根也。
又方：用黄明胶汤浸令软，贴鼻窳中。又方：贴鼻头上至顶及发际三寸止。 【 《三因方》】 

治鼻血不止，服药不应：宜用蒜一枚去皮，细研如泥，摊一饼子如钱大，厚一豆许，左鼻血出贴左脚心，右鼻血出贴右脚心，如两边俱出，贴两脚心，即瘥。血止，即以温水洗去之。
一法：用纸圆儿右衄塞左耳，左衄塞右耳。

大衄，口耳皆出：冷水调白面三钱饮之。一方入盐少许。 【 《普济方》】 

鼻衄良方：用大蚯蚓十数条，捣烂，井华水和稀，患轻澄清饮，重则并滓汁调服，立愈。

治鼻血常发者：于发时用生姜杵碎合额上一日，如痒就搔之，永不再发。

少小鼻衄，小劳辄出：桑耳不以多少，炒令焦，捣末，每发，以杏仁大塞鼻中，数度可。
又方：艾灰吹之，或鲜艾叶捣取汁饮，干者煮服。

衄血不止：用黄葵子为未，新汲水调下二钱。
又方：用青蒿绞汁服之，或塞鼻中，极验。 【 《易简方》，下同】 
又方：用驴粪烧灰为末，吹鼻内。

鼻衄：用地黄汁五合煎取四合，空腹服之。忌酒炙肉，且服粳米饮。
又方：以冷水净漱口，含水以芦管吹二孔中。
又方：取乱发五两，烧作灰，以管吹鼻中，枣核大，不止，益吹之，以血断止，并水服方寸匕，日三，甚者夜二。已困不识人者，服亦佳。一方男用母发，女用父发。
又方：五月五日取人屎烧作灰，冷水服五分匕，佳。一方，冷水服二钱，并吹鼻中。 【 《千金方》，下同】 
又方：赤马屎汁灌鼻中，及饮之，良。
又方：以湿布薄胷上，善。
又方：醇酢和土涂阴囊上，干易之。
又方：韭根、葱根同捣，枣大，内鼻中，少时更着两三度，瘥。葱白捣汁亦得。

鼻中出血不止：干地黄、栀子、甘草各等分，三味治下筛，酒服方寸匕，日三。如鼻疼者，加豉一合。鼻有风热者，以葱涕和服，如梧子五丸。
又方：捣楮叶汁，饮三升，大良。
又方：张弓令弦向上，病儿仰卧枕弦，放四体，如常卧法。

舌上出血如泉：烧铁篦热烙孔中良。

齿断间津液血出不止：以生竹茹二两，酢煮含之。
又方，细辛二两，甘草一两，二味口?父咀，以酢二升，煎取一升，日夜旋含之。

齿间血出：以苦竹叶煎浓，与盐少许，寒温得所，含之，冷即吐。
又方：童便半升，温取三合含之，其血立止也。 【 《圣惠方》】 

齿出血不止：刮生竹皮二两，苦酒浸之，令其人解衣坐，使人含噀其背上三过；仍取竹茹浓煮汁，勿与盐，适寒温含漱之，竟日为度。

齿衄方：烧铁钉令赤，注血孔中止。

鼻血久不止，素有热而暴作者，诸药无验，神法：以大纸一张，作八折或十折，于水内湿置顶中，以热熨斗熨至一重或二重，纸干，立止。 【 东垣】 

鼻衄外迎法：以井华水湿纸顶上贴之，左鼻出以线扎左手中指，右出扎右手，俱出两手俱扎。 【 丹溪，下同】 
又方：炒黑蒲黄，吹鼻中。

心热吐血，及衄血不止：用百叶榴花，不以多少，干为末，吹入鼻中，立瘥。

满口齿有血：枸杞根为末，煎汤，先嗽后吃。又治膈上吐血妙。 【 《纲目》】 

齿缝中多出血：常以盐汤漱，又能益齿走血之验也。

齿缝断出血：夜以盐厚敷龂上，有涎沥尽乃卧，涎出时叩齿勿住，十夜瘥。忌鱼肉热物。

牙血：用香附、白芷、大黄三物烧灰，以青盐和擦之。

一切牙疼风热，龈常出鲜血，以至崩落，口臭不可近人：用大黄米泔浸令软，生地黄大者薄切，二味旋切，各用一片二片，合定贴所患牙上，一夜即愈。未全可，则再如前法用。忌说话，恐引风毒津液渍痛处。

无故牙动，牙宣血出：香附米用姜汁浸一宿，晒干为末，漱口揩齿，令白且坚而不动无血矣。
又方：以杨梅树皮浓煎汤，漱口勿咽，神妙。

齿衄：以纸捻蘸蟾酥少许，于血出处按之，立止。

治虚气攻牙齿痛血出，牙龂痒痛：骨碎补二两，细剉炒令黑色，杵末，依常盥漱后，揩齿龂下，良久吐之，临卧后，咽之无妨。

衄血不止，诸方不效：糯米炒微黄为末，新水下二钱，仍吹少许入鼻中，此方甚妙。 【 《济众方》】 

治衄累效：人中白为末，白汤调服，或吹入鼻中，皆效。

膈上热盛，鼻衄：干地黄、龙脑薄荷等分为末，冷水下。

治大热衄血，用萱草根洗净，研汁一大盏，生姜汁半盏相和，时时细呷。丹溪云：萱草属水性，下行阴分也。衄血，用蛀竹末，米饮调服，验。

九窍出血，舌硬出血：用刺蓟一握，绞取汁，以酒半盏调和顿服之。如无青汁，只捣干者为末，冷水调三钱服。

血汗从肤腠出，及鼻衄五七日不止：神白散。人中白不以多少，刮在新瓦上，用火逼干，研令极细，每服二钱，入麝香少许，温酒调下。

鼻衄不止：麝香散。麝香半字，明矾枯、龙骨各五钱，另研和匀，每用一字，先以冰水洗净鼻内血涕，然后吹入鼻中；或以湿纸蘸药塞鼻中，亦可。

九窍出血，皆可用，歌曰：墙头苔藓可以塞，车前草汁可以滴，火烧莲房用水调，锅底墨煤可以吃；石榴花片可以塞，生萝卜汁可以滴，火煅龙骨可以吹，水煎茅花可以吃。

血自皮肤间溅出：用煮酒瓶上纸碎揉如杨花，以手捏在出血处，即止。 【 《入门》】 

吐衄血，九窍出血：并用龙骨末吹入鼻中。昔有人衄血不止，众方不效，用此即断。 【 《三因方》】 

鼻衄：用葱汁磨京墨，点鼻中。
又方：槐花炒黑为末，口?畜鼻。又以萝卜汁入盐少许，服一盏。
又方：用马鞭草捣汁，人凉水搅和服。

鼻中无故出血不止：紫土散。用倾银紫土新罐碾细，以火酒调敷囟?页门上，其血自止，此从治法也。 【 《外科正宗》】 

阳明胃经，实火上攻，血从牙缝流出：用楝树果二个，连肉核捣烂，丝绵包裹，先用温汤漱净瘀血，塞于牙缝内，其血自止。

鼻衄不止：二花散。酸石榴花二钱半，黄蜀葵花一钱，右剉，每服一钱水一盏，煎至六分，不拘时温服。 【 《圣济录》】 

鼻衄不止，昏闷欲死：山栀散。山栀子不拘多少，烧存性为末，每用少许吹入鼻中，立止；用水调服二三钱尤效。 【 《易简方》】 
又方：山栀子用竹刀破作两边，一边用湿绢裹，煨令熟，一边生用，同研为末，调酒服。

鼻衄不止：铅白霜末，新汲水服一字。 【 《博救方》】 
又方：胡粉炒黑，酢服一钱，即止。 【 《圣惠方》】 

齿缝出血：胡粉半两，麝香半钱为末，卧时揩牙。 【 《圣氏方》】 

衄血不止：用新汲水，随左右洗足即止，累效。 【 《叶氏方》】 

鼻衄，头痛心烦：石膏、牡蛎一两为末，每新汲水服二钱，并滴鼻内。 【 《普济方》，下同】 

伤寒衄血：滑石末，饭丸梧子大，每服十丸，微嚼破，新水咽下，立止。

牙龈出血有窍：寒水石粉三两，朱砂二钱，甘草脑子一字为末，干糁。

鼻血不止：元明粉二钱，水服。 【 《圣济录》】 
又方：硼砂一钱，水服，立止。 【 《集简方》】 
又方：贯仲根末，水服一钱。 【 《普济方》】 

齿缝出血：苦参一两，枯矾一钱，为末，日三揩之，立愈。 【 《普济方》下同】 

鼻衄：延胡索末绵裹塞耳内，左衄塞右，右衄塞左。

衄血不止：贝母泡研末，浆水服二钱，良久再服。
又方：香薷研末，水服一钱。 【 《圣济总录》】 

舌上出血如钻孔者：香薷煎汁服一升，日三服。 【 《肘后方》】 

衄血不止：当归焙研末，每服一钱，米饮调下。 【 《圣济录》】 
又方，就以所出血调白芷末，涂山根立止。 【 《简便方》】 
又方：赤芍药为末，水服二钱匕。 【 《事林广记》】 

衄血咯血：白芍药一两，犀角末二钱半为末，新水服一钱匕，血止为限。 【 《古今录验》】 

衄血不止：鸡苏二两，防风一两，为末，每服二钱，温水下，仍以叶塞鼻。 【 《圣惠方》】 
又方：龙脑薄荷、生地黄等分为末，冷水服。 【 《普济方》】 

鼻衄不止，眩冒欲死：青葙子汁三合，灌入鼻中。 【 《广利方》】 
又方：苍耳茎叶，捣汁，一小盏服。 【 《圣惠方》，下同】 

舌硬出血：木贼煎水，漱之即止。

衄血不止：灯心一两为末，入丹砂一钱，米饮下，每服二钱。 【 《圣济总录》，下同】 

肺壅鼻衄：箬叶烧灰，白面三钱研匀，井华水服二钱。

衄血：干地黄、地龙、薄荷等分为末，冷水调下。 【 《孙兆秘宝方》】 
又方：麦门冬去心，生地黄各五钱，水煎服，立止。 【 《保命集》】 

齿缝出血：麦门冬煎汤漱之。 【 《宝鉴》】 

鼻衄不止：剪金花连茎叶，阴干，浓煎汁，温服立效。 【 《指南方》】 

鼻洪血不可止者：鲜旱莲草捣敷之，立已。 【 《本草》】 

鼻衄不止：谷精草为末，熟面汤服二钱。 【 《圣惠方》】 
又方：千叶榴花研末吹之。 【 《普济方》】 

牙疼出血：胡桐泪半两，研末，夜夜贴之，或入麝香少许。 【 《圣惠方》】 

鼻血不止：棕榈灰随左右吹之。 【 《黎居士方》】 

舌上出血如箸孔：巴豆一枚，乱发鸡子大，烧灰，研酒服。 【 《圣惠方》】 

衄血不止：宣州大栗七枚，刺破连皮烧存性，出火毒，入麝香少许，研匀，每服二钱，温水下。 【 《圣济总录》】 
又方：栗壳烧存性，研末，粥饮服二钱。 【 《圣惠方》，下同】 

九窍出血：石榴花揉塞之，取效，叶亦可。

衄血不止：枇杷叶去毛焙研末，茶服一二钱，日二。
又方：红枣、白药各烧存性，等分为末，糯米饮服；或煎汤洗鼻，频频吸药令入。 【 《经验良方》】 
又方：茜根、艾叶各一两，乌梅肉二钱半为末，炼蜜丸，梧子大，每乌梅汤下五十丸。 【 《本事方》】 
又方：生防己末新汲水服二钱，仍以少许(口畜)之。 【 《圣惠方》】 
又方：龙鳞薜荔，研水饮之。 【 《圣济录》】 

肺热衄血：蒲黄、青黛各一钱，新汲水服之；或去青黛入油发灰等分，生地黄汁调下。 【 《简便单方》】 

口耳大衄：蒲黄、阿胶炙各半两，每用二钱，水一盏，生地黄汁一合，煎至六分，温服；急以帛系两乳，止乃已。 【 《圣惠方》，下同】 

鼻衄不止：浮萍末吹之。
又方：瓦苔研末，新汲水调服二钱。

鼻衄不止：寸金散。用墙上土马鬃二钱半，石州黄药子五钱为末，新汲水服二钱，再服立止。 【 《宝鉴》】 
又方：用纸条蘸真麻油，入鼻取嚏，即愈。有人一夕衄血盈盆，用此而效。 【 《普济方》，下同】 
又方：粟米粉水煮服之。

舌上出血，有孔如簪如针者：用赤小豆一升杵碎，水三升，和，绞汁服。 【 《肘后方》】 
又方：豉三升，水三升，煮沸，服一升，日三服。 【 《子母秘录》】 

鼻中出血：酢和胡粉半枣许，服。 【 《圣惠方》，下同】 
又方：干姜削尖煨，塞鼻申即止。

塞鼻止衄：猬皮一枚烧末，半钱绵裹塞之。

齿衄：头发切入铫内炒存性，研糁之。 【 《中藏经》】 

肌衄：胎发烧灰，敷之即止，或吹入鼻中。 【 《证治要诀》】 

诸窍出血：头发、败椶、陈莲蓬并烧灰等分，每服三钱，木香汤下。 【 《圣惠方》】 

鼻出衄血：刀刮指甲细末，吹之即止，试验。 【 《简便方》】 

大衄久衄，诸窍出血：用人中白一团鸡子大，绵五两烧研，每服二钱，温水服。 【 《圣惠方》】 

鼻衄，五七日不住者：人中白新瓦焙干，入麝香少许，温酒调服，立效。 【 《经验方》】 

鼻中衄血：鞋(革需)烧灰，吹之立效。 【 《广利方》】 

衄血不止：屏风上故纸烧灰，酒服一钱，即止。 【 《普济方》】 

鼻衄舌衄，窍如针孔：用紫金沙即露蜂房顶上实处一两，贝母四钱，芦荟三钱，为末，蜜和丸雷丸大，每用一丸，水一小盏，煎至五分，温服。吐血，温酒调服。

齿缝出血：紫(金丱)、乳香、麝香、白矾等分为末，糁之水漱。 【 《易简方》，下同】 

牙缝出血不止者：五倍子烧存性研末，敷之即止。

衄血一月不止：刺羊血热饮，即瘥。 【 《圣惠方》】 

鼻衄不止：牛耳中垢、车前子末等分，和匀塞之良。 【 《圣济总录》】 
又方：绵裹白马屎塞之。
又方：驼屎干研，(口畜)鼻止衄。

鼻血时作：干鹿血炒枯，将酒酵熏二三次，仍用酒酵半杯和服之。

齿缝出血不止：用地黄末、枯矾各一钱，麝香少许研匀擦之。 【 《圣惠方》】 

鼻血不止：蜗牛煿干一枚，鰞鲗骨半钱，研末吹之。 【 《圣济总录》】 
又方：鲤鱼鳞炒成灰，每冷水服二钱。 【 《普济方》】 

舌肿出血如泉：鰞鲗骨、蒲黄各等分，炒为细末，每用涂之。 【 《简便单方》】 

衄血不止：蛤粉一两，罗七遍，槐花半两，炒焦研匀，每服一钱，新汲水调下。 【 《家藏方》】 

鼻渊脓血：贝子烧研，每生酒服二钱，日三服。

鼻血不止：鸡矢取有白色半截者，烧灰吹之。 【 《经验方》】 

玉屑膏：治气虚不能摄血而溺血者。黄芪，人参等分为末，用大萝卜切一指厚，三指大，四五片，蜜腌少时，蘸蜜，炙干，再蘸，尽蜜二两为度，勿令干焦，至熟，蘸黄芪、人参末吃，不以时，仍以盐汤送下。 【 《三因方》】 

溺血紫黑：车前草汁、藕汁、小蓟汁调炒黑蒲黄末，空心服。
又方：地肤草捣汁服。

小便血尿：用甘草粉、升麻煎调辰砂益元散，极效。

小便出血条：用当归、白芷为末二钱，淡豆豉煎汤调服。

尿血：黄连、黄蘗为末，浓煎车前子汤，空心调服二钱，少加蜜汁。
又方：侧柏叶为末，空心酒调二钱服。
又方：五倍子炒为末，乌梅肉捣膏丸梧桐子大，空心酒下五十丸。

疗虚尿血：干胶三两炙捣末，酒二升和温服。 【 《纲目》】 

小便出血：当归四两，细剉，酒三升，煮取一升，空心顿服。
又方：龙骨末方寸匕，水调温服，日三服，瘥。

冬荣散：治小便出血，及肠风下血。用夏枯草烧灰存性为末，米饮下。一方，用凉水调下。

小便尿血：延胡索一两，(石卜)硝七钱半为末，每服四钱水煎服。 【 《活人书》】 

劳伤溺血：茅根、干姜等分，入蜜一匙，水二钟，煎一钟，日一服。

小便尿血：香附子、新地榆等分，各煎汤，先服香附汤三五呷后，服地榆汤至尽，未效再服。 【 《指迷方》】 

小便尿血：荆芥、缩砂等分为末，糯米饮下三钱，日三。 【 《集简方》】 
又方：葵茎，无灰酒服方寸匕，日三。 【 《千金方》】 

小便溺血：旱莲草、车前草各等分，杵取自然汁，每空心服三杯，愈乃止。 【 《医学正传》】 

小便溺血：金粟狼牙草焙干，入蚌粉、炒槐花、百药煎等分为末，每服三钱，米泔空心调服。 【 《易简方》，下同】 

小便尿血：乌梅烧存性研末，酢糊丸梧子大，每服四十丸酒下。
又方：五叶藤阴干为末，每服二钱，白汤下。
又方：酸草捣汁，煎五苓散服之。俗名酢啾啾是也。 【 《百一选方》】 

小便尿血：胡麻三升杵末，以东流水二升浸一宿，平旦绞汁，顿热服。 【 《千金方》】 
又方：小麦面麸炒香，以肥猪油蘸食之。 【 《集元方》】 

小便血条：淡豆豉二撮煎汤，空腹饮，或入酒服。 【 《得效方》】 

小便出血：水芹捣汁，日服六七合。 【 《圣惠方》】 

小便尿血：莴苣菜捣，敷脐上，即愈。 【 《易简方》】 

小便尿血：发灰二钱，酢汤服。 【 《永类方》】 

小便出血：新地骨皮洗净，捣自然汁，无汁则以水煎汁，每服一盏，入酒少许，食前温服。 【 《简便方》】 

小便尿血：荆叶汁酒服二合。 【 《千金方》】 
又方：琥珀为末，每服二钱，灯心汤下。 【 《直指方》】 
又方：篱下竹根入土多年者，不拘多少，洗净煎汤，并服数碗立止。 【 《救急良方》】 
又方：五倍子末，盐汤捣和丸梧子大，每空心酒服五十丸。 【 《集简方》】 

久近肠风下血：用羊胫紧炭三钱，枳壳烧存性五钱为末，每服三钱，五更米饮下一服，天明再服，当日见效。忌油腻毒物。 【 《普济方》，下同】 

下血不止：大古钱四百文，酒三升，煮二升服。

结阴便血：雄黄不拘多少，入枣内线扎定，煎汤，用鈆一两化汁，倾入汤内，同煮，自早至晚，不住添沸汤，取出为末，共枣杵和丸梧子大，每服三十丸，煎黑鈆汤空心下，只三服止。

肠风下血：土朱一两，火煅米酢淬，尽酢一升，捣罗如面，每服一钱，白汤下之。 【 《斗门方》】 

久年肠风：石燕磨水常服勿歇。 【 《灵苑方》】 

肠风下血脱肛：蛇黄二颗火煅，酢淬七次为末，每服三钱，陈米饮下。 【 《普济方》】 

肠风下血，积年不止，虚弱甚者，一服取效：绿矾四两，入砂锅内新瓦盖定，盐泥固济，煅赤取出，入青盐、生硫黄各一两，研匀，再入锅内，固济煅赤，取出去火毒，研入熟附子末一两，粟米粥糊丸梧子大，每空心米饮，温酒，任下三十丸。 【 《永类方》】 

中蛊下血如鸡肝，昼夜出血石余，四脏皆损，唯心未毁，或鼻破将死者：苦桔梗为末，以酒服方寸匕，日三服。不能下药，以物拗口灌之。心中当烦，须臾自定。七日止，当食猪肝肺以补之。又治衄血，以水服。一方加犀角等分。 【 《古今录验》】 

肠风下血：苍朮不拘多少，以皂角挼浓汁浸一宿，煮干焙研为末，面糊丸如梧子大，每服五十丸，空心米饮下，日三服。 【 《妇人良方》】 

诸般肠风，酒痢血痔，鼠痔下血：贯众去皮毛剉焙为末，每服二钱，空心米饮下；或酢糊丸梧子大，每米饮下三四十丸；或烧存性出火毒为末，入麝香少许，米饮服二钱。 【 《普济方》】 

下血二十年不止者：取地榆、鼠尾草各二两，水二升，煮一升，顿服。若不断，以水渍屋尘饮一小盏投之。 【 《肘后方》】 

结阴下血，腹痛不已：地榆四两，炙甘草三两，每服五钱，水一盏，入缩砂四七枚，煎一盏半，分二服。 【 《宣明方》】 

大肠下血：三七研末，同淡白酒调一二钱服，三服可愈；或以五分入四物汤亦可。 【 《集简方》】 

肠风下血：香白芷为末，每服二钱，米饮下，神效。 【 《选奇方》】 
又方：木香、黄连等分为末，入肥猪大肠内，两头扎定，煮极烂，去药食肠，或连药捣为丸服。 【 《保寿堂方》】 

阳毒下血，热气入胃，痛不可忍：郁金五大个，牛黄一皂荚子为散，每服用酰浆水一盏，同煎三四沸，温服。 【 《秘宝方》】 

诸般下血：用香附以酢酒各半煮熟，焙研为末，黄秫米糊丸梧子大，每服四十丸，米饮下，日二服。
又方：香附子末二钱，入百草霜、麝香各少许同服，效尤速也。

大便下血：用荆芥炒为末，每米饮服二钱。妇人用酒下。亦可拌面作馄饨食之。 【 《经验方》】 
又方：用荆芥二两，槐花一两，同炒紫为末，每服三钱，清茶送下。 【 《简便方》】 

大小便血：刘寄奴草为末，茶调空心服二钱，即止。 【 《集简方》】 

结阴便血：鸡冠花、椿根白皮等分为末，炼蜜丸梧子大，每服三十丸，黄芪汤下，日二服。 【 《圣济总录》】 

粪后下血：白鸡冠花，并子炒，煎服。 【 《圣惠方》】 

下血脱肛：白鸡冠花、防风等分为末，糊丸梧子大，空心米饮，每服七十丸。
又方：白鸡冠花炒、椶榈灰、羌活一两为末，每服二钱，米饮下。 【 《永类钤方》】 

肠风下血，有疙瘩疮破者，不治。马蔺子一斤，研破酒浸，夏三日，冬七日，晒干；何首乌半斤，雄黄、雌黄各四两为末，以浸药酒，打糊丸梧子大，每服三十丸，温酒下，日三服，见效。 【 《普济方》】 

五痔下血：五月五日采苍耳茎叶为末，水服方寸匕，甚效。 【 《千金翼》】 

大便后血：萱草根和生姜油炒酒冲服。 【 《圣济总录》，下同】 

粪后下血：王不留行末，水服一钱。

酒积下血：马鞭草灰四钱，白芷灰一钱，蒸饼丸梧子大，每米饮下五十丸。

肠风脏毒，下血不止：旱莲子草瓦上焙研末，每服二钱，米饮下。 【 《经验方》】 

肠风下血：莨菪煎。用莨菪实一升，暴干捣筛，生姜半斤取汁，银锅中，更以无灰酒二升搜之，上火煎如稀饧，即旋投酒，度用酒可及五升即止，慢火煎令可丸，大如梧子，每旦酒饮通下三丸，增至五七丸止。若丸时粘手，则以菟丝粉衬隔之。火候忌紧，药焦则失力也。初服微热，勿怪。疾甚者，服过三日，当下利，疾去利亦止。绝有效。 【 《箧中方》】 

下血虚寒，日久肠冷者：熟附子去皮、枯白矾一两为末，每服三钱，米饮下。
又方：熟附子一枚去皮，生姜三钱半，水煎服；或加黑豆一百粒。 【 《圣惠方》】 

结阴下血腹痛：草乌头蛤粉炒去皮脐，切一两，茴香炒三两，每用三钱，水一盏，入盐少许，煎八分，去滓露一夜，五更冷服。 【 《圣济录》】 

肠风泻血，诸药不效：天南星石灰炒焦黄色为末，酒糊丸梧子大，每酒下二十丸。 【 《普济方》，下同】 

肠风漏血：马兜铃、谷精草、京三棱、川乌头炒过，四味各等分，煎水，先熏后洗之。

肠风下血，用榼藤子二个，不蛀皂荚子四十九个，烧存性为末，每服二钱，温酒下，少顷再饮酒一盏，趁口服，极效。 【 《中藏经》】 
又方：用榼藤子三枚，厚重者湿纸七重，包煨熟，去壳取肉为末，每服一钱，食前黄芪汤下，日一服。 【 《圣惠方》】 

肠风泻血：牵牛五两，牙皂三两，水浸三日去皂，以酒一升煮干焙研末，蜜丸梧子大，每服七丸，空心酒下，日三服。下出黄物，不妨。病减后，日服五丸，米饮下。 【 《本事方》】 

粪后下血：凌霄花浸酒频饮之。 【 《普济方》，下同】 

肠风下血：(艹舌)蒌一个烧灰，赤小豆半两为末，每空心酒服一钱。

大肠下血：王瓜一两烧存性、地黄二两、黄连半两为末，蜜丸梧子大，米饮下三十丸。 【 《指南方》】 

热毒下血，因食热物发者：生葛根二斤捣汁一升，入藕汁一升和服。 【 《梅师方》】 

肠风脏毒，下血不止：何首乌二两为末，食前米饮服二钱。 【 《圣惠方》】 

肠风泻血久者：威灵仙、鸡冠花各二两，米酢二升，煮干炒为末，以鸡子白和作小饼，炙干再研，每服二钱，陈米饮下，日二服。 【 《圣济总录》】 

风入脏，或食毒积热，大便鲜血，疼痛肛出，或久患酒痢：木馒头烧存性、椶榈皮烧存性、乌梅去核、粉草炙等分为末，每服二钱，水一盏煎服。 【 《和剂局方》】 

肠风下血，大便更濇，木馒头烧、枳壳炒等分为末，每服二钱，槐花酒下。 【 《家藏方》】 

肠风下血：败毒菜根洗切，用连皮老姜各半盏同炒赤，以无灰酒淬之，碗盖少顷，去滓任意饮。 【 《永类方》】 

肠风失血：胡孙姜烧存性五钱，或酒或米饮服。 【 《仁存方》】 

便前有血：石皮为末，茄子枝煎汤下二钱。 【 《普济方》】 

热毒下血：金星草、陈干姜各三两为末，每服一钱，新汲水下。 【 《本事方》】 

大肠泻血：血见愁少许，姜汁和捣，米饮服之。 【 《证治要诀》】 

大肠下血：卷柏、侧柏、椶榈等分，烧存性为末，每服三钱，酒下，亦可饭丸服。 【 《仁存方》】 

远年下血：卷柏、地榆焙等分，每用一两，水一碗，煎数十沸，通口服。 【 《百一选方》】 

大便后血：桑树上白藓花，水煎服，或末服，亦止吐血。 【 《圣惠方》，下同】 

治下血如倾水：取生羊屎、柴根一斤，生白酒二斗，煮一斗，空心随量饮。

男子便血：黑豆一升炒焦研末，热酒淋之，去豆饮酒，神效。 【 《活人心统》】 

一切下血：雄黑豆紧小者，以皂角汤微浸，炒熟去皮为末，炼猪脂和丸梧子大，每服三十丸。陈米饮下。【 《中藏经》】 

热毒下血，或因食热物发动：赤小豆末，水服方寸匕。 【 《梅师方》】 

脏毒下血：乌犀散。用淡豉十文，大蒜二枚煨，同捣丸梧子大，煎香菜汤服二十丸，日二服安乃止，永绝根本。无所忌。此药甚妙。但大蒜九蒸乃佳，仍以冷虀水送下。昔朱元成言其侄及陆子楫提刑皆服此，数十年之疾，更不复作也。 【 《究原方》】 

积年下血：寒食蒸饼、乌龙尾各一两，皂角七挺去皮，酥炙为末，蜜丸，米饮，每服二十丸。 【 《圣惠方》】 

酒毒便血：曲一块，湿纸包煨为末，空心米饮服二钱，神效。

暴下血病：用蒜五七枚，去皮研膏，入豆豉捣丸梧子大，每米饮下五六十丸，无不愈者。 【 《本草衍义》】 

肠风脏毒下血：芸薹子生用，甘草炙为末，每服二钱，水煎服之。 【 《普济方》，下同】 

大肠便血：大萝卜皮烧存性、荷叶烧存性、蒲黄生用等分为末，每服一钱，米饮下。

肠风下血：蜜炙萝卜，任意食之。 【 《百一选方》】 

酒疾下血，连旬不止：用大萝卜二十枚，留青叶寸余，以井水入罐中煮十分烂，入淡酢，空心任食。 【 《养老方》】 

肠风下血：胡荽子和生菜，以热饼裹食之。 【 《普济方》，下同】 

肠风下血：柏子十四个，槌碎囊贮，浸好酒三盏，煎八分，服立止。

大肠下血：随四时方向采侧柏叶烧研，每米饮服二钱，二服愈。 【 《百一选方》】 

酒毒下血，或下痢：嫩柏叶九蒸九晒二两，陈槐花炒焦一两，为末，蜜丸梧子大，每空心温酒下四十丸。 【 《普济方》】 

蛊痢下血，男子妇人小儿大腹下黑血茶脚色，或脓血如靛色：柏叶焙干为末，与黄连同煎为汁，服之。 【 《本草图经》】 

肠风下血：松木皮去粗皮，取里白者，切晒焙研为末，每服一钱许，茶汤下。 【 《家藏方》】 

肠风热毒：蕨菜花焙为末，每服二钱，米饮下。 【 《圣惠方》】 

肠风下血：经霜茄连蒂烧存性，为末，每日空心服，温酒服二钱。 【 《灵苑方》】 

久患下血：大茄种三枚，每用一枚，湿纸包煨熟，安瓶内，以无灰酒一升半沃之，蜡纸封闭三日，去茄暖饮。 【 《普济方》】 

肠风下血：茄叶熏干为末，每服二钱，温酒或盐汤下，来年者尤佳。 【 《经验良方》】 

大肠下血：败瓢烧存性，黄连等分研末，每空心温酒服二钱。 【 《简便方》】 

肠风下血：霜后干丝瓜烧存性，为末，空心酒服二钱。 【 《本事方》】 

下血危笃，不可救者：丝瓜一个烧存性，槐花减半为末，每空心米饮服二钱。 【 《普济方》】 

酒痢便血腹痛，或如鱼脑五色者：干丝瓜一枚，连皮烧研，空心酒服二钱。一方煨食之。 【 《经验良方》】 

脏毒下血：槐耳烧二两，干漆烧一两，为末，每服一钱，温酒下。 【 《圣济总录》】 

肠风泻血：皂角树上蕈，瓦焙为末，每服一钱，温酒下。 【 《本事方》】 

大便下血及酒痢、久痢不止：用乌梅三两烧存性为末，酢煮米糊和丸梧子大，每空心米饮服二十丸，日三。 【 《济生方》】 

肠风下血，用寒药、热药及脾弱药，俱不效者：独用山里果，俗名酸枣，又名鼻涕团，干者为末，艾汤调下，应手即愈。一方用米饮空心调下二钱。 【 《百一选方》】 

尿后有血，肠风脏毒下血：干柿烧灰存性，米饮调服三钱，遂愈。

肠风下血：银杏煨熟，出火气食之，米饮下。

肠风脏毒：银杏四十九枚，去壳，生研入百药煎末，和丸弹子大，每服二三丸，空心细嚼，米饮送下。 【 《证治要诀》】 

肠风下血：橡斗子壳，用白梅肉填满两个，合定，铁线扎住，烧存性，研末，每服二钱，米饮下。
又方：橡斗子壳，用硫黄填满，煅研酒服。 【 《选奇方》】 

蛊毒下血：槲木背阴白皮一大握，长五寸，以水三升煮取一升，空腹分服，即吐毒出也。

肠风下血：橄榄核灯上烧存性，研末，每服二钱，陈米饮调下。 【 《直指方》】 

大便下血，荣卫气虚，或受风邪，或食生冷，或啖炙煿，或饮食过度，积热肠间，使脾胃受伤，糟粕不聚，大便下利，清血，脐腹作痛，里急后重，及酒毒一切下血，并皆治之。用细茶半斤研末，川百药煎五个，烧存性，每服二钱，米饮下，日二服。 【 《普济方》】 

大便下血：藕节晒干研末，人参白蜜煎汤，调服二钱，日二服。 【 《全幼心鉴》】 

大便下血：荸荠捣汁大半钟，好酒半钟，空心温服，三日见效。 【 《神秘方》】 

下血数升：黄蘗一两去皮，鸡子白涂炙为末，水丸菉豆大，每服七丸，温水下。名金虎丸。 【 《普济方》】 

脾毒肠风，因营卫虚弱，风气袭之，热气乘之，血渗肠间，故大便下血。用臭椿根刮去粗皮焙干四两，苍朮米泔浸焙，枳壳麸炒各一两为末，酢糊丸如梧子大，每服五十丸，米饮下，日三服。一方无苍朮、枳壳。 【 《本事方》】 

肠风泻血：椿荚半生半烧，为末，每服二钱，米饮下。 【 《普济方》】 

脏毒下血：苦楝子炒黄为末，蜜丸梧子大，米饮下，每吞十丸，至二十丸。 【 《经验方》】 

大肠下血：用槐花、荆芥穗等分为末，酒服一钱匕，仍空心吃猪血妙。 【 《经验良方》】 
又方：用柏叶三钱，槐花六钱，煎汤日服。 【 《集简方》】 
又方：用槐花、枳壳等分，炒存性为末，新汲水服二钱。 【 《袖珍方》】 

暴热下血：生猪脏一条，洗净控干，以炒槐花末填满扎定，米酢砂锅内煮烂，擂丸弹子大，日干，每服一丸，空心当归煎酒化下。 【 《永类钤方》】 

酒毒下血：槐花半生半炒一两，山栀子焙五钱为末，新汲水服二钱。 【 《经验良方》】 

脏毒下血：新槐花炒研，酒服三钱，日三服。或用槐白皮煎汤服。 【 《普济方》】 

肠风下血：用长尺皂角五挺，去皮子，酥炙三次，研末，精羊肉十两，细切捣烂和丸梧子大，每温水下二十丸。 【 《圣惠方》，下同】 

肠风下血：皂荚子、槐实一两，用粘谷糠炒香，去糠为末，陈粟米饮下一钱。名神效散。

肠风下血：皂角刺灰二两，胡桃仁、破故纸炒、槐花炒各一两，为末，每服一钱，米饮下。 【 《普济方》，下同】 

肠风下血：独子肥皂烧存性，一片为末，糊丸用米饮下。

蛊毒下血：榉皮一尺，芦根五寸，水二升，煮一升顿服，当下蛊出。 【 《千金方》】 

结阴下血：芜荑一两捣烂，纸压去油为末，以雄猪胆汁丸梧子大，每服九丸，甘草汤下，日五服，三日断根。 【 《普济方》】 

大肠下血：椶笋煮熟，切片晒干为末，蜜汤或酒服一二钱。 【 《集简方》】 

下血不止：椶榈皮半斤，栝蒌一个烧灰，每服二钱，米饮调下。 【 《百一选方》】 

肠风下血：秋采楮皮，阴干为末，酒服三钱，或入麝香少许，日二服。 【 《普济方》】 

肠风下血：枳实半斤麸炒、黄芪半斤为末，米饮非时服二钱匕，糊丸亦可。 【 《经验方》】 

肠风下血，不拘远年近日：用枳壳烧黑存性五钱，羊胫皮为末三钱，五更空心米饮服，如人行五里，再一服，当日见效。 【 《博济方》】 
又方：用枳壳一两，黄连五钱，水一钟，煎半钟，空心服。 【 《简便方》】 

下利鲜血：栀子仁烧灰，水服一钱匕。 【 《食疗本草》】 

酒毒下血：老山栀子仁焙研，每新汲水服一钱。 【 《圣惠方》】 

肠风下血：枸子十四个，搥碎囊贮，浸好酒，三盏煎八分，服立止。 【 《普济方》】 

肠风下血：用活鲫鱼一大尾，去肠留鳞，入五倍子末填满，泥固烧存性，为末，酒服一钱，或饭丸，日三服。 【 《百一方》】 
又方：用硫黄一两，如上法煅服，亦效。

酒积下血：酒煮鲤鱼，常食最效。 【 《便民食疗方》】 

大便下血：黄牛角腮一具煅末，煮豉汁服二钱，日三，神效。 【 《近效方》】 

积年下血：野猪头一枚，桑西枝一握，附子一枚，同入瓶内烧过，为末，每服一钱，粥饮空心服。 【 《圣惠方》】 

肠风脏毒：用猪大肠一条，入芫荽在内煮食。 【 《救急方》】 
又方：猪脏入黄连末在内，煮烂捣丸，梧子大，食前每米饮服三五十丸。 【 《良方》】 

下血止后，但觉丹田元气虚乏，腰膝沉重少力：桑寄生为末，每服一钱，非时白汤点服。 【 《护命方》】 

风冷下血，脱肛疼痛：野狸一枚，大瓶盛之，泥固火烧存性，研入麝香二钱，每食前米饮服二钱。 【 《圣惠方》，下同】 

积年肠风泻血，百药不瘥：败皮巾子烧灰，白矾烧各一两，人指甲烧焦，麝香各一分，干姜炮三两，为末，每服一钱，米饮下。

肠风下血：皮鞋底、蚕蠒退、核桃壳、红鸡冠花等分烧灰，每酒服一钱。

大便下血：羊血煮熟拌酢食，最效。 【 《便民食疗》】 

大肠下血，不拘大人小儿，脏毒肠风及内痔下血日久，多食易饥：先用海螵蛸炙黄去皮，研末，每服一钱，木贼汤下，三日后，服猪脏黄连丸。 【 《直指方》】 

粪后下血，不拘大人小儿：五倍子末，艾汤服一钱。 【 《全幼心鉴》】 

肠风脏毒，下血不止：五倍子半生半烧，为末，陈米饭和丸如梧子大，每服二十丸，食前粥饮送下，日三服。 【 《圣惠方》，下同】 

大肠便血：百药煎、荆芥穗烧存性，等分为末，糊丸梧子大，每服五十丸，米饮下。

肠风下血：百药煎二两，半生用、半炒存性为末，饭丸梧子大，每服五十丸，米饮下。名胜金丸。一方为细末，米饮调二钱服。 【 《百一选方》】 

肠风下血：乌梅丸立效。殭蚕炒去嘴足，乌梅肉焙各一两为末，米糊丸梧子大，每服百丸，食前白汤下，日三服。一方殭蚕一两，乌梅肉两半，酢糊丸，每四五十丸，空心酢汤下。 【 《笔峯杂兴方》】 

大小便血，淋沥疼痛：茧黄散。用茧黄、蚕蜕纸并烧存性，晚蚕沙、白殭蚕并炒等分为末，入麝香少许，每服二钱，用米饮送下，日三服，甚效。 【 《圣惠方》，下同】 

肠风下血：干蝎炒、白矾烧各二两为细末，每服半钱，米饮下，极效。
又方：白芷、五倍子为末，粥丸梧子大，每服五十丸，米汤下。 【 丹溪，下同】 

下血：用血余灰、鞋底灰、猪牙皂角灰等分为末，酒调三钱匕。

治下血劫剂：百药煎一两，一半烧为灰，共为末，糊丸如桐子大，服六十丸，空心米汤下。

粪后下血不止：艾叶不以多少，以生姜汁三合和服。

治卒下血：赤小豆一升，捣碎，水二升绞汁饮之。
又方：茄蒂烧存性，栀子炒共为末，捣饭丸如梧子大，每服空心一百丸，米汤下。

下血，肠风脱露：以车荷鸣五七个，焙干烧灰，酢调搽。仍忌温面酒辛热物。

中蛊毒下血，如烂鸡肝：用白蘘荷密置病人床下，勿令知，病者自呼蛊者姓名，愈。 【 张三锡】 
又方：取蚯蚓十四枚，以苦酒浸之，蚓死，但服其汁，已死者皆可活。 【 《百一方》】 

肠风下血：茄科烧存性为末，每服三钱，米饮调下。
又方：木槿煎服。
又方：代赭石一两，火煅红，酢淬数次，以碎为度，研为极细末，空心米饮调下一钱，一服即瘥。

治下血：苍朮、地黄同擂细末，为丸，不用铁器。

肠风下血：羊蹄根叶蒸烂一碗，食之立瘥。

卒然尿血不止：龙胆草一虎口，以水五升，煮取二升半，分为五服，瘥。 【 《集验方》】 

肠风下血：五灵脂炒去火毒，每服二钱。
又方：马鞭草叶研碎，纽汁服。

脏毒下血：车前草连根一握，生姜一小块，新水研碎，去滓。候血欲下时，腰间必觉重，便服此药一盏；少坐渐觉冷下腹中，即登厕，已无血矣。甚者不过再服。

下血：白芷、五倍子为末，丸服。

丈夫伤血，妇人血崩，渍入大肠出血：草豆蔻、槟榔各炒紫色，罂粟壳烧灰等分为末，每服二钱，空心米饮调下。

肠风下血：栝蒌三个，烧灰存性，每服三钱，空心米饮调下。

肠风下血久不止：茄蒂烧灰存性为末，每服三钱匕，食前米饮调下。

肠澼：用陈年椶榈烧灰，百药煎为丸，服。

肠风脏毒方歌曰：一两茱萸半两连，二味同炒不同研。粪前茱萸调酒下，粪后却用酒调连。

鲫鱼方：治肠风血痔，及下痢脓血，积年泻血，面色痿黄。用大活鲫鱼一个，不去鳞，肚下穿孔，去其肠秽，入白矾一块如金橘大，以败椶皮重包，外用厚纸裹，先煨令香熟，去纸，于熨斗内烧带生存性，为细末，每服一钱，空心温米饮调下。一方，于瓦瓶内盖定，炭火烧为灰，软饭和丸如梧桐子大，每服二十丸，食前粥饮下。

泻血，面色痿黄，积年不瘥者：白朮一斤，黄土炒过研末，干地黄半斤，饭上蒸熟捣和，干则入少酒，丸梧子大，每服十五丸，米饮下，日三服。 【 《普济》】 

卒泻鲜血：小蓟叶捣汁，温服一升。 【 《梅师》】 

泻血不止：木贼五钱，水煎温服，一日一服。 【 《圣惠》】 

肠风泻血：木鳖子以桑柴烧存性，候冷为末，每服一钱，煨葱白酒空心服之。名乌金散。 【 《普济》】 

脏毒下血：温白丸。用椿根白皮去粗皮，酒浸晒研，枣肉和丸梧子大，每淡酒服五十丸，或酒糊丸亦可。 【 《仁存》】 

下血：槐花一两，椶灰五钱，盐一钱，水三钟煎减半，服。 【 《摘元》】 

泻血不止：巴豆一个去皮，以鸡子开一孔，纳入，纸封煨熟，去豆食之，其病即止。虚人分作二服，决效。 【 《普济》】 

大肠下血：瓦松烧灰，水服一钱。

脱肛泻血不止：用桑黄一两，熟附子一两，为末，炼蜜丸梧子大，每米饮下二十丸。 【 《圣惠》】 

泻血脱肛：石耳五两炒，白枯矾一两，密陀僧半两为末，蒸饼丸梧子大，每米饮下二十丸。 【 《普济》】 

肠风下血：白刺猬皮一枚，铫内煿焦，去皮留刺，木贼半两炒黑为末，每服二钱，热酒调下。 【 《家藏》】 

蛊毒下血：猬皮烧末，水服方寸匕，当吐出毒。 【 《千金翼》】 

大便泻血：血余半两烧灰，鸡冠花、柏叶各一两为末，卧时酒服二钱，来早饮温酒一盏，一服见效。 【 《普济》】 

肠风泻血：破絮烧灰、枳壳麸炒等分，麝香少许为末，每服一钱，米饮下。 【 《圣惠》】 

肠风下血：五倍子、白矾各半两为末，顺流水丸梧子大，每服七丸，米饮下。忌酒。 【 《本事》】 

下血不止：用獭肝一副煮熟，入五味食之，妙。 【 《饮膳正要》】 

肠风下血：枯桑树下虫屎，烧存性，酒服一钱。 【 《圣惠》】 

肠风下血，因酒毒者：用大田螺五个烧至壳白肉干，研末，作一服，热酒下。 【 《百一选方》】 

肠风脏毒，下血不止：用侧柏叶一斤洗，炙为末，每服二钱，食前枳壳汤调下。

古今图书集成医部全录卷二百七十七

　血门

　　针灸

《灵枢》曰：暴疸内逆，肝肺相搏，血溢鼻口，取天府。
《甲乙经》曰：心膈下呕血，上脘主之。
呕血有息，胁下痛，口干心痛与背相引，不可欬，欬则肾痛，不容主之。
唾血振寒嗌干，太渊主之。
欬血，大陵及郄门主之。
呕血上气，神门主之。
内伤不足，三阳络主之。
内伤唾血不足，外无膏泽，刺地五会。
凡唾血，泻鱼际，补尺泽。
衄而不止，衃血流，取足太阳。大衄血，取手太阳。不已刺腕骨下，不已刺腘中出血。
鼻鼽衄，上星主之，先取譩嘻，后取天牖、风池。
鼽衄有痈，迎香主之。
鼽衄洟出，中有悬痈宿肉，窒洞不通，不知香臭，素髎主之。
鼽衄有痈，禾髎主之。
鼻衄不止，水沟主之。
衄血不止，承浆及委中主之。
衄，腕骨主之。
《千金方》曰：虚劳吐血，灸胃管三百壮。亦主劳呕逆吐血，少食多饱，多唾百病。
吐血唾血，灸胸堂百壮，不可针。
吐血酸削，灸肝腧百壮。
吐血腹痛雷鸣，灸天枢百壮。
吐血唾血，上气欬逆，灸肺腧，随年壮。
吐血呕逆，灸手心主五十壮。 【 《千金翼》云大陵。】 
口鼻出血不止，名脑衄，灸上星五十壮，入发际一寸是。
衄时痒，痒便灸足大指节横理二毛中十壮，剧者百壮。衄不止，灸之。并治阴卵肿。
又法：灸风府一穴四壮，不止又灸。
又法：灸涌泉二穴各百壮。
《东垣十书》曰：衄不止，以三棱针于气冲出血，立愈。
《丹溪心法》曰：衄血，宜灸大椎、痖门即止。
《医学纲目》曰：吐血，取风府、大椎、膈俞、肝俞各五分泻之，立愈。
又法：取胃脘、膻中、肝俞，各沿皮二寸半。
又法：取膻中、中脘、气海、三里、乳根、支沟。不已，取肺俞、肾俞、心俞、膏肓、关元。
呕血胁痛，口干不可欬，欬引肾痛，取不容，旁刺向外；又取上脘三寸半，大陵、郄门、神门。
吐血内损，取地五会三分，灸五壮；鱼际五分，泻；尺泽一寸，补。
上气唾脓血，灸两乳下黑肉际，各十壮。
衄血吐血下血，妇人下血不止，取隐白五分，又灸之。
又法：取隐白、大陵、神门各五分，太溪七分。
妇人经脉妄行，钻心胁痛，妄行于上则衄血，中则吐血，下则下血。瘖门一分，治衄血。巨缺一分，治吐血。气海五分，治崩血。取中极三分补之，又取三阴交五分。
衄血，取瘖门三分，合谷、内庭。
又法：取瘖门、三里泻之，照海五分。
又法：取三里、外关泻之，重者风府。
又法：取风府、上星、百劳、合谷；不已，取迎香、人中、印堂。口鼻出血不止，灸上星三报穴。
肠风下血，取三间、商阳，大陵、内关、命门、承扶。
《古今医统》曰：百劳一穴，在大椎节陷中是，灸二三十壮，断根不发。下血，脉虚濇，非肠风脏毒也，为中虚，宜灸中脘、气海二穴。凡脱血面色白，脉濡，手足冷，饮食少思，强食即呕，宜灸之，效如神。
下血，灸命门穴，在脊骨中，与脐对，灸七壮即止。
下血，灸脊中第二十椎下，随年壮灸之。

　　导引

《保生秘要》曰：吐血导引法，先良念以定其神，又推开心头，下至脐，复上至喉，如是者数遍，俾瘀血无所蓄聚自出。又从脐上推开，向后落大肠九曲以泻之。其瘀血既吐泻，后将肾水升上背，流至心头洗之，复两眼看脐念，以壮其气，其沉重者，先脐上念。
欬血导引法：坐定杌子上，以双手搭项，蹲身闭气三七口，如气稍急，微微放之，放而又闭，日行五次，兼用运法极妙。
运功：艮念数日，绦胸前推开，次运涌泉水洗心，或封脐凝守。
鼻衄：可凝神于鼻，自鼻而逆上泥丸，转下于背，直至涌泉而止。
导引法：开二目，鼻朝天吸气，得法咽吞。如此久吸久咽，血见津而自回，兼行后功气脉自和也。
运功：观鼻端定神，渐运入内，逆上顶门，转下于背，经元海遡涌泉而定神。
便血运功：想乳下两肋通至背心，又从两肋摇落至大肠九曲泻之，既泻尽，复取肾水以济心经火。
饱食醉后怒气下血，运功须定神存元气，顾脐念，戒多怒，有食必须调节，病自即安。

　　医案

《史记》仓公传曰：济北王召意诊脉诸女子侍者，至女子竖，竖无病。臣意告永巷长曰：竖伤脾，不可劳，法当春呕血死。臣意言王曰：才人女子竖何能？王曰：是好为方，多技能，所是案法新，往年市之民所四百七十万，曹偶四人。王曰：得毋有病乎？臣意对曰：竖病重，在死法中。王召视之，其颜色不变，以为不然，不卖诸侯所。至春，竖奉剑从王之厕，王去竖后，王令人召之，即仆于厕，呕血死。病得之流汗，流汗者同法。病内重，毛发而色泽，貌不衰，此亦关内之病也。

安陵阪里公乘项处病，臣意诊脉曰：牡疝。牡疝在膈下，上连肺，病得之内。臣意谓之慎毋为劳力事，为劳力事则必呕血死。处后，蹴踘，蹶寒。汗出多，即呕血。臣意复诊之曰：当旦日，日夕死。即死，病得之内。所以知项处病者，切其脉得番阳，番阳入虚里，处旦日死。一番一络者，牡疝也。

齐中尉潘满如病少腹痛，臣意诊其脉曰：遗积瘕也。臣意即谓太仆臣饶内史臣繇曰：中尉不复自止于内，则三十日死。后二十余日溲血死。病得之酒且内。所以知潘满如病者，臣意切其脉深小弱，其卒然合合也，是脾气也。右脉口气至紧小见，瘕气也。以次相乘，故三十日死。三阴俱搏者如法，不俱搏者决在急期，一搏一代者近也。故其三阴搏，溲血如前止。

齐中郎破石病，臣意诊其脉，告曰：肺伤不治，当后十日丁亥溲血死。即后十一日，溲血而死。破石之病，得之堕马僵石上。所以知破石之病者，切其脉得肺阴气，其来散，数道至而不一也，色又乘之。所以知其堕马者，切之得番阴脉，番阴脉入虚里，乘肺脉。肺脉散者，固色变也。乘之所以不中期死者，师言曰：病者安谷即过期，不安谷则不及期。其人嗜黍，黍主肺，故过期。所以溲血者，诊脉法曰：病喜养阴处者顺死，喜养阳处者逆死。其人喜自静不躁，又久安坐，伏几而寐，故血下泄。

齐丞相舍人奴从朝入宫，臣意见之，食闺门外，望其色有病气，臣意即告宦者平。平好为脉，学臣意所，臣意即示之舍人奴病，告之曰：此伤脾气也，当至春，隔塞不通，不能食饮，法至夏泄血死。宦者平即往告相曰：君之舍人奴有病，病重，死期有日。相君曰：卿何以知之？曰：君朝时入宫，君之舍人奴尽食闺门外，平与仓公立，即示平曰：病如是者死。相即召舍人奴而谓之曰：公奴有病不？舍人曰：奴无病，身无痛者。至春果病，至四月泄血死。所以知奴病者，脾气周乘五脏伤部而交，故伤脾之色也。望之杀然黄，察之如死青之兹，众医不知，以为大蛊，不知伤脾。所以至春死病者，胃气黄，黄者土气也，土不胜木，故至春死。所以至夏死者，脉法曰：病重而脉顺清者曰内关，内关之病，人不知其所痛，心急然无苦，若加以一病死中春，一愈顺及一时。其所以四月死者，诊其人时愈顺，愈顺者人尚肥也。奴之病得之流汗数出，炙于火而以出见大风也。

《儒门事亲》曰：(氵隐)阳刘氏一男子，年二十余岁，病劳嗽咯血，吐唾黏臭不可闻，秋冬少缓，春夏则甚，寒热往来，日晡发作，状如痎疟，寝汗如水。累服麻黄根、败蒲扇止汗，汗自若也；又服宁神散、宁肺散止嗽，嗽自若也。戴人先以独圣散涌其痰，状如鸡黄，汗随涌出，昏愦三日不省，时时饮以凉水，精神稍开，饮食加进。又与人参半夏丸、桂苓甘露散服之，不经数日乃愈。

岳八郎常日嗜酒，偶大饮醉吐血，近一年，身黄如橘，昏愦发作，数日不省，浆粥不下，强直如厥，两手脉皆沉细。戴人视之曰：脉沉细者，病在里也，中有积聚。用舟车丸百余粒，浚川散五六钱，大下十余行，状如葵菜汁，中燥粪气秽异常。忽开两目伸挽问左右曰：我缘何至此？左右曰：你吐血后数日不省，得戴人治之乃醒。自是五六日必以泻，凡四五次，其血方止。但时欬一二声，潮热未退，以凉膈散加桔梗、当归各称二两，水一大盂，如老竹叶，入蜜少许，同煎去滓，时时呷之，间与人参白虎汤，不一月复故。

棠溪李民范初病嗽血，戴人以调胃汤一两加当归使服之，不动；再以舟车丸五六十丸，过三四行，又呕血一碗，若庸工则必疑。不再宿，又与舟车丸百余粒，通经散三四钱，大下之，过十余行，已愈过半；仍以黄连解毒汤加当归煎服之；次以草茎刺鼻中出血半升；临晚，又用益肾散，利数行乃愈。

棠溪栾彦刚病下血，医者以药下之，默默而死。其子企见戴人而问之曰：吾父之死，竟无人知是何证？戴人曰：病剉其心也。心主行血，故被剉则血不禁。若血温身热者死，火数七，死必七日。治不当下，若下之不满数。企曰：四日死，何谓病剉心？戴人曰：智不足而强谋，力不足而强与，心安得不剉也？栾初与邢争屋，不胜，遂得此病。企由是大服，拜而学医。

一男子脏毒下血，当六月间，热不可堪，自甘于死。忽思冰蜜水，猛舍性命饮一大盂，痛止血住。

《东垣十书》曰：一贫者患脾胃虚弱，精神短少，衄血吐血，以人参饮子投之愈。继而至冬天，居旷室中，卧大热炕而吐血数次，再来求治。料此病久虚弱，附脐有形而有火热在内，上气不足，阳气外虚，当补表之阳气，泻其里之虚热，是其法也。冬天居旷室，衣盖单薄，是重虚其阳；表有大寒，壅遏里热，火邪不得舒伸，故血出于口。忆仲景《伤寒论》中一证，太阳伤寒，当以麻黄汤发汗而不与之，遂成衄，却与麻黄汤立愈。此法相同，予遂用之。

张彦明男衄血多岁，不效，用黄芪芍药汤二十五贴而愈。六脉弦细而濇，按之空虚，其色必白夭而不泽者，脱血也。此大寒证，以辛温补之以养血，以甘温润之剂佐之即愈。此脱血伤精气之证也。六脉俱大，按之空虚，心动面赤，善惊上热，乃手少阴心之脉也。此因气盛多而亡血，以甘寒镇坠之剂，泻火与气以坠浮气，以辛温微苦峻补其血，再用三黄补血汤而全瘥。

《丹溪心法》曰：一妇人年五十余，尝吐血，今面黄身蠕动食少，用青皮半两，人参三钱半，白朮、陈皮各三钱，白芍、木通、归头各二钱，黄连、干姜、黄芩、川芎、生甘草、生地各一钱半，黄蘗炒一钱，分七贴，水二盏，煎至三分之一，去滓，入藕汁半盏，再煎沸，通口饮之而愈。

一男子三十岁，因连夜劳倦不得睡，成一痰嗽出白黄脓，嗽声不出。时初春大寒，医与青龙汤四贴，遂觉咽喉有血丝，腥气逆上；两日后，血腥气多，遂有血丝一条，自口中右边出直上，如此每昼夜十余次，诊其脉弦大而散弱，左大为甚，人倦而苦于嗽。予作劳倦感寒，强以甘辛燥热之剂以动其血，不宜急治，恐成肺痿。遂与人参、黄芪、当归、白朮、芍药、陈皮、炙甘草、生甘草、不去节麻黄煎熟，入藕汁与之，两日而病减嗽止；却于前药去麻黄，又与四日而血证除。脉之散大者未收敛，人亦倦甚，遂于前药中除藕汁，如黄芩、缩砂、半夏，至半月而安。

一妇人年五十六岁，盛夏吐红痰，有一二声嗽。用人参一钱，防风、桔梗五分，白朮钱半，陈皮、茯苓各二钱，干姜三分，生甘草一分，煎二之一，入藕汁二大蛤再煎，带热下三黄丸，寻愈。

台州林德方年二十余岁，得嗽而咯血，发热，肌体渐瘦。众医以补药调治数年，其证愈甚。予诊其六脉皆濇，曰：此好色而多怒，精血耗少，又因补塞药太多，荣卫不行，污血内积，肺气壅遏，不能下降，治肺壅非吐不可，精血耗少非补不可，惟倒仓法二者俱备，但使之吐多于泻耳，兼灸肺俞五次而愈。

朱富六因辛苦吐血，或衄，夜间发热，口干身疼，食少，当作虚劳治。用白朮六钱半，人参、青皮、生地、芍药、陈皮、归尾、甘草炙各半两，川芎三钱，红花五分，分十贴，水二盏煎至三之一，食前稍热饮，下保命丸十四粒，与点丸十粒而愈。

一妇人年六十，性多沉怒，大便下血，十余年不止，食减形困，心摇动，或如烟熏，情性极恶，早起面微浮急，此时便血犹未尽绝，中间若得一二日不来，则意思稍清，但遇稍不如意事，则血复作，百法不治。左三部脉浮大，稍重手则无，人取之，又似濇滞而至数不匀；右三部沉濇细弱，寸脉沉绝。予谓气郁生涎，涎郁胷中清气不升，经脉壅遏不降，心血绝少，不能自养，所以有如熏之状，非开涎不足以行气，非气行则血不能归隧道，以壮脾为君，诸药佐之。遂以二陈汤加酒红花、升麻、当归身、酒黄连、青皮、贝母、泽泻、黄芪、人参、白朮、酒芍药，每贴加生附子一小片，煎服四贴后血止；遂去附子，加干葛、牡丹皮、山栀子，而如熏之状亦除去；又于前方加缩砂、炒神曲、熟地、木香，倍参、朮，服半月而全愈。

一人虚损，大便下血三四碗，身黄瘦，以四物汤加藕节汁一合，红花、蒲黄一钱，白芷、升麻、槐花各五分，服之愈。

《卫生宝鉴》曰：晋才卿膏粱善饮，春病衄。医曰：诸见血为热，以清凉饮子投之即止。数日其病复作。医又曰：药不胜病故也。遂投黄连解毒汤。既而或止，止而复作，易医数四，皆用苦寒之剂，俱欲胜其热而终不愈。饮食起居，浸不及初，肌寒而时躁，言语无声，口气臭秽，恶冷，然其衄之余波则未绝也。或曰：诸见血者热。衄，热也。热而寒之，理也。今不惟不愈而反害之，何哉？《内经》曰：以平为期。彼惟知见血为热而以苦寒攻之，不知苦泻土，土，脾胃也，脾胃人之所以为本者，今火为病而泻其土，火未除而土已病，土病则胃虚，而营气不能滋荣百脉，元气不循天度，气随阴化而无声肌寒也。噫！热病未已，寒病复起。此之谓也。

真定总管史侯男十哥，年四十有二，肢体本瘦弱，于至元辛巳，因收秋租，佃人致酒，味酸不欲饮，勉饮三两杯，少时腹痛，次传泄泻无度，日十余行；越十日，便后见血红紫之类，肠鸣腹痛，求医治之。曰：诸见血皆以为热。用芍药蘗皮丸治之，不愈。仍不欲食，食则呕酸，形体愈瘦，面色青黄不泽，心下痞，恶冷物，口干，时有烦躁，不得安卧，请予治之，具说其由。诊得脉弦细而微迟，手足稍冷。《内经》云：结阴者便血一升，再结二升，三结三升。又云：邪在五脏则阴脉不和，阴脉不和则血留之。结阴之病，阴气内结不得外行，无所禀受，渗入肠间，故便血也。宜以平胃地榆汤治之。此药温中散寒，除湿和胃。服之数服，病减大半。仍灸中脘三七壮，乃胃募穴，引胃气上升，滋荣百脉；次灸气海百余壮，生发元气，灸则能食生肉；又以还少丹服之，则喜饮食添肌肉。至春，再灸三里二七壮，壮脾温胃，生发元气，此穴乃胃之穴也。改服芳香之剂，戒以慎言语，节饮食，良愈。

《医学正传》曰：一男子四十余，素饮酒无度，得大便下血证。一日如厕二三次，每次便血一升许，予以四物汤加条芩、防风、荆芥、白芷、槐花等药，连日与服不效；后用橡斗烧灰二钱七分，调入前药汁内服之，又与灸脊中对脐一穴，血遂止而平安。其病自此不发。

《医学入门》曰：一人素无病，忽吐血半斗，脉弦急。陈景魁视之曰：薄厥证也。得于大怒气逆，阴阳奔并，用六郁汤而得愈。

《医学纲目》曰：蔡子渥传云，同官赵无疵，其兄衄血甚，已死入殓，血尚未止。偶一道人过，闻其家哭，询问其由，曰：曾服丹或烧炼药。予有药用之即活。用山栀末半钱七，吹入鼻中，良久得活。并传此方。

梅师大醉，醒发大渴，饮水三大盏，又欲冰茶三碗，后病便鲜血四次，约一盆，先与吴茱萸丸，翌日又与平胃、五苓各半散，三大服，血止后自利；又与神应丸四服，自利乃止。或问曰：何不用黄连之类以解毒？予曰：若用寒药，其疾大变，难治。寒饮内伤，复用寒药，非其治也。况血为寒所凝入大肠间而便下血，温之乃行，所以得热则自止。

杨氏饮冷酒，泻血，服对金散止。亦理中脘，分利阴阳，安定血脉之意也。

唐生病因饮酪水及食生物，下利紫黑血十余行，脾胃受寒湿毒，与六神平胃散半两，如白朮三钱，以利腰脐间血，一服愈。

《薛己医案》曰：一男子鳏居数年，素勤苦，劳则吐血，发热烦躁，服犀角地黄汤，气高而喘，前病益甚，更遗精白浊，形体倦怠，饮食少思，脉洪大，举按有力，服十全大补，如麦门、五味、山茱萸、山药而愈。

一童子年十四，发热吐血。余谓肾虚，宜补中益气以滋化源。不信，用寒凉降火，愈甚。始谓余曰：童子未室，何肾虚之有？参芪补气，奚为用之？余述丹溪云：肾主闭脏，肝主疏泄，二脏俱有相火，而其系上属于心。心为君火，为物所感则易于动，心动则相火翕然而随，虽不交会，其精亦暗耗矣。又精血篇云：男子精未满而御女，以通其精，则五脏有不满之处，异日有难状之疾。遂用补中益气及地黄丸而瘥。

一男子欬嗽吐血，热渴痰盛，盗汗遗精，用地黄丸加麦门五味而愈。后因劳怒，忽吐紫血块，先用花蕊石散，又用独参汤渐愈。后劳则欬嗽，吐血一二口，脾肺肾三脉皆洪数，用补中益气、六味地黄而全愈。

星士张东谷谈命，时出中庭，吐血一二口，云：久有此证，遇劳即作。余意此劳伤肺气，其血必散，视之果然。与补中益气加麦门、五味、山药、熟地、茯神、远志服之而愈。翊早，请见云：每服四物、黄连、山栀之类，血益多而倦益甚，今得公一七，吐血顿止，神思如故，何也？余曰：脾统血，肺主气，此劳伤脾肺，致血妄行，故用前药健脾肺之气而嘘血归源耳。

一妇人晡热，肢体瘦倦，食少无味，月经不行，或鼻衄，或血崩半载矣。或用顺气清热止血等剂不应，更加寒热，且时欲作呕。余以为郁怒亏损脾胃虚火，销经妄行而然耳。遂朝用补中益气，夕用六味地黄丸各数剂，半载而痊。

一妇人素沉静，晡热内热，月经不调，后每一二月，或齿缝，或舌下，或咽间，出血碗许，如此年余，服清热凉血调理之药益甚。间治于余，余谓肝脾气郁，血热上行，先用加味归脾汤，后用加味逍遥散，摄血归源而经自调，前证顿愈。

一男子尿血发热，此属肾经亏损，用地黄丸、益气汤以滋化源而愈。

一妇人粪后下血，面色痿黄，耳鸣嗜卧，饮食不甘，服凉血药愈甚。诊之右关脉浮而弱，以加味四君子汤加升麻、柴胡数剂，脾气已醒，兼进黄连丸数剂而愈。

一男子粪后下血，久而不愈，此中气不足，以补中益气汤数剂，更以黄连丸数服血止，又服前汤，月余不再作。

一儒者素勤苦，因饮食失节，大便下血，或赤或黯，后非便血则盗汗，非恶寒则发热，六脉浮大，心脾则濇。此思伤心脾不能摄血归源也。盖血即汗，汗即血。其色赤黯，便血盗汗，皆火之升降微甚耳。恶寒发热，气血俱虚也。乃午前用补中益气汤，以补脾肺之源，举下陷之气；午后用归脾汤加麦门冬五味子，以补心脾之血，收耗散之液，不两月而诸证悉愈。

《医宗必读》曰：南都许轮所孙女吐血痰嗽，六月诊之，两尺如烂绵，两寸大而数。余曰：金以火为仇，肺不浮濇，反得洪大，贼脉见矣，秋令可忧。八月初五复诊之，肺之洪者变为细数，肾之软者变为疾劲。余曰：岁在戊午，少阴司天，两尺不应。今尺当不应而反大，寸当浮大而反沉细，尺寸反者死。肺至悬绝，十二日死，计其期当死于十六日。然能食者过期，况十六、十七二日皆金，未遽绝也，十八交寒露，又值火日，经曰：手太阴气绝，丙日笃，丁日死，言火日也。寅时乃气血注肺之时，不能注则绝，必死于十八日寅时矣。轮所闻之，澘然泪下。以其能食犹不肯信，果至十八日未晓而终。

给谏章鲁斋在吾邑作令时，令郎凌九吐血发热，遗精盗汗，形肉衰削。先有医士戒之曰：勿服人参，若误服之，无药可救矣。两月弗效，召余诊，曰：此脾肺气虚之候，非大剂参芪不可。鲁斋骇曰：前有医者戒之甚严，而兄用之甚多，何相悬也！余曰：此医能任决效否？曰：不能也。余曰：请易参五斤，毋掣吾肘，期于三月可以报绩。陈论甚力，鲁斋信而从之。遂用六君子，间用补中益气及七味丸疗之，日轻一日，果如所约。

尚宝卿须日华林下，多郁且有暴怒，吐血甚多，倦怠异常。余以六君子纳参一两，干姜一钱，木香八分，四日而血止。后因怒气，血复大作。余曰：先与平肝，继当大补。然夏得秋脉，所谓早见非时之脉，当其时不能再见矣。果如期而殁。

大宗伯董元宰乙卯春，有少妾吐血蒸嗽，先用清火，继用补中，俱不见效。迎余治之，余曰：两尺沉实，少腹按之必痛。询之果然。此怒后蓄血，经年弗效，乃为蒸热，热甚而吐血，阴伤之甚也。乃与四物汤加郁金、桃仁、穿山甲、大黄少许，下黑血升余，少腹痛仍在；更以前药加大黄三钱煎服，又下黑血块及如桃胶蚬肉者三四升，腹痛乃止，虚倦异常；与独参汤饮之，三日而热减六七；服十全大补汤，百余日而康复如常。

刑部主政唐名必劳心太过，因食海鲜，吐血有痰，喉间如鲠，日晡烦热。喜其六脉不数，惟左寸濇而细，右关大而软。此思虑伤心脾也，以归脾汤大料，如丹参、丹皮、麦门冬、生地黄二十余剂而证减六七，兼服六味丸三月，遂不复发。

侍御冯五玉令爱发热欬嗽，已及半载，十月间吐鲜血甚多，一日之内，不过食粥一盏，大肉消陷，大便溏泄，沉困着床，脉来七至。余曰：法在不救，人所共知。若能惟余是听，不为旁挠，可救十中之一。每贴用人参五钱，桂、附各一钱，芪、朮三钱，归、芍二钱，陈皮一钱，日投三贴，约进七十剂，及壮水丸三斤而后起于床，又三月而饮食如旧。若泥常法而弃之，幽潜沉冤矣。

学宪黄贞父下血甚多，面色痿黄，发热倦怠，盗汗遗精。余诊之曰：脾虚不能统血，肾虚不能闭藏，法当以补中益气五贴并一而进之。十日汗止，二十日血止，再以六味地黄丸间服，一月而安。

《古今医统》曰：滑伯仁治一人呕血，甚至盈盆，二年。素劳役，致中气损。先与八宝散，一二日，服黄芩芍药汤，少有动作即进犀角地黄汤加桃仁、大黄，稍间服宁神散，有痰用蒙石丸，其脉始芤大后渐平，三月而愈。屡用咸验。

又一人冒暑吐血，拒痛身热，头眩，脉洪而滑，曰：此必大醉冒暑，血壅为暑迫上行，先与犀角地黄汤，继服桃仁承气汤去瘀血，后清暑而安。

一人偶搔腘中疮，出血汨汨如涌泉，竟日不止，困甚。二尺脉如蛛丝，他部皆无。吕沧洲曰：夫脉气，血之先也。今血妄行，故劳气暴衰。二尺尚可按，当益荣以泻阴火。以四神汤加防风、荆芥连进，脉渐出，更服十全大补汤遂愈。

《寓意草》曰：黄湛侯素有失血病，一晨起至书房，陡爆一口，倾血一盆，喉间气涌，神思飘荡，壮热如蒸，颈筋粗劲，诊其脉，尺中甚乱。曰：此昨晚大犯房劳，自不用命也。因出验血，见色如太阳之红。其仆曰：此血如宰猪后半之血，其来甚远。不识痴人有此确喻。再至寝室，谓曰：少阴之脉萦舌本。少阴者肾也。今肾中之血汹涌而出，舌本已硬，无法可以救急。因谛思良久，曰：只有一法。不得已，用丸药一服，坠安元气，若得气转丹田，尚可缓图。因煎人参浓汤下黑锡丹三十粒，喉间汩汩有声，渐下入腹，顷之舌柔能言，但声不出。余亟用润下之剂以继前药，遂与阿胶一味重两许，镕化分三次热服，溉以热汤，半日服尽。身热渐退，颈筋渐消，进粥，与补肾药，连服五日，声出喉清，人事向安，但每日尚出深红之血盏许。因时令大热，连《内经》热淫血溢，治以咸寒之旨，于补肾药中多加秋石，服之遂愈。

闻君求有失血疾，时一举发，其出颇多，欬嗽生痰，上气面青少泽，其脉厥阴肝部独伤，原于忿怒之火无疑。合色脉谛详，总是阴血不足耳。但从前所用之药，本以生血反滋其痰，本以驱痰转耗其血，似是而非，谁其辨之？夫脉之充也，色之华也，皆气与血之为也。以脱血故，致今气亦易脱，每每上升胷膈，喘促胀闷，不利于语言行持，虽举发有时，然非细故矣。乃用行气药以取快，何异操刀使割耶？诚欲气不上升，无过于血日滋长，暗将浮游之气，摄入不息之途，乃为良治。然胷膈肺胃间，顽痰胶结，既阻循环，又难培养，似乎痰不亟除，别无生血之法矣。不知此证而欲除痰，痰未必除，气已先尽，不得之数也。从来痰药入腹，其痰不过暂开复闭，劳而无功。吾于此每用乘机利导之法，先以微阳药开其痰，继以纯阴峻投，如决水转石，亟过痰之关隘，迨至痰之开者复闭，所用生血之药，蚤已从天而下。日续一日，久久而血生，血生而气返血室，如浪子归家，转能兴家，所借以驱胶结之痰者，即此气也。此际始加除痰之药，庶几痰去气存，累年之疾，至是始得痊安耳。然饮食最宜致慎，不但肥甘生痰，厚味伤阴已也。人身自平旦至日中，行阳二十五度，饮食易消，故不成痰；自日中至合夜，行阴二十五度，饮食不消，故易成痰。释教以过午戒食，其大药王护身之一则欤？进之调摄，尤为紧关。盖贤人尝以秋冬养阴，秋者于时为收，冬者于时为藏。法天地之收藏，而宁茹毋吐，宁拒毋迎，宁早卧毋早兴。蛰虫尚知闭户，岂君子可无居室之功耶？况乎欲血不再脱，尤贵退藏于密耶？又况乎厥阴肝木受病，其憔悴之色，见于三时者，犹可诿之病色，至春月发荣之时，更何诿耶？然春月之荣，不自春月始也，始于秋冬收藏之固。设冬月水脏所储者少，春月木即欲发荣，其如泉竭不足以溉苞稂何？故失此不治，至春病危始图之，则万无及矣。

顾枚先年二十余岁，身躯肥大，平素嗜酒，迩来鳏居郁郁，壬午孟夏，患失血证，每晚去血一二盏，至季夏时，去血无算，面色不见憔悴，肌肉不见消瘦，诊其脉亦不见洪盛，昼夜亦不见寒热，但苦上气喘促，夜多欬嗽，喉间窒塞，胷前紧逼，背后刺胀，腹中闷痛，躁急多怒。医以人参、阿胶治失血成法，用之月余，逾增其势。更医多方以图，用膏子之润上而气时降也，用牛膝、黄蘗之导下而血时息也，及服酒研三七少许，则血止而欬亦不作。但未久血复至，欬复增。又以为龙雷之火所致，思用八味丸中之些微桂附以引火归元。总繇未识病情也，请因是证而益广病机焉。人身血为阴，男子不足于阴，故以血为宝。是以失血之证，阴虚多致发热，面色多致枯黑，肌肉多致消瘦。今病者不然，岂其有余于血哉？以病为饮醇伤胃，胃为水谷之海，多气多血，二十余年水谷充养之精华，以渐内亏而外不觉也。胃之脉从头走足，本下行也。以呕血之故，逆而上行，则呼吸之音必致喘急矣。胃之气传入大小肠膀胱等处，亦本下行也。以屡呕之故，上逆而不下达，则肠腹之间必致痛闷矣。胃气上奔，呕逆横决，则胷中之气必乱，至于逼紧痛楚，则乱之甚矣。胷中之位舍有限，已乱之气无处可容，势必攻入于背，以背为胷之腑也。至于肩髃骨空，钻如刃刺，则入之深矣。故一胃耳，分为三脘，上脘气多，下脘血多，中脘气血俱多。今胃中既乱，气血混矣。不但胃也，胃之上为膈，其心烦多怒者，正《内经》所谓血并于膈之上，气并于膈之下，致使气血倒矣。所以《内经》又言血并于阳，气并于阴，乃为热中。又言瘅成为消中。瘅即热也。消中者，善食多饥，而肌肉暗减也。病者之嗜饮为热积胃中，其不病消中而病呕血者何耶？《内经》又以胃脉本宜洪盛，反得沉细者，为胃气已逆。若见人迎脉盛，则热聚于胃而内生痈。今胃脉已见沉细，其不成胃痈而成呕血者，又何耶？不知病者呕血之源，与此两者同出异名耳。热积于中即为消，血积于中即为痈，而随积随呕，则为此证。揆其致此之繇，必以醉饱入房而得之。盖人身气动则血动，而构精时之气，有乾坤鼓铸之象，其血大动。精者血之所化也，灌输原不止胃之一经，独此一经所动之血，为醉饱之余所阻，不能与他经之血，缉续于不息之途，是以开此脱血一窦，今者竟成熟路矣。欲治此病，不如此以分经辨证，何从措手乎？岂惟经也，络亦宜辨。胃之大络，贯膈络肺。不辨其络，亦孰知膈间紧迸，肺间气胀，痰胶为胃病之所传哉？当此长夏土旺，不惟母病而子失养，抑且母邪尽传于子，至三秋燥金司令，欬嗽喘满之患必增，不急治之，则无及矣。今岁少阴司天，少阴之上，热气主之，运气热也。夏月适当暑热，时令热也。而与胃中积热合煽其虐，不治其热，血必不止。然不难于血之止，第患其止而复聚也。聚于中为蛊为痈，犹缓也；聚于上为喘为厥，则骤也。惟遵《内经》热淫血溢治以咸寒之旨为主治。咸能走血，寒可胜热，庶于消渴痈疽两患，可无妨碍。然必先除经病，务俾经脉下走，经气下行，后乃可除络中之病，譬沟渠通而行潦始消也。然未易言也。病者呕血经久，无法可止。父兄敦请仆往救治，告以必须议病不议药，予乃定是案。用元明粉化水煮黄蘗、秋石化水煮知母，以清解蕴热而消瘀化疽，加甘草以调其苦，独取咸寒气味，进四剂而血止，可谓神矣。医者果然诐药性太寒，渠家果不终其用。延至八月，病者胷胁高肿数围，肺内生痈，寒热大作，喘欬不休，食饮不入，俯几不敢动移，以致臀肉磨穿，危在呼吸，百计强与医治，断不应命。父兄因生仇恨，再求为其所难，以曲尽人情，只得极力治之。变证蠭出，通计免于五死而得五生。病者不戒，兼啖生冷，肺复生痈，一夕呕痰如猪肝状者，百十余枚。一脏两伤，竟至不起。仆焦劳百日，心力俱殚，第无如末流难挽何矣。

门人问曰：州尊暴病，呕血数升，指尖微冷，喉间窒塞，声不易出，安危之机，关于医药。有用温补人参、阿胶之属者，有用凉血生地、元参之属者，有用降火黄蘗、知母之属者，漫难适从，请吾师确言其理，以开瞽聩。答曰：古今论失血之证，皆混在痰火一门，是以言之不中肯窾，吾试为子详之。夫血病有新久微甚，无不本之于火。然火有阴阳不同，治法因之迥远。州尊虽旧尝失血，不过伤损之类，其原颇轻。今入春以来，忽尔呕血数盂，则出之暴矣。经云：暴病非阳。则其为火也即非阳火甚明。阳火者，五行之火，天地间经常可久之物，何暴之有？设其暴也，复可以五行之水折之，不能暴矣。惟夫龙雷之火，潜伏阴中，方其未动，不知其为火也。及其一发，暴不可御，以故载阴血而上溢。盖龙雷之性，必阴云四合，然后遂其升腾之势。若天青日朗，则退藏不动矣。故凡用凉血清火之药者，皆以水制火之常法，施之于阴火，未有不转助其焰者也。大法惟宜温补，而温补中之细微曲折，要在讲明有素。经曰：少阴之脉萦舌本，谓肾脉萦遶于舌根之间也。又曰：咯血者属肾，明乎阴火发于阴中，其血咯之成块而出，不比欬嗽痨证，痰中带血为阳火也。此义从前未有发明，惟汉代张仲景为医中之圣，于伤寒证中，垂戒一款云：误发少阴汗动其经血者，下竭上厥为难治。后人随文读去，至下竭上厥之理，总置不讲。不知下竭者，阴血竭于下也；上厥者，阴气逆于上也。盖气与血两相维附，气不得血则散而无统，血不得气则凝而不流。故阴火动而阴气不得不上奔，阴气上奔而阴血不得不从之上溢，阴血上溢则下竭矣。血既上溢，其随血之气，散于胸中，不能复返本位，则上厥矣。阴气上逆，不过至颈而止，不能越高巅清阳之位，是以喉间窒塞，心忡耳鸣，胷膈不舒也。然岂但窒塞不舒已哉？阴气久居于上，势必龙雷之火应之于下，血不尽竭不止也，气不尽厥亦不止也。仲景所以断以为难治者，其以是乎？但止曰难治，非谓不治也。仲景不立治法者，以另有《卒病论》十六卷，颛论暴病，后世散逸无传耳。吾为子大辟其扃，则以健脾中之阳气为第一义。健脾之阳，一举有三善也：一者，脾中之阳气旺，如天青日朗，而龙雷潜伏也；一者脾中之阳气旺，而胸中窒塞之阴气，如太空不留纤翳也。一者脾中之阳气旺，而饮食运化精微，复生其下竭之血也。况乎地气必蒸土为湿，然后上升为云。若土燥而不湿，地气于中隔绝矣，天气不常清乎？今方书皆是治阳火之法，至龙雷之火，徒有其名而无其治，反妄引久嗽成劳痰中带血之阳证，不敢用健脾增欬为例。不思咯血即有欬嗽，不过气逆上厥之欬，气下则不欬矣，况于原无欬嗽者乎？古方治龙雷之火，每用桂附引火归元之法，然施于暴血之证，可暂不可常。盖已亏之血，恕不能制其悍，而未动之血，恐不可滋之扰耳。究而论文，治龙雷之火，全以收藏为主，以秋冬则龙潜雷伏也。用收藏药不效，略用燥烈为乡导，以示同气相求之义则可。既已收藏，宁敢漫用燥烈乎？先生宿有损伤失血之病，又益以忧恐，恐则伤肾，而少阴之血无端溢出，与仲景所谓误发少阴汗动其血者，初无少异。况肝主谋虑，性喜疏泄，冬间肾气不藏，久已供肝木之挹取，今春令将行，而肝木居青龙之位，震雷之司，秉权用事，是以天时之龙雷未动，身中之龙雷先动，其血已暴涌而出，不识后此春夏十二气龙雷大发之时，将何血以奉之耶？夫大病须用大药。大药者，天时春夏而吾心寂然秋冬是也。子后遇此病，必以崇土为先，土厚则阴浊不升而血患息。万物以土为根，元气以土为宅也。

筠翁长郎病失血，岁二三发，其后所出渐多，欬嗽发热，食减肌削，屡至小康，不以为意。夏秋间偶发寒热如疟状，每夜达曙，微汗始解。嗣后寒热稍减，病转下利。医谓其虚也，进以参、朮，胷膈迷闷，喉音窒塞，服茯苓、山药、预收红铅末，下黑血块数升，胷喉顿舒，面容亦转。筠翁神之，以为得竹破竹补之法也。加用桂附二剂。于是下利一昼夜十数行，饮食难入，神识不清，病增沉剧。仆诊其脾脉大而空，肾脉小而乱，肺脉沉而伏。筠翁自谓知医，令仆疏方，并问此为何证？仆曰：此证患在亡阴，况所用峻热之药，如权臣悍帅，不至犯上无等不已，行期在立冬后三日。以今计之，不过信宿，无以方为也。何以言之？经云：暴病非阳，久病非阴。则数年失血，其为阳盛阴虚无疑。况食减而血不生，渐至肌削而血日槁，虚者益虚，盛者益盛，热必阴火大炽，上炎而伤肺金，欬嗽生痰，清肃下行之令尽壅，由是肾水无母气以生，不足以荫养百骸，柴栅瘦损，每申酉时洒淅恶寒，转而热至天明，微汗始退，政如夏日炎蒸，非雨不解。身中之象，明明有春夏、无秋冬，用药方法，不亟使金寒水冷以杀其势，一往不返矣。乃因下利误用参、朮补剂，不知肺热已极，止有从皮毛透出一路。今补而不宣，势必移于大肠，所谓肺移热于大肠，传为肠澼者是也。至用红铅末下黑血者，盖阳分之血随清气行者，久已呕出。其阴分之血，随浊气行至胷中，为膜原所蔽，久瘀膈间者，得经水阴分下出之血，引之而走下窍，声应气求之妙也。久积顿宽，面色稍转，言笑稍适者，得其下之之力，非得其补之之力也。乃平日预蓄此药，必为方士所惑，见为真阳大药，遂放胆加用桂、附燥烈，以尽劫其阴，惜此时未得止之，今则两尺脉乱，火燔而泉竭，脾胃脉浮，下多阴亡，阳无所附，肺脉沉伏，金气缩敛不行，神识不清而魄已先丧矣。夫以火济火，焉得不终耶！

姜宜人得奇证，简《本草经疏》治交肠用五苓散之说，以为神秘。余见之，辨曰：交肠一证，大小二便易位而出，若交易然。古用五苓治之，专为通前阴而设也。若此证闭在后阴，二便俱从前阴而出，拟之交肠，诚有似是实非者。况交肠乃暴病，骤然而气乱于中，此病证乃久病以渐而血枯于内，有毫厘千里之不同，安得拟之？原夫疾之所始，始于忧思结而伤脾，脾统血者也。脾伤则不能统摄而错出下行，有若崩漏，实名脱营。脱营病宜大补急固，乃误认为崩漏，以凉血清火为治，则脱出转多。不思天癸已尽，潮汛已绝，万无是病。其年高气弱，无血以实漏?者，毫不念也。于是胞门子户之血日渐消亡，势不得不借资不仰给矣。借资于大肠，转将大肠之血运输而渗入胞囊，久之大肠之血亦尽。而大肠之气附血而行者，孤而无主，为拳为块，奔腾涣散，与林木池鱼之殃祸同矣。又如救荒者，剥邻国为立尽之墟，所不顾矣。犹未也，仰给于胃脘，转将胃脘之血，吸引而渗入胞囊，久之胃脘之血亦尽，下脱之血，始无源自止。夫胃脘之血，所以荣周身而贯百脉者。今暗归乌有，则苞稂失润而黍离足忧，血尽而止，较之血存而脱，又倍速矣。故血尽然后气乱，气乱然后水谷舍故趋新，舍宽趋隘，江汉两渠，并归一路，身中为之大乱，势必大肠之故道复通，乃可拨乱反治，与五苓一方全无干涉。又况水谷由胃入肠，另有幽门泌别清浊，今以渗血之故，酿为谷道，是幽门辟为坦径矣。尚可用五苓再辟之乎？又况五苓之刼阴，为亡血家所深戒乎？今之见一病，辄有一药，横于胷中，与夫执成方奉为灵秘者，大率皆误人者也。若宜人之病，余三指才下，便问曰：病中多哭泣否？婢媪曰：时时泣下。乃知脏燥者多泣。大肠方废而不用也，交肠云乎哉？今大肠之脉，累累而现于指，可虞之时，其来春枣叶生乎？枣叶生而言果验。

陈彦质患肠风下血，近三十年，体肥身健，零星去血，旋亦生长，不为害也。旧冬忽然下血数斗，盖谋虑忧郁，过伤肝脾，肝主血，脾统血，血无主统，故出之暴耳。彼时即宜大补急固。延至春月，则木旺土衰，脾气益加下溜矣。肝木之风与肠风交煽，血尽而下尘水，水尽而去肠垢，垢尽而吸取胃中所纳之食，汩汩下行，总不停留变化，直出如箭，以致肛门脱出三五寸，无气以收。每以热汤浴之，睁叫托入，顷之去后，其肛复脱。一昼夜下利三十余行，苦不可言。面色浮肿，夭然不泽，唇焦口干，鼻孔黑煤，种种不治，所共覩矣。仆诊其脉，察其证，因为借箸筹之，得五可治焉。若果阴血脱尽，当目盲无所视，今双眸尚烱，是所脱者下焦之阴，而上焦之阴犹存也，一也。若果阳气脱尽，当魄汗淋漓，目前无非鬼像，今汗出不过偶有，而见鬼亦止二次，是所脱者脾中之阳，而他脏之阳犹存也，二也。胃中尚能容谷些少，未显呕吐哕逆之证，则相连脏腑，未至交绝，三也。夜间虽艰于睡，然交睫时亦多，更不见有发热之候，四也。脉已虚软无力，而激之间亦鼓指，是禀受原丰，不易摧朽，五也。但脾脏大伤，兼以失治旷日，其气去绝不远耳。经云：阳气如天之与日，失其所则折寿而不彰。今阳气陷入阴中，大股热气从肛门泄出，如火之烙，不但失所已也。所以犹存一线生意者，以他脏中未易动摇，如辅车唇齿，相为倚借，供其绝乏耳。夫他脏何可恃也？生死大关，全于脾中之阳气复与不复定之。阳气微复，则食饮微化，便泄微止，肛门微收；阳气全复，则食饮全化，便泄全止，肛门全收矣。然阴阳两竭之余，偏驳之药，既不可用，所借者必参、朮也，复气中即寓生血。但人参力未易办，况才入胃中即从肠出，不得不广服以继之，此则存乎自裁耳。于是以人参汤调赤石脂末服之，稍安；次以人参、白朮、赤石脂、禹余粮为丸，服之全愈。

《景岳全书》曰：倪孝廉者，年逾四旬，素以灯窻思虑之劳，伤及脾气，时有呕吐之证，过劳即发。余常以理阴煎、温胃饮之属，随饮即愈。一日，于暑末时，因连日交际，致劳心脾，遂上为吐血，下为泄血，俱大如手片，或紫或红，其多可畏。急迫延余，而余适他往。复延一时名者，云：此因劳而火起心脾，兼以暑令正王，而二火相济，所以致此。乃与以犀角、地黄、童便、知母之属，药及两剂，其吐愈甚，脉亦紧数，困惫垂危。彼医云：此其脉证俱逆，原无生理，不可为也。其子惶惧，复至恳余。因往视之，则形势俱剧。但以素契，不可辞，乃用人参、熟地、干姜、甘草四味大剂与之。初服毫不为动，次服觉呕恶稍止而脉中微有生意，乃复加附子、炮姜各二钱，人参、熟地各一两，白朮四钱，炙甘草一钱，茯苓二钱，黄昏与服，竟得大睡。直至四鼓复进之，而呕止血亦止。遂大加温补调理，旬日而复健如故。

衄血有格阳证者，以阴亏于下，而阳浮于上。但察其六脉细微，全无热证，或见浮虚豁大，上热下寒，而血衄不止，皆其证也。治宜益火之源，古有八味地黄汤，乃其对证之剂。余有镇阴煎之制，其效尤捷。盖此证不惟内伤者有之，即伤寒者亦有之。然必其素多斲丧，损及真阴者，乃见此证。余尝治一多欲少年，以伤寒七日之后，忽尔鼻衄，以为将解之兆，及自辰至申，所衄者一斗余，鼻息脉息俱已将脱，身冷如冰，目视俱直，而犹涓涓不绝，呼吸垂危。其父母号呼求救，余急投镇阴煎一剂，衄乃止，身乃温，次加调理而愈。自后凡治此证，无不向应，亦神矣哉。

古今图书集成医部全录卷二百七十八

　汗门

　　黄帝素问

　　　经脉别论

饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。
 【 注　汗者水谷之津液，饱甚则胃满，故汗出于胃。血乃心之精，汗乃血之液，惊伤心气，汗出于心，故曰夺精。肾主骨，持重远行则伤骨，故汗出于肾。肝主筋，疲劳伤筋，故汗出于肝。劳伤四体，故汗出于脾。】 

　　　阴阳别论

阳加于阴谓之汗。
 【 注　汗乃阴液，由阳气之宣发，而后能充身泽毛。若动数之阳脉，加于尺部，是谓之汗。】 

　　　脏气法时论

肺病者，喘咳逆气，肩背痛，汗出。
 【 注　肺主气而发源于肾，母子之经气相通也。故气逆则喘欬肩背痛而汗出。】 
肾病者，寝汗出，憎风。
 【 注　太阳之气司表，而下出膀胱经，气逆则表气虚，故寝汗出而恶风。】 

　　　痹论

风寒湿三气杂至，合而为痹。其多汗而濡者，此其逢湿甚也。阳气少，阴气盛，两气相感，故汗出而濡也。
 【 注　夫感天地之阴寒，而吾身之阴气又盛，两气相感，故汗出而濡也。】 

　　　评热病论

人所以汗出者，皆生于谷，谷生于精。
 【 注　汗生于水谷之精，水谷之精，由精气之所化也。】 
今邪气交争于骨肉而得汗者，是邪却而精胜也。
 【 注　交争于骨肉者，邪气伏匿于骨肉之间，至春时与正气交争，而发为温病。得汗，是精气胜而邪当共并而出矣。】 
复热者，邪气也。汗者，精气也。今汗出而辄复热者，是邪胜也。汗出而脉尚躁盛者死。今脉不与汗相应，此不胜其病也，其死明矣。
 【 注　今汗出而邪留不去，则热邪复伤其阴精矣。热病已得汗而脉尚躁盛，此阴脉之极也，死。】 
阴虚者阳必凑之，故少气时热而汗出也。
 【 注　阴虚则阳往乘之，故汗出。】 
汗出而身热者风也，汗出而烦满不解者厥也，病名曰风厥。
 【 注　风为阳邪，开发肌腠，津液外泄，风热留之，故身热。风热不去则伤动其肾，气逆于上则心烦，乘于脾土则中满，病名曰风厥，谓因风邪而使肾气之厥逆也。】 

　　　脉要精微论

肺脉软而散者，当病灌汗，至令不复散发也。
 【 注　灌汗者，脾土灌溉之汗。肺气虚而不能输布水液，脾气自灌于肌肤，至令肺气不复通调散发也。】 
阳气有余，为身热无汗；阴气有余，为多汗身寒；阴阳有余，则无汗而寒。
 【 注　邪在阳分，故身热无汗。邪在阴分，故多汗身寒。阴阳并受其邪，则无汗而寒也。】 

　　　生气通天论

因于暑，汗，烦则喘喝，静则多言。体若燔炭，汗出而散。
 【 注　天之阳邪，伤人阳气，气伤外弛，故汗出。】 
汗出偏沮，使人偏枯。汗出见湿，乃生痤疿。劳汗当风，寒薄为皶，郁乃痤。魄汗未尽，形弱而气烁，穴俞以闭，发为风疟。
 【 注　汗出而半身沮湿，是阳气虚不能充身遍泽，必有偏枯之患。汗出见湿，则湿热郁之于皮肤，则生痤疿。劳汗当风，则寒湿郁于皮肤而为皶痤矣。魄汗未尽，表邪未去也。表阳邪气，同陷其间，寒邪随阳化热，故气烁，表气不入于经，故穴俞以闭，但热不寒为风疟。】 

　　　金匮真言论

夏暑汗不出者，秋成风疟。
 【 注　夏不汗出，则暑气伏藏，至秋乃成风疟。】 

　　　热论

暑当与汗皆出，勿止。
 【 注　伏匿之邪，与汗共出，故不可止之。】 

　　　宣明五气论

心为汗。
 【 注　心主血，汗乃心之液也。】 

　　　骨空论

风从外入，令人振寒汗出，头痛身重，恶寒。
 【 注　风为阳邪，伤人阳气，故病如此。】 

　　　平人气象论

尺濇脉滑，谓之多汗。
 【 注　尺肤濇者，风痹也。邪迫于经，其脉则滑，以风之阳邪，闭于皮肤之间，而迫于经脉，故主多汗。】 

　　　水热穴论

勇而劳甚则肾汗出，肾汗出逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。
【 注　勇而劳甚，则伤骨而肾气动，则水液上升而为汗矣。因风而致水肿于皮肤间也。】 

　　　诊要经终论

太阳之脉，其终也，戴眼反折瘈瘲，其色白，绝汗乃出，出则死矣。
 【 注　太阳之经气已绝，故瘈瘲戴眼反折。手太阳主液，足太阳藏液。绝汗者，津液外亡也。】 

　　　举痛论

热则腠理开，荣卫通，汗大泄，故气泄矣。劳则喘息汗出，外内皆越，故气耗矣。
 【 注　夫气为阴之固，阴为阳之守，热则腠理开，汗大泄，则阳气从而外泄矣。劳则肾气伤而喘息于内，阳气张而汗出于外，外内皆越，故气耗矣。】 

　　　阴阳应象大论

阳之汗，以天地之雨名之。
 【 注　汗出于阴液，由阳气之宣发，雨乃地之阴湿，由天气之所发，故方之。】 
阳盛则身热，腠理闭，喘粗，为之俯仰，汗不出而热，齿干，以烦冤腹满死，能冬不能夏。阴盛则身寒汗出，身常清，数栗而寒，寒则厥，厥则腹满死，能夏不能冬。
 【 注　阳乃火热用事，热在表，则腠理闭而喘，粗汗不出。肾主精液，心主血液，齿干，精液竭，烦冤，血液枯也。中焦之生气绝则腹满，此阳热偏胜之死证，虽苟延于冬而不能幸免于夏也。若阴盛则阳虚，故汗出。阴寒在表，故身常清，在里则数栗而寒；表里俱寒，故四肢厥冷腹胀满也。此阴寒偏盛之死证，得夏月之阳热，尚可救其阴寒也。】 

　　　六元正纪大论

太阳所至，为寝汗，痉。
 【 注　此秋病之常也。】 

　　　气交变大论

岁水太过，甚则寝汗出，憎风。
 【 注　岁水太过，诸丙岁也。水泛则源竭，太阳之气无从资生，表阳虚，故汗出憎风也。】 

　　　至真要大论

少阴在泉，主胜则魄汗不藏，四逆而起。
 【 注　四之主气，乃太阴湿土，客气乃太阳寒水。以土胜水，是以津液不藏而汗出于表也。】 

　　灵枢经

　　　邪气脏腑病形篇

肺脉缓甚为多汗。
 【 注　缓则肺热甚，故多汗。】 
微缓，头以下汗出不可止。
 【 注　肺主周身之气而朝百脉，腠理开，故头以下汗出不可止，是颈项胷背之间，肺之外部也。】 

　　　经脉篇

肺手太阴之脉，是主肺所生病者，气盛有余则肩背痛，风寒汗出中风。
 【 注　肺俞在肩背，肺气盛故痛。风寒汗出中风，乃三阴三阳之气在表，而合于天之六气也。】 
胃足阳明之脉，是主血所生病者，狂，疟温淫汗出。
 【 注　胃主荣血，故主血所生病者，为狂为温疟汗出者，胃气热而蒸发水液之汗也。】 
三焦手少阳之脉，是主气所生病者，汗出。
 【 注　少阳乃一阳初生之气，汗出者阳加于阴也。】 
胆足少阳之脉，是主骨所生病者，汗出。
六阳气绝，则阴与阳相离，离则腠理发泄，绝汗乃出，故旦占夕死，夕占旦死。
 【 注　阳气根于阴而出于阳，是以六阳将绝，则阴与阳相离，离则阳气外脱，腠理发泄，绝汗乃出而阳气终，故旦占夕死，夕占旦死，不能终天运之一周。】 

　　　热病篇

热病七日八日，脉不躁，躁不散数，后三日中有汗。三日不汗，四日死。未曾汗者，勿腠刺之。
 【 注　热病七八日，脉不躁者，外已解也。脉即躁而不散数，此邪热虽未去而正气不伤。后三日乃再经之十一日，此复传于里阴，必得阴液之汗而解。故未曾汗者，勿腠刺之，当取汗于阴也。如三日不汗，乃阳热盛而阴气已绝，故至四日而死。】 
热病已得汗，而脉尚躁盛，此阴脉之极也，死；其得汗而脉静者，生。热病者，脉尚躁而不得汗者，此阳脉之极也，死；脉盛躁得汗静者生。
 【 注　热病已得汗而脉尚躁盛者，此内因之热极也，死。其得汗而脉静者，热已清而脉平和，故生。热病者，脉尚躁，病外因之热而及于经也。不得汗者，不得从乎外解，此外热之极也，故死。脉盛躁得汗而脉静者，外淫之邪，从汗而散，故生。】 
热病汗不出，大颧发赤，哕者，死。汗不出，呕下血者，死。咳而衄，汗不出，出不至足者，死。
 【 注　汗不出者，外淫之热，不得从汗解也。大颧赤者，五脏之热甚也。哕者，外内之热交争，胃气绝也。汗不出呕下血者，外热不解而入于阴也。咳而衄汗不出者，咳乃内热，上逆于肺，衄为表热，外迫于经。夫肺主皮毛，外内之热，咸从肺气以汗解。汗不出者，气绝于上也。出不至足者。气绝于下也。】 

　　　五癃津液别篇

天暑衣厚则腠理开，故汗出。
 【 注　腠理者，分肉之文理，津随三焦出气，淖注于皮肤肌肉之间，故腠理开则汗大泄。】 

　　　五变篇

黄帝曰：人之善病风厥漉汗者，何以候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：腘肉不坚而无分理。理者粗理。粗理而皮不致者，腠理疏，此言其浑然者。
 【 注　盖津液充于皮腠之间，皮溃理疏，则津泄而为汗矣。太阳之气主皮肤，如腘肉不坚，理粗而皮不致密，则腠理疏而浑然汗出矣。】 

　　　五禁篇

大汗出之后，夺也，不可泻。
 【 注　形肉血气已虚脱者，虽有实邪，皆不可泻。】 

　　　决气篇

腠理发泄，汗出溱溱，是谓津。津脱者，腠理开，汗大泄。
【 注　津发于腠理，故津脱者，腠理开，汗大泄。】 

　　　荣卫生会篇

黄帝曰：人有热，饮食下胃，其气未定，汗即出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之，故不得循其道。此气慓悍滑疾，见开而出，故不得从其道，故命曰漏泄。
 【 注　卫气从上焦之气而出，所出之道路，从来上未至于面，后未至于背。今饮食下胃，其荣卫宗气未有定分，而先汗出于面，或出于背，此卫气之不循道而出也。卫气布于周身，无所不被其泽。若汗出于身半，此卫气之偏沮也。盖卫气者，水谷之悍气，其性慓悍滑疾，如腠理不密，即见开而出，故不得从其道也。】 
荣卫者，精气也。血者，神气也。故血之与气，异名同类焉。是故夺血者无汗，夺汗者无血。
 【 注　荣卫者，水谷之精气也。血者，神气之所化也。血与荣卫，皆生于精，故异名而同类焉。汗乃血之液，气化而为汗，故夺其血者则无汗，夺其汗者则无血。】 

　　金匮要略 【 汉?张机】 

　　　汗证

湿痹篇曰：风湿脉浮，身重汗出恶风者，防己黄芪汤主之。
中风篇曰：寸口脉沉而弱，沉即主骨，弱即主筋，沉即为肾，弱即为肝。汗出入水中，如水伤心，历节黄汗出，故曰历节。趺阳脉浮而滑，滑则谷气实，浮则汗自出矣。
水气篇曰：风水脉浮身重，汗出恶风者，防己黄芪汤主之。腹痛者加芍药。
风水恶风，一身悉肿，脉浮不渴，续自汗出，无大热，越婢汤主之。
问曰：黄汗之为病，身体肿，发热汗出而渴，状如风水，汗沾衣，色正黄如蘗汁，脉自沉，何从得之？师曰：以汗出入水中浴，水从汗孔入得之，芪芍桂酒汤主之。
黄汗之病，两胫自冷，假令发热，此属历节。食已汗出，又身常暮卧盗汗出者，此荣气也。若汗出已反发热者，久久其身必甲错，发热不止者，必生恶疮。若身重汗出已辄轻者，久久必身瞤，瞤即胷中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄芪汤主之。

　　中藏经 【 汉?华佗】 

　　　汗出死证

热病汗出而脉未静，往来转大者死。
病厥逆汗出，脉虚而缓者死。
汗出不流者死。
肝绝汗出如水，恐惧不安，伏卧目直面青者，八日死，又曰实时死。

　　脉诀 【 晋?王叔和】 

　　　汗脉

濡脉歌曰：濡脉关前人足汗。
杂病歌曰：病人头面青黑暗，汗透毛端恰似珠。眼小目瞪不须治，作汗如油不可苏。
内外俱虚身冷寒，汗出如珠微呕烦。忽然手足脉厥逆，体不安宁必死(扌弃)。
肾脏歌曰：面黑齿痛目如盲，自汗如水腰折频。皮肉濡结发无泽，四日应当命不存。

　　活人书 【 宋?朱肱】 

　　　论伤寒

伤寒无汗者七证，自汗者九证。太阳伤寒、刚痓病、太阴病、少阴病、厥阴病、阴阳易病、冬阳明病，皆无汗。汗出者九证，卫不和、伤风、风温、中湿、中暑、阳明病、亡阳、柔痓、霍乱，皆自汗。虽然，少阴不得有汗，而少阴亦有反自汗出之证；阳明病法多汗，而阳明亦有反无汗之证，不可不察也。
问：头汗出。曰：病人表实里虚，元府不开，则阳气上出，汗见于头。凡头汗出者，五内干枯，胞中空虚，津液少也，慎不可下。下之者，谓之重虚。然头汗出者有数证。伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表复有里也。脉沉亦有里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也。
伤寒五六日，已汗下，胷胁满，微结，小便不利，渴而不呕，但头汗出，往来寒热心烦者，此表未解也，病人但为瘀热在里，身必发黄。
阳明病下之，其外有热，手足温，不结胷，心中懊憹，饥不能食，但头汗出者。
心下紧满，无大热，头汗出者。
阳明病下血讝语者，为热入血室，但头汗出者，刺期门，随其实而泻之，汗出则愈。

　　明理论 【 金?成无己】 

　　　自汗

伤寒自汗，何以明之？自汗者，谓不因发散而自然汗出者是也。《内经》曰：阳气卫外而为固也。卫为阳，言卫护皮肤，肥实腠理，禁固津液，不得妄泄。汗者干之，而出邪气。干于卫气，气不能卫固于外，则皮肤为之缓，腠理为之疏，由是而津液妄泄，濈濈然润，漐漐然出，谓之自汗也。如发热自汗出而不愈，此卫气不和，风邪干于卫也；太阳中暍，汗出恶寒，身热而渴者，暑邪干于卫也；多汗出而濡，此其风湿甚者，湿邪干于卫也。是知卫气固护津液，不令妄泄，必为邪气干之而始出也。风寒暑湿之毒为四时之气，中人即为伤寒。风与暑湿为邪，皆令自汗。惟寒邪伤人，独不汗出。寒伤荣而不伤卫，卫无邪气所干，则皮腠得以密，津液得以固，是以汗不出也。及其气渐入里，传而为热，则亦使自汗出也。盖热则荣卫通，腠理开，而汗泄矣。然自汗之证，又有表里之别，虚实之异焉。若汗出恶风及微恶寒者，皆表未解也，必待发散而后愈。至于漏不止而恶风，及发汗后恶寒者，又皆表之虚也，必待温经而后愈。诸如此皆邪气在表也。若汗出不恶寒者，此为表解而里未和也。经曰：阳明发热汗出，此为热越。又曰：阳明病发热汗多者，急下之。又非若邪气在表而汗出之可缓也。伤寒自汗之证为常也。设或汗出发润，与其出之如油，或大如贯珠，若身出而不流，皆为不治之证也。必手足俱周，遍身悉润，漐漐然一时间许，烦热已而身凉和，乃为佳矣。此则阴阳气和，水升火降，荣卫通流，邪气出而解者也。《内经》曰：阳之汗，以天地之雨名之。此之谓也。

　　　盗汗

伤寒盗汗，何以明之？盗汗者，谓睡而汗出者也。自汗则或睡与不睡，自然而出也。盗汗者，不睡则不能汗出，方其睡也，凑凑然出焉，觉则止而不复出矣。杂病盗汗者，责其阳虚也。伤寒盗汗者，非若杂病之虚，是由邪气在半表半里使然也。何者？若邪气一切在表，干于卫则自然汗出也。此则邪气侵行于里，外连于表邪，及睡则卫气行于里，乘表中阳气不致，津液得泄，故但睡而汗出，觉则气散于表而汗止矣。经云：微盗汗出反恶寒者，表未解也。又阳明病当作里实，而脉浮者云必盗汗，是犹有表邪故也。又三阳合病，目合自汗。是知盗汗为邪气在半表半里之间明矣。且自汗有为之虚者，有为之实者。其于盗汗之证，非若由汗有实者，悉当和表而已，不可不知也。

　　　头汗

伤寒头汗，何以明之？头者，诸阳之会也。邪搏诸阳，津液上凑，则汗见于头也。邪热内蓄，蒸发腠理，遍身汗出者，谓之热越。若身无汗，则热不得越。热蒸于阳，故但头汗出也。何者？以三阴之经，皆上至颈胷中而还，不循于头，独诸阳脉上循于头尔。经曰：但头汗出，身无汗，至颈而还，小便不利，渴饮水浆，此为瘀热在里，身必发黄，为热不得越而上达者也。又热入血室，与其虚烦，或阳明被火，及水结胸，皆头汗出，俱是热郁于内而不得越也。此数者，或吐或下，皆欲除其热。或谓头汗之证，悉属阳明而为里热，而有不属阳明属表者乎？且邪但在表者，则无头汗之证，必也寒湿相搏，与邪气半在表半在里者，乃有头汗。伤寒五六日，已发汗而复下之，胷胁满微结，小便不利，渴而不呕，但头汗出，往来寒热，心烦；及伤寒五六日，头汗出，微恶寒，手足冷，心下满，口不欲食，大便鞕，脉细者，皆邪气半在表半在里，令头汗出也。湿家但头汗出，欲得被覆向火者，寒湿相搏，令头汗出也。兹数者，皆邪气所干，令头额自然汗出，又不谓之逆。其小便不利，则恶见头汗出；湿家下后，亦恶见头汗出。兹二者，乃为头汗之逆者。何则？以小便不利而成关格，若头汗出，阳脱也。经云：关格不通，不得尿，头无汗者生，有汗者死。湿家下后，若头上汗出而微喘者，亦阳脱也。经云：湿家下之，额上汗出，小便不利者死，下利不止者亦死。《脉经》曰：阳气上出，汗见于头者，盖阳脱也。知可治而治，知其不可治而不治，皆得十全之上者，在于明辨而审的也。

　　　手足汗

伤寒手足汗出，何以明之？四肢者，诸阳之本，而胃主四肢，手足汗出者，阳明之证也。阳经邪热，传并阳明，则手足为之汗出。阳明为津液之主病，则自汗出。其有身汗出者、有但头汗出者、有手足汗出者，悉属阳明也。何以使之然也？若一身自汗出者，谓之热越，则热外达者也。但头汗出者，是热不得越，而热气上达者也。及手足汗出者，为热聚于胃，是津液之旁达也。经曰：手足濈然汗出者，大便必鞕；手足漐漐汗出，大便难而讝语者，下之则愈。由此观之，手足汗出，为热聚于胃可知矣。或谓：热聚于胃而手足为之汗出，其寒聚于胃而有手足汗出者乎？经曰：阳明中寒者，不能食，小便不利，手足濈然汗出，此欲作痼瘕，即是中寒者也。且热聚于胃为可下之证，其寒聚于胃为不可下，何以明之？要明于此二者，必曰大便初鞕后溏，以胃中冷，水谷不别故也，是以不可下。若大便难讝语者，为阳明证具，则是可下之证。临病之际，宜须两审。

　　　无汗

伤寒无汗，何以明之？腠理者，津液凑泄之所为腠，文理缝会之中为理。津液为风暑湿气所干，外凑皮腠者，则为自汗出。若寒邪中经，腠理致密，津液内渗则无汗。无汗之由，又有数种：如伤寒在表，及邪行于里，或水饮内蓄，与亡阳久虚，皆令无汗，其伤寒无汗，则腠理致密也。风中于卫，则腠理开而自汗。寒中于荣则无汗，谓腠理闭也。经所谓太阳病恶风，无汗而喘；及脉浮紧无汗，发热；及不汗出而烦躁；阳明病反无汗而小便利，二三日呕而欬，手足厥，苦头痛鼻干不得汗；脉浮无汗而喘，与刚痉无汗，是数者，皆寒邪在表而无汗者也。其邪气行于里无汗者，为邪气在表，熏发腠理则汗出，邪气内传不外熏发者则无汗。经所谓阳明病无汗，小便不利，心中懊憹者，身必发黄；及伤寒发热无汗，渴欲饮水，无表证者，白虎加人参汤主之；与夫三阴为病，不得有汗，是数者，皆邪行于里而无汗者也。其水饮内蓄而无汗者，为水饮散而为津液，津液布渗而为汗，既水饮内蓄而不行，则津液不足而无汗。经所谓服桂枝汤或下之，仍头项强痛，翕翕发热，无汗，心下满，微痛，小便不利者，桂枝去桂加茯苓白朮汤主之，是津液内渗而无汗者也。其阳虚无汗者，诸阳为津液之主，阳虚则津液虚少，故无汗。经所谓脉浮而迟，迟为无阳，不能作汗，其身必痒；阳明病反无汗，其身如虫行皮中之状，此以久虚故也，皆阳虚而无汗者也。如是皆理之常，又焉得为异哉？一或当汗而不汗，服汤一剂，病证仍在，至于服三剂而不汗者，死病也；又热病脉躁盛而不得汗者，黄帝谓阳脉之极也，死。兹二者，以无汗为真病，讵可与其余无汗者同日而语也。

　　东垣十书 【 元?李杲】 

　　　阳明病湿胜论

或曰：湿之与汗，阴乎阳乎？曰：西南坤土也，脾胃也。人之汗犹天地之雨，阴滋其湿，则为雾露与雨。阴湿寒，下行之地气也。汗多则亡阳，阳去则阴胜，甚为寒中。湿胜则音声如从瓮中出，湿若中水，相家有说土音如居深瓮中，言其壅遏不出也，其为湿审矣。又知此二者一为阴寒，《内经》曰：气虚则外寒。虽见热中蒸蒸为汗，终传大寒。知始为热中，表虚亡阳，不任外寒，终传寒中，多成痹寒矣。色以候天，脉以候地，形者乃候地之阴阳，故以脉气候之，皆有形无形可见者也。

　　　盗汗

盗汗者，寐中而通身出汗如浴，觉来方止，是属阴虚，荣血之所主，宜补阴降火，当归六黄汤之类是也。若虚寒者，只以黄芪六一汤。盗汗发热因阴虚，用四物汤加黄蘗；兼气虚，加人参、黄芪、白朮。小儿盗汗不用治，盖血未足也。

　　　无汗

真气已亏，胃中火盛，汗出不休，胃中真气已竭。若阴火已衰，无汗反躁，乃阴中之阳、阳中之阳俱衰。四时无汗，其形不久，湿衰燥旺，理之常也。其形不久者，秋气主杀，生气乃竭。生气者胃之谷气，乃春少阳生化之气也。

　　丹溪心法 【 元?朱震亨】 

　　　自汗

自汗属气虚，血虚，湿，阳虚，痰。
东垣有法有方，人参、黄芪，少佐桂枝。阳虚，附子亦可少用，须小便煮。火气上蒸胃中之湿亦能汗，凉膈散主之。痰证亦有汗。
自汗大忌生姜，以其开腠理故也。

　　　盗汗

盗汗属血虚阴虚，小儿不须治。忌用生姜。东垣有方，用当归六黄汤，甚效。但药性寒。人虚者，只用黄芪六一汤。盗汗发热，因阴虚，用四物加黄蘗；兼气虚，加人参、黄芪、白朮。
盗汗者，谓睡而汗出也。不睡则不能汗出。方其睡熟也，凑凑然出焉，觉则止而不复出矣，非若自汗而自出也。杂病盗汗，责其阳虚。伤寒盗汗非比，亦是心虚所致。宜敛心气，益肾水，使阴阳调和，水火升降，其汗自止。

　　　心汗

别处无汗，独心孔一片有汗，思虑多则汗亦多，病在用心，宜养心血，以艾煎汤，调茯苓末一钱服之，名曰心汗。又青桑第二叶焙干为末，空心米饮调服，最止盗汗。

　　医学正传 【 明?虞抟】 

　　　汗证

经曰：心之液为汗。《原病式》曰：心热则出汗。东垣曰：西南坤土也，在人则为脾胃。夫人之汗，犹天地之雨，阴滋其湿，则为雾露雨也。据《内经》独主于心，而东垣又指脾胃而言，何也？盖心为君火主热，脾胃属土主湿，湿热相搏，为汗明矣。亦如地之湿气为云雾而上升，其天气若不下降，则不能成霖雨也。又如甑中烧酒，若非汤火蒸淘，则不能成汗液也。夫各脏皆能令人出汗，独心与脾胃主湿热，乃总司耳。故经又曰：饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。若夫自汗与盗汗者，病似而实不同也。其自汗者，无时而濈濈然出，动则为甚，属阳虚，卫气之所司也。盗汗者，寐中而通身如浴，觉来方止，属阴虚，荣血之所主也。大抵自汗宜补阳调卫，盗汗宜补阴降火。则火泛心虚，而冷汗自出者，理宜补肝，益火之原，以消阴翳；阴虚火炎者，法当补肾，壮水之主，以制阳光也。

　　证治要诀 【 明?戴思恭】 

　　　汗病证治

眠熟而汗出者曰盗汗，又名寝汗。不分坐卧而汗出者曰自汗。伤风、伤暑、伤寒、伤湿、痰欬等自汗，各载本门。其无病而常自汗出，与病后多汗，皆属表虚，胃气不固，荣血漏泄，宜黄芪建中汤加浮麦少许煎黄芪六一汤，或玉屏风散。或身温如常而汗出冷者，或身体冷而汗亦冷，别无他病，并属本证。
有痰证冷汗自出者，宜七气汤。有气不顺而自汗不止，须理气使荣卫调和，小建中汤加木香。
有病后多汗，服正元饮诸重补剂不愈，惟八珍散宜之。
若阴汗，惟密陀僧和蛇床子研末扑之，立止。
若服药汗仍出者，小建中汤加熟附子一钱不去皮，或正元饮，仍似温粉扑之。大汗不止，宜于诸药入煅牡蛎粉一分，并吞珠砂丹或茸珠丹。
常自汗出，经年累月者，多用黑锡丹。久病及大病新愈汗出者，亦可用。此病不宜热补，须交济其阴阳自愈，当以灵砂丹主之。凡此皆非为他病，而止病于汗者设，非谓有兼病者也。
若服诸药，欲止汗固表里，并无效验，药愈热而汗愈不收，只理心血。盖汗乃心之液，心无所养，不能摄血，故溢而为汗，宜用大黄芪汤加炒酸枣仁半钱；有微热者，更加炒石斛半钱，兼下灵砂丹。
汗出如胶之粘，如珠之凝，及淋漓如雨，揩拭不逮者，难治。
应汗多而发虚热者，不当泥于热宜用收敛之剂。汗出而有邪热者，其人若不渴，小柴胡汤加桂枝半钱，最良。
治心虚多汗不睡，獖猪心一个，破开带血，用人参二两、当归二两，装入心中煮熟，去二味药，止吃猪心，不满三四日，其病即愈。

　　医学纲目 【 明?楼英】 

　　　自汗

平人气象论云：尺濇脉滑，谓之多汗。王注谓尺肤濇而尺脉滑也。肤濇者，荣血内涸。又《针经》云：腠理发泄，汗出溱溱，是谓津。津脱者，腠理开，汗大泄。按此二经论自汗多而血涸津脱者，其治法乃东垣正阳汤，用炒黄蘗、知母，及当归六黄汤之类是也。

　　　头汗

头汗出剂颈而还，血证也。额上偏多，何谓也？曰：首者，六阳之所会也，故热熏蒸而汗出也。额上偏多，以部分左颊属肝，右颊属肺，鼻属中州，颐属肾，额属心。三焦之火，涸其肾水，沟渠之余，迫而上入于心之分，故发为头汗，而额上偏多者，属心之部而为血证也。饮酒饮食，头汗出者，亦血证也。至于杂证，相火迫肾水上行入于心，为盗汗或自汗，传而为头汗出者，或心下痞者，俱同血证例治之。无问伤寒杂病酒积，下之而心下痞者，血证也。何以然？曰：下之亡阴，亡阴者，则损脾胃而亡血，气在胷中，以亡其血，陷之于心之分也，故心下痞。世人以为血病用气药导之，则痞病愈甚，而又下之，故变而为中满膨胀，非其治也。如此，然当作何治？独益中州脾土，以血药治之，其法无以加矣。

　　医学入门 【 明?李梴】 

　　　自汗

汗者，元阳真液。因饮食惊恐房劳行动出汗者，曰多汗。不问昏醒朝夕，浸浸出汗者，曰自汗。乃阳气不足卫护。热发者，补中益气汤加麻黄根、浮小麦，但升、柴俱宜蜜水炒过，以杀其升发之性，又欲其引参、芪至肌表，故不可缺也。发厥者，古芪附汤、顺元散。间有气血俱虚者，黄芪建中汤。
痰证自汗，头眩呕逆，宜川芎、白朮、陈皮、甘草水煎服。多汗身软者，湿也。心主热，脾主湿，湿热相搏，如地之湿蒸，为云雾，为雨露。各脏皆有汗，独心与脾胃为湿热主耳。宜调卫汤、玉屏风散。火炎上蒸，胃湿作汗者，凉膈散。胃热者，二甘汤。是知自汗亦有实者。故外感初证，亦多自汗。风证，桂枝汤加附子；寒证，古桂附汤；暑证，五苓散；风湿相搏，防己黄芪汤。凡自汗久，用参、芪、附子不效，宜养心血。汗或干仍热者，必外感风，宜参苏饮，病止住服，是反治也。

　　　盗汗

睡着出汗，醒则渐收。盖睡则卫气行于里而表虚，醒则气散于表而汗止。心火炎盛，以致肺失卫护者，当归六黄汤。阴虚火动者，四物汤加知、蘗。兼气虚者，加参、芪、白朮。肾火动甚者，正气汤。脾湿者，四制白朮散。肝热者，用防风、龙胆草等分为末，米饮调服。心虚者，用人参、当归各二钱半，先用猪心血煎汤，澄清，以汁煎药服。思虑过度，以致心孔独有汗出者，用艾汤调下茯苓末一钱，或青桑第二番叶，带露采阴干，或焙为末，米饮调服。或古芷砂散、通用黄芪六一汤加浮小麦、牡蛎、麻黄根，外用五倍子白矾为末，津液调封脐中，一宿即止。或用牡蛎、麦面、麻黄根、藁本、糯米、防风、白芷等分为末，周身扑之。

　　医宗必读 【 明?李中梓】 

　　　诸汗证治

愚按心之所藏，在内者为血，在外者为汗。汗者心之液也，而肾主五液，故汗证未有不由心血虚得者。心阳虚不能卫外而为固，则外伤而自汗；肾阴衰不能内营而退藏，则内伤而盗汗。然二者之汗，各有冷热之分。因寒气乘阳虚而发者，所出之汗必冷；因热气乘阴虚而发者，所出之汗必热。虽然，热火过极，亢则害，承乃制，反兼胜己之化而为冷者有之，此又不可不察也。至夫肺虚者，固其皮毛，黄芪六一汤、玉屏风散。脾虚者，壮其中气，补中益气汤、四君子汤。心虚者，益其血脉，当归六黄汤。脾虚者，禁其疏泄，白芍、枣仁、乌梅。肾虚者，助其封藏，五味、山茱萸、龙骨、地骨皮、牡蛎、远志、五倍子、何首乌。五脏之内，更有宜温宜清，宜润宜燥，岂容胶一定之法以应无穷之变乎？

　　　伤寒诸汗证治

自汗恶风寒者，桂枝汤。恶寒自汗，表虚也，小建中汤或黄芪建中汤。自汗不恶风寒，表证罢，里证实也，承气汤。汗多小便利，必津液竭，大便虽鞕不可攻，宜蜜煎导，其法用蜜于铜器中微火煎，稍凝搅之，勿令焦，皂角末少许和之，乘热捻作枣子样，冷纳谷道中，欲大便急去之。自汗而渴，小便难，五苓散。汗多不止曰亡阳，桂枝附子汤，外用白朮、藁本、川芎，白芷各一两，牡蛎粉、米粉各二两细末，纱囊，周身扑之。盗汗在半里半表，胆有热也，小柴胡汤。头汗者，热不得越，阳气上腾，谵语，承气汤。心下满，头汗出，水结胸也，小半夏茯苓汤。头汗出，剂颈而还，发黄也，茵陈五苓散。头汗出小便难者死。手足汗，大便燥，谵语，大承气汤。寒不能食，小便不利，水谷不分，手足汗者，理中汤。

　　证治准绳 【 明?王肯堂】 

　　　自汗

心之所藏，在内者为血，发于外者为汗。汗者乃心之液，而自汗之证，未有不由心肾俱虚而得之。故阴阳虚必腠理发热自汗，此固阴阳偏胜而致。又有伤风、中暑、病湿、惊怖、房室、劳极、历节、肠痈、痰饮、产蓐等证，亦能令人自汗。仲景谓：肉极则自津脱，腠理开，汗大出。巢氏云：虚劳病，若阳气偏虚则津发泄为汗。又云：心脏热则腠理开，腠理开则汗出。诸家言汗出之义，大约如此。尝因是而究之，汗者，津之泄也。津与气同类，气之所至，津即有之，以故知《内经》之言心为汗者，大矣哉！盖心是主阳之脏，阳乃火也，气也，故五脏六腑表里之阳，皆心脏主之，以行其变化。是故津者，随其阳气所在之处而生，亦随其火扰所在之处，泄出为汗，其汗尽由心出也。不然，何《内经》言风、言劳动、言阴阳相争者，其汗各由其所在脏腑而出之乎？然五脏六腑，又必以十二经络荣卫为要，因经脉是司其出入行气之隧道。荣行脉中，以滋阴血；卫行脉外，以固阳气。阳气固则腠理肥，元府密，而脏腑经脉荣卫贯通。若在内之脏腑与表之经脉离居，则两者出入之机皆废，于是邪在于内，则元府不密，而汗从脏腑出；邪在表，则腠理不固，而汗从经脉出。所以自汗之由，不可胜计。至若脏腑之阴，拒格卫气，浮散于外，无所依从，或胃气虚衰水谷气脱散者，或肺气微弱不能宣行荣卫而津脱者，如是自汗，虽病重而尚有可治，独三阳之绝汗出者，不可治矣。

　　　盗汗

卫气至夜行于阴，或遇天之六淫在于表，或遇人气兴衰所变，如天之五邪六淫者，相乘于里，或脏腑经脉之阴阳，自相胜负，则皆有以致阳气之不足。然而非惟寒湿燥同其阴者，能伤其阳而已。至若风火热同其阳者则亦伤之，而相火出肾肝表里四经者尤甚。夫火与元气不两立，故火盛则阳衰。卫与阳一也，阳衰则卫虚，所虚之卫行阴，当瞑目之时，则更无气以固其表，故腠理开，津液泄而为汗。迨寤则目张，其行阴之气，复散于表则汗止矣。夫如是者，谓之盗汗，即睡中之寝汗也。《内经》谓：肾病者，腹大胫肿，喘欬，寝中汗出。又岁水太过，甚则土气乘之者，病亦若是。注曰：肾邪攻肺心，内微心液为汗，故寝汗。仲景《伤寒论》中名盗汗。谓：阳明病，当作里实，而脉浮者必盗汗。又三阳合病，目合则汗。成无己谓：伤寒盗汗，非若杂病者之责其阳虚而已，是由邪在半表半里使然也。何者？若邪气一切在表，干于卫则自汗出。此则邪气侵行于里，外连于表邪；及睡则卫气行于里，乘表中阳气不致，津液得泄而为盗汗。亦非若自汗有为之虚者，有为之实者，其于盗汗，悉当和表而已。今观仲景二论似若不同，究其微旨，则一而已矣。何则？《内经》论其源，则心、肾者乃阴阳之主，所以论汗必自心之阳，论寝必自肾之阴。仲景之云从其邪之所在之阴阳，便成盗汗，是指阴阳之流者耳。抑究其源流，悉是卫气之为用。卫气者，由谷气之所化，肺脏之所布。然天真之阳，必得是而后充大，无是则衰微。故生气通天论所言阳气者，如苍天之气，顺之则阳固，与阳因而上卫外者之类，皆指卫气也，所以王注以卫气合天地之阳气。若夫成无己之释仲景者固善矣，抑亦未为至当。虚劳杂病之人，岂可独责其阳虚，而不有阴虚之可责者乎？予每察杂病之盗汗有冷有热，岂无其故哉？因热邪乘阴虚而发者，所出之汗必热；因寒邪乘阳虚而发者，所出之汗必冷。其汗冷之义，即《内经》所谓阴胜则身寒汗出，身上清也。非独自汗，虽盗汗亦然。其温汗之义，殆以所乘之热，将同于伤寒郁热在表里而汗者也。虽然，邪乘之重者，亢则害承乃制，兼化水为冷者有之；相火出于肾，挟水化而为冷者有之，此又不可不审也。盖成无己因《金匮要略》叙杂病云，平人脉虚弱微细，善盗汗；又以巢氏《病源》以虚劳之人盗汗有阳虚所致，因即谓杂病之盗汗悉由于阳虚也。且以《金匮要略》言之，脉虚弱者乃阳气之虚，细弱者乃阴气之虚，何独举阳而遗其阴，亦智士之一失也。然虚劳之病，或得于大病后阴气未复，遗热尚留；或得之劳役，七情色欲之人，衰耗阴精；或得之饮食药味，积成内热，皆能伤损阴血，衰惫形气。阴气既虚，不能配阳，于是阳气内蒸，外为盗汗，灼而不已，阳能久存而不破散者乎？

古今图书集成医部全录卷二百七十九

　汗门

　　景岳全书 【 明?张介宾】 

　　　自汗盗汗论证

汗出一证，有自汗者，有盗汗者。自汗者，濈濈然无时，而动作则益甚。盗汗者，寐中通身汗出，觉来渐收。诸古法云：自汗者属阳虚，腠理不固，卫气之所司也。人以卫气固其表，卫气不固，则表虚自汗，而津液为之发泄也，治宜实表补阳。盗汗者属阴虚，阴虚者阳必凑之，故阳蒸阴分则血热，血热则液泄而为盗汗也，治宜清火补阴。此其大法，固亦不可不知也。然以余观之，则自汗亦有阴虚，盗汗亦多阳虚也。如遇烦劳大热之类，最多自汗。故或以饮食之火起于胃，劳倦之火起于脾，酒色之火起于肾，皆能令人自汗，若此者，谓非阳盛阴衰者而何？又若人之寤寐，总由卫气之出入，卫气者，阳气也，人于寐时，则卫气入于阴分，此其时非阳虚于表者而何？所以自汗盗汗，亦各有阴阳之证，不得谓自汗必属阳虚，盗汗必属阴虚也。然则阴阳有异，何以辨之？曰：但察其有火无火，则或阴或阳，自可见矣。盖火胜而汗出者，以火烁阴，阴虚可知也。无火而汗出者，以表气不固，阳虚可知也。知斯二者，则汗出之要无余义，而治之之法，亦可得其纲领矣。
汗由血液，本乎阴也。经曰：阳之汗，以天地之雨名之。其义可知。然汗发于阴而出于阳，此其根本则由阴中之营气，而其启闭则由阳中之卫气，故凡欲疏汗而不知营卫之盛衰，欲禁汗而不知橐钥之牝牡，亦犹荡舟于陆，而驾车于海耳，吾知其必败也。
汗证有阴阳。阳汗者，热汗也；阴汗者，冷汗也。人但知热能致汗，而不知寒亦致汗。所谓寒者，非曰外寒，正以阳气内虚，则寒生于中，而阴中无阳，则阴无所主，而汗随气泄。故凡大惊恐惧，皆能令人汗出，是皆阳气顿消，真元失守之兆。至其甚者，则如病后产后，或大吐泻失血之后，必多有汗出者，是岂非气去而然乎？故经曰：阴胜则身寒汗出，身常清，数栗而寒，寒则厥，厥则腹满死。仲景曰：极寒反汗出，身必冷如冰，是皆阴汗之谓也。故凡治阴汗者，但当察气虚之微甚。微虚者，略扶正气，其汗自收；甚虚者，非速救元气不可，即姜桂附子之属，必所当用。

　　　不治证

凡汗出不治之证有六：一，汗出而喘甚者，不治；二，汗出而脉脱者，不治；三，汗出而身痛甚者，不治；四，汗出发润至巅者，不治；五，汗出如油者，不治；六，汗出如珠者，不治。凡见此类，不得妄为用药。

　　　论治

阳证自汗或盗汗者，但察其脉证有火，或夜热烦渴，或便热喜冷之类，皆阳盛阴虚也，宜当归六黄汤为第一，保阴煎亦妙。其或阴分虽有微火而不甚者，宜一阴煎，或加减一阴煎之类主之。其有心火不宁，烦躁出汗者，宜朱砂安神丸、天王补心丹、生脉散之类主之。又有本非阴虚，只因内火熏蒸，血热而多汗者，宜正气汤，或黄芩芍药汤、清化饮之类主之。
阴证自汗或盗汗者，但察其内无火邪，又无火脉，便是气虚。阴证皆不可妄用凉药以败阳气。若止因气虚而火未衰者，宜三阴煎、参归汤、人参建中汤之类主之。若睡中盗汗而无火者，宜参苓散、独参汤主之。若阳气俱虚者，宜参附汤、大建中汤之类主之。若气虚火衰之甚者，宜大补元煎、六味回阳饮之类主之。卫气不固，腠理不密而易汗者，是亦阴证之属，宜黄芪六一汤、玉屏风散、芪附汤之类主之。
诸病误治，有不当汗而妄汗，或虽当汗而汗之太过者，皆汗多亡阳之证，是亦阴证之属，当察其虚之微甚。微虚者，宜三阴煎、五阴煎、独参汤之类主之；大虚者，非大补元煎、六味回阳饮之类不可。
湿气乘脾者，亦能作汗。凡证有身重困倦，而脉见缓大，声音如从瓮中出者，多属湿证。若热湿胜者，但去其火而湿自清，宜用前阳证之法；寒湿胜者，但助其火而湿自退，宜用前阴证之法。或用玉屏风散、四君子汤、五君子煎之类，以健脾土之气，则湿去而汗自收。
收汗止汗之剂，如麻黄根、浮小麦、乌梅、北五味、小黑豆、龙骨、牡蛎之属，皆可随宜择用。
一曰：黄芪得防风而力愈大。一曰：官桂最能实表。
凡汗出太多不能收者，速宜用五倍子为末，以唾津调填脐中，外用帕帛缚定，过宿即止；或用何首乌为末，填脐缚之亦止。
小儿盗汗，虽是常事，在东垣诸公皆曰，不必治之，盖由血气未足也。然汗之太多者，终属气分之虚。余于儿辈见汗之甚者，每以人参一钱许，煎汤与服，当夜即止。正恐他日之强弱，未必不由乎此，所以培补之功，原不可少。
病后多汗，若伤寒，若疟疾，凡系外感寒邪，汗出热退而有汗不即止者，此以表邪初解，必由腠理，卫气开泄，其汗宜然。即数日旬日，亦自无妨。俟卫气渐实，汗必自止，无足虑也。若其他杂证，本非外感之解而有自汗盗汗者，乃非所宜，不容不治。

　　　战汗

战与栗异，战由乎外，栗由乎内也。凡伤寒欲解，将汗之时，若其正气内实，邪不能与之争，但汗出自不作战，所谓不战，应知体不虚也。若其人本虚，邪与正争，微者为振，甚则为战，正胜邪则战而汗解矣。故凡邪正之争于外者则为战，战，其愈者也；邪正之争于内者则为栗，栗，其甚者也。论曰：阴中于邪，必内栗也。夫战为正气将复，栗则邪气肆强，故伤寒六七日，有但栗不战，竟成寒逆者，多不可救，此以正气中虚，阴邪内盛，正不胜邪，而反为邪气所胜。凡遇此证，使非用大补温热之剂，及艾灼回阳等法，其他焉得而御之？

　　　头汗

头汗之证有二：一为邪热上壅，一为阳气内脱也。盖头为诸阳之会，凡伤寒遍身得汗者，谓之热越。若身无汗，则热不得越而上蒸阳分，故但头汗出也。治热蒸者，可清可散，甚者可下，在去其热而病自愈。至若气脱一证，则多以妄下伤阴，或克伐太过，或泄泻不止，以致阴竭于下，则阳脱于上，小水不通，而上见头汗，则大危矣。

　　　论治

头汗脉紧数，有表邪当散者，宜小柴胡汤，或柴胡桂枝干姜汤，及新方诸柴胡饮，俱可酌用。若有火邪，脉洪滑，内多烦热，头汗当清者，宜人参白虎汤、益元散之类主之。若水结胷，心下满，头汗出者，或大陷胸汤，或小半夏茯苓汤。若便结腹胀，疼痛头汗者，宜承气汤。若诸虚泄泻，阳脱头汗者，宜独参汤，或大补元煎、六味回阳等饮，作急救之。庶可保全。

　　石室秘箓 【 清?陈士铎】 

　　　大汗

大汗之病，阳气尽随汗而外越，若不急为止抑，则阳气立散，实时身死。法当以大补之剂煎饮，一线之气可留，而大汗可止。方用人参一两，或黄芪二两代之，当归一两，北五味一钱，桑叶七片，急为煎服。此方即补血汤之变，妙在补气药多于补血，使气旺则血自生，血生则汗可止。况方中加五味子以收汗，如桑叶以止汗，有不相得益彰者乎？倘以大汗之人，气必大喘，不可以参芪重增其气，纯用补血之品，末为无见。然而血不可骤生，气所当急固，不顾气，徒补血，未见功成。此似是而非，又不可不急辨之也。
凡人无论有病无病，一旦汗如雨出不肯止者，名曰亡阳。汗尽止有气未绝，最危之证也。若因汗出而用止汗之药则汗不能止，若因汗尽而用补血之药则血难骤生，所当急补其气，尚可挽回。然而补气之药，舍人参实无他物可代。方用收汗生阳汤，人参、黄芪、麦冬、熟地各一两，北五味三钱，当归、炒枣仁各五钱，甘草一钱，水煎服。一剂而汗收，再剂而气复，三剂而气旺，四剂而身健矣。此方之妙，妙在气血均补，而尤补于气，使气足以生阳，阳旺而阴亦生矣。夫亡阳之证，虽是阳亡，其实阴虚不能摄阳，以致阳气之亡也。倘阴足以摄阳，则汗虽出，何至亡阳？然治亡阳之证，乌可徒救阳乎？救阳兼救阴也。
大汗势必用补气之药，以救亡阳之证，然而过用补气之药，仍恐阳旺而阴消，服数剂补气药后，即宜改用补阴之品。况亡阳之后，阴血正枯，进以补水之药，正投其所好也。阴定则阳生，阴阳无偏胜之弊矣。

　　　头手汗

凡人头顶出汗，乃肾火有余而肾水不足。若不知其故，而徒用止汗之药，必致目昏而耳痛，法当滋其肾而清肺金之化源，自易奏功如向。方用桑叶一斤，熟地二斤，北五味三两，麦冬六两，各为末，蜜为丸，每日白滚水送下五钱或一两，一月后永不出汗矣。更有人每饭之时，头汗如雨落者，此又胃火胜而非肾火余也，法当用元参、麦冬、天冬、生地各一斤，北五味四两，酸枣仁半斤，各为末，蜜为丸，每日白滚水送下一两，二月必愈。似乎胃火胜，宜用竹叶石膏汤，而余偏不用者何也？盖胃火之胜者微胜耳，非若炽盛而火炎，奔腾而热发，不过因饮食之味，入于胃中，遂觉津津汗出，饮食完而汗随止，然则以元参一味解之有余矣。况又用天麦二冬以清肺火，生地以凉血，酸枣仁以平心火，五味子以收汗而滋液，则胃经有火之盛，亦已消磨，况原未十分之盛乎？此敛法之一也。手中之汗，细小病也，不必入于此中，以药水洗之愈。
洗手汗出，方用黄芪、葛根各一两，荆芥、防风各三钱，水煎汤一盆，热熏而温洗三次即无汗，神方也。即是此汤亦可然不若每日一换药之为妙也。 

　　方

白朮黄芪散 【 河间，下同】 　治五心烦，自汗，四肢痿劣，饮食减少，肌瘦昏昧。
白朮　黄芪　当归　黄芩去皮　芍药各半两　石膏　甘草各二两　茯苓　寒水石各一两　官桂一分　人参　川芎各三分
右为末，每服三钱，水一盏，煎至六分，去滓温服，食前，一日三服。

大豆蔻丸　治胃风头多汗，恶风，饮食不下，小腹善满，失衣则腹胀，食寒则泻，形瘦。
肉豆蔻　草豆蔻　陈皮　独活　薏苡仁　人参　川芎各半两　羌活　防风　桔梗　甘草炙　木香各等分
右为末，炼蜜为丸如梧桐子大。每服四十丸，米饮下，不计时候，日进三服。

胃风汤　治证同上。
人参　白茯苓　芎藭　官桂　当归　白芍药　白朮各等分
右为末，每服二钱，水一大盏，入粟米百余粒，同逯疗叻郑プ覠岱招氖城啊４怂币c豆蔻丸为表里也。

温粉　止自汗。
牡蛎　麦皮　麻黄根　藁本　糯米　防风　白芷
右为末，周身扑之。
又方　治盗汗。
白朮四两，分作四分：一分用黄芪同炒，一分用石斛同炒，一分用牡蛎同炒，一分用麸皮同炒
右，各微炒黄色，去余药，只用白朮，研细。每服三钱，粟米汤调下，尽四两妙。

麦煎散　治荣卫不调，夜多盗汗，四肢烦疼，肌肉消瘦。
知母　石膏　甘草炙　滑石　地骨皮　赤芍　葶苈　杏仁炒去皮尖　人参　白茯苓　麻黄根
右为末，每服一钱，煎浮麦汤调下。

牡蛎散 【 《良方》，下同】 　治诸虚体常自汗，惊惕不宁。
白朮半两　左顾牡蛎米泔水洗煅　黄芪蜜制　麻黄根各一两　甘草炙，一分　小麦百余粒
右剉，每服三钱，水三盏，煎一盏半服。一方为细末，每服三钱，入红枣三枚同煎，分三服。

大蒜丸　治阴汗湿痒。
大蒜煨熟剥去皮烂碾
右用豆豉末，搜和丸梧桐子大，朱砂为衣。每服三十丸，空心灯心汤下。

珍珠散　治阴汗。
蛤粉　牡蛎等分
右为细末，绢袋盛扑。

清脾散　治手足心出汗。
白朮炒　苍朮　茯苓　半夏　黄连各一钱　滑石　柴胡　升麻　甘草　羌活各五分
右，水二盏，加灯心，煎八分，空心服。

牡蛎散　治脚汗，除秽气。
牡蛎煅　白矾枯　密陀僧　黄丹各等分
右为细末，每用少许，干掺脚指缝中，即收。

青娥丸　治阴汗不干。
杜仲姜炒，一斤　破故纸炒，八两　胡桃肉二十两
右为末，蒜四两为膏，和丸如梧桐子大。每服三十丸，空心温酒送下。一法酒糊丸，不用蒜。

五仙丸 【 《纲目》，下同】 　治盗汗。
天仙子　五灵脂
右为末，水糊丸桐子大。三十丸，白汤临卧服。

黄芪建中汤　治血气不足，体常自汗。
黄芪　桂各一钱半　白芍药三钱　甘草一钱
每服五钱，水一盏半，姜五片，枣二枚，煎八分，去滓，入稠饧一大匙，再煎服。旧有微溏或呕者，不用饧。

芪附汤 【 《济生方》，下同】 　治气虚阳弱，虚汗不止，肢体倦怠。
黄芪去芦蜜炙　附子炮去皮脐，各等分
右(口父)咀，每服四钱，水一盏，生姜十片，煎八分，食前温服。未应，更加之。

参附汤　治真阳不足，上气喘急，自汗盗汗，气短头运。
人参一两　附子炮去皮脐，半两
右，分作三服，姜水煎。

黄芪六一汤　治男妇诸虚不足，自汗盗汗，肢体劳倦，胷中烦悸，时常焦渴，唇口干燥，面色萎黄，不能饮食，常服平补气血，安和脏腑。
黄芪六两，去芦蜜炙　甘草一两，炙
每服五钱，水一盏，枣一枚，煎七分，不拘时温服。一方加白朮、白芍药。

玉屏风散 【 《得效方》】 
防风　黄芪各一两　白朮二两
每服三钱，水二盏，姜三片，煎六分，不拘时温服。

调卫汤 【 东垣】 　治湿胜自汗，补卫气虚弱，表虚不任外寒。
黄芪　麻黄根各一钱　生甘草梢　当归梢　生黄芩　半夏汤洗过七次，各五分　猪苓　羌活各七分　麦门冬去心　生地黄各三分　五味子七粒　苏木　红花各一分
右(口父)咀如麻豆大，作一服，水二盏，煎至一盏，去滓稍热服。中风证必自汗，汗多不得重发汗，故禁麻黄而用根节也。一本无半夏。

羌活胜湿汤　治湿痰自汗。
甘草炙　人参各三钱　黄芪七分　生黄芩　酒黄芩　川芎穷　细辛　藁本　蔓荆子　防风各三分　独活二分　升麻生甘草　柴胡各五分　薄荷一分
右作一服，水二盏，煎一盏半，后入细辛等四味，再煎至一盏，热服。

理气降痰汤　治湿痰自汗。
桔梗　枳壳麸炒　橘红　半夏曲炒　茯苓　香附童便浸　贝母各一钱二分　生甘草　桂枝各五分
水二钟，煎八分，食远服。

建中汤　治表虚自汗。
芍药五钱　官桂　甘草炙，各二钱
右作一服，水二钟，姜五片，枣二枚，煎至一钟，食前服。本方加黄芪二钱，名黄芪建中汤，治虚劳自汗。加当归，名当归建中汤，治妇人血虚自汗。其自汗漏不止者，加桂一钱，熟附子半个，名桂枝附子汤，煎空心服。

白朮散河间　治虚风多汗，食则汗出如洗，少气痿劣，久不治，必为消渴证。
牡蛎煅，三钱　白朮一两二钱半　防风二两半
右为末，每服一钱，温水调下，不拘时候。如恶风，倍防风、白朮。如多汗面肿，倍牡蛎。

安胃汤 【 东垣】 　治因饮食汗出，日久心虚，风虚邪入，令人半身不遂，见偏风痿痹之病，先除其汗，慓悍之气，按而收之。
黄连去须　五味子　乌梅肉　生甘草各五分　熟甘草三分　升麻梢二分
水二盏，煎一盏，食远温服。忌湿面酒五辛大料物之类。

牡蛎散 【 《三因》】 　治诸虚不足，及新病暴虚，津液不固，体常自汗。亦治盗汗不止。
黄芪　麻黄根　牡蛎煅研，各等分
右剉散，每服三钱，水一盏半，小麦一撮，煎至八分，不拘时温服。《得效方》有知母，又方上三味各一两，白朮半两，甘草二钱五分。

大补黄芪汤魏氏　治阴阳偏虚，自汗盗汗。
黄芪蜜炙　防风　山茱萸肉　当归　白朮炒　肉桂　川芎　炙甘草　五味子　人参各一两　白茯苓一两半　熟地二两　肉苁蓉酒浸，三两
每服五钱，水二钟，姜三片，枣二枚，煎八分，不拘时温服。

实表散 【 《澹寮》】 　治感冒，腠理不密，自汗。
附子炮　肉苁蓉酒炙　细辛　五味子各一两
右(口父)咀，以黄芪建中汤相停和合匀，依本方姜枣，加炒浮小麦煎，不三四服安。

黄芪汤 【 《济生》】 　治喜怒惊恐，房室虚劳，致阴阳偏虚，或发厥自汗，或盗汗不止。
黄芪密水炙，一两半　白茯苓　熟地黄酒蒸　肉桂不见火　天门冬　麻黄根　龙骨各一两　五味子　小麦炒　防风　当归酒浸微炒　甘草炙，各半两
右剉散，每服四钱，生姜五片煎，不拘时候。发厥自汗，加熟附子。发热自汗，加石斛。未效，或多吃面食则安。

温粉　止汗。
川芎　白芷　藁本各一两　米粉三两
右为末，每用绵包裹，扑于身上。

红粉　止汗。
麻黄根　牡蛎煅，各一两　赤石脂　龙骨各半两
右为末，以绢袋盛贮，如扑粉用之。

止汗粉
麻黄根　牡蛎粉　败扇灰　(艹舌)蒌根各三两　白朮二两　米粉三升
右为末，和搅令匀，以生绢袋盛，用粉扑身体，日三两度。忌桃李雀肉。仍灸大椎五六百炷，日灸二七、五七，任心灸，亦得汗即渐止。

加脑子收阳粉　治一切虚汗盗汗，及漏风等证，汗泄不禁，服诸药不能止者。
麻黄根　藁本　白芷　牡蛎煅龙骨各半两　米粉二两　脑子半钱
右为细末研匀，以纱帛包裹，于汗处扑敷之，汗止为度。

黄芪汤　治自汗。
绵黄芪　陈皮去白，各一两半
右为细末，每服三钱，用大麻仁一合烂研，以水投取浆一盏，滤去滓于银石器内煎，候有乳起，即入白蜜一大匙，再煎令沸，调药末，空心服。又治年高老人，大便秘濇，甚者两服愈。

当归六黄汤　治阴虚盗汗。
当归身　生地黄　熟地黄　黄蘗　黄芩　黄连各一钱　黄芪二钱
右作一服，水二盏，煎至一盏，临卧服。

正气汤　治湿热相搏，头微汗，小便利而微发黄。
黄蘗炒，一钱　知母炒，一钱半　甘草炙，五分
右为粗末，作一服，水二盏，煎一盏，卧时服。河间有栀子无知母，名栀子蘗皮汤，治证同。

防风散　治盗汗。
防风五钱　川芎二钱半　人参一钱二分半
右为细末，每服二钱，临卧米饮调下。

白朮散　治盗汗。
白朮不拘多少，剉作小块　浮麦一升
右用水煮干，如朮尚硬，又加水一二升，煮软取出，去麦不用，切作片焙干，研为细末。每服二三钱，不拘时，另用浮麦煎汤调服。

麦煎散　治荣卫不调，夜多盗汗，四肢烦疼，饮食进退，面黄肌瘦，并皆治之。
柴胡　鳖甲酢煮三五十沸，去裙襕，再用酢炙黄　秦艽各二两　干漆炒烟尽　人参　白茯苓　干葛　川乌炮去皮尖　元参各一两
右为细末，每服二钱，先用小麦三七粒，煎汤一盏，去麦入药，再煎三五沸，食后服。

大建中汤　治虚热盗汗，百节酸痛，腰疼，体肢倦怠，日渐羸弱，口苦舌濇，心怔短气。
绵黄芪炙　远志灯心煮去心　当归酒洗　泽泻各二钱　白芍　龙骨煅　人参各一钱半　炙甘草一钱
右作一服，水二钟，姜五片，煎一钟，食前服。气弱加炮附子二钱。腰痛筋急，加官桂去皮一钱。
又方　治盗汗，夜卧床席衣被尽湿。
麻黄根　牡蛎煅各三两　黄芪　人参各二两　龙骨打碎　枸杞根　白皮各四两　大枣七枚，劈
右切以水六升，煮取二升五合，去滓，分温六服，人行八九里久再进，一日令尽。忌蒜热面等物。

茯苓汤　治虚汗盗汗。
白茯苓不以多少
右为末，每服二钱，煎乌梅陈艾汤调下。

柏子仁丸 【 《本事方》】 　戢阳气，止盗汗，进饮食，退经络热。
牡蛎甘埚子内火煅，用酒焠七次，焙干　人参　麻黄根慢火炙拭去汗　白朮　五味子各一两　净麸炒半两　柏子仁　半夏曲各二两
右为末，枣肉丸如梧桐子大。空心米饮下三五十丸，日二服。得效减一服，得愈即住。作散亦可。

椒目散　治盗汗日久不止。
椒目　麻黄根等分
右为细末，每服一钱，无灰热酒食后调服。
又方　治盗汗外肾湿。
人参　苦参　龙胆草　麻黄根各三钱
右末之，炼蜜丸如梧桐子大，每服三十丸，烧(麦孚)汤下。

大补元煎 【 《景岳全书》，下同】 　治男妇气血大坏，精神失守，自汗盗汗危剧等证。
人参少则用一二钱，多则用一二两　山药炒　杜仲各二钱　当归泄泻者去之　枸杞各二三钱　熟地少则二三钱，多则二三两　炙甘草一二钱　山茱萸一钱，畏酸吞酸者去之
水二钟，煎七分，食远温服。

一阴煎　凡肾水真阴虚损而脉证多阳，虚火发热，及阴虚自汗等证，宜此。
丹麦　麦冬　芍药　生地各二钱　甘草一钱　熟地三五钱　牛膝一钱半
水二钟，煎七分，食远温服。

加减一阴煎　治证如前，而火之甚者宜此。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

三阴煎　凡精血不足无火者宜此。
当归二三钱　熟地三五钱　炙甘草一钱　芍药酒炒　枣仁各二钱　人参随宜水二钟，煎七分，食远服。

五阴煎　治真阴亏损，脾虚自汗等证。
熟地五七钱或一两　芍药炒　山药炒，各二钱　扁豆炒，二三钱　茯苓一钱半　五味子二十粒　人参随宜　白朮炒　炙甘草各一二钱
水二钟，加莲肉去心二十粒，煎服。

六味回阳饮　治自汗，阴阳将脱等证。
人参一两或数钱　制附子　炮干姜各二三钱　炙甘草一钱　熟地五钱或一两　当归身三钱
水二钟，武火煎七八分，温服。

五君子煎　治脾胃虚寒，吐泻自汗而兼湿者。
人参二三钱　白朮黄土炒　白茯苓各二钱　炙甘草一钱　干姜炒黄，二钱
水一钟半，煎服。

保阴煎　治一切阴虚内热，多汗动血等证。
生地　熟地　芍药各二钱　山药　川续断　黄芩　黄蘗各一钱半　生甘草一钱
水二钟，煎七分，食远温服。

清化饮　治妇人产后因火发热，及血热妄行，阴亏多汗，诸火不清等证。
芍药　麦冬各二钱　丹皮　茯苓　黄芩　生地各二三钱　石斛一钱
水二钟半，煎七分，食远温服。

　　单方

寐中盗汗：五倍子末、荞麦面等分，水和作饼煨熟，夜卧待饥时，干吃二三个，勿饮茶水，甚妙。 【 《集灵》，下同】 

自汗盗汗：常出为自汗，睡中出为盗汗。用五倍子研末，津调填脐中缚定，一夜即止也。

心闷汗出不识人：新汲水和蜜饮之，甚效。 【 《千金》】 

阴汗湿痒：密陀僧末敷之。戴氏加蛇床子末。

阴痿阴汗：阳起石煅为末，每服一钱，盐酒下。 【 《普济》】 

怔忡自汗，心气不足也。人参、当归各半两，用獖猪腰子二个，以水二碗，煮至一碗半，取腰子细切，人参、当归同煮至八分，空心吃腰子，以汁送下；滓焙干为末，山药糊丸菉豆大，每服五十丸，食远枣汤下，不过两服即愈。此昆山神济大师方也。一加乳香二钱。 【 《百一》】 

自汗不止：白朮末饮服方寸匕，日二服。 【 《千金》】 

脾虚盗汗：白朮四两切片，以一两同牡蛎炒，一两同石斛炒，一两同麦麸炒，拣朮为末，每服三钱，食远粟米汤下，日三服。 【 丹溪】 

自汗不止：防风去芦为末，每服二钱，浮麦煎汤服。

睡中盗汗：防风二两，芎藭一两，人参半两为末，每服三钱，临卧饮下。 【 《易简方》】 

一切盗汗，又治伤寒后盗汗不止：龙胆草研末，每服一钱，猪胆汁三两，点入温酒少许，调服。 【 《家藏方》】 

盗汗不止：白芷一两，辰砂半两为末，每服二钱，温酒下，屡验。 【 《集验方》】 

自汗不止，郁金末卧时调涂于乳上。 【 《集简方》】 

盗汗不止：熟艾二钱，白茯神三钱，乌梅三个，水一钟，煎八分，临卧温服。 【 《通妙真人方》】 

虚劳盗汗，烦热口干：用青蒿一斤，取汁熬膏，入人参末、麦门冬末各一两，熬至可丸，丸如梧子大，每食后米饮服二十丸，名青蒿煎。 【 《圣济》】 

盗汗阴汗：麻黄根、牡蛎粉为末扑之。

盗汗不止：麻黄根、椒目等分为末，每服一钱，无灰酒下；外以麻黄根，故蒲扇为末扑之。 【 《良方》】 

自汗不止：何首乌末，津调封脐中。 【 《集简方》】 

夜出盗汗：麦面作弹丸，空心卧时煮食之，次早服妙香散一站，取效。

自汗不止：糯米、小麦麸同炒为末，每服三钱，米饮下，或煮猪肉点食。

自汗不止：粳米粉绢包频频扑之。

盗汗自汗：每夜卧时带饥吃蒸饼一枚，不过数日即止。 【 《集要》】 

夜出盗汗：韭根四十九根，水二升，煮一升，顿服。 【 《千金》】 

阴汗作痒：大蒜、淡豉捣丸梧子大，朱砂为衣，每空腹灯心汤下三十丸。

盗汗不止：树上干桃子一个，霜梅二个，葱根七个，灯心二茎，陈皮一钱，稻根、大麦芽各一撮，以水二钟煎服。 【 《经验方》】 

自汗盗汗：死人席缘烧灰，煮汁浴身自愈。 【 《圣惠》】 

心虚自汗不睡者：用獖猪心一个，带血破开，入人参、当归各二两，煮熟去药食之，不过数服即愈。 【 《证治要诀》】 

卒汗不止：牛羊脂温酒顿化服之。 【 《外台》】 

盗汗遗精：鹿角霜二两，生龙骨炒、牡蛎煅各一两为末，酒糊丸梧子大，每盐汤下四十丸。 【 《普济》】 

虚汗盗汗：用浮小麦文武火炒为末，每服二钱半，米饮下，日三服。或煎汤代茶饮。 【 《宝鉴》】 

自汗：用何首乌末，津调封脐妙。 【 丹溪】 

气虚盗汗：牡蛎粉、杜仲等分为末，酒服方寸匕。 【 《千金》】 

盗汗：椒目微炒研为细末，每服五分，以猪上唇煎汤调，临卧服。盖椒目行水，又治水肿。 【 《衍义》】 

盗汗：牡蛎为末，炼蜜丸梧桐子大，每服三十丸，空心白汤下。 【 《药性论》】 

盗汗：浮麦一撮，煎汤调防风牡蛎末二钱，空心服。

阴汗：绵黄芪净洗横切细，入铫内滴酒炒干脆为末，以猪心煮熟蘸食之，效。 【 《道藏经》】 

脚汗：用白矾一两，水二升，煎洗脚，瘥。 【 《肘后方》】 

脚汗：用白矾、干葛等分(口父)咀，每二两，水三升，煎十余沸，乘热洗脚，一日二次，经三五日，自无汗。

脚汗：杨花不拘多少，水煎洗脚，铺于鞋底中蹉之。

脚汗不干：烧人场内土，铺于鞋底蹉之，效。

　　针炙

《灵枢》曰：无刺漉漉之汗。漉漉之汗，邪盛在肌腠也。
骨寒热者，病无所安，汗注不休，齿末槁，取其少阴于阴股之络。齿已槁，死不治。骨厥亦然。
病始手臂者，先取手阳明太阴而汗出。病始头首者，先取项太阳而汗出。病始足胫者，先取足阳明而汗出。臂太阴可汗出，足阳明可汗出。故取阴而汗出，甚者止之于阳；取阳而汗出，甚者止之于阴。
热病已得汗出而脉尚躁，喘且复热，勿刺肤。喘甚者死。
热病而汗且出，及脉顺可汗者，取之鱼际、太渊、大都、太白。泻之则热去，补之则汗出。汗出太甚，取内踝上横脉以止之。
五禁五套五逆者，皆不可刺。曰大汗出之后，是三夺也。
《医学纲目》曰：盗汗，取阴都、五里、间使。
盗汗，取中极、气海。
虚损盗汗劳热，取百劳三分，泻三吸；肺俞四分，补三呼。

　　导引

《保生秘要》曰：自汗盗汗导引法，先念脐想火于内旋转，又以手覆脐念，次想脐下一条水，下膀胱，上尾闾，又至背，穿出心头洗之。非遗精不用行脐下一条水法。
无故自汗是热炽盛，使升水降火法，其汗即退。

　　医案

《东垣十书》曰：张芸夫己酉四月，天寒阴雨，寒湿相杂，因官事饮食失节，劳役所伤，病解之后，汗出不止，沾濡数日，恶寒重添厚衣，心胷闷躁，时躁热，头目昏愦，壅塞，食少减，此乃胃外阴火炽盛，与夫雨之湿气挟热，两气相合，令湿热大作，汗出不休，兼见风邪以助东方甲乙，以风药去其燥，以甘药泻其热，羌活胜湿汤主之，一服而止，诸证悉去。

《卫生宝鉴》曰：真定府武德卿年四十六岁，至元丙子三月间，因忧思劳役，饮食失节得病，肢体冷，口鼻气亦凉，额上冷汗出，时发昏愦，六脉如蛛丝。一医作风证，欲以宣风散下之。予因思钱氏《小儿论》制宣风散，谓小儿内伤脾胃，或吐或泻，久则风邪陷入胃中而作飧泄，散中有结，恐传慢惊，以宣风散导去风邪。《内经》云：久风为飧泄，正此谓也。今德卿形证，乃阴盛阳虚，苦寒之剂，非所宜也。《内经》云：阴气有余，为多汗身寒。又阴阳应象论云：阴盛则身寒汗出，身常清，数栗而寒，寒则厥。调经篇亦云：阴盛生内寒。岐伯曰：厥气上逆，寒气积于胷中而不泻，不泻则温气去寒独留，故寒中。东垣解云：此脾胃不足，劳役形体，中焦营气受病，末传寒中，惟宜补阳。遂以理中汤加黑附子，每服五钱，多用葱白煎羊肉汤，取清汁一大盏调服之。至夕，四肢渐温，汗出少。夜深再服，翌日精神出，六脉生，数服而愈。

刑部侍郎王立甫之壻，年二十五岁，至元丁卯十一月间，因劳役忧思烦恼，饮食失节而病，身发躁热，肢体困倦，盗汗湿透其衾，不思饮食，气不足一息，面色青黄不泽，请予治之，具说前证。诊其脉浮数而短濇，两寸极小。予告曰：此危证也，治虽粗安，至春必死，当令亲家知之。夫人不以为然，遂易医。至正月燥热而卒。异日立甫同外郎张介夫来谓予曰：吾壻果如君言，愿闻其理。予曰：此非难知也。《内经》曰：主胜逆，客胜从，天之道也。盖时令为客，人身为主，冬三月人皆惧寒，独渠躁热盗汗，是令不固其阳，时不胜其热，天地时令尚不能制，药何能为？冬乃闭藏之月，阳气当伏于九泉之下，至春发为雷，动为风，鼓坼万物，此奉生之道也。如冬藏不固，则春生不茂，又有疫疠之灾。且人身阳气，亦当伏潜于内，不敢妄扰，无泄皮肤，使气亟夺，此冬藏之应也。令壻汗出于闭藏之月，肾水已涸，至春何以生木？阳气内绝，无所滋荣，不死何待！二君乃叹息而去。

《医学正传》曰：上湖吕俊文得内伤虚证，发热自汗，如雨不止，服补中益气汤十数贴不效，予以前方加减，每贴用蜜制黄芪一钱半，人参一钱，白朮、陈皮、甘草各七分，当归、白芍药各一钱，升麻、柴胡各一分，加桂枝三分、麻黄根七分、浮小麦一撮、炮附子三分，三贴而汗止，热亦退而安。

《医学纲目》曰：一男子手足汗，医用芩、连、蘗并补剂皆不效；又足汗常多，后以八物、半、苓为君，白附、川乌佐之，其汗即无。

《薛己医案》曰：一儒者数勤苦，因饮食失节，大便下血，或赤或黯，半载之后，非便血则盗汗，非恶寒则发热，血汗二药，用之无效，六脉浮大，心脾则濇，此思伤心脾，不能摄血归源。然血即汗，汗即血，其色赤黯，便血盗汗，皆火之升降微甚耳。恶寒发热，气血俱虚也。乃午前用补中益气，以补脾肺之源，举下陷之气；午后用归脾加麦门五味，以补心脾之血，收耗散之液，不两月而诸证悉愈。

下堡顾仁成年六十有一，痢后入房，精滑自遗，二日方止。又房劳感寒怒气，遂发寒热，右胁痛连心胷，腹痞，自汗盗汗如雨，四肢厥冷，睡中惊悸，或觉上升如浮，或觉下陷如堕，遂致废寝。或用补药二剂益甚，脉浮大洪数，按之微细，此属无火虚热，急与十全大补加山药、山茱、丹皮、附子一剂，诸证顿愈而痊。此等元气，百无一二。

一儒者口干发热，小便频浊，大便秘结，盗汗梦遗，遂致废寝，用当归六黄汤二剂，盗汗顿止；用六味地黄丸，二便调和；用十全大补汤及前丸，兼服月余而悉愈。

《景岳全书》曰：余尝治一衰翁，年踰七旬，陡患伤寒，初起即用温补调理，至十日之外，正气将复，忽尔作战，自旦至辰，不能得汗，寒栗危甚，告急于余。余用六味回阳饮入人参一两、姜附各三钱，使之煎服，下咽少顷，即大汗如浴，时将及午而浸汗不收，身冷如脱，鼻息几无，复以告余。余令以前药复煎与之，告者曰：先服此药，已大汗不堪，今又服此，尚堪再汗乎？余笑谓曰：此中有神，非尔所知也。急令再进，遂汗收神复，不旬日而起矣。呜呼！发汗用此，而收汗复用此，无怪乎人之疑之也。而不知汗之出与汗之收，皆元气为之枢机耳。故余纪此，欲人知阖辟之权，不在乎能放能收，而在乎所以主之者。
古今图书集成医部全录卷二百八十

　渴门

　　黄帝素问

　　　通评虚实论

消瘅，脉实大，病久可治；脉悬，久不可治。
【 注　五脏之精气皆虚，转而为热，热则消肌肉，故为消瘅也。脉实大者，精血尚盛，故可治。脉悬小者，精气渐衰，故难治。】 
凡治消瘅、仆击、偏枯、痿厥、气满、发逆，肥贵人则高粱之疾也。

　　　气厥论

心移寒于肺，肺消。肺消者，饮一溲二，死不治。
 【 注　肺为金水之原，寒随心火消烁肺精，是以饮一溲二者，肺液并消，故为不治之死证。】 
心移热于肺，传为膈消。
 【 注　心肺居于膈上，火热移于肺金，则金水之液涸，是以膈上之津液耗竭而为消渴也。】 

　　　刺热篇

肾热病者，先腰痛胻酸，苦渴，数饮，身热。
【 注　腰者肾之腑，故先腰痛。肾主骨，故胻酸。肾为水脏，津液不能上资，故苦渴数饮也。】 

　　　阴阳别论

二阳结谓之消。
 【 注　二阳，阳明胃也。阳明气结，则水谷之津液不生，以致消渴为病。】 

　　　风论

饮酒中风则为漏风。漏风之状，或多汗，常不可单衣，食则汗出，甚则身汗，喘息，恶风，衣常濡，口干，善渴，不能劳事。
 【 注　津液内竭，故口干善渴。】 

　　　奇病论

帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也，此肥美之所发也。此人必数食甘美而多肥也。肥者令人内热，甘者令人中满，故其气上溢，转为消渴，治之以兰，除陈气也。
 【 注　厚味令人内热，甘者主于留中，津液不能输布于五脏，而独留在脾，脾气上溢，发为口甘，内热不清，转为消渴。】 

　　　至真要大论

少阳之复，嗌络焦槁，渴饮水浆。
 【 注　嗌络焦槁，肺金伤也。渴饮水浆，阳明胃金燥也。】 
太阳司天，善噫嗌干，甚则色炲，渴而欲饮。
 【 注　此寒凌心火，逼其火气上炎也。】 

　　　气交变大论

岁水太过，寒气流行，邪害心火，民病渴而妄冒。
 【 注　脾气不能转输其津液故渴。】 

　　灵枢经

　　　五变篇

黄帝曰：人之善病消瘅者，何以候之？少俞答曰：五脏皆柔弱者，善病消瘅。黄帝曰：何以知五脏之柔弱也？少俞答曰：夫柔弱者，必有刚强。刚强多怒，柔者易伤也。黄帝曰：何以候柔弱之与刚强？少俞答曰：此人皮肤薄，而目坚固以深者，长冲直扬，其心刚。刚则多怒，怒则气上逆，胷中蓄积，血气逆流，髋皮充肌，血脉不行，转而为热，热则消肌肤，故为消瘅。
【 注　按本经有五脏之消瘅，有肌肉之消瘅。五脏之消瘅，津液内消而消渴也。肌肉之消瘅，肌肉外消而消瘦也。精血少则逆气反上奔，故曰柔弱者必有刚强，谓五脏之精质柔弱，而气反刚强。是柔者愈弱，而刚者愈强，刚柔之不和也。】 

　　　本脏篇

心脆则善病消瘅热中，肺脆、肝脆、脾脆、肾脆，则俱善病消渴易伤。
 【 注　五脏主藏精者也，脆弱则津液微薄，故成消瘅。】 

　　　师传篇

中热消瘅则便寒，寒中之属则便热。
 【 注　便者，更人之逆也。热者更之寒，寒者更之热耳。】 

　　　邪气脏腑病形篇

心脉微小为消瘅，滑甚为善渴。
 【 注　消瘅者，三消之证。心肺主上消，脾胃主中消，肝肾主下消。滑则阳气盛而有热，盛于上则善渴。】 
肺脉微小为消瘅。
 【 注　肺主精水之生原也。】 
肝脉小甚为多饮，微小为消瘅。
 【 注　小者血气皆少，少则木火盛也。】 
脾脉微小为消瘅。
 【 注　脾虚而不能为胃行其津液也。】 
肾脉微小为消瘅。
 【 注　精血不足也。】 

　　　五味篇

黄帝曰：咸走血，多食之，令人渴，何也？少俞曰：咸入于胃，其气上走中焦，注于脉，则血气走之。血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。
【 注　咸入于胃，其气上走中焦，注于脉者，咸性之上涌也，注于脉则走于血气矣。血者中焦之汁，奉心神而化赤，咸乃寒水之味，故血与咸相得则凝，凝则燥结，而胃中之汁以滋之。胃中汁竭，则咽路焦枯，故舌本干而善渴。】 

　　金匮要略 【 汉?张机】 

　　　消渴病脉证治

消渴篇曰：厥阴之为病，消渴，气上冲心，心中疼热，饥而不欲食，食即吐蛔，下之不肯止。
寸口脉浮而迟，浮即为虚，迟即为劳，虚则卫气不足，劳则劳气竭；趺阳脉浮而数，浮即为气，数即消谷而大坚 【 一作紧】 ，气盛t溲数，溲数即坚，坚数相搏，即为消渴。
男子消渴，小便反多，以饮一斗，小便一斗，肾气丸主之。
脉浮，小便不利，微热消渴者，宜利小便发汗，五苓散主之。
渴欲饮水，水入则吐者，名曰水逆，五苓散主之。
渴欲饮水不止者，文蛤散主之。
渴欲饮水，口干舌燥者，白虎加人参汤主之。
脉浮发热，渴欲饮水，小便不利者，猪苓汤主之。
小便不利者，有水气，其人苦渴，(艹舌)蒌瞿麦丸主之。
血痹篇曰：男子面色薄者，主渴及亡血，卒喘悸，脉浮者，里虚也。
肺痿篇曰：热在上焦者，因欬而为肺痿。肺痿之病，从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。
肺痿吐涎沫而不欬者，其人不渴，必遗尿小便数，所以然者，以上虚不能制下故也。此为肺中冷，必眩，多涎唾，甘草干姜汤以温之。若服汤已渴者，属消渴。
痰饮篇曰，胸中有留饮，其人短气而渴，四肢历节痛，脉沉者有留饮。
先渴后呕，为水停心下，此属饮家，小半夏茯苓汤主之。
水气篇曰：太阳病脉浮而紧，恶寒者，此为极虚发汗得之。渴而不恶寒者，此为皮水。然病此者，渴而下利，小便数者，不可发汗。
里水者，一身面目黄肿，其脉沉而小便不利，故令病水。假如小便自利，此亡津液，故令渴。越婢加朮汤主之。水病人目下有卧蚕，面目鲜泽，脉伏，其人消渴，病水腹大小便不利，其脉沉绝者有水，可下之。
问曰：病下利后，渴饮水，小便不利，腹满因肿者，何也？答曰：此法当病水。若小便自利及汗出者，自当愈。
问曰：黄汗之为病，身体肿，发热汗出而渴，状如风水，汗沾衣，色正黄如蘗汁，脉自沉，何从得之？师曰：以汗出入水中浴，水从汗孔入得之，宜芪芍桂酒汤主之。
黄疸篇曰：脉沉，渴欲饮水，小便不利者，皆发黄。
疸而渴者，其疸难治。疸而不渴者，其疸可治。发于阴部，其人必呕；阳部，其人振寒而发热也。
惊悸篇曰：病者如热状，烦满，口干燥而渴，其脉反无热，此为阴伏，是瘀血也，当下之。
呕吐篇曰：先呕却渴者，此为欲解。先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。
胃反吐而渴欲饮水者，茯苓泽泻汤主之。
吐后渴欲得水而贪饮者，文蛤汤主之，兼主微风脉紧头痛。
下利，有微热而渴，脉弱者，今自愈。
下利，脉数而渴者，今自愈。设不差者，必清脓血，以有热故也。

　　脉诀 【 晋?王叔和】 

　　　脉忌

脾脉歌曰：脾脉实兼浮，消中脾胃虚。口干饶饮水，多食亦肌虚。
杂病歌曰：消渴脉数大者活，虚小病深厄难脱。

　　千金方 【 唐?孙思邈】 

　　　论证

凡积久饮酒，未有不成消渴。然大寒凝海而酒不冻，明其酒性酷热，物无以加。脯炙盐咸，此味酒客躭嗜，不离其口，三觞之后，制不由己。饮噉无度，咀嚼酢酱，不择酸咸，积年长夜，酣兴不解，遂使三焦猛热，五脏干燥，木石犹且焦枯，在人何能不渴？治之愈否，属在病者。若能如方节慎，旬月可瘳。不自爱惜，死不旋踵。方书医药，实多有效，其如不慎者何！其所慎有三：一饮酒，二房室，三咸食及面。能慎此者，虽不服药而自可无他。不知此者，纵有金丹，亦不可救。深思慎之！又曰：消渴之人，愈与未愈，常须思虑有大痈，何者？消渴之人，必于大骨节间发痈疽而卒，所以戒之在大痈也，当预备痈药以防之。有人病渴利，始发于春，经一夏服(艹舌)蒌、豉汁，得其力，渴渐瘥，然小便犹数甚，昼夜二十余行，常至三四升，极瘥不减二升也。转久便止，渐食肥腻，日就羸瘦，咽哽唇口焦燥，呼吸少气，不得多语，心烦热，两脚酸，食乃兼倍于常，故不为气力者，当知此病皆虚热之所致。治法：可长服(艹舌)蒌汁以除热；牛乳杏酪善于补，此法最有益。
夫内消之为病，当由热中所作也。小便多于所饮，令人虚极短气。夫内消者，食物消作小便也，而又不渴。正观十年，梓州刺史李文博，先服白石英久，忽然房道强盛，经月余渐患渴，经数日小便[小便　原缺，据《千金》卷二十一消渴补。]大利，日夜百行以来，百方治之，渐以增剧，四体羸惙，不能起止，精神恍惚，口舌焦干而卒。此病虽稀，甚可畏也。利频率沉细微弱，服枸杞汤即效，但不能常愈。服鈆丹散亦即减，其间将服除热宣补[补　原缺，据《千金》卷二十一消渴补。]丸。
强中之病者，茎长兴盛，不交精液自出也。消渴之后，即作痈疽，皆由石热。凡如此等，宜服猪肾荠苨汤，制肾中石热也；又宜服白鸭通汤。
凡人生放恣者众，盛壮之时，不自慎惜，快情纵欲，极意房中，稍至年长，肾气虚竭，百病滋生；又年少惧不能房，多服石散，真气既尽，石气孤立，惟有虚耗，唇口干焦，精液自泄，或小便赤黄，大便干实，或渴而且利，日夜一石，或渴而不利，或不渴而利，所食之物，皆作小便，此皆由房室不节之所致也。凡平人夏月喜渴者，由心王也。心王便汗，汗则肾中虚燥，故渴而小便少也。冬月不汗，故小便多而数也。此为平人之证也，名为消渴。但小便利而不饮水者，肾实也。经云：肾实则消。消者不渴而利是也。所以服石之人，于小便利者，石性归肾，肾得石则实，实则能消水浆，故利；利多则不得润养五脏，脏衰则生诸病。张仲景云：热结中焦则为坚，热结下焦则为溺血热结中焦则为坚，热结下焦则为溺血　原作「热结中焦则为溺血」，据《千金》卷二十一消渴改。，亦令人淋闭不通。明知不必悉患小便利，信矣。内有热者则喜渴，除热则止渴；兼虚者，须除热补虚则瘥矣。
凡消渴病经百日以上者，不得灸刺，灸刺则于疮上漏脓水不歇，遂致痈疽，羸瘦而死。亦忌有所误伤，但作针许大疮。所饮之水，皆于疮中变成脓水而出。若水出不止者必死，慎之慎之！初得患者，可如方灸刺之，佳。

　　活人书 【 宋?朱肱】 

　　　伤寒渴证

问渴曰：脉浮而渴，属太阳；有汗而渴，属阳明；伤风寒热，或发热恶风而渴，属少阳；自利而渴，属少阴。
切戒太阳证无汗而渴者，不可与白虎汤；阳明证汗多而渴者，不可与五苓散。曰：然则太阳病渴，终不可与白虎耶？曰：太阳证得汗后，脉洪大而渴者，方可与之也。曰：阳明病渴，终不可与五苓耶？曰：阳明证小便不利，汗少脉浮而渴者，方可与之。此皆仲景之妙法也。
凡病非大渴不可与水。若小渴咽干者，只小呷滋润之，令胃中和。若大渴烦躁甚，能饮一斗者，与五升饮之。若全不与，则干燥无由作汗，发喘而死。常人见因渴饮水得汗小渴，遂剧饮之，致停饮心下满结喘死者甚众，当以五苓散或陷胸丸与之。
若阳毒倍常躁盛大渴者，黑奴丸主之。
中暑伏热深，累取不差，其人发渴不已，酒蒸黄连丸主之。

　　河间六书 【 金?刘完素】 

　　　消渴

消渴之疾，三焦受病也，有上消、中消、肾消。上消者，上焦受病，又谓之膈消病也，多饮水而少食，大便如常，或小便清利，知其燥在上焦也，治宜流湿润燥。中消者，胃也，渴而饮食多，小便黄。经曰：热能消谷，知热在中，法云宜下之，至不欲饮食则愈。肾消者病在下焦，初发为膏淋，下如膏油之状，至病成而面色黧黑，形瘦而耳焦，小便浊而有脂。治法宜养血以肃清，分其清浊而自愈也。法曰：燥上而渴，辛甘而祛用润肺，故可用蜜煎生姜汤，大器顿之，时时呷之。法云：心肺之病，莫厌频而少饮。《内经》曰：补上治上宜以缓。又曰：辛以润之。开腠理，致津液通，则肺气下流，故气下火降而燥衰，其渴乃止。又经曰：二阳结为消。王注曰：二阳结，于胃及大肠俱热也。肠胃藏热则善消水谷，可用甘辛降火之剂。黄连末一斤，生地黄自然汁、白莲花藕自然汁、牛乳汁各一斤，熬成膏子剂，黄连末为丸如梧桐子大。每服三十丸，少呷温水送下，日进。十服渴病立止。
治上焦膈消而不欲多食，小便清利，宜小柴胡汤或加白虎汤，或钱氏方中地骨皮散内加芍药、黄芪、石膏、黄芩、桔梗之类是也。
又如胃膈瘅热烦满，饥不欲食，或瘅成消中，善食而瘦，或燥热郁甚而成消渴，多饮而数小便，狂阳心火燥，其三焦肠胃燥濇怫郁，而水液不能宣行，则周身不得润泽，故瘦悴黄黑而燥热消渴。然虽多饮，其水液亦不能浸润于肠胃之外，渴不能止，而便注为小便多出。俗未明，妄为下焦虚冷，误人多矣。
心移寒于肺，肺消，饮少溲多，当补肺平心，死而可治，乃心肺为贼也。
心移热于肺，名曰膈消，二者心膈有热，久则引饮为消渴耳，麦门冬饮子主之。
饮酒中风、或汗多，不可单衣，食则汗出，多如液漏，久不治为消渴疾，白朮散主之。
胃膈瘅热烦满，饥不欲食，或瘅成消中，善食而瘦，或燥热郁甚而成消渴，多饮而数小便。

　　　三消论

《易》言天地自太虚至黄泉有六位，《内经》言人之身自头至足亦有六位，今余又言人胸腹之间，自肺至肾又有六位。人与天地造化五行，同一炉锤，知彼则知此矣。故立天之气曰金与火，立地之气曰土与水，立人之气曰风与火。故金与火合则热而清，水土合则湿而寒，风火合则温而炎。人胸腹之间，亦犹是也。肺最在上为金主燥清，心次之为君火主热，肝又次之为风木主温，胆又次之为相火主极热，脾又次之为湿土主凉，肾又次之黄泉为寒水主寒。故心肺象天，脾肾象地，肝胆象人。不知此者，不可与论人之病矣。夫土为万物之本，水为万物之元，水土合德，以阴居阴，同处乎下，以立地为气，万物根于地，是故水土湿寒。若燥热阳实，则地之气不立，万物之根索泽而枝叶枯矣。五常政大论曰：根于中者，命曰神机。是为动物根本在于中也。根本者，脾胃肾也。食入胃则脾为布化气味，荣养五脏百骸，故酸入肝而养筋膜，苦入心而养血脉，甘入脾而养肌肉，辛入肺而养皮毛，咸入肾而养骨髓。五气亦然，故清养肺，热养心，温养肝，湿养脾，寒养肾也。凡此五味五气太过则病，不及亦病，惟平则常安矣。故六节脏象论曰：五味入口，藏于肠胃。味有所藏，以养五脏气，气和而生，津液相成，神乃自生。是其理也。又太阴阳明论曰：脾病而四肢不用者何也？岐伯曰：四肢皆禀气于胃，而不得至经。必因于脾肾乃禀也。今脾病不能为胃行其津液，不得禀水谷气，脾日以衰，脉道不利，筋骨肌肉，皆无气以生，故不用焉。帝曰：脾不主时何也？岐伯曰：脾者土也，治中央，常以四时长四脏各十八日寄治，不得独主于时也。脾脏者，常着胃土之精也。土者，生万物而法天地，故上下至头足，不得独主于时也。帝曰：脾与胃以膜相连尔，而能行其津液何也？岐伯曰：足太阴者，三阴也，其脉贯胃属脾络嗌，故太阴为之行气于三阴。足阳明者表也，五脏六腑之海也，亦为之行气于三阳，脏腑各因其经而受气以益阳明，故为胃行其津液。四肢不得禀水谷，气日以衰，阴道不利，筋骨肌肉，皆无气以生，故不用焉。不用者，谓不能为之运用也。由是观之，则五脏六腑，四肢百骸，皆禀受于脾胃，行其津液，相与濡润滋养矣。后之医者，欲以燥热之剂，以养脾胃滋土之气，不亦外乎？况消渴之病者，本湿寒之阴气极衰，燥热之阳气太甚，更服燥热之药，则脾胃之气竭矣。叔世不分五连六气之虚实，而一概言热为实而虚为寒，彼但知心火阳热一气之虚实，而非脏腑六气之虚实也。盖肺本清虚则温，心本热虚则寒，肝本温虚则清，脾本湿虚则燥，肾本寒虚则热。假若胃冷为虚者，乃胃中阴水寒气实甚，而阳火热气衰虚也，非胃土湿气之本衰，故当温补胃中阳火之衰，退其阴水寒气之甚。又如胃热为实者，乃胃中阳火实而阴水虚也，故当以寒药泻胃中之实火而养其虚水。然此皆补泻胃中虚热水火所乘之邪，非胃为湿者之本。其余例同法。夫补泻脾胃湿土之水气者，润其湿者是补湿，燥其湿者是泻湿，土本湿故也。凡脏腑诸气，不必肾水独当寒，心火独当热，要知每脏每腑，诸气和同宣而平之可也。故余常谓五常之道，阴中有阳，阳中有阴，孤阴不长，独阳不成，但有一物皆备，五行递相济养，是谓和平；交互克伐，是谓衰兴；变乱失常，患害由行。故水少火多，为阳实阴虚而病热也；水多火少，为阴实阳虚而病寒也。其为治者，泻实补虚，以平为期而已矣。故治消渴者，补肾水阴寒之虚，而泻心火阳热之实，除肠胃燥热之甚，济身中津液之衰，使道路散而不结，津液生而不枯，气血利而不濇，则病日已矣。况消渴者，本因饮食服饵失宜，肠胃干涸，而气液不得宣平，或耗乱精神，过违其度，或因大病阴气损而血液衰虚，阳气悍而燥热郁甚之所成也。故三消渴者。皆由久嗜咸物，恣食炙煿，饮酒过度，亦有年少服金石丸散，积久石热结于胷中，下焦虚热，血气不能制石热，燥甚于胃，故渴而引饮。若饮水多而小便多者，名曰消渴；若饮食多而又甚饥，小便数而渐瘦者，名曰消中；若渴而饮水不绝，腿消瘦而小便有脂液者，名曰肾消。如此三消者，其燥热一也，但有微甚耳。余闻世多以一方而通治三消渴者，以其善消水谷而喜渴也。然叔世论消渴者，多不知本。其言消渴者，上实热而下虚冷。上热故烦渴多饮，下寒故小便多出。本因下部肾水虚，而不能制其上焦心火，故上实热而下虚冷。又曰：水数一，为万物之本，五行之先，故肾水者，人之本命之元，不可使之衰弱。根本不坚则枝叶不茂，元气不固则形体不荣。消渴病者，下部肾水极冷，若更服寒药，则元气转虚，而下部肾水转衰，则上焦心火亢甚而难治也，但以暖药补养元气。若下部肾水得实而胜退上焦火，则自然渴止，小便如常而病愈也。若此之言，正与仲景相反，所谓巧言似是，于理实违者也。非徒今日之误，误已久矣。又如蒋氏《药证》病原中论消渴消中消肾病曰：三焦五脏皆虚热，惟有膀胱冷似冰。又曰：腰肾虚冷日增重。又，膀胱肾脏冷如泉。始言三焦五脏俱虚热，惟有膀胱冷似冰。复言五脏亦冷，且肾脏水冷，言为虚。其余热者，又皆言其虚。夫阴阳兴衰，安有此理？且其言自不相副，其失犹小，至于寒热差殊，用药相反，过莫大焉。或又谓肾与膀胱属水，虚则不能制火，虚既不能制火，故小便多者，愈失之远矣。彼谓水气实者，必能制火，虚则不能制火。故阳实阴虚而热燥其液，小便淋而常少；阴实阳虚不能制水。小便利而常多。岂知消渴小便多者，非谓此也，何哉？盖燥热太甚，而三焦肠胃之腠理，怫郁结滞，致密壅塞，而水液不能渗泄浸润于外，荣养百骸。故肠胃之外，燥热太甚，虽复多饮于中，终不能浸润于外，故渴不止。小便多出者，如其多饮，不能渗泄于肠胃之外，故数溲也。故金尽言《原病式》曰：皮肤之汗孔者，谓泄汗之孔窍也。一名气门者，谓泄气之门户也。一名腠理者，谓气液之隧道纹理也。一名鬼门者，谓幽冥之门也。一名元府者，谓元微之府也。然元府者，无物不有。人之脏腑、皮毛、肌肉、筋膜、骨髓、爪牙，至于万物，悉皆有之，乃出入升降道路门户也。故经曰：出入废则神机化灭，升降息则气立孤危。故非出入则无以生长壮老，非升降则无以生长化收藏。是知出入升降，无器不有，故知人之眼耳鼻舌身意神识能为用者，皆由升降出入之通利也，有所闭塞则不能用也。若目无所见，耳无所闻，鼻不闻香，舌不知味，筋痿骨痹，爪退齿腐，毛发堕落，皮肤不仁，肠胃不能渗泄者，悉由热气怫郁，元府闭塞，而致津液血脉，荣卫清气，不能升降出入故也。各随郁结微甚而为病之大小焉。病在表则怫郁，腠理闭密，阳气不能散越，故燥而无汗，而气液不能出矣。叔世不知其然，故见消渴数溲，妄言为下部寒尔。岂知肠胃燥热，怫郁使之然也。于之所以举此，盖为消渴之证，乃肠胃之外，燥热痞闭其渗泄之道路，水虽入肠胃之内，不能渗泄于外，故小便数出而复渴，此数句足以尽其理也。试取《内经》凡言渴者尽明之矣。有言心肺气厥而渴者，有言肝痹而渴者，有言脾热而渴者，有言肾热而渴者，有言胃与大肠热结而渴者，有言肠痹而渴者，有言小肠瘅热而渴者，有因病疟而渴者，有因肥甘石药而渴者，有因醉饱入房而渴者，有因远行劳倦遇大热而渴者，有因伤害胃干而渴者，有因肾热而渴者，有因病风而渴者，虽五脏之部分不同，而病之所遇各异，其归燥热一也。
所谓心肺气厥而渴者，厥论曰：心移热于肺，传为膈消。注曰：心热入肺，久而传化，内为膈热消渴多饮也。所谓肝痹而渴者，痹论曰：肝痹者夜卧则惊，多饮数小便。如脾热而渴者，痿论曰：脾气热则胃干而渴，肌肉不仁，发为肉痿。所谓肾热而渴者，刺热论曰：肾热病者，先腰痛胻酸，苦渴数饮，身热。热论曰：少阴脉贯肾，络于肺，系舌本，故口燥舌干而渴。叔世惟言肾虚不能制心火，为上实热而下虚冷，以热药温补肾水，欲令胜退心火者，未明阴阳虚实之道也。夫肾水属阴而本寒，虚则为热；心火属阳而本热，虚则为寒。若肾水阴虚，则心火阳实，是谓阳实阴虚，而上下俱热明矣。故气厥论曰：肾气衰，阳气独胜。宣明五气论曰：肾恶燥，由燥则肾枯水涸。脏气法时论曰：肾苦燥，急食辛以润之。夫寒物属阴，能养水而泻心；热物属阳，能养火而耗水。今肾水既不胜心火，则上下俱热，奈何以热药养肾水，欲令胜心火，岂不谬哉？又如胃与大肠热结而渴者，阴阳别论曰：二阳结为之消。注曰：二阳结，胃及大肠俱热结也。肠胃藏热，善消水谷。又气厥论曰：大肠移热于胃，善食而瘦。脉要精微论曰：瘅成为消中，善食而瘦。如肠痹而渴者，数饮而不得中，气喘而争，时发飧泄。夫数饮而不得中，其大便必不停留。然则消渴数饮而小便多者，止是三焦燥热怫郁而气衰也明矣，岂可以燥热毒药，助其强阳以伐衰阴乎？此正实实虚虚之罪也。夫消渴者多变聋盲疮痈痤疿之类，皆肠胃燥热怫郁，水液不能浸润于周身故也。或热甚而膀胱怫郁，不能渗泄，水液妄行而面上肿也。如小肠瘅热而渴者，举痛论曰：热气留于小肠，肠中痛，瘅热焦渴，则便坚不得出矣。注曰：热渗津液而小便坚矣。如病疟而渴者，疟论曰：阳实则外热，阴虚则内热，内外皆热，则喘而渴，故欲饮冷也。然阳实阴虚而为病热，法当用寒药，养阴泻阳，是谓泻实补衰之道也。如因肥甘石药而渴者，奇病论曰：有口甘者，病名为何？岐伯曰：此五气之溢也，病名脾瘅。瘅为热也，脾热则四脏不禀故气上溢也。先因脾热，故曰脾瘅。又经曰：五味入口，藏于胃，脾为之行其精气，津液在脾，故令人口甘也，此肥美之所发也，此人必数食甘美而多肥也。肥者令人内热，甘者令人中满，故其气上溢，转而为消渴。通评虚实论曰：消瘅仆击，偏枯痿厥，气满发逆，肥贵人膏粱之疾也。或言人惟胃气为本，脾胃合为表里，脾胃中州，当受温补，以调饮食。今消渴者，脾胃极虚，益宜温补，若服寒药，耗损脾胃，本气虚乏而难治也。此言乃不明阴阳寒热虚实补泻之道，故妄言而无畏也。岂知腹中论云：帝曰：夫子数言热中消中，不可服芳草石药，石药发癫，芳草发狂。注言：多饮数溲谓之热中，多食数溲谓之消中。多喜曰癫，多怒曰狂。芳，美味也。石谓英乳，乃发热之药也。经又曰：热中消中，皆富贵人也。今禁膏粱是不合其心，禁芳草石药是病不愈，愿闻其说。岐伯曰：芳草之味美，石药之味悍，二者之气，急疾坚劲，故非缓心和人不可服此二者。帝曰：何以然？岐伯曰：夫热气慓悍，药气亦然。所谓饮一溲二者，当肺气从水而出也，其水谷之海竭矣。凡见消渴，便用热药，误人多矣。故《内经》应言渴者皆如是，岂不昭晰欤？然而犹有惑者，诸气过极反胜也者，是以人多误也。如阳极反似阴者是也。若不明标本，认似为是，始终乖矣。故凡见下部觉冷，两膝如冰，此皆心火不降，状类寒水，宜加寒药下之，三五次则火降水升，寒化自退。然而举世皆同执迷，至如《灵》、《素》二书，弃如朽坏，良可悲夫！故处其方，必明病之标本，达药之所能，通气之所宜，而无加害者，可以制其方也已。所谓标本者，先病为本，后病为标，此为病之本末标本相传，先当救其急也。又云六气为本，三阴三阳为标，盖为脏病最急也。又云六气为胃之本，假若胃热者，胃为标，热为本也。处其方者，当除胃中之热，是治其本也。故六气乃以甚者为邪，衰者为正，法当泻甚补衰，以平为期。养正除邪，天之道也。大凡治病，明知标本，按法治之，何必谋于众人。阴阳别论曰：谨熟阴阳，无与众谋。标本病传论曰：知标知本，万举万当；不知标本，是为妄行。至真要大论曰。知标知本，用之不殆。明知逆顺，正行无间。不知是者，不足以言诊，适足以乱经。故曰：粗工嘻嘻，以为可知，言热未已，寒病复起，同气异形，迷诊乱经，此之谓也。夫标本之道，要而博，小而大，可以言一而知百。言标与本，易而弗损；察本与标，气可令调。明知胜复，为万民式，天之道毕矣。天元纪大论曰：至数极而道不惑，可谓明矣。所谓药之巧能者，温凉不同，寒热相反，燥湿本异云云，前已言之矣，斯言气也。至于味之巧能，如酸能收，甘能缓，辛能散，苦能坚，咸能软，酸属木也。燥金主于散落而木反之，土湿主于缓而水胜之，故能然也。苦能燥湿而坚，火者苦也。《易》曰：熯万物者，莫过于火。凡物燥则坚也。甘能缓急而散结，甘者土也。燥能急结，故缓则急散也。辛能散抑结润燥，辛者金也。金主散落，金生水故也。况抑结散则气液宣行而津液生也。脏气法时论曰：肾苦燥，急食辛以润之。开腠理致津液通气也。咸能软坚，咸者水也，水润而柔，故胜火之坚矣。此五脏之味也。其为五味之本则淡也。淡，胃土之味。胃土者地。地为万物之本，胃为一身之本。天元纪大论曰：在地为化，化生五味，故五味之本为淡，以配胃土，淡能渗泄利窍。夫燥能急结而甘能缓之，淡为刚土，极能润燥，缓其急结，令气通行，而致津液渗泄也。故消渴之人，其药与食皆宜淡剂。至真要大论曰：辛甘发散为阳，酸苦涌泄为阴；咸味涌泄为阴，淡味渗泄为阳。六者或散或收，或缓或急，或燥或润，或坚或软，所以利而行之，调其气也。《本草》云：药有三品：上品为君，主养命，小毒以应天；中品为臣，主养性，常毒以应人；下品为佐使，主治病，大毒以应地。不在三品者，气毒之物也。凡此君臣佐使者，所以明药之善恶也。处方之道，主治病者为君，佐君者为臣，应臣之用者为佐使。适其病之所根，有君臣佐使奇偶大小之制，明其岁政君臣脉位，而有逆顺反正，主疗之方，随病所宜，以施其用，治法多端，能备所用者，良工也。寒者热之，热者寒之，温者清之，清者温之，结者散之，散者收之，微者逆而制之，甚者从而去之，燥者润之，湿者燥之，坚者软之，软者坚之，急者缓之，客者除之，留者却之，劳者温之，逸者行之，惊者平之，衰者补之，甚者泻之，吐者下之，摩之益之，薄之劫之，开之发之，灸之制之，适足为用，各安其气，必清必净，而病气衰去，脏腑和平，归其所宗，此治之大体也。阴阳应象大论曰：治不法天之纪，不明地之理，则灾害至矣。又六节脏象论曰：不知年之所加，气之所衰，不可以为功也。 【 按此篇未传于世，张子和恐为湮没，刊入《儒门事亲》中，今仍入河间内。】 

　　明理论 【 金，成无己】 

　　　伤寒渴证

伤寒渴者，何以明之？渴者，里有热也。伤寒之邪，自表传至里，则必有名证随其邪浅深而见焉。虽曰一日在皮，二日在肤，三日在肌，四日在胸，五日在腹，六日入胃，其传经者，又有证形焉。太阳主气而先受邪，当一二日发头项痛而腰脊强者是矣。太阳传阳明，则二三日发身热，目疼鼻干，不得卧也。阳明传少阳，则三四日发胷胁痛而耳聋。此三阳皆受病，为邪在表而犹未作热，故不言渴。至四五日，少阳传太阴经，邪气渐入里，寒邪渐成热，当是时也，津液耗少，故腹满而嗌干。至五六日，太阴传少阴，是里热又渐深也，当此之时，则津液为热所搏，渐耗而干，故口燥舌干而渴。及至六七日，则少阴之邪传于厥阴，厥阴之为病消渴，为里热已极矣。所谓消渴者，饮水多而小便少者是矣，谓其热能消水也。所以伤寒病至六七日而渴欲饮水，为欲愈之病，以其传经尽故也。是以厥阴病云：渴欲饮水，少少与之愈者是也。邪气初传入里，热气散漫，未收敛成热，熏蒸焦膈，搏耗津液，遂成渴也。病人虽渴欲得饮水，又不可多与之。若饮水过多，热少不能消，故复为停饮诸疾。经曰：凡得时气病，至五六日而渴欲饮水，饮不能多，勿多与也。何者？以腹中热尚少，不能消之，便更与人作病也。若大渴欲饮水，犹当依证与之，与之常令不足，勿极意也。言能饮一斗，与五升。又曰：渴欲饮水，少少与之，但以法救之。渴者宜五苓散。至于大渴欲饮水数升者，白虎加人参汤主之，皆欲润其燥而生津液也。凡得病反能饮水，此为欲愈之病，其不晓病者，但闻病饮水自瘥，小渴者，乃强与饮之，因成大祸，不可复救。然则悸动也，支结也，喘欬噎哕，干呕肿满，下利小便不利数者，皆是饮水过伤，而诊病之工，当须识此，勿令误也。

　　活法机要 【 元?张洁古】 

　　　消渴证

消渴之疾，三焦受病也，有上消、有消中、有消肾。上消者肺也，多饮水而少食，大便如常，小便清利，如其燥在上焦也，治宜流湿以润其燥。消中者胃也，渴而饮食多，小便赤黄，热能消谷，如其热在中焦也，宜下之。消肾者，初发为膏淋，谓淋下如膏油之状，至病成而面目黧黑，形瘦而耳焦，小便浊而有脂液，治法宜养血以肃清，分其清浊而自愈也。

　　儒门事亲 【 元?张从政】 

　　　三消当从火断

八卦之中，惟离能烜物；五行之中，惟火能焚物；六气之中，惟火能消物。故火之为用，燔木则消而为炭，焚土则消而为伏龙肝，炼金则消而为汁，煅石则消而为灰，煮水则消而为汤，煎海则消而为盐，干汞则消而为粉，熬锡则消而为丹。故泽中之潦，涸于炎晖；鼎中之水，干于壮火。盖五脏，心为君火正化，肾为君火对化；三焦为相火正化，胆为相火对化。得其平则烹炼饮食，糟粕去焉；不得其平，则燔灼脏腑，而津液竭焉。故入水之物，无物不长；入火之物，无物不消。夫一身之心火甚于上，为膈膜之消；甚于中，为肠胃之消；甚于下，为膏液之消；甚于外，为肌肉之消。上甚而不已，则消及于肺；中甚而不已，则消及于脾；下甚而不已，则消及于肝肾；外甚而不已，则消及于筋骨。四脏皆消尽，则心始自焚而死矣。故《素问》有消瘅、消中、消渴、风消、膈消、肺消之说。消之证不同，归之火则一也。故消瘅者，众消之总名；消中者，善饥之通称；消渴者，善饮之同谓。惟风消、膈消、肺消，此三说不可不分。风消者，二阳之病。二阳者，阳明也。阳明者，胃与大肠也。心受之则血不流，故女子不月；脾受之则味不化，故男子少精，皆不能成隐曲之事。火伏于内，久而不已，为风所鼓，消竭肠胃，其状口干。虽饮水而不咽，此风热格拒于贲门也。口者，病之上源，故病如是。又经曰：二阳结谓之消，此消乃肠胃之消也。其善食而瘦者，名曰食(亻亦)，此消乃肌肉之消也。膈消者，心移热于肺，传为膈消。王太仆云：心肺两间，中有斜膈膜，下际内连横膈膜。故心移热于肺，久久传化，内为膈热。消渴多而饮者，此虽肺金受心火之邪，然止是膈消，未及于肺也。故饮水至斗，亦不能止其渴也。其状多饮而数溲，或不数溲，变为水肿者，皆是也。此消乃膈膜之消也。肺消者，心移寒于肺，肺主气。经曰：饮食入胃，游溢精气，上输于脾，脾之精气，上归于肺，通调水道，下输膀胱，水精四布，五经并行，以为常也。《灵枢》亦曰：上焦如雾，中焦如沤，下焦如渎。今心为阳火，先受阳邪，阳火内郁，火郁内传，肺金受制，火与寒邪皆来乘肺，肺外为寒所薄，阳气得施，内为火所燥，亢极水复，故皮肤索泽而(疒帬)着，溲溺积热而频并，上饮半升，下行十合，故曰饮一溲二者死。膈消不为寒所薄，阳气得宜散于外，故可治。肺消为寒所薄，阳气自溃于中，故不可治。此乃消及于肺脏者也。又若脾风传之肾，名曰疝瘕。少腹冤热而痛，出白液，名曰蛊。王太仆云：消烁脂肉，如虫之蚀，日渐损削，此消乃膏液之消也。故后人论三焦指以为肾消，此犹可治，人则变瘈，不救必死。此消乃消及于肾脏者也。夫消者必渴，渴亦有三：有甘之渴，有石之渴，有火燥之渴。肥者令人内热，甘者令人中满，其气上溢，转为消渴。经又曰：味厚者发热。《灵枢》亦曰：咸走血，多食之，令人渴。咸入于胃中，其气上走中焦，注于肺则血气走之，血与咸相得，侧凝干而善渴。血脉者，中焦之道也。此皆肥甘之渴。夫石药之气悍，适足滋热，与热气相遇，必内伤脾。此药石之渴也。阳明司天，四之气，嗌干引饮。此心火为寒水所郁故然。少阳司天，三之气，炎暑至，民病渴。太阳司天，甚则渴而欲饮，水行凌火，火气鬰故然。少阴之复，渴而欲饮，少阳之复，嗌络焦槁，渴引水浆，色变黄赤。又伤寒五日，少阴受之，故口燥舌干而渴。肾热病者，苦渴数饮。此皆燥热之渴也。故膏粱之人，多肥甘之渴、石药之渴；藜藿奔走之人，多燥热之渴。二者虽殊，其实一也。故火在上者，善渴；火在中者，消谷善饥；火在上中者，善渴多饮而数溲；火在中下者，不渴而溲白液；火遍上中下者，饮多而数溲，此其别也。后人断消渴为肾虚，水不胜火则是也。其药则非也何哉？以八味丸治渴，水未能生而火反助也。此等本不知书，妄引王太仆之注，益火之源以消阴翳，壮水之主以制阳光。但益心之阳，寒热通行，强肾之阴，热之犹可，岂知王太仆之意以寒热而行之也。肾本恶燥，又益之以火可乎？今代刘河间自制神芎丸，以黄芩味苦入心，牵牛、大黄驱火气而下，以滑石引入肾经。此方以牵牛、滑石为君，以大黄、黄芩为臣，以芎、连、薄荷为使，将离入坎，其得黄庭之秘旨也。而又以人参白朮汤、消痞丸，大人参散、碧玉、鸡苏散数法以调之，故治消渴最为得体。昔有消渴者，日饮数升，先生以生姜自然汁一盆，置之密室中，具罂杓于其间，使其人入室，从而锁其门，病人渴甚，不得已而饮汁尽，渴减。此《内经》辛以润之之旨。《内经》治渴，以兰除其陈气，亦辛平之剂也。先生之汤剂，虽用此一味，亦必有旁药助之。初虞世曰：凡渴疾未发疮疡，便用大黄寒药利其势，使大困大虚自胜，如发疮疡脓血流漓而飧泄，此真俗言也。故巴郡太守以三黄丸能治消渴。余尝以隔数年不愈者，减去(石卜)硝，加黄连一斤，大作剂，以长流千里水，煎五七沸，放冷，日呷之数百次；以桂苓甘露散、白虎汤、生藕节汁、淡竹沥、生地黄汁，相间服之，大作剂料，以代饮水，不日而痊。故消渴一证，调之而不下则小润。小濡固不能杀炎上之势，下之而不调，亦旋饮旋消，终不能沃膈膜之干。下之调之而不减滋味，不戒嗜欲，不节喜怒，病已而复作。能从此三者，消渴亦不足忧矣。况《灵枢》又说心脉滑为善渴；经又曰滑者阳气胜；又言五脏脉，心脉微小为消瘅；又言五脏脆为消瘅；又言消瘅之人，薄皮肤而肉坚固以深，长冲直扬，其心刚，刚者多怒，怒则气逆上，胸中蓄积，血气逆流髋皮，充肌肉，脉不行，转而为热，热则消肌肤，故为消瘅；又言五脏皆柔弱者，善病消瘅。夫柔弱者必有刚强，刚强者多怒，柔弱者易伤也。余以是遂悟气逆之人，非徒病消渴。若寒薄其外，亦为痈肿、少气、狂、膈中、肺消、涌水者；热客其脏，则亦为惊、衄、膈消、柔痓、虚肠澼死；客其腑，则为癃、溺血、口糜、虙瘕为沉、食(亻亦)、辛頞、鼻渊、衄、蔑、瞑目。盖此二十一证，皆在气厥论中。经曰：诸逆冲上，皆属于火。一言可了，善读书者，以是求之。

　　东垣十书 【 元?李杲】 

　　　消渴论

阴阳别论云：二阳结谓之消。脉要精微论曰：瘅成为消中。夫二阳者，阳明也。手阳明大肠主津病，消则目黄口干，是津不足也。足阳明胃主血，热则消谷善饥，血中伏火，乃血不足也。结者，津液不足，结而不润，皆燥热为病也。此因子食甘美而多肥，故其气上溢，转为消渴，治之以兰，除陈气也。不可服膏粱芳草石药，其气慓悍，能助燥热也。越人云：邪在六腑则阳脉不和，阳脉不和则气留之，气留之则阳脉盛矣，阳脉太盛则阴气不得营也，故皮肤肌肉消削是也。经云：凡治消瘅、仆击、偏枯、痿厥、气满、发逆，肥贵人则膏粱之疾也。岐伯曰：脉实，病久可治；脉弦小，病久不可治。后分为三消。高消者，舌上赤裂，大渴引饮。逆调论云，心移热于肺，传为膈消者是也。以白虎加人参汤治之。中消者，善食而瘦，自汗，大便鞕，小便数。叔和云：口干饶饮水，多食亦饥，虚瘅成为消中者是也。以调胃承气、三黄丸治之。下消者，烦躁引饮，耳轮焦干，小便如膏。叔和云：焦烦水易亏，此肾消也。以六味地黄丸治之。《总录》所谓：末传能食者，必发脑疽背疮；不能食者，必传中满鼓胀，皆为不治之证。洁古老人分而治之：能食而渴者，白虎加人参汤；不能食而渴者，钱氏白朮散倍加葛根治之。上中既平，不复传下消矣。前人用药，厥有旨哉！或曰：末传疮疽者何也？此火邪胜也。其疮痛甚而不溃，或赤水者是也。经云：有形而不痛，阳之类也。急攻其阳，无攻其阴，治在下焦。元气得强者生，失强者死。末传中满者何也？以寒治热，虽方士不能废其绳墨而更其道也。然脏腑有远近，心肺位近，宜制小其服，肾肝位远，宜制大其服，皆适至其所为故。如过与不及，皆诛罚无过之地也。如高消、中消，制之太急，速过病所，久而成中满之病，正谓上热未除，中寒复生者也。非药之罪，失其缓急之制也。处方之制，宜加意焉。

　　　辨内外伤

外感风寒之邪，三日已外，谷消水去，邪气传里，始有渴也。内伤饮食失节，劳役久病者必不渴，是邪气在血脉中，有余故也。初劳役形质，饮食失节，伤之重者必有渴，以其心火炽上，克于肺金，故渴也，又当以此辨之。虽渴欲饮冷水者，当徐徐少与之，不可纵意而饮。恐水多峻下，则胃气愈弱，轻则为胀，重则传变诸疾。必反复闷乱，百脉不安，夜加增剧，不得安卧，不可不豫度也。
治法
发热恶热而渴，但目赤者，病脏也。手太阴肺不足，不能管领阳气也。宜以枸杞、生地黄、熟地黄之类主之。
脉洪大，甚则呕血，先有形也。
上焦渴，小便自利，白虎汤。
中焦渴，大小便不利，调胃承气汤。
下焦渴，小便赤濇，大便不利，大承气汤。
有六经发渴，各随经药治之。
表热恶热而渴者，白虎汤。

　　丹溪心法 【 元?朱震亨】 

　　　消渴证治

消渴，养肺、降火、生血为主，分上中下治。
三消皆禁用半夏，血虚亦忌用，口干、咽痛、肠燥、大便难者亦不宜用，汗多者不可用。不得已，必用姜监制。消渴若泄泻，先用白朮、白芍药炒为末调服，后却服前药诸汁膏。又天花粉乃消渴神药也。
内伤病退后，燥渴不解，此有余热在肺经，可用参、苓、甘草少许，生姜汁调冷服，或以茶匙挑姜汁与之。虚者可用人参汤。
水包天地，前辈尝有是说矣。然则中天地而为人，水亦可以包润五脏乎？曰天一生水，肾实主之。膀胱为津液之腑，所以宣行肾水，上润于肺。故识者以肺为津液之脏，自上而下，三焦脏腑，皆囿乎天一真水之中。《素问》以水之本在肾末在肺者，此也。其水不竭，安有所谓渴哉？人惟淫欲恣情，酒面无节，酷嗜炙煿糟藏咸酸酢醢甘肥腥膻之属，复以丹砂玉石济其私，于是炎火上熏，腑脏生热，燥热炽盛，津液干焦，渴饮水浆而不能自禁。
其热气上腾，心虚受之，心火散漫，不能收敛，胷中烦躁，舌赤唇红，此渴引饮常多小便数而少，病属上焦，谓之消渴。热畜于中，脾虚受之，伏阳蒸胃，消谷善饥，饮食倍常，不生肌肉，此渴亦不甚烦，但欲饮冷，小便数而甜，病属中焦，谓之消中。
热伏于下，肾虚受之，腿膝枯细，骨节酸疼，精走髓空，引水自救，此渴饮水不多，随即溺下，小便多而浊，病属下焦，谓之焦肾。
又若强中消渴，其毙可立待也。治法总要，当以白朮散养脾，自生津液；兼用好粳米煮粥，以膂肉碎切煮服以养肾，则水有所司；又用净黄连湿剉，入雄猪肚中密扎，于斗米上蒸烂，添些蒸饭，臼中杵粘，丸如桐子，服一百丸，食后米饮下，可以清心止渴。

　　卫生宝鉴 【 元?罗天益】 

　　　辨六经渴

太阳渴，脉浮无汗者，五苓、滑石之类。阳明渴，脉长有汗者，白虎、凉膈之类。少阳渴，脉弦而呕者，小柴胡加(艹舌)蒌根也。太阴渴，脉细，不欲饮水，纵饮惟思汤不思水，四君子、理中汤之类。少阴渴，脉沉自利者，猪苓汤、三黄汤之类。厥阴渴，脉微引饮者，当少少与之。
滑石治渴，本为窍不利而用之，以其燥而能亡津液也。天令湿气太过当用之，若无湿而用之，是为犯禁。假令小便不利，或渴或不渴，知内有湿热也。小便自利而渴，知内有燥也。湿宜渗泄之，燥宜润之，则可矣。杂证有汗而渴者，以辛润之；无汗而渴者，以苦坚之。
伤寒食少而渴者，当以和胃药止之。不可用凉药，恐损胃气，愈不能食。白朮、茯苓是也。
太阳无汗而渴者，不宜白虎。汗后脉洪大而渴者，方可与之矣。阳明有汗而渴者，不宜五苓。若小便不利，汗少脉浮而揭者，宜与之。
若人病心肺热而不渴者，知不在太阴少阴之本，只在标也。在标则不渴矣，若渴者是在本也。

古今图书集成医部全录卷二百八十一

　渴门

　　证治要诀 【 明?戴思恭】 

　　　消渴

三消得之气之实血之虚也，久久不治，气极虚则无能为力矣。有一僧专用黄芪饮加减，其论盖详以益血为主。三消，小便去多。上消消心，心火炎上，大渴而小便多。中消消脾，脾气热燥，饮食倍常，皆消为小便。下消消肾，肾衰不能摄水，故小便虽多而不渴。然小便既多，津液必竭，久而未有不渴者，谓之全不渴，未为的论。诸消不宜用燥烈峻补之剂，惟当滋养。除消脾外，心肾二消宜用黄芪饮吞八味丸或元菟丹或小菟丝子丸。又竹龙散皆可用。又六神饮亦治肾消，惟脾消则加当归去黄芪。三消小便既多，大便必秘，宜常服四物汤润其大肠，如加人参、木瓜、花粉在内，仍煮四皓粥食之，糯米泔淅二亦可冷进。
三消人而小便不臭，反作甜气，在溺桶中滚涌，其病为重。更有浮在溺面如猪脂，溅在桶边如柏烛泪，此精不禁，真元竭矣。
上消中消，心脾既如此热，小便濇少而反无禁，盖燥热在上，虚冷在下，阴阳不交，所以成消渴。
三消久之，精血既亏，或目无见，或手足偏废如风疾，非风也，此证消肾得之为多。消心之病，往往因欲饮食过多，及食啖辛热。引饮既多，小便亦多，当抑心火，使之下降，自然不渴，宜半夏泻心汤去干姜盏加(艹舌)蒌、干葛如其数，吞猪肚丸或酒连丸，仍佐独味黄连汤，多煎候冷，遇渴恣饮，久而自愈；或用糯米煮稀粥，然同颖汤、梅花汤二药，于三消有渴者皆可用。若因用心过度，致心火炎上，渴而消者，宜黄芪饮加莲肉、远志各半钱，吞元菟丹；仍以大麦煎汤，间下灵砂丹。
消脾，缘脾经燥热，食物易化，皆为小便，转食转饥。然脾消又自有三：曰消中，曰寒中，曰热中，宜用莲茗饮加生地黄、干葛各半钱，或乌金散，或止用莲茗饮。
若因色欲过度，水火不交，肾水下泄，心火自焚，以致渴者，不宜备用凉心冷剂，宜坚肾水以济心火，当用黄芪饮加苁蓉、五味各半钱，吞八味丸及小菟丝子丸，元菟丹、鹿茸丸、加减安肾丸，皆可选用，或灵砂丹。消肾为病，比诸消为重，古方谓之强中，又谓之内消，多因恣意色欲，或饵金石，肾气既衰，石气独在，精水无所养，故常发虚，阳不交精出，小便无度，唇口干焦，黄芪饮吞元菟丹，八味丸、鹿茸丸、加减肾气丸、小菟丝子丸、灵砂丹，皆可选用。或未效，黄芪饮加苁蓉、北五味、山茱萸各四分、荠笼丸、苁蓉丸。
三消之外，又有果木渴，因多食果子所致，宜麝香之药。
诸病中有渴，已各见本证。今特举其无病自渴，与病瘥后渴者，参朮散、四君子汤、缩脾汤，或七珍散加木瓜一钱，皆可选用。生料五苓散加人参一钱名春泽汤，以五苓散和四君子汤亦名春泽汤，尤是要药，更兼作四皓粥食之。
诸病久损，肾虚而渴，宜八味丸、黄芪饮、四物汤加人参、木瓜各半钱，或七珍饮、大补汤去朮加木瓜如数。
诸失血及产妇蓐中渴者，名曰血渴，宜求益血之剂，已于本证中论之。
有无病忽然大渴，少顷又定，只宜蜜汤及缩脾汤之类，淅二泔冷进数口亦可。
酒渴者，干葛调五苓散。

　　医学纲目 【 明?楼英】 

　　　消渴

上消者，经所谓之膈消。膈消者，渴而多饮是也。中消者，经谓之消中。消中者，渴而饮食俱多，或不渴而独饮是也。下消者，经谓之肾消。肾消者，饮一溲二，其溲如膏油，即膈消、消中之传变。王注谓：肺脏消铄，气无所持是也。盖肺藏气，肺无病则气能管摄津液，而津液之精微者，收养筋骨血脉，余者为溲。肺病则津液无气管摄，而精微者亦随溲下，故饮一溲二，而溲如膏油也。筋骨血脉，无津液以养之，故其病渐成形瘦焦干也。然肺病本于肾虚，肾虚则心寡于畏，妄行凌肺，而移寒与之，然后肺病消。故仲景治渴而小便反多，用肾气丸补肾救肺，后人因名之肾消及下消也。
或曰：经既云肺消死不治，仲景复用肾气丸治之，何也？曰：饮一溲二者，死不治。若饮一未至溲二者，病尚浅，犹或可治。故仲景肾气丸，治饮水一斗、小便亦一斗之证。若小便过于所饮者，亦无及矣。
饮食不节，劳倦所伤，以致脾胃虚弱，乃血所生病，主口中津液不行，故口干咽干，病人自以为渴，医以五苓散治之，反加渴燥，乃重竭津液以致危亡。经云：虚则补其母。当于心与小肠中补之。乃脾胃之根蒂也，以甘温之药为之主，以苦寒为之使，以酸为之臣佐。以心苦缓，急食酸以收之；心火旺则肺金受邪，金虚则以酸补之；次以甘温及甘寒之剂，于脾胃中泻心火之亢盛，是治其本也。

　　医学入门 【 明?李梴】 

　　　消渴

经曰：二阳结谓之消渴。二阳者，手阳明大肠主津液，足阳明胃主血，津血不足，发为消渴。又有燥结者，肺与大肠为表里也。有气分渴者，因外感传里，或服食僭燥，热耗津液，喜饮冷水，当与寒凉渗剂，以清利其热，热去则阴生而渴自止矣。有血分渴者，因内伤劳役，精神耗散，胃气不升，或病后胃虚亡津，或余热在肺，口干作渴，喜饮热汤，当与甘温酸剂，以滋益其阴，阴生则燥除而渴自止矣。
消者，烧也，如火烹烧，物之理也。三消上中既平，不复传下。上轻中重下危。总皆肺被火邪，熏蒸日久，气血凝滞。故能食者，末传痈疽，水自溢也；不能食者，末传胀满，火自炎也。皆危。
热在上焦，心肺烦躁，舌赤唇红，少食引饮，小便数者，四物汤合生脉散加天花粉、地黄汁、藕汁、乳汁，酒客加葛汁。能食者白虎加人参汤，不食者钱氏白朮散、清心莲子饮。又膈满者谓之膈消，门冬饮子。火留肉分变为痈肿者，忍冬藤丸、黄芪六一汤、益元散。
热蓄中焦，脾胃消谷善饥，不甚渴，小便赤数，大便鞕者，四物汤加知母、黄蘗、石膏、黄芩、滑石以降火热，甚者调胃承气汤、三黄丸。初病寒中，阴胜阳郁，后变为热中者，升麻葛根汤、泻黄散。湿积毒者，消痞丸。虚者，钱氏白朮散。便闭者，当归润燥汤。泄泻者，白朮芍药汤。上中二消者，兰香饮子。心火乘脾者，黄连猪肚丸。肝侵气冲，肌热不食，食即吐蛔者，乌梅丸、铁粉丸。有虫耗其津液者，单苦楝汤。水停于下，变为胕肿者，三苓散，或去桂加人参尤妙。
热伏下焦，肾分精竭，引水自救，随即溺下，小便混浊如膏淋然，腿膝枯细，面黑耳焦形瘦者，四物汤加知母、黄蘗、五味子、元参、人乳汁，善调水火；或补阴丸、肾气丸，或坎离丸、八味丸去附子加五味子、元菟丹、鹿菟丸、梦授天王补心丹、威喜丸、妙香散、单茧丝汤；或十全大补汤去桂倍地黄加知母、黄蘗。上热下冷者，清心莲子饮。
有五石过度之人，真气既尽，石气独留，阳道兴强，不交精泄者，谓之强中。小便或如油腻、或赤黄、或泔白，或渴而且利、或渴而不利、或不渴而利，饮食滋味入腹，如汤浇雪，随小便而出，落于沟中，结如白脂，肌肤日瘦者，无治法。
治渴，初宜养肺降心，久则滋肾养脾。盖本在肾，标在肺，肾暖则气上升而肺润，肾冷则气不升而肺焦，故肾气丸为消渴良方也。然心肾皆通乎脾，养脾则津液自生，参苓白朮散是也。三消通用单文蛤为末，水调服，回津止渴。单(艹舌)蒌根丸，消渴神药。大忌半夏燥剂。
水包天地，人身脏腑亦津液真水所包。然有形者，凡水也，兑也，坤也；无形者，天一所生之水，气也，坎也，干也。能以无形之水，沃无形之火，是谓既济。杂病，渴多虚热，实热者少。凡渴后忌针灸，令疮口出水而死。

　　医贯 【 明?赵献可】 

　　　消渴论

上消者，舌上赤裂，大渴引饮。逆调论云：心移热于肺，传为膈消者是也。以白虎汤加人参治之。中消者，善食而瘦，自汗，大便鞕，小便数。叔和云：口干饮水，多食肌虚瘅成消中者是也。以调胃承气汤治之。下消者，烦躁引饮，耳轮焦干，小便如膏。叔和云：焦烦水易亏，此肾消也。六味丸治之。古人治三焦之法，详别如此，余又有一说焉。人之水火得其平，气血得其养，何消之有？其间摄养失宜，水火偏胜，津液枯槁，以致龙雷之火上炎，熬煎既久，肠胃合消，五脏干燥，令人四肢瘦削，精神倦怠。故治消之法，无分上中下，先治肾为急。惟六味、八味及加减八味丸，随证而服，降其心火，滋其肾水，而渴自止矣。白虎与承气，皆非所治也。
《总录》谓：不能食而渴者，末传中满；能食而渴者，必发脑疽背痈。盖不能食者脾之病，脾土浇濯四旁，与胃行其津液者也。脾胃既虚，则不能敷布其津液，故渴。其间纵有能食者，亦是胃虚引谷自救。若概用寒凉泻火之药，如白虎、承气之类，则内热未除，中寒复生，能不末传鼓胀耶？惟七味白朮散、人参生脉散之类，恣意多饮，复以八味地黄丸滋其化源，才是治法。及能食而渴，发疽者，乃肥贵人膏粱之疾也。数食甘美而肥多，故其上气转溢而为消渴。不可服膏粱芳草石药，其气慓悍，能助燥热。经曰：治之以兰，除陈气也。亦不用寒凉及发痈疽者，何也？经曰：膏粱之变，饶生大疔。此之谓也。其肾消而亦有脑疽背痈者，盖肾主骨，脑者肾之海，背者太阳经寒水所过之地，水涸海竭，阴火上炎，安得不发而为痈疽也？其疮甚而不溃，或赤水者是，甚则或黑或紫，火极似水之象，乃肾水已竭，不治。或峻补其阴，亦可救也。
或曰：人有服地黄汤而渴仍不止者，何也？曰：此方士不能废其绳墨而更其道也。盖心肺位近，宜制小其服；肾肝位远，宜制大其服。如高消中消，可以前丸缓而治之。若下消已极，大渴大燥，须加减八味丸料一升，内肉桂一两，水煎六七碗，恣意冰冷饮之，熟睡而渴病如失矣。处方之制，存乎人之通变耳。
或问曰：下消无水，用六味地黄丸，可以滋少阴之肾水矣，又加附子、肉桂者何？盖因命门火衰，不能蒸腐水谷，水谷之气，不能熏蒸上润乎肺，如釜底无薪，锅盖干燥，故渴。至于肺亦无所禀，不能四布水精，并行五经，其所饮之水，未经火化，直入膀胱，正谓饮一升溺一升，饮一斗溺一斗，试尝其味，甘而不咸可知矣。故用附子、肉桂之辛热，壮其少火，灶底加薪，枯笼蒸溽，槁禾得雨，生意维新，惟明者知之，昧者鲜不以为迂也。昔汉武帝病渴，张仲景为处此方，至圣元关，今犹可想。八味丸诚良方也。疮疽痊后，及将痊口渴甚者，舌黄坚硬者；及未患先渴，或心烦躁渴，小便频数，或白浊阴痿，饮食少思，肌肤消瘦，及腿肿脚瘦，口齿生疮，服之无不效。
一贵人病疽，疾未安而渴作，一日饮水数升，愚遂献加减地黄方。诸医大笑云：此药若能止渴，我辈当不复业医矣。皆用木瓜、紫苏、乌梅、人参、茯苓、百药煎等生津液之药止之，而渴愈甚。数剂之后，茫无功效。不得已而用前方，三日渴止。因相信久服，不特渴疾不作，气血亦壮，饮食加倍，强健过于少壮之年。盖用此药，非予敢自执鄙见，实有源流。薛氏家藏此方，屡用有验，故详着之，使有渴疾者，信其言，专志服饵取效，无为庸医所惑，庶广前人之志。久服轻身，耳目聪明，令人光泽。盖内北五味最为得力，独能补肾水，平补降心气。其肉桂一味不可废，若去肉桂，服亦不应。
一男子患此，欲治以前丸，彼谓肉桂性热，乃易黄蘗、知母等药。渴不止，发背疽而殁。夫肉桂，肾经药也。前证乃肾经虚火炎上，无制为患，用桂导引诸药以补之，及引虚火归元，故效。成无己云：桂尤圭也，引导阳气，若执以使。
若夫上消者，谓心移热于肺；中消者，谓内虚胃热。皆认火热为害，故或以白虎，或以承气，卒致不救。总之是下焦命门，火不归元，游于肺则为上消，游于胃即为中消，以八味肾气丸引火归元，使火在釜底，水火既济，气上熏蒸，肺受湿气而渴疾愈矣。
有一等渴欲引饮，但饮水不过一二口即厌，少顷复渴，饮亦不过若此，但不若消渴者饮水无厌也。此是中气虚寒，寒水泛上，逼其浮游之火，于咽喉口舌之间，故上焦一段，欲得水救，若到中焦，以水见水，正其所恶也。治法：如面红烦躁者，理中汤送八味丸。
又有一等渴欲饮水，但饮下少顷即吐出，吐出少顷复求饮，药食毫不能下，此是阴盛格阳，肾经伤寒之证。仲景以白通加人尿、胆汁，热药冷探之法，一服即愈。女人多有此证。

　　医门法律 【 清?喻昌】 

　　　消渴论

消渴之患，常始于微而成于着，始于胃而极于肺肾。始如以水沃焦，水入犹能消之；既而以水投石，水去而石自若。至于饮一溲一，饮一溲二，则燥火刦其真阴，操立尽之术，而势成熇熇矣。《内经》有其论无其治，《金匮》有论有治矣。而集书者，采《伤寒论》厥阴经消渴之文凑入，后人不能决择，斯亦不适于用也。盖伤寒传经，热邪至厥阴而尽，热势入深，故渴而消水，及热解则不渴且不消矣，岂杂证积渐为患之比乎？谨从《内经》拟议言之。经谓凡治消瘅、仆击、偏枯、痿厥、气满发逆，肥贵人则膏粱之疾也，此中消所由来也。肥而不贵，食弗给于鲜。贵而不肥，餐弗过于饕。肥而且贵，醇酒厚味，熟为限量哉？久之，食饮酿成内热，津液干涸，求济于水。然水入尚能消之也，愈消愈渴，其膏粱愈无已，而中消之病遂成矣。夫既瘅成为中消，随其或上或下，火热炽盛之区，以次传入矣。上消者，胃以其热，上输于肺，而子受母累。心复以其热，移之于肺，而金受火刑。金者，生水而出高源者也。饮入胃中，游溢精气而上，则肺通调水道而下，今火热入之，高源之水为暴虐所逼，合外饮之水，建瓴而下，饮一溲二，不但不能消外水，且并素蕴水精，竭绝而尽输于下，较大腑之暴注暴泄，尤为甚矣。故死不治也。所谓由心之肺谓之死阴，死阴之属，不过三日而死者，此之谓也。故饮一溲二，第一危候也。至于胃以其热由关门下传于肾，肾或以石药耗其真，女谒竭其精者，阳强于外，阴不内守，而小溲浑浊如膏，饮一溲一，肾消之证成矣。经谓石药之性悍，又谓脾风传之肾名曰疝瘕，少腹冤热而痛，出白液，名曰蛊。明指肾消为言。医和有云：女子阳物也，晦淫则生内热惑蛊之疾。此解冤热及蛊义甚明。王太仆谓：消烁肌肉，如蛊之蚀，日渐损削，乃从消字起见，浅矣浅矣。夫惑女色以丧志，精泄无度，以至水液浑浊，反从火化，亦最危候。经云：君火之下，阴精承之。故阴精有余，足以上承心火，则其人寿；阴精不足，心火直下肾中，阳精所降，其人夭矣。故肾者胃之关也，关门不开则水无输泄而为肿满，关门不闭则水无底止而为消渴。消渴属肾一证，《金匮》原文未脱，其曰饮一斗，溲一斗者，肾气丸主之。于是蒸动精水，上承君火，而止其下入之阳光，此正通天手眼，张子和辄敢诋之。既诋仲景，复谀河间，谓其神芎丸以黄芩味苦入心，牵牛大黄驱火气而下，以滑石引入肾经，将离入坎，真得黄庭之秘。颠倒其说，阿私所好，识趣卑陋若此，又何足以入仲景之门哉？何柏斋《消渴论》中，已辨其非。昌观戴人吐下诸案中，从无有治消渴一案者，可见无其事即无其理矣。篇首论火一段，非不有其理也。然以承气治壮火之理施之，消渴又无其事矣。故下消之火，水中之火也，下之则愈燔。中消之火，竭泽之火也，下之则愈伤。上消之火，燎原之火也，水从天降可灭。徒攻肠胃，无益反损。夫地气上为云，然后天气下为雨，是故雨出地气。地气不上，天能雨乎？故亟升地气以慰三农，与亟升肾气以溉三焦，皆事理之必然者耳。不与昔贤一为分辨，后人亦安能行其所明哉？

　　　续论

昌着消渴论，聊会《内经》大意，谓始于胃而极于肺肾，定为中上下之三消。其他膈消、食(亻亦)等证，要亦中上之消耳。然未得《金匮》之实据，心恒不慊。越二岁，忽忆《内经》云：有所劳倦，形气衰少，谷气不盛，上焦不行，胃气热，热气熏胸中，故内热。恍然悟胸中受病消息，唯是胃中水谷之气，与胷中天真灌注环周，乃得清明在躬。若有所劳倦，伤其大气宗气，则胷中之气衰少，胃中谷气因而不盛，谷气不盛，胷中所伤之气，愈益难复，而不能以充行，于是谷气留于胃中，胃中郁而为热，热气熏入胷中，混合其衰少之气，变为内热，胷胃间不觉易其冲和之旧矣，求其不消不渴宁可得乎？透此一关，读《金匮》所不了了者，今始明之。其云：寸口脉浮而迟，浮即为虚，数即为劳，虚则卫气不足，劳则荣气竭；趺阳脉浮而数，浮则为气，数则消谷而大坚，气盛则溲数，溲数则坚，坚数相搏，即为消渴。举寸口以候胷中之气，举趺阳以候胃中之气，显然有脉之可循，显然有证之可察，然且难解其微焉。盖阴在内，为阳之守；阳在外，为阴之固。寸口脉浮，阴不内守，故外卫之阳浮即为虚也；寸口脉迟，阳不外固，故内守之阴迟即为劳也。总因劳伤荣卫，致寸口脉虚而迟也。然营者水谷之精气，卫者水谷之悍气，虚而且迟，水谷之气不上充而内郁，已见膈虚胃热之一斑矣。更参以趺阳脉之浮数，浮则为气，即《内经》热气熏胷中之变文，数则消谷而大坚。昌前论中既如以水投石，水去而石自若，偶合胃中大坚，消谷不消水之象，可见火热本足消水也，水入本足救渴也。胃中坚燥，全不受水之浸润，转从火热之势，急奔膀胱，故溲数。溲去其内愈燥，所以坚数相搏，即为消渴。直引《内经》味过于苦，久从火化，脾气不濡，胃气乃厚之意，为消渴之源，精矣微矣。晋唐以后，代不乏贤，随其聪敏，揣摩《内经》，各自名家，卒皆不入仲景堂奥，其所得于《内经》者浅耳。使深则能随证比类，各出脉证方治，以昭成法，而《金匮》遗编，家传户诵之矣。即如消渴证，相沿谓中消者宜下之，共守一语，更无别商，岂一下可了其局乎？抑陆续徐下之乎？夫胃已大坚，不受膏沐，辄投承气，坚者不受瑕者受之矣，膀胱不受大肠受之矣，岂不乘其药势，传为利下鹜溏中满肿胀之证乎？《总录》谓：末传能食者必发脑疽背疮，不能食者必传中满鼓胀，皆为不治之证。诸家不亟亟于始传中传，反于末传，多方疗治，如忍冬、蓝叶、荠苨丸散，及紫苏、葶苈中满分消汤丸，欲何为耶？《金匮》于小溲微觉不利，早用文蛤一味治之，方书从不录用。讵知软坚之品，非劫阴即伤阴，独此一种，平善无过，兼可利水，诚足宝乎！洁古谓：能食而渴者，白虎加人参汤。不能食而渴者，钱氏白朮散加葛根。末传疮疽者，火邪盛也，急攻其阳，无攻其阴。下焦元气，得强者生，失强者死。末传中满者，高消中消制之太过，速过病所，上热未除，中寒复起，非药之罪，用药时失其缓急之制也。洁古老人可谓空谷足音矣。所云无攻其阴，得强者生，失强者死，皆虑泉竭之微言，令人耸然起敬。于是追步后尘，徐商一语曰：三消总为火病，岂待末传疮疽，始为火邪胜耶？然火之在阳在阴，分何脏腑，合何脏腑，宜升宜降，宜折宜伏，各各不同，从其性而治之，使不相扞格，乃为良法。若不治其火，但治其热，火无所归，热宁有止耶？如肾消，阴病用六味丸，阳病用八味丸，此亦一法。若谓下消只此一法，其去中消宜下之说能以寸哉！
《内经》阴阳别论曰：二阳结谓之消。二阳者，阳明也。手阳明大肠主津，病消则目黄口干，是津不足也。足阳明胃主血，病热则消谷善饥，血中伏火、乃血不足也。结者津血不足，结而不行，皆燥之为病也。
《内经》曰：心移热于肺，传为膈消。张子和谓膈消犹未及于肺，至心移寒于肺，乃为肺消，如此泥文害意，非能读《内经》者也。岂有心移热于肺，肺传其热于膈，犹未及肺之理？必变经文为心移热于膈，传为肺消，乃不泥乎？要识心肺同居膈上，肺为娇脏，移寒移热，总之易入，但寒邪入而外束，热邪入而外传，均一肺梢，而治则有分矣。
刘河间论三消之疾，本湿寒之阴气极衰，燥热之阳气太甚，六气中已遗风火二气矣。且以消渴、消中、消肾，分名三消，岂中下二消，无渴可言耶？及引经言有心肺气厥而渴，有肝痹而渴，有痹热而渴，有胃与大肠结热而渴，有脾痹而渴，有肾热而渴，有小肠痹热而渴，愈推愈泛，其不合论消渴，但举渴之一端，为燥热亡液之验，诚不可解。《玉机微义》深取其说，发暖药补肾之误，吾不知暖药果为何药也。世岂有以暖药治消渴之理哉？其意盖在非《金匮》之主肾气丸耳。夫肾气丸蒸动肾水，为治消渴之圣药，后世咸知之，而何柏斋复辨之。昌恐后学偶阅子和、宗厚之说，反滋疑眩，故再陈之。
瘅成为消中，胃热极深，胃火极炽，以故能食易饥多渴，诸家咸谓宜用大承气汤下之矣。不知积渐之热，素蕴之火，无取急下，下之亦不去，徒伤肠胃，转增其困耳。故不得已而用大黄，当久蒸以和其性，更不可合枳实、厚朴同用，助其疾趋之势。洁古用本方更其名曰顺利散，隐然取顺利不取攻刦之意。方下云：治中消热在胃而能食，小便赤黄微利，至不欲食为效，不可多利。昌恐微利至不欲食，胃气已不存矣。承气非微利之法而可渎用乎？子和更其方为加减三黄丸，合大黄、芩、连用之，不用枳、朴矣。方下云：治丹石毒及热渴。以意测度，须大实者方用，曾不思消渴证真气为热火所耗，几见有大实之人耶？然则欲除胃中火热，必如之何而后可？昌谓久蒸大黄，与甘草合用则急缓互调，与人参合用则攻补兼施，如充国之屯田金城，坐困先零，庶几可图三年之艾。目前纵有乘机斗捷之着，在所不举，如之何欲取效眉睫耶？昔贤过矣。
律五条
凡治初得消渴病，不急生津补水，降火彻热，用药无当，迁延误人，医之罪也。
凡治中消病成，不急救金水二脏，泉之竭矣，不云自中，医之罪也。
凡治肺消病，而以地黄丸治其血分，肾消病而以白虎汤治其气分，执一不通，病不能除，医之罪也。
凡消渴病少愈，不急回枯泽槁，听其土燥不生，致酿疮疽无救，医之罪也。
门冬饮子易老　治老弱虚人大渴。
凡治消渴病，用寒凉太过，乃至水胜火湮，犹不知反，渐成肿满不救，医之罪也。

　　景岳全书 【 明?张介宾】 

　　　论证

三消之病，三焦受病也。上消者，渴证也，大渴引饮，随饮随渴，以上焦之津液枯涸，古云其病在肺，而不知心脾阳明之火，皆能熏炙而然，故又谓之膈消也。
中消者，中焦病也，多食善饥，不为肌肉而日加削瘦，其病在脾胃，又谓之消中也。
下消者，下焦病也，小便黄赤，为淋为浊，如膏如脂，面黑耳焦，日渐消瘦，其病在肾，故又名肾消也。此三消者，古人悉认为火证，然有实火者，以邪热有余也；有虚火者，以真阴不足也。使治消证而不辨虚实，则未有不误者矣。
消证有阴阳，尤不可不察。如多渴者曰消渴，善饥者曰消谷，小便淋浊如膏者曰肾消。凡此者，多由于火盛则阴虚，是皆阳消之证也。至于阴消之义，则未有知之者。盖消者，消烁也，亦消耗也。凡阴阳血气之属，日见消败者，皆谓之消，故不可尽以火证为言。何以见之？如气厥论曰：心移寒于肺为肺消，饮一溲二，死不治。此正以元气之衰，而金寒水冷，故水不化气，而气悉化水，岂非阳虚之阴证乎？又如邪气脏腑病形篇言：五脏之脉细小者皆为消瘅。岂以微小之脉而为有余之阳证乎？此《内经》阴消之义，固已显然言之，而但人所未审耳。故凡治三消证者，必当察其脉气病气形气，但见本元亏损，及假火等证，必当速救根本以资化源。若但知为火而专务清理，未有不阴阳俱败者矣。

　　　论治

凡治消之法，最当先辨虚实。若察其脉证，果为实火致耗津液者，但去其火，则津液自生而消渴自止。若由真水不足，则悉属阴虚，无论上中下，急宜治肾，必使阴气渐充，精血渐复，则病必自愈。若但知清火，则阴无以生，而日见消败，益以困矣。
上消善渴，中消善饥。虽曰上消属肺，中消属胃，然总之火在上中二焦者，亦无非胃火上炎而然，但当微为分别以治之。若二焦果由实火，则皆宜白虎汤主之。若渴多饥少，病多在肺者，宜人参白虎汤主之。若水亏于下，火炎于上，有不得不清者，宜玉女煎或加减一阴煎之类主之。一云：上焦渴，是心火刑金所致，宜降火清金，以兰香叶、白葵花、黄蘗、知母，少加升麻，以引清气上升而渴自止，此说亦可酌用。
中消火证，以善饥而瘦，古法直以调胃承气汤及三黄丸之类主之。然既已善饥，其无停积可知。既无停积，则止宜清火，岂堪攻击？非有干结不通等证，而用此二剂，恐非所宜。若其果属胃火，别无虚证，宜三补丸、玉泉散、白虎汤及抽薪饮之类，皆可择而用也。
下消证，小便淋浊如膏如油，或加烦躁耳焦，此肾水亏竭之证。古法用六味地黄丸之类主之，固其宜矣。然以余观之，则亦当辨其寒热滑濇，分而治之，庶乎尽善。若淋浊如膏，兼热病而有火者，宜补而兼清，以加减一阴煎或补阴丸、大补阴丸，或六味地黄丸加黄蘗、知母之类主之。若下消而兼濇者，宜补宜利，以六味地黄丸之类主之。若下焦淋浊而全无火者，乃气不摄精而然，但宜壮水养气，此左归饮、大补元煎之类主之。若火衰不能化气，气虚不能化液者，犹当以右归饮、右归丸、八味地黄丸之类主之。若下焦无火而兼滑者，当以固肾补阴为主，宜秘元煎、固阴煎及芩朮菟丝丸之类主之。
三消证，古人以上焦属肺，中焦属胃，下焦属肾，而多从火治，是固然矣。然以余论之，则三焦之火，多有病本于肾，而无不由乎命门者。夫命门为水火之腑，凡水亏证，固能为消为渴，而火亏证，亦能为消为渴者，何也？盖水不济火则火不归原，故有火游于肺而为上消者，有火游于胃而为中消者，有火烁阴精而为下消者，是皆真阴不足，水亏于下之消证也。
又有阳不化气则水精不布，水不得火则有降无升，所以直入膀胱而饮一溲二，以致泉源不滋，天壤枯涸者，是皆真阳不足，火亏于下之消证也。阴虚之消，治宜壮水，固有言之者矣。阳虚之消，谓宜补火，则人必不信。不知釜底加薪，氤氲彻顶，槁禾得雨，生意归巅，此无他，皆阳气之使然也，亦生杀之微权也。余因消证多虚，难堪剥削，若不求其斲丧之因，而再伐生气，则消者愈消，无从复矣。故再笔于此，用以告夫明者。

　　石室秘箓 【 清?陈士铎】 

　　　消渴证治

消渴之证，虽分上中下，而肾虚以致渴，则无不同也。故治消渴之法，以治肾为主，不必问其上中下之消也。吾有一方最奇，名合治汤。熟地三两，山茱萸、麦冬各二两，车前子五钱，元参一两，水煎服，日日饮之，三消自愈。此方补肾而加清火之味，似乎有肾火者宜之，不知消证，非火不成也。我补水而少去火，以分清水湿之气，则火从膀胱而出，而真气仍存，所以消证易平也，又何必加桂附之多事哉！惟久消之后，下身寒冷之甚者，本方加肉桂二钱，亦向应异常。倘不遵吾分两，妄意增减，亦速之死而已，安望其有生哉？
消渴之证，虽有上中下之分，其实皆肾水之不足也。倘用泻火止渴之药，愈消其阴，必至更助其火，有渴甚而死者矣。治法必须补肾中之水，水足而火自消。然而此火，非实火也。实火可以寒消，虚火必须火引。又须补肾中之火，火温于命门，下热而上热自除矣。方名引火升阴汤，元参二两，肉桂、北五味各二钱，山茱萸四钱，熟地、麦冬各一两，巴戟天五钱，水煎服。此方大补肾中之水，兼温命门之火，引火归原而火气自消，正不必止渴而渴自除，不必止消而消自愈也。
大渴之证，必用石膏，往往有一昼夜而用至斤许者。盖热之极，药不得不用之重，此时倘守定不可多与之言，必杀之矣。但此等证，乃万人中一有之，不可执之以治凡有胃火之人也。
大渴之证，用石膏以平胃火，无人不知矣，尚有未知其故者。胃火飞腾奔越，不啻如火之燎原，必得倾盆之雨，始能滂沛而息灭之。原取其一时权宜之计，故可暂时用之，多能取效。必不可久用，久用则败亡也。尚有一方并传，以为临证之鉴。大渴不止，方用石膏数两，知母三钱，糯米一撮，麦冬三两，人参亦数两，与石膏同用，半夏三钱，甘草一钱，竹叶百片，元参二两，水煎服。

　　方

五苓散 【 《金匮》，下同】 　治小便不利而渴。
茯苓　猪苓去皮　白朮各七钱半　桂心半两　泽泻一两二钱七分
右五味为末，以白饮和服方寸匕，日三服。多饮暖水，汗出愈。

猪苓汤　治发热渴欲饮水，小便不利。
猪苓去皮　茯苓　阿胶　滑石　泽泻各一两
右五味，以水四升，先煮四味，取二升，去滓，内胶烊消，温服七合，日三服。

文蛤散　治渴欲饮水不止。
文蛤四两
杵为散，以沸汤五合，和服方寸匕。

人参石膏汤河间　治膈消上焦，烦渴不欲多食。
人参五钱　石膏一两　知母七钱　甘草四钱
每服五钱，水煎，食后温服。《良方》有黄芩、杏仁。

加减地骨皮散钱氏　治上消。
知母　柴胡　甘草炙　半夏　地骨皮　黄芪　赤茯苓　白芍药　石膏　黄芩　桔梗各等分
右为细末，每服三钱，姜五片，水煎，食远温服。

竹叶石膏汤 【 仲景】 　治消渴。
石膏一斤　麦门冬去心，一升　半夏半升，汤洗　粳米半升　甘草二两，炙　人参三两　竹叶二把
右七味，以水一斗，煮取六升，去滓，内粳米煮，米熟汤成，去米，温服一升，日三服。

竹叶黄芪汤　治气血虚，胃火盛而作渴。
淡竹叶　生地黄各二钱　黄芪　麦冬　当归　川芎　黄芩炒　甘草　芍药　人参　半夏　石膏煅，各一钱
右，水煎服。

黄芪汤 【 河间，下同】 　治心移寒于肺，为肺消，饮少溲多，当补肺平心。
黄芪三两　五味　人参　桑皮　麦冬各二两　枸杞子　熟地黄各一两半
右剉，每服五钱，水二盏，煎至一盏，去滓温服，无时。

麦门冬饮子　治心移热于肺，传为膈消，胸满心烦，精神短少。
人参　茯神　麦冬　五味子　生地黄　知母　炙甘草　葛根　(艹舌)蒌根各等分
右(口父)咀，每服五钱，加竹叶十四片，煎至七分，温服无时。

门冬饮子  易老　治老弱虚人大渴。
人参　枸杞子　白茯苓　甘草各七钱半　五味子　麦门冬各半两
右，姜水煎服。一本有地骨皮，无枸杞子。

加减三黄丸子和　治丹石毒及热渴，以意测度，须大实者方用。
黄芩春四两，夏秋六两，冬三两　大黄春三两，夏一两，秋二两，冬四两　黄连春四两，夏七两，秋三两，冬二两
右为末，炼蜜丸如梧子大。每服十丸，服一月，病愈。

猪肚丸 【 《三因方》】 　治强中消渴。
黄连　粟米　(艹舌)蒌根　茯神各四两　知母　麦门冬各二两
右为细末，将大猪肚一个，洗净入药末于内，以麻线缝合口，置甑中炊极烂，取出，药别研，以猪肚为膏，再入炼蜜，搜和前药杵匀，丸如梧子大。每服五十丸，参汤下。又方加人参、熟地黄、干葛。又方除知母、粟米，用小麦。

化水丹洁古　治手足少阴渴饮不止或心痛者，《本事》治饮冷水多者。
川乌脐大者四枚，炮去皮　蛤粉用厚者，炮，六两　甘草炙，一两　牡蛎生，三两
右为细末，酢浸蒸饼为丸。每服十五丸，新汲水下。心痛者，酢汤下，立愈。饮水一石者，一服愈。海藏云：药能化停水。

神仙减水法　一名斩龙刽子手。治三焦虚热消渴，饮水无度。
人参　花粉　知母　黄连　苦参　麦门冬　浮萍　白扁豆　黄芪各一两　黄丹少许
右为细末，每服一钱，新汲水调下。

生津甘露饮子　治消渴膈消，大渴饮水无度，上下齿皆麻，舌根强硬，肿痛，食不下，腹时胀满疼痛，浑身色黄，目白睛黄，甚则四肢痿弱无力，面尘脱色，胁下急痛，善嚏善怒，健忘，臀肉腰背疼痛。
石膏二钱半　桔梗三钱　人参　姜黄　升麻　甘草炙　山栀　知母酒洗，各二钱　白豆蔻　白芷　连翘　甘草生　荜澄茄各一钱　黄连　白葵花　兰香各五分　黄蘗酒炒　杏仁去皮　木香　柴胡各三分　藿香二分　麦冬　归身一钱半　全蝎一枚，去毒
右为末，汤浸，蒸饼和匀成剂，捏作饼子晒干，杵碎如黄米大。每服二钱，抄在掌中，以舌舐之，随津咽下，或白汤少许送，亦得。此治制之缓也，不惟不成中满，亦不传疮疡下消矣。一方石膏一两二钱，姜黄、山栀仁各一钱。

黄连膏　治证同前。
黄连一斤，研细为末　牛乳汁　白莲藕汁　生地黄汁各一斤
右将汁熬膏，搓黄连末为丸如小豆大，每服二十丸，少呷汤下，日进十服。

生地黄膏　治证同前。
生地黄碗大一握　冬蜜一碗　白茯苓一两　人参半两
右先将地黄洗捣烂，以新汲水调开，同蜜煎至一半，入参苓末拌和，以磁器密收，匙挑服。

顺利散洁古　治中热在胃而能食，小便赤黄微利，至不欲食为效，不可多利。
厚朴　枳实各一两　大黄煨，四两
每服五钱，水煎，食远服。

参蒲丸　治食(亻亦)，胃中结热，消谷善食，不生肌肉。
人参　赤茯苓　石菖蒲　远志　地骨皮　牛膝酒浸，各一两
右为末，炼蜜丸，每服二十丸，米饮下。

加味钱氏白朮散　治消中消谷善饥。
人参　茯苓　白朮各二钱　柴胡　枳壳麸炒　藿香　干葛　五味子　木香　甘草炙，各一钱
水煎，食远服。

清凉饮子　治消中能食而瘦，口舌干，自汗，大便结，小便数。
羌活梢　柴胡梢　黄芪根炙　生甘草梢　酒黄芩　酒知母　甘草炙，各一钱　防风梢，酒生地黄　防己各五分　桃仁　杏仁各五粒　当归六分　红花少许　升麻梢四分　酒黄蘗　龙胆草　石膏各一钱半
右，水二盏，酒一小盏，煎服。

甘露膏　一名兰香饮子。治消渴饮水极多，善食而瘦，自汗，大便结燥，小便频数。
石膏二钱　知母一钱半　甘草生一钱，炙五分　防风根一钱　人参　制半夏　兰香　自豆蔻　连翘　桔梗　升麻各五分
右为末，水浸蒸饼丸，或捏剂作薄饼子，晒干碎如米大，每用淡姜汤调下二钱。

烂金丸　治热中消渴止后，补精益血，益诸虚，解劳倦，去骨节间热，宁心强志，安神定魄，固脏腑，进饮食，免生疮疡。
大猪肚一具　黄连三两　生姜研　白蜜各二两
先将猪肚净洗控干，复以葱椒酢面等同药，以水酒入银石器内煮半日，漉出黄连，洗去蜜酒令尽，剉研为细末，再用水调为膏，入猪肚内，以线缝定，仍入银石器内，水煮烂，研如泥，搜和下项药：
人参　五味子　杜仲去皮，姜汁炒，去丝　山药　石斛　山茱萸去核　车前子　新莲肉去皮心　鳖甲酢炙　熟地黄　当归各二两　磁石煅　白茯苓　槐角子炒　川芎各一两　黄芪四两　菟丝子酒浸蒸研，五两　麝香一钱，别研入　沉香半两
右为细末，用猪肚膏搜和得所，如有少添熟蜜，捣数千杵，丸如梧子大。每服五十丸，食前用温酒或糯米饮送下。一方有白朮二两，阳起石一两。

天门冬丸　治初得消中，食已如饥，手足烦热，背膊疼闷，小便白浊。
天门冬去心　土瓜根干者　(艹舌)蒌根　熟地黄　知母焙　肉苁蓉酒浸一宿切焙　鹿茸酒炙　五味　赤石脂　泽泻各一两半　牡蛎煅，二两　鸡内金三具，微炙　桑螵蛸十枚，炙　苦参一两
右为细末，炼蜜丸如梧子大。每服二十丸，用粟米饮送下，食前。

猪肾荠苨汤　治消中，日饮水八九升者。
猪肾一具　大豆一升　荠苨　石膏各三两　人参　茯苓　知母　葛根　黄芩　磁石绵裹　(艹舌)蒌根　甘草各二两
右(口父)咀，用水一斗五升，先煮猪肾大豆，取一斗，去滓下药，煮取三升，分作三服，渴急饮之。下焦热者，夜辄服一剂，渴止勿服。一方茯苓作茯神。

肾沥散　治消肾，肾气虚损发渴，小便数，腰膝痛。
鸡(月坒)胵微炙　远志　人参　桑螵蛸炒　黄芪　泽泻　熟地　茯苓　龙骨　桂　当归各一两　麦门冬　川芎各二两　五味子　炙甘草　元参名半两　磁石三两，研碎，水淘去赤汁
右剉碎，每服用羊肾一对，切去脂膜，先以水一盏半，煮肾至一盏，去水上浮脂及肾，次入药五钱，生姜半分，煎至五分，去滓，空心服。晚食前再服。

金银箔丸　治消肾口干，眼濇阴痿，手足烦疼，小便多。
金箔　银箔各一百片，俱细研　丹砂细研　(艹舌)蒌根各二两　巴戟去心　山药　五味子　泽泻各一两半　肉苁蓉酒浸一宿切，焙干　天冬各二两半　黄连四两　白茯苓　生地焙　葛根各三两　麦冬焙三两半
右除别研药外为细未，再研匀，炼蜜和丸如梧桐子大。每服二十丸，加至三十丸，不拘时，粟米饮送下。

白茯苓丸　治消肾因消中之后，胃热入肾，消烁肾脂，令肾枯燥，遂致此疾，两腿渐细，腰脚无力。
白茯苓　覆盆子　黄连　花粉　萆薢　人参　熟地　元参各一两　石斛　蛇床子各七钱半　鸡(月坒)胵三十具，微炒
右为细末，炼蜜和捣三五百杵，丸如梧桐子大。每服三十丸，食前煎磁石汤送下。

龙凤丸　一名龙肝凤髓丸。治肾消。
鹿茸一两，酒炙　菟丝子酒浸　山药各二两
右为细末，炼蜜丸如梧桐子大。每服三十丸，食前米饮下，浓煎人参汤亦可。一方用面糊为丸，盐酒盐汤任下。

参芪汤　治前证。
人参　桔梗　天花粉　甘草各一两　白芍药　黄芪盐汤浸炙，各二两　白茯苓　五味各一两半
右剉，每服四钱，水一盏半，煎八分，日进四服，留滓合煎。一方，有干葛、木瓜、乌梅。

加减八味丸　治肾水枯竭，不能上润，心火上炎，不能既济，心烦燥渴，小便频数，白浊阴痿，饮食不多，肌肤渐削，或腿肿脚先瘦小。
白茯苓去皮　牡丹皮　泽泻酒润蒸，各八钱　五味子微炒，一两半　肉桂去粗皮不见火　山茱萸肉焙　熟地蒸七次焙　山药微炒，各二两
右各研末，杵和匀，炼蜜丸梧子大。五更初，温酒盐汤任下三五十丸，午前、晚间、空腹再服。此药不惟止渴，亦免生痈疽，久服永除渴疾，气血加壮。

忍冬丸　治渴疾愈，须预防发痈疽。
忍冬草不以多少，根茎花叶皆可用之，一名老公须，一名蜜啜花，一名金银花，一名左缠藤，水洗净用
右用米曲酒于瓶内浸，以糠火煨一宿，取出晒干，入甘草少许为末，即以所浸酒煮糊为丸如梧桐子大。每服五十丸至百丸，酒饮任下。一方用忍冬草煎服。此藤凌冬不凋，三月开花五出，黄白相间，微香，蒂带红。《外科精要》又以酒煮窨服，取时不犯铁气，服至大小肠通利，此药到得力。用干者，不及生者效速。仍治五种飞尸。酒研敷疮亦好，但留一口泄毒气，真经效奇药也。此药不特治痈，亦能止渴，并五痔诸漏。

蓝叶散　治渴利口干烦热，背生痈疽，赤焮疼痛。
蓝叶　升麻　元参　麦门冬　黄芪　葛根　沉香　赤芍药　犀角屑　甘草生用，各一两　大黄二两，微炒
右(口父)咀，每服四钱，水一中盏，煎至六分，去滓，不拘时温服。

荠苨丸　治强中为病，茎长兴盛，不交精溢自出。消渴之后，多作痈疽，皆由过服丹石所致。
荠苨　大豆去皮　茯神去木　磁石煅研极细　元参　石斛去根　(艹舌)蒌根　地骨皮去木　鹿茸各一两　沉香不见火　人参各半两　熟地黄酒蒸，一两
右为细末，用猪肾一具，如食法烂煮，杵为丸，如梧桐子大。如难丸，入少酒糊，或炼蜜亦可。每服七十丸，空心盐汤下。

瞿麦汤　治消渴欲成水气，面目并足膝胫浮肿，小便不利。
瞿麦穗　泽泻　滑石各半两　防己七钱半　黄芩　大黄各二钱半　桑螵蛸炒，十四枚
右(口父)咀，每服三钱，用水一盏，煎至七分，去滓，空心温服，良久再服。

葶苈丸　治消渴后，成水病浮肿。
甜葶苈隔纸炒　杏仁去皮尖及双仁，麸炒黄　(艹舌)蒌仁　汉防己各一两
右为细末，炼蜜和捣一二百杵，丸如梧桐子大。每服三十丸，食前赤茯苓煎汤下，日三四服。

天花散 【 《直指方》】 　一名玉泉散。治消渴之圣药。
天花粉　生干地黄各二钱　干葛　麦门冬　五味子各一钱　甘草五分
右剉，作一贴，粳米百粒，煎服。

生地黄饮子 【 《简易方》】 　治消渴咽干，面赤烦躁。
人参　生地黄　熟地黄　黄芪蜜炙　天冬　麦冬　泽泻　枳壳麸炒　石斛炒　甘草炙　枇杷叶去毛炒，各等分
右剉散，每服三钱，水一盏，煎至六分，去滓，食后临卧服。此方乃全用二黄丸、甘露饮料，生精补血，润燥止渴，佐以泽泻、枳壳，疏导二腑，使心火下行则小腑清利，肺经润泽则大腑流畅，宿热既消，其渴自止。造化精深，妙无踰此。

黄芪汤　治诸渴疾。
黄芪蜜炙　茯苓　(艹舌)蒌根　麦门冬　生地黄　五味子　炙甘草各一钱半
水二钟，煎至一钟，食远服。

梅苏丸　治消渴膈热烦躁，生津液。
白梅肉　苏叶　乌梅肉各半两　百药煎三两　麦门冬去心，七钱半　诃黎勒　人参各二钱半　甘草炙，一两半
右为细末，炼黄蜡汁和为丸如鸡头实大。每服一丸，不拘时含化咽津。行路解渴。

苦楝汤 【 《夷坚志》】 　治消渴有虫。
苦楝根皮取新白皮一握，切焙　麝香少许
右水二碗，煎至一碗，空心饮之，虽困顿不妨。自后下虫三四条类蛔虫而色红，其渴顿止。乃知消渴一证，有虫耗其津液。

猪脊汤 【 《三因方》】 　治三消渴疾。
猪脊骨一尺二寸　大枣四十九枚　木香一钱　新莲肉四十九粒　炙甘草三两
右，用水五碗，同煎取汁，渴则饮之。

水蛇丸 【 《圣惠方》】 　治消渴，四肢烦热，口干心躁。
活水蛇一条，剥皮炙黄为末　天花粉末煎稠　麝香一分　蜗牛五十个，水浸五日取涎
右用粟饭和丸菉豆大。每服十丸，姜汤下。

降心汤 【 《得效方》】 　治心火上炎，肾水不济，烦渴引饮，气血日消。
天花粉二钱　人参　远志　当归　熟地黄　白茯苓　黄芪蜜炒　五味子　甘草各一钱
右作一贴，枣二枚，水煎服。《良方》有川芎一钱。

清心莲子饮 【 《局方》】 　治心火上炎，口干烦渴，小便赤濇。
莲子二钱　赤茯苓　人参　黄芪蜜炙，各一钱　黄芩　车前子炒　麦冬　地骨皮　甘草各七分
右剉，作一贴，水煎服。一本有柴胡。

生津养血汤 【 《医鉴》】 　治上消。
当归　白芍药　生地黄　麦冬各一钱　川芎　黄连各八分　花粉七分　知母　黄蘗并蜜炒　莲肉　乌梅　薄荷　甘草各五分
右剉，作一贴，水煎服。

黄苓汤 【 《回春》】 　治上消。
片芩　栀子　桔梗　麦门冬　当归　生地黄　天花扮　干葛　人参　白芍药各一钱
右剉，作一贴，入乌梅一个，水煎服。

生津甘露汤　一名清凉饮子。治消中能食而瘦，大便燥，小便数。
石膏　草龙胆　黄蘗各一钱　柴胡　羌活　黄芪制　酒知母　酒黄芩　炙甘草各八分　当归身六分　升麻四分　防风　防己　生地　甘草各三分　杏仁十个　桃仁五个　红花少许
右剉，作一贴，水二盏，煎至一盏，加酒一匙，稍热服，不拘时。

人参散子和　治消中。
滑石二两　寒水石　甘草各一两　石膏五钱　人参二钱半
右为末，每服二钱，温水调下。

黄连猪肚丸　治消渴消中，亦治强中证。
雄猪肚一个　黄连五两　麦门冬　知母　(艹舌)蒌根各四两
右四味为末，入猪肚内，以线封口，置甑中蒸烂，于石臼中捣令烂，入蜜少许，作丸梧子大。米饮下百丸。按《千金》有粱米五两，(艹舌)蒌、茯神各四两，知母三两，麦冬二两，猪肚、黄连同。

藕汁膏 【 丹溪】 　治胃热消中。
白藕汁　生地黄汁　牛乳汁　黄连末　姜汁　天花粉末
右以各汁调二末，入白蜜为膏。以匙抄取，徐徐留舌上，以白汤送下，日三四次。

古今图书集成医部全录卷二百八十二

　渴门

　　方

人参茯苓散 【 东垣】 　一名人参散。治肾消，尿浊如膏。
滑石　寒水石各一钱半　甘草七分　赤茯苓　干葛　黄芩　薄荷　大黄各五分　连翘三分　人参　白朮　泽泻　桔梗　栀子　天花粉　缩砂各二分
右剉，作一贴，水煎服。

加减肾气丸 【 丹溪，下同】 　治肾消，口燥烦渴，两腿枯瘦。
熟地黄二两　丹皮　白茯苓　山茱萸　泽泻　五味，鹿茸　山药各一两　肉桂　沉香各五钱
右为末，蜜丸梧子大。空心盐汤下七八十丸。

补肾地黄丸　治肾消。能降心火，益肾水，止消渴，明耳目。
黄蘗一斤，剉　生地半斤，酒浸二日，蒸烂研膏，与黄蘗拌晒干　白茯苓四两　熟地　天冬　人参　甘菊各二两　条芩酒炒　当归　枳壳，麦冬　片芩生，各一两
右为末，水丸梧子大。空心，盐酒下七八十丸。

鹿茸丸　治肾虚消渴，小便无度。
麦门冬二两　鹿茸　熟地黄　黄芪　五味子　鸡(月坒)胵炒　肉苁蓉酒浸　山茱萸　破故纸炒　牛膝酒浸　人参各七钱半　白茯苓　地骨皮　元参各五钱
右为末，蜜丸梧子大。空心，米饮下五七十丸。《良方》无元参。

滋阴养荣汤 【 《入门》，下同】 　治消渴亡津液，口燥咽干。
人参　生地黄各一钱半　当归　麦门冬　白芍药　知母蜜水炒　黄蘗蜜水炒，各一钱　甘草五分　五味子十五粒
右剉，作一贴，水煎服。

活血润燥生津饮　通治消渴。
天门冬　麦门冬　五味子　(艹舌)蒌仁　麻子仁　当归　熟地黄　生地黄　花粉　甘草各一钱
右剉，作一贴，水煎服。

黄连地黄汤 【 《回春》】 　治三消。
黄连　生地黄　花粉　五味子　当归　人参　干葛　白茯苓　麦门冬　甘草各一钱
右剉，作一贴，姜二片，枣一枚，竹叶十片，同煎服。

元菟丹 【 《得效方》】 　治三消渴利神药，禁遗精，止白浊，延年。
菟丝子十两，酒浸制　五味子七两　白茯苓　莲子肉　山药各三两
右为末，别研山药末三两，将菟丝子所浸酒煮糊，和丸梧子大。空心，米饮下五七十丸。炼蜜丸亦佳。按《良方》茯苓五两，无山药，名茯菟丸，治证同。

五汁玉泉丸 【 《回春》】 　治消渴。
黄连　干葛　花粉　知母　麦门冬　五味子　人参　生地黄　乌梅肉　莲子去心　当归　甘草各一两
右为末，另取人乳汁、牛乳汁、甘蔗汁，无则用砂糖、梨汁、藕汁，先将各汁入蜜一斤半，煎成稀膏，后将各药末和前膏熬五七沸，每取五茶匙，米饮调下，日二三。忌辛热之物。

荔枝膏 【 《类聚》，下同】 　止消渴，生津液。
乳糖二十六两　清蜜十四两　乌梅肉八两　生姜五两，取汁　麝香五分
右，先取清蜜乌梅肉，以水一斗五升，熬至半，滤去滓，下乳糖熬，候糖镕化，乃入麝和匀，每取一大匙，新水调下，日二三。

卫生天花丸　歌曰：消渴消中消肾病，三焦五脏生虚热。惟有膀胱冷如冰，意中饮水无休歇。小便昼夜不流通，骨冷皮焦心肺裂。本因饮酒炙煿多，酒余色欲劳无节。饮水吃食日加增，肌肉精髓转枯竭。漩甜如蜜滑如油，口苦咽干舌如血。三消病状最为危，有此仙方真妙诀。
黄连童便浸三日，晒干，三两　白扁豆炒，二两　芦荟七钱半　辰砂　白茯苓　牡蛎粉　知母　苦参　铁粉　花粉各五钱金银箔各二十片
右为末，生(艹舌)蒌根汁和生蜜为丸梧子大。麦门冬汤下三五十丸。

消渴方 【 《千金方》，下同】 　治消渴，除肠胃实热。
麦门冬　茯苓　黄连　石膏　萎蕤各八分　人参　草龙胆　黄芩各六分　升麻四分　枳实五分　生姜屑　枸杞子　(艹舌)蒌根各十分
右十三味为末，蜜丸如梧子大。以茆根粟米汁服十丸，日二。《外台》无枸杞，有地骨皮。若渴则与后方饮之，至足大麻亦得。饮方如左：
茆根切一升　粟米三合
右二味，以水六升，煮取米熟，用下前药。
又方　治前证。
(艹舌)蒌根　生姜　生麦门冬汁　芦根切，各二升　茆根切，三升
右五味(口父)咀，以水一升，煮取三升，分三服。
又方　治前证。
(艹舌)蒌根　麦门冬　铅丹水飞，各八分　茯神　甘草各六分
右五味，治下筛，以浆水服方寸匕，日三。《外台》无茯神。
又方　治前证。
黄芪　茯神　(艹舌)蒌根　甘草　麦门冬各三两　干地黄五两
右六味(口父)咀，以水八升，煮取二升半，去滓，分三服，日进一剂，服十剂佳。
又方　治消渴，日饮水一石者。
附子二两　葛根　(艹舌)蒌根　鈆丹各三两
右四味为未，蜜丸如梧子大。饮服十丸，日三。渴则服之。春夏减附子。

黄连丸　治渴。
黄连　生地黄各一斤
右二味，绞地黄取汁，浸黄连，出曝燥，复内汁中，令汁尽干，捣末蜜丸梧子大。服二十丸，日三，食前后无拘。亦可为散，以酒服方寸匕。张文仲：地黄作十斤。

枸杞汤　治渴而利者。
枸杞枝叶一斤　黄连　(艹舌)蒌根　生甘草　石膏各三两
右五味(口父)咀，以水一斗，煮取三升，分五服，日三夜二。剧者多合，渴即饮之。

鈆丹散　一名胡粉散。治消渴，止小便数，兼消中。
鈆丹　胡粉　甘草　泽泻　石膏　(艹舌)蒌根　白石脂　赤石脂各五分
右八味，治下筛，水服方寸匕，日三。壮人一匕半。一年病者一日愈，二年病者二日愈。渴甚者夜二服，腹痛者减之。丸服亦佳，每服十丸。伤多令人腹痛。《肘后》白石脂作贝母。

神白散 【 子和，下同】 　一名六一散，一名天水散。治真阴素被损虚，多服金石等药，或嗜炙煿咸物，遂成消渴。
桂府滑石六两　甘草一两，生用
右为细末，每服三钱，温水调下。或大渴欲饮冷者，新汲水尤妙。

葛根丸　治消渴消肾。
葛根　(艹舌)蒌各三两　附子一两，炮去皮脐　鈆丹二两
右四味，捣罗为细末，炼蜜为丸如梧桐子大。每服十丸，日进三服。治日饮石水者，春夏去附子。

经验方悟大师传　治饮水百杯，尚犹未足，小便如油，或如杏色。服此药三五日，小便大出，毒归于下，十日永除根本。
水银四钱　锡二钱，用水银研成砂子　密陀僧　牡蛎　知母　苦参　贝母各一两　黄丹半两　(艹舌)篓根半斤
右为细末，男子用不生儿猪肚一个内药，妇人用獖猪肚一个，麻线缝之，新瓦一合，绳系一两遭，糙米一升，更用(艹舌)蒌根末半斤，却于新水煮熟，取出放冷，用砂盆内研烂，就和为丸，如猪肚丸法用之。

乌梅五味子汤 【 《良方》，下同】 　治消渴，生津液。
乌梅　五味子　百药煎　巴戟去心酒洗　甘草炙，各二钱
右作一服，水二钟，煎至一钟，空心服。

(艹舌)蒌散　治壮盛之时，不自谨惜，恣情纵欲，年长肾气虚弱，不能房事，多服丹石，真气既尽，石气孤立，唇口干焦，精液自泄，小便赤黄，大便干实，小便日夜百十行，须当除热补虚。
天花粉　黄连　白扁豆　白茯苓去皮　石膏　寒水石　甘草节　人参　白朮　猪苓各等分
右为细末，每服二钱，不拘时，用白汤调服。

茯神丸　治消中，烦热消谷，小便数。
茯神　人参　枳壳　麦冬　生地黄　牡蛎粉　黄连各一两　黄芪炙　莲子肉　知母各半两　(艹舌)蒌根七钱五分
右为细末，炼蜜和捣三五百杵，丸如梧桐子大。每服五十丸，食远用米饮送下。一方有菟丝、苁蓉、石膏，无枳壳、牡蛎、莲肉。

黄芪六一汤　治诸虚不足，胷中烦悸，时常消渴，或先渴而欲发疮，或病痈疽而后渴者，宜服之。
黄芪去芦蜜炙，九钱　甘草炙，一钱五分
右作一服，水二钟，枣二枚，煎至一钟，不拘时服。

止渴剉散　治消渴。
枇杷叶去毛炙　生姜切片焙　干葛各二钱　大乌梅二个　淡竹叶　生甘草　草果各一钱
右作一服，水二钟，煎至一钟，不拘时服。

天花粉丸　治消渴饮水多，身体瘦弱。
天花粉　人参等分
右为细末，炼蜜为丸如梧桐子大。每服五十丸，食前用麦门冬煎汤送下。

枸杞子丸　治消肾久渴困乏，小便滑数。
枸杞子　白茯苓　牛膝酒浸焙干　麦门冬　菟丝子酒浸研焙　熟地黄酒洗　黄芪蜜炙　牡蛎粉各一两　鸡内金炙，一两半　桑螵蛸　花粉各七钱半　山茱萸　牡丹皮各半两
右为细末，炼蜜和捣三五百杵，为丸如梧桐子大。每服五十丸，食前用米饮汤送下。

平补丸　治消肾不渴，肌肉瘦削，小便濇数而沥，如欲渗之状。
乳香二两　菟丝酒浸焙　山萸酒浸　益智仁　当归各半两　川楝子　牛膝酒浸　胡卢巴炒　杜仲姜汁炒　肉苁蓉酒浸焙　巴戟各三两半
右为细末，用糯米糊为丸如梧桐子大。每服五十丸，食前用枣汤或盐汤送下。

三和甘露饮　大治消渴，有此证者，每日须进一二服。
滑石六钱　石膏四钱　知母　人参　白朮　茯苓　猪苓　泽泻各一钱半　甘草一钱
右(口父)咀，作二贴，每贴用水二盏，煎一盏，食远温服。

(月坒)胵散　治久渴旬日见效。
鸡(月坒)胵　鸡肠各五具，炙干　漏芦炙　白龙骨　鹿角胶炙焦　白石脂各一两　土瓜根三两　桑螵蛸二七个，炙　牡蛎　黄连　苦参各二两半
右为细末，每服一钱至二钱，米饮调下，日三夜一。

肉苁蓉丸　治消渴尿脂，小便如泔。
肉苁蓉酒浸切焙　地骨皮　泽泻　五味子　巴戟　当归切焙　韭子　熟地黄焙　牡丹皮　白龙骨　甘草炙，各一两　磁石火煅酢淬七次　赤石脂　人参各一两半　禹余粮煅，三分　桑螵蛸炙，十四枚
右为细末，炼蜜为丸如梧桐子大。每服二十丸，以牛乳或白汤送下，日进三服。

填骨煎　治消渴后虚乏。
白茯苓　菟丝子酒浸别捣　山茱萸　麦门冬　附子炮去皮脐　石斛　牛膝酒浸焙　巴戟　当归各二两半　大豆炒去皮，三合　石苇　桂各一两三分　五味　远志　人参各三两半　肉苁蓉二两，酒浸切焙　天门冬三两三分
右为细末，用生地黄、生(艹舌)蒌根各三斤，捣绞取汁，以银石器慢火煎减半，然后内药，并下白蜜十两、牛髓五两再煎，令如糜，丸如鸡子黄大，米饮下，日三。药末不必尽入，惟看稀稠得所，甚佳。一方无远志。

大补元煎 【 《景岳全书》，下同】 　治男妇气血大坏，精神失守，消渴等证。
人参少则用一二钱，多则一二两　山药炒黄　杜仲各二钱　熟地少则用二三钱，多则二三两　枸杞　当归各二三钱，泄泻者去之　山茱萸一钱　炙甘草一二钱
右，水二钟，煎七分，食远温服。

左归饮　此壮水之剂也。凡命门之阴衰阳胜消渴者，宜此。
熟地二三钱，或加至一二两　山药　枸杞　山萸各二钱，畏酸者少用　炙甘草一钱　茯苓一钱
水二钟，煎七分，食远服。

右归饮　此益火之剂也。凡命门之阳衰阴胜而渴者宜此。
山茱萸肉一钱　甘草炙　肉桂各一二钱　熟地如前　山药炒　杜仲姜制　枸杞各二钱　制附子一二三钱
水二钟，煎七分，食远温服。

右归丸　治元阳不足，或先天禀衰，或劳神过度，以致命门火衰，不能生土，而为脾胃虚寒三消干渴等证。
熟地八两　山萸炒　当归各三两　枸杞微炒　山药炒黄　鹿角胶炒珠　菟丝子酒蒸捣饼　杜仲姜汁炒，各四两　肉桂二两，渐可加至四两　制附子自二两渐加至五六两
右，丸法如前，或丸如弹子大。每嚼取二三丸，以滚白汤送下，其效尤速。

加减一阴煎　凡肾水真阴虚损而成消渴等证者，宜此主之。
生地　芍药　麦冬各二钱　熟地三五钱　炙甘草五七分　知母　地骨皮各一钱
水二钟，煎服。

抽薪饮　治渴病火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。

玉女煎　治水亏火盛，六脉浮洪滑大，少阴不足，阳明有余，烦热干渴，头痛牙疼失血等证，如神。若大便溏泄者，乃非所宜。
生石膏三五钱　熟地三五钱，或一两　知母　牛膝各钱半　麦冬二钱
水一钟半，煎七分，温服或冷服。

玉泉散　又名一六甘露散。治阳明内热烦渴头痛，二便闭结，瘟疫斑黄等证。此益元散之变方也，其功倍之。
石膏六两，生用　粉甘草一两
右为极细末，每服一二三钱，新汲水、或热汤、或人参汤调下。此方加朱砂三钱亦妙。

秘元煎　治三消干渴等证，此方专主心脾。
远志八分，炒　山药炒　芡实炒　金樱子去核　枣仁炒捣碎，各二钱　白朮炒　茯苓各钱半　炙甘草一钱　人参一二钱　五味子十四粒，畏酸去之
水二钟，煎七分，食远服。

固阴煎　治阴虚滑泄，消渴淋遗等证，此方专主肝肾。
人参随宜　熟地三五钱　菟丝子炒香，二三钱　山药炒，二钱　山茱萸一钱半　远志七分，炒　炙甘草一二钱　五味子十四粒
水二钟，煎七分，食远温服。

　　单方

消渴重者：取市门溺坑水，服一小盏，三度即瘥，勿令知之。 【 《圣惠方》】 

消渴引饮：取瓦窑突上黑煤干似铁屑者半斤，为末，入生姜四两同捣，绢袋盛，水五升浸汁，每饮五合。 【 《圣济总录》，下同】 

消渴烦热：铅白霜、枯白矾等分为末，蜜丸芡子大，绵裹，含化咽汁。
又方：铅白霜一两，根黄、硝石各一两为末，每冷水服一钱。

消渴烦乱：黄丹新汲水服一钱，以荞麦粥压之。 【 《圣惠方》】 

消渴饮水：用蜜陀僧二两研未，汤浸蒸饼丸梧子大，浓煎蚕茧盐汤或茄根汤或酒下，一日五丸，日增五丸，至三十丸止，不可多服。五六服后，以见水恶心为度。恶心时，以干物压之，日后自定。名神效丸，甚奇。 【 《选奇方》】 

消渴烦热：水银、铅各一两，结成砂，皂荚一挺，酥炙，麝香一钱为末，每服半钱，白汤下。 【 《圣济总录》，下同】 

消渴引饮：浮石、舶上青黛等分，麝香少许为末，温汤服一钱。
又方：白浮石、蛤粉、蝉蜕等分为末，鲫鱼胆汁七个，调汤服三钱，神效。

消渴引饮：汤瓶内碱、葛根、水萍焙等分，每服五钱，水煎服。
又方：汤瓶内碱、菝葜根炒各一两，乌梅连核二两，焙为散，每服二钱，水一钟，石器煎七分，温呷，日一服。

消渴引饮：人参为末，鸡子清调服一钱，日三四服。
一方：用人参、(艹舌)蒌根等分，生研为末，炼蜜丸梧子大，每服百丸，食前麦门冬汤下，日二服，以愈为度，名玉壶丸。忌酒面炙煿。

消渴方：人参一两，粉草二两，以雄猪胆汁浸炙，脑子五分为末，蜜丸芡子大，每嚼一丸，冷水下。 【 《郑氏家传》】 
又方：人参一两，葛粉二两为末，发时，以燖猪汤一升，入药三钱，蜜二两，慢火熬至三合，状如黑饧，以瓶收之。每夜以一匙含咽，不过三服取效也。 【 《圣济总录》】 

消渴尿多：用黄连末蜜丸梧子大，每服三十丸，白汤下。 【 《肘后方》】 

消渴小便滑数如油：黄连五两，(艹舌)蒌根五两为末，生地黄汁丸梧子大，每牛乳下五十丸，日二服。忌冷水猪肉。 【 崔氏】 
又方：用黄连末入猪肚内蒸烂，捣丸梧子大，饭饮下。 【 《总录》】 

消渴引饮：白芍药、甘草等分为末，每用一钱，水煎服，日三服。鄂渚辛佑之患此九年，服药止而复作，苏朴授此方服之，七日顿愈。古人处方，殆不可晓，不可以为易而忽之也。 【 《经验方》】 

消渴累年不愈：莎草根一两，白茯苓半两为末，每陈粟米饮服三钱，日二服。

消渴变水，服此令水从小便出：紫苏子炒、萝卜子炒，各三两为末，每服二钱，桑白皮煎汤服，日三。 【 《圣济总录》】 

消渴饮水，骨节烦热：用生芭蕉根捣汁，时饮一二合。 【 《圣惠方》】 

消渴不止，下元虚损：牛膝五两为末，生地黄汁五升浸之，日曝夜浸，汁尽为度，蜜丸梧子大，每空心温酒下三十丸。久服壮筋骨，驻颜色，黑须发，津液自生。 【 《经验方》】 

消渴饮水：用上元板桥鲜肥麦门冬二大两，宣州黄连九节者二大两，去两头尖三五节，小刀子调理去皮毛了，吹去尘，更以生布磨拭，称之捣末，以肥大苦瓠汁浸麦门冬经宿，然后去心，即于臼中捣烂，纳黄连末，并手和丸如梧子大，食后饮下五十丸，日再。但服两日，其渴必定。若重者，即初服一百五十丸，二日服一百二十丸，三日一百丸，四日八十丸，五日五十丸。合药要天气晴明之夜方浸药，须净处，禁妇人鸡犬见之。如觉渴时，只服二十五丸。服讫觉虚，即取白羊头一枚治净，以水三大斗煮烂，取汁一斗，以来细细饮之，勿食肉，勿入盐，不过三剂平复也。 【 《海上集验方》】 

消渴引饮，小便不利：葵根五两，水三大盏煮汁，平旦服，日一服。 【 《圣惠方》】 

消渴引饮：虎杖烧过、海浮石、鰞鲗鱼骨、丹砂等分为末，渴时以麦门冬汤服二钱，日三次。忌酒色鱼面鲊酱生冷。 【 《卫生家宝方》】 

消渴引饮：甘遂麸炒半两，黄连一两为末，蒸饼丸菉豆大，每薄荷汤下二丸。忌甘草。 【 《杨氏家藏方》】 

消渴不止：菟丝子煎汁，任意饮之，以止为度。 【 《事林广记》】 

消渴饮水：凌霄花一两，捣碎，水一盏半，煎一盏，分二服 【 《圣济录》】 

消渴尿多：蔷薇根一把，水煎，日服之。 【 《千金方》】 

消渴烦乱：黄(艹舌)蒌一个，酒一盏，洗去皮子取瓤，煎成膏，入白矾末一两，丸梧子大，每米饮下十丸。 【 《圣惠方》】 

消渴饮水：取大(艹舌)蒌根去皮寸切，水浸五日，逐日易水，取出捣研，滤过澄粉，晒干，每服方寸匕，水化下，日三服。亦可入粥及奶酪中食之。
又方：以(艹舌)蒌根薄切炙，取五两，水五升，煮四升，随意饮之。
又方：用生(艹舌)蒌根三十斤，以水一石，煮取一斗半，去滓，以牛脂五合，煎至水尽，用暖酒先食，服如鸡子大，日三服，最妙。
又方：用(艹舌)蒌根、黄连三两为末，蜜丸梧子大，每服三十丸，日二服。

消渴饮水：王瓜去皮，每食后嚼二三两，五七度瘥。 【 《圣惠方》】 

消渴不止：拔谷即菝葜，(口父)咀，半两水二盏，乌梅一个，煎一盏，温服。 【 《普济方》】 

消渴饮水，日至一石者：浮萍捣汁服之。
又方：用干浮萍、(艹舌)蒌根等分为末，人乳汁为丸梧子大，空腹饮服二十丸，二年者数日愈。 【 《千金方》】 

消渴饮水：胡燕窠中草烧灰一两，牡蛎煅二两，白羊肺一具，切晒为末，每新汲水调下三钱。

消渴饮水，日至数斗，小便赤濇：秋麻子仁一升，水三升，煮三四沸，饮汁不过五升瘥。 【 《肘后方》】 

消渴心烦：用小麦作饭及粥食。 【 《心镜》】 

三消渴病：用糯谷炒出白花、桑根白皮等分，每用一两，水二碗，煎汁饮之，名梅花汤。 【 《三因方》】 

消渴饮水：取稻穰中心烧灰，每以汤浸一合，澄清饮之。 【 《危氏方》】 

胃热消渴：以陈粟米炊饭，干食之良。 【 《心镜》】 

消渴饮水：薏苡仁煮粥饮，并煮粥食之。

肾虚消渴难治者：黑大豆炒、天花粉等分为末，糊丸梧子大，每黑豆汤下七十丸，日二服，名救活丸。 【 《普济妙方》】 

消渴饮水：乌豆置牛胆中阴干百日，吞尽即瘥。 【 《肘后方》】 

止渴急方：大豆苗嫩者三五十茎，涂酥炙黄为末，每服二钱，人参汤下。 【 《圣济总录》】 

消渴饮水：菉豆煮汁，并作粥食。《本草》云：或研取汁服，并佳。 【 《普济方》】 

老人烦渴：寒食大麦一升，水七升，煎五升，入赤饧二合，渴即饮之。 【 《奉亲书》】 

消渴引饮：韭苗日用三五两，或炒或作羹，勿入盐酱，吃至十斤即住，极效。过清明勿吃。 【 《秦宪副方》】 

消渴饮水：用出了子萝卜三枚，净洗切片，日干为末，每服二钱，煎猪肉汤澄清调下，日三服，渐增至三钱。生者捣汁亦可。或以汁煮粥食之。 【 《图经本草》】 

消渴饮水：干生姜末一两，以鲫鱼胆汁和丸梧子大，每服七丸，米饮下。 【 《圣惠方》】 

消渴引饮，日至一石者：菠薐根、鸡内金等分为末，米饮服一钱，日三。

积热消渴：冬瓜去皮，每食后吃三二两，五七度良。 【 《食疗》】 

消渴不止：冬瓜一枚，削皮埋湿地中，一月取出破开，取清水日饮之，或烧熟绞汁饮之。《本草》云：作羹作虀常食佳。 【 《圣济总录》】 

消渴骨蒸：大冬瓜一枚去瓤，入黄连末填满，安瓮内，待瓜消尽同研，丸梧子大，每服三四十丸，煎冬瓜汤下。 【 《经验方》】 

消渴烦乱：冬瓜瓤干者一两，水煎饮。 【 《圣惠方》】 

消渴不止，小便多：用干冬瓜子、麦门冬、黄连各二两，水煎饮之。冬瓜苗叶俱治消渴，不拘新干。 【 《摘元方》】 

消渴烦闷：乌梅肉二两，微炒为末，每服二钱，水二盏，煎一盏去滓，入豉二百粒，煎至半盏，温服。 【 《济众方》】 

消渴饮水：用香水梨，或鹅梨，或江南雪梨，皆可取汁，以蜜汤熬成膏，瓶收，无时，以热水或冷水调服，愈乃止。 【 《普济方》】 

除烦止渴：生葡萄捣滤取汁，以瓦器熬稠，入熟蜜少许，同收，点汤，甚良。

消渴尿多能食：黄蘗一斤，水一升，煮三五沸，渴即饮之，恣饮数日即愈。《本草》云：或作末，水丸服之。 【 《独行方》】 

消渴有虫：苦楝根白皮一握切焙，入麝香少许，水二碗，煎至一碗，空心饮之，虽困顿不妨。下虫如蛔而红色，其渴自止。消渴有虫，人所不知。 【 《夷坚志》】 

消渴尿多：入地三尺桑根，剥取白皮，炙黄黑剉，以水煮浓汁，随意用之，亦可入少米，勿用盐。 【 《肘后方》】 

消渴饮水，日夜不止，小便数者：用田螺五升，水一斗，浸一夜，渴即饮之。每日一换水及螺，或煮食饮汁亦可。 【 《心镜》】 
又方：用糯米二升，煮稀粥一斗，冷定，入田中活螺三升在内，待食粥尽，吐沫出，乃收饮之，立效。 【 《圣惠方》】 

上盛下虚，心火炎烁，肾水枯涸，不能交济而成渴证：白茯苓一斤，黄连一斤为末，熬天花粉作糊，丸梧子大，每温汤下五十丸。 【 《经验方》】 

消渴无度：干猪胞十个，剪破去蒂，烧存性为未，每温酒服一钱。 【 《圣济总录》，下同】 

消渴无度：雄猪胆五个，定粉一两，同煎，成丸芡子大，每含化二咽下，日二。

消渴饮水：腊日或端午日，用黄泥固济牡蛎煅赤，研末，每服一钱，用活鲫鱼煎汤调下，只二三服愈。 【 《经验方》】 

消渴饮水，日夜饮水数斗者：用雄猪肚一枚，煮取汁，入少豉，渴则饮之，肚亦可食，煮粥亦可。 【 《心镜》】 

消渴饮水：因饮酒或食果实过度，虽能食而口渴，饮水数尿，以麝香当门子酒和作十余丸，枳椇子煎汤送下。盖麝香败酒坏果，枳梖亦败酒也。 【 《济生方》】 

消渴尿多：竹沥恣饮，数日愈。 【 《肘后方》】 

消渴饮水，小便数：以黄母鸡煮汁冷饮，并作羹食肉。 【 《心镜》】 

消渴羸瘦：用兔一只，去皮爪五脏，以水一斗半，煎稠去滓澄冷，渴即饮之，极重者不过二兔。 【 《海上方》】 

除烦止渴：生葡萄捣滤取汁，以瓦器熬稠，入熟蜜少许，同收点汤饮，甚良。 【 《居家必用》】 

发热口干，小便赤濇：取甘蔗去皮嚼汁咽之，饮浆亦可。 【 《外台秘要》】 

消渴引饮不止：用蜗牛十四枚，形圆而大者，以水三合，密器浸一宿，取水饮之，不过一剂愈。 【 《海上方》】 
又方：用蜗牛焙半两，蛤粉、龙胆草、桑根白皮炒各二钱半，研末，每服一钱，楮叶汤下。 【 《圣惠方》】 

膈消饮水：鸡内金洗晒干，(艹舌)蒌根炒五两为末，糊丸梧桐子大，每服三十丸，温水下，日三。 【 《总录》】 

消渴利水：羊肉一脚，瓠子六枚，姜汁半合，白面二两，同盐葱炒食。 【 《正要》】 

消渴饮水：牛鼻木二个，男用牝牛，女用牡牛者，洗剉，人参，甘草半两，大白梅一个，水四盌，煎三盌，热服甚妙。 【 《普济方》】 

乳石发渴：水浸鸡子，取清生服，甚良。 【 《总录》】 

胃虚消渴：羊肚烂煮，空腹服之。 【 《古今录验》】 

消渴饮水：用鲫鱼一枚，去肠留鳞，以茶叶填满，纸包煨熟食之，不过数枚即愈。 【 《心统》】 

消渴饮水：泥鳅鱼十头，阴干，去头尾烧灰，干荷叶等分为末，每服二钱，新汲水调下，日三。名灰焦散。 【 《普济方》】 

消渴饮水，小便数：用野鸡一只，五味煮取三升已来汁饮之，肉亦可食，甚效。 【 《心镜》】 

消渴饮水无度：以黄颡鱼涎，和青蛤粉、滑石未等分，丸梧子大，每粟米汤下三十丸。名生津丸。

消渴烦乱：蚕蛹二两，以无灰酒一中盏，水一大盏，同煮一中盏，温服。 【 《圣惠方》】 

消渴饮水：晚蚕沙焙干为末，每用冷水下二钱，不过数服。 【 《斗门方》】 

消渴，取青竹叶煮汁饮。 【 《本草》】 

热渴心烦：取地浆一盏饮之，妙。

消渴及口干烦躁渴：麦门冬去心煮汤饮之。

凡消渴而欲发疮，或病痈疽而后渴：宜多取黄芪煮汤服之，妙。 【 《纲目》】 

消渴：葛根五钱水煎饮之，又取生者捣汁饮，亦好。 【 《本草》，下同 】 

消渴：取生苎水渍，取汁饮之。

消渴：地骨皮水煎服之，又取叶作饮啜之。

消渴：忍冬水煮取汁，四时长服。 【 丹溪】 

桑枝茶，疗口干，如茶常服为佳。 【 《本草》，下同】 

止渴生津，黑桑椹捣滤去滓，入石器中，入蜜熬膏，每取二三匙，沸汤点服如神。

酒渴：牡蛎肉和姜酢生食之，俗名石花。

消渴：蚌蛤煮食，或和姜酢生食并佳。

三消，取鲇鱼涎搜黄连末作丸，乌梅汤下五十丸，渴顿减。

时气烦渴：生藕取汁一盏，入蜜一合，分三服，止渴最好。 【 《纲目》】 

红柿止渴，取啖之。 【 《本草》，下同】 

消渴：取猕猴桃霜后熟者，常啖之；又和蜜作正果尤佳。 【 俗方】 

五味子，止消渴最良，作饮常啜之。又作丸久服，生津止渴。 【 《本草》，下同】 

粟米泔酸者，止消渴甚良，常取饮之。泔久留则酸。

热中消渴：青粱米煮汁饮；或煮粥，或作饭，常食佳。
又方：糯稻秆灰淋汁饮之，甚妙。
又方：莼作羹作虀，常食佳。
又方：菘菜常食最佳，或取汁饮亦可。

三消渴疾：退雄鸡汤澄清饮之，神效；白者尤佳。 【 《医鉴》】 

消渴：白鹅煮熟取汁饮之，肉亦可食。 【 《本草》，下同】 
又方：(艹舌)蒌根和鸡子曝干，更捣为末，水服方寸匕，日三；丸服亦得。 【 《千金方》，下同】 
又方：取七家井索近桶口结烧作灰，井华水服之，不过三服必瘥。
又方：浓煮竹根汁饮之，瘥止。
又方：浸豉汁，任性多少饮之。

消中嗜食：多因外伤痹热，内积忧思，啖食咸物及面，致脾胃干燥，饮食倍常，不生肌肉，大便反坚，小便无度。轻粉一钱为末，姜汁拌匀，长流水下，齿浮是效。后服猪肚丸补之。 【 《得效方》】 

消渴引饮：无名异一两，黄连二两为末，蒸饼丸菉豆大，每服百丸，以茄根蚕茧煎汤送下。 【 《圣济总录》】 

夏月渴死：浓煎蓼汁一盏，服。 【 《外台秘要》】 

烦躁热渴：葛粉四两，先以水浸粟米半升一夜，漉出拌匀煮熟，以糜饮和食。 【 《心镜》】 

热渴心闷：温水一盏，调面一两，饮之。 【 《圣济总录》】 

消渴饮水：糯米三合，水五升，蜜一合，研汁分服，或煮汁服。 【 《杨氏产乳》】 

肾消饮水，小便如膏油：用茴香炒、苦楝子各等分为末，每食前，酒服二钱。 【 《保命集》】 

百合经月，变成消渴者：百合一升，水一斗，浸一宿，取汁温浴，病人浴毕，食白汤饼。 【 《小品方》】 

虚热作渴：桃胶如弹子大，含之佳。 【 《外台秘要》】 

虚劳苦渴，骨节烦热或寒：用枸杞根白皮切五升，麦门冬三升，小麦二升，水二斗，煮至麦熟去滓，每服一升，口渴即饮。 【 《千金方》】 

渴利不止：羊肺一具，入少羊肉和盐豉作羹食，不过三具愈。 【 《普济方》】 

老人消渴：鹿头一个，去毛煮烂，和五味，空心食，以汁咽之。 【 《鄙事》】 

大热狂渴：干陈人屎为末，于阴地净黄土中，作五六寸小坑，将末三两匙于坑中，以新汲水调匀，良久澄清，细细与饮即解，世俗谓之地清。 【 《衍义》】 

　　针灸

《甲乙经》曰：消渴身热，面黄赤，意舍主之。
消渴嗜饮，承浆主之。
消渴，腕骨主之。
黄瘅热中善渴，太冲主之。
消瘅善喘，气走[走　原作「是」，据《甲乙》卷十一五气溢发消渴黄瘅第六改。]喉咽而不能言，手足清，溺黄，大便难，嗌中肿痛，唾血，口中热唾如胶，太溪主之。
消渴黄瘅，足一寒一热，舌纵烦满，然谷主之。
阴气不足，热中消谷，善饥腹热，身烦狂言，三里主之。
《医学纲目》曰：消渴，取玉液一分，泻见血讫，取三里泻讫如前，补玉液一分；再取关元泻讫；再取廉泉。
又法：取金津、玉液、承浆不已，再取海泉、人中、廉泉、肾俞、气海。
又法：小肠俞、阳池各灸之，又取廉泉出恶血方已。
又法：胃腧、心腧、膻中各灸之。
又法：承浆、然谷、劳宫、曲池、意舍、关元各灸之。

　　导引

《保生秘要》曰：口干导引法，左右足心，每搓三十六回，按时吐纳，津回即咽六度，数周为兼后功行之。
运功以舌托上腭，凝悬雍穴，贯一窟凉水，渐提至口噀咽。
又法：起涌泉水或肾水皆可。
又法：想喉下一窟凉水以意提起口中或舌顶上腭，或舌压下腭，则津液自生，或升肾水，或升涌泉水。
消渴导引法，舌托上腭，从肾处想水升至背洗，出心头复两眼看两脚底，浑身想水洗之。

　　医案

《卫生宝鉴》曰：古台韩子玉父，年踰六旬有三，病消渴，至冬添躁热，须裸袒，以冰水喷胷腋乃快，日进肉面数盂，顷时即饥，如此月余，命予治疗。诊得脉沉细而疾，予以死决之。子玉及弟泣跪予前曰：病固危笃，君尽心救治，则死而无悔。予答曰：夫消之为病，其名不一，曰食(亻亦)、曰消中、曰宣疾，此膏粱之所致也。阳明化燥火，津液不能停，自汗。小便数，故饮一溲二。胃热则消谷，善饥能食而瘦。叔和云：多食亦肌虚，是也。此病仲景所谓春夏剧、秋冬差，时制故也。令尊今当差时反剧，乃肾水干涸，不能制心火旺于不胜之时，经曰：当所胜之时而不能制，名曰真强，乃孤阳绝阴也。且人以身为主，天令为客，此天令大寒，尚不能制其热，何药能及？经曰：主胜逆，客胜从，正以此也。治疗徒劳而已，固辞而归。遂易医与灸，不数日卒。

张安抚芸夫年四十五岁，病消渴，舌上赤裂，饮水无度，小便数多，先师以生津甘露饮子治之，良愈。消渴多传疮疡为不救，既效亦不成疮疡，亨年七十五。

《丹溪心法》曰：徐兄年四十岁，口干小便数，春末得之，夏来求治。诊得两手，左濇右略数而不弦，重取似大而稍有力，左稍沉，略弱而不弦，然濇却多于右，喜两尺皆不甚起，此由饮食味厚生热，谓之痰热。禁其厚味，宜降火以清金，抑肝以补脾，用三消丸十粒，左金、阿魏丸各五粒，以姜汤吞下，一日六次；又以四物汤加参、朮、陈皮、生甘草、五味子、麦门冬煎服，一日三次，与丸药间服。一二日自觉清快，小便减三之二，口亦不干，止渴未除，头运眼花，久坐则腰疼，遂以摩腰膏治腰疼，仍以四物汤用参、芪减川芎，加牛膝、五味子、炒黄蘗麦门冬煎饮，调六一散服；及觉便多，遂去六一散，仍服丸药而安。

《薛己医案》曰：一男子每劳役则食少胷痞，发热头痛，吐痰作渴，脉浮大，此脾胃血虚病。盖脾属土为至阴而生血也。彼不信，服二陈、黄连、枳实、厚朴，病益甚；服四物加知、蘗、麦冬，更腹痛作呕，脉洪数而无伦次。余先用六君加炮姜，痛呕渐愈，用补中益气全愈。

大尹沈用之不时发热，日饮冰水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责其无火；寒之不寒，责其无水。又云：倏热往来，是无火也；时作时止，是无水也。法当补肾，用加减八味丸，不月而愈。

州同韩用之年四十有六，时仲夏，色欲过度，烦热作渴，饮水不绝，小便淋沥，大便秘结，唾痰如涌，面目俱赤，满舌生刺，两唇燥裂，遍身发热，或时如芒刺而无定处，两足心如烙，以冰折之作痛，脉洪而无伦，此肾阴虚，阳无所附而发于外，非火也。盖大热而甚，寒之不寒，是无水也，当峻补其阴。遂以加减八味丸料一斤，内肉桂一两，以水顿煎六碗，冰冷与饮，半向已用大半，睡觉而食温粥一碗，复睡至晚，乃以前药温饮一碗，乃睡至晓，食热粥二碗，诸证悉退。翌日畏寒，足冷至膝，诸证仍至，或以为伤寒。余曰：非也，大寒而甚，热之不热，是无火也，阳气亦虚矣。急以八味丸一剂服之稍缓，四剂诸证复退。大便至十三日不通，以猪胆导之，诸证复作，急用十全大补汤数剂，方应。

《医学纲目》曰：壬戌年，一卒病渴，日饮水三斗，不食者三月，心中烦闷，时已十月。予谓心中有伏热，与火府丹数服，每服五十丸，温水下。越二日，来谢云：当日，三服渴止，又次日三服，饮食如故。此方本治淋，用以治渴，效。信乎药要变通用之。

《本草纲目》曰：一人病渴逮死，有人教以糯稻秆斩去穗及根，取中心，净器中烧作灰，每服一合，汤水一碗，沃浸良久，澄去滓，取清顿饮之，即取效如神。

《景岳全书》曰：省中周公者山左人也，年逾四旬，因案牍积劳，致成羸疾，神困食减，时多恐惧，自冬春达夏，通宵不寐者，半年余矣。而上焦无渴，不嗜汤水，或有少饮则沃而不行，然每夜必去溺二三升，莫知其所从来。且半皆如膏，尫羸至极，自分必死。予诊之，脉犹带缓，肉亦未脱，如其胃气尚存，乃用归脾汤去木香，及大补元煎之属，一以养阳，一以养阴，出入间用。至三百余剂，计人参二十斤，乃得全愈。此神消于上，精消于下之证也。可见消有阴阳，不得尽言为火也。

古今图书集成医部全录卷二百八十三

　哮喘门

　　黄帝素问

　　　脏气法时论

肺病者，喘欬逆气，肩背痛，汗出。肾病者，腹大胫肿，喘欬身重。
【 注　肺主周身之气，肾为生气之原也。】 

　　　调经论

气有余则喘欬上气。
 【 注　肺主气而司呼吸，故有余则喘欬上逆。】 

　　　阴阳别论

阴争于内，阳扰于外，魄汗未藏，四逆而起，起则熏肺，使人喘鸣。
 【 注　魄汗，肺之汗也。经气归于肺，肺朝百脉，输精于皮毛，皮毛汗出，而精血仍藏于阴，如魄汗未藏，是夺汗而伤其精血矣。肺脏之阴液外泄，则四脏之阴并逆而起，上熏于肺，使人喘急喉鸣。】 
二阳之病发心脾，有不得隐曲，女子不月，其传为风消。其传为息贲者，死不治。
【 注　二阳，阳明胃也。病本于精血两虚，风热交炽，津液愈竭。火铄金而传为喘急息肩，死不治也。】 

　　　平人气象论

颈脉动，喘疾欬曰水。
 【 注　此视而知其病也。】 

　　　大奇论

肺之雍，喘而两胠满。
 【 注　肺主呼吸，故喘而胠满。】 

　　　脉解篇

阳明所谓上喘而为水者，阴气下而复上，上则邪客于脏腑间，故为水也。
 【 注　阴气下而复上者，谓冬至一阳初生，阴气下降，至五月而阴气复上也。阴气下归于水脏，至阴气从上而渐盛，则水邪随气而升，上客于脏腑之间，故喘而为水也。】 
少阴所谓呕欬上气喘者，阴气在下，阳气在上，诸阳气浮，无所依从，故呕欬上气喘也。
 【 注　少阴寒水在下，君火之气在上，上下水火不交，则诸阳之气上浮，而无所依从矣，是以阳热上逆，而为呕欬气喘之病。】 

　　　厥论

阳明厥逆，喘欬，身热，善惊，衄，呕血。
 【 注　阳明气厥则喘，上逆则欬也。】 

　　　示从容论

喘欬者，是水气并阳明也。
 【 注　喘欬者，是下焦之水气，并于阳明之经也。】 

　　　生气通天论

因于暑，汗，烦则喘喝，静则多言。体若燔炭，汗出而散。
 【 注　邪热甚则迫及所生，心主脉，故心烦。肺乃心之盖，故烦则喘喝也。如不烦而静，此邪仍在气分，而气伤神，气虚故多言。天之阳邪，伤人阳气，两阳相搏，故体若燔炭。阳热之邪，得吾身之阴液而解，故汗出乃散也。】 
味过于甘，心气喘满，色黑，肾气不衡。
 【 注　味过于甘则土气实矣，土实则心气不能传之于子，故喘满也。肾主水，其色黑，土亢则伤肾，故色黑而肾气不平。】 

　　　阴阳应象大论

阳胜则身热，腠理闭，喘粗，为之俛仰，汗不出而热，齿干，以烦冤腹满死，能冬不能夏。
 【 注　阳胜乃火热用事，故身热。热在表则腠理闭，热在里则喘粗。阴胜在腹则为之俯，阳胜在背则为之仰，阳胜于周身，则汗不出而热也。此阳热偏胜之死证，故能苟延于冬，而不能幸免于夏。】 

　　　脉要精微论

肝脉搏坚而长，色不青，当病坠若搏，因血在胁下，令人喘逆。
 【 注　肝脉盛而色不见者，血蓄于下也，当病坠伤，或为手搏所伤。因血凝胁下，则经气上逆而为喘也。】 

　　　玉机真脏论

秋脉不及，则令人喘，呼吸少气而欬，上气见血，下闻病音。
 【 注　经曰：气并于肺则忧，其不及则令人气虚而喘，呼吸少气而欬。虚气上逆，则血随而上行，虚气下逆，则闻呻吟之病音。】 
大骨枯槁，大肉陷下，胷中气满，喘息不便，其气动形，期六月死。真脏脉见，乃予之期日。
 【 注　阳明气厥，故喘息不便。其气动形者，心病而欲传之于肺。肺主气，故气盛而呼吸动形也。真脏脉见，坚而搏，如循薏苡子累累然。予之期日者，当死于壬癸日之中夜也。】 大骨枯槁，大肉陷下，胷中气满，喘息不便，内痛引肩项，期一月死。
 【 注　内痛者，肺受其伤。肺之俞在肩背，故痛引肩项也。其脏脉见，如循刀刃责责然，如按琴瑟弦。予之期日，当死于庚辛日之薄暮也。】 
大骨枯槁，大肉陷下，胷中气满，喘息不便，内痛引肩项，身热，脱肉破(月囷)，真脏脉见，十日[十日　《素问》玉机真脏论作「十月」。]之内死。
 【 注　真脏脉见大而虚，如羽毛中人肤，病传于心，故期以十日之内死。盖心不受邪，故死之速也。】 

　　　经脉别论

夜行则喘出于肾，淫气病肺。
 【 注　肾属亥子而气主闭藏，夜行则肾气外泄，故喘出于肾。肾为本，肺为末，肾气上逆，故淫伤于肺也。】 
有所堕恐，喘出于肝，淫气害脾。
 【 注　堕则伤筋，筋即为肝，故喘出于肝。木胜土，故淫气害脾。】 
有所惊恐，喘出于肺，淫气伤心。
【 注　惊则气乱，故喘出肺。肺者心之盖，故淫气伤心。】 
度水跌仆，喘出于肾与骨。
 【 注　跌则伤骨，骨即为肾，故喘出焉。】 

　　　太阴阳明篇

犯贼风虚邪者，阳受之。阳受之则入六腑，入六腑则身热不时卧，上为喘呼。
 【 注　阳明气厥，则上为喘呼。】 

　　　阳明脉解篇

阳明厥则喘而惋，惋则恶人。
 【 注　阳明之热，上逆于少阴，阴阳相薄，则恐而恶人。】 
厥逆连脏则死，连经则生。
 【 注　如热邪厥逆于上，干于心肺之经而为喘惋者生，干于心肺之脏则死矣。】 

　　　逆调论

夫不得卧，卧则喘者，是水气之客也。夫水者循津液而流也，肾者水脏，主津液，主卧与喘也。
 【 注　胃之水液，从关而下入于肾者顺也。如阳明逆，不得从其道而下入于肾，则肾之水气，反循津液之道路而上乘于胃，是以胃不和而卧不安也。故曰：肾者水脏，主藏津液，又主卧与喘也。】 

　　　举痛论

劳则喘息汗出，外内皆越，故气耗矣。
【 注　劳则肾气伤而喘息于内，阳气张而汗出于外，外内皆越，故气耗散矣。】 

　　　痹论

肺痹者，烦满，喘而呕。
 【 注　肺痹则烦喘而呕。】 
心痹者，脉不通，烦则心下鼓，暴上气而喘。
 【 注　心主脉，故痹闭而令脉不通。邪薄心下鼓动，而上干心脏则烦，烦则心下鼓也。肺者心之盖，而心脉上通于肺，故逆气暴上则喘。】 
肠痹者，数饮而出不得，中气喘争，时发飧泄。
 【 注　肠痹，兼大小肠而言。小肠为心之腑而主小便，邪痹干小肠，则火热郁于上而为数饮，下为小便不得出也。大肠为肺之腑而主大便，邪痹干大肠，放上则为中气喘争，而下为飧泄也。】 
淫气喘息，痹聚在肺。
 【 注　淫气而致于喘息，则肺气不藏而痹聚在肺。】 

　　　刺禁论

刺缺盆中，内陷气泄，令人喘欬逆。
 【 注　刺之要，气至而有效。若脉内陷而气反下泄，则为欬喘之逆证矣。经云：气上冲胷，喘不能久立，病在大肠。盖大肠为肺之腑也。】 
刺膺中陷中肺，为喘逆仰息。
 【 注　足阳明之俞在膺中，肺经之脉亦循膺中之云门、中府而出。若刺膺中之脉，陷而入深，悞中肺脉，令人喘逆仰息，盖因无故而伤之也。】 

　　　水热穴论

水病，下为胕肿大腹，上为喘呼不得卧者，标本俱病。故肺为喘呼，肾为水肿，肺为逆不得卧。
 【 注　病水则下为胕肿大腹，上则为喘呼不得卧者，此标本俱病。盖肾为本，肺为标。在肺则为喘呼，在肾则为水肿，肺为气逆，故不得卧也。】 

　　　气交变大论

岁火太过，炎暑流行，金肺受邪，民病疟，少气欬喘。
 【 注　诸戊岁，火运太过则克金，肺受火热，故喘欬也。】 
岁金太过，燥气流行，甚则喘欬逆气。
 【 注　诸庚岁，金运太过则燥气流行，若肃杀太甚，则金气自虚，不能生水，火无所畏，而火气来复，故喘欬逆气，皆肺病也。】 
岁水太过，寒气流行，邪害心火，甚则喘欬。
 【 注　诸丙岁，寒气流行，故邪害心火。若水淫甚而自伤，故水气上逆而喘欬。】 

　　　至真要大论

少阴司天，热淫所胜，民病胷中烦热，嗌干，右胠满，皮肤痛，寒热欬喘，甚则腹大满，膨膨而喘欬。
 【 注　少阴司天，子午岁也。诸证皆肺金之病，盖火淫则金气伤。】 
岁少阴在泉，热淫所胜，民病腹中常鸣，气上冲胷，喘不能久立。
 【 注　喘不能久立者，火淫肺金也。】 
少阴司天，客胜甚则胕肿血溢，疮疡，欬喘。
 【 注　三之气，乃少阴君火。欬喘，君火之气胜也。】 
太阴司天，客胜则首面胕肿，呼吸气喘。
 【 注　首面胕肿，湿淫于上；呼吸气喘，淫及于内也。】 
阳明在泉，主胜则寒厥于肠，上冲胷中，甚则喘不能久立。
 【 注　寒厥于肠，上冲胷中，甚则喘者，寒气逆乘阳明之大肠，而上及于胷中之肺脏也。】 
太阴之复，湿变乃举，饮发于中，欬喘有声。
 【 注　气极则变，阴湿之气盛也。欬喘有声者，饮乘于肺也。】 
诸气忿郁，皆属于肺。诸痿喘呕，皆属于上。诸逆冲上，皆属于火。

　　　五常政大论

金太过曰坚成。坚成之纪，是谓收引，其病喘喝，胷凭仰息。
 【 注　秋令主收，是谓收引。其病喘喝，胷凭仰息，金气太盛而肺气实也。】 
金不及曰从革。从革之纪，是谓折收，其发欬喘。
 【 注　金运不及则收，政乃折。欬喘，火刑肺也。】 
少阴司天，热气下临，肺气上从，喘呕。
 【 注　肺之病也。】 

　　　六元正纪大论

少阴司天之政，终之气，燥令行，余火内格，肿于上，欬喘。
【 注　终气乃阳明燥金司令，故燥令行气交之余，热内格而为欬喘血溢诸证。】 

　　灵枢经

　　　五乱篇

清气在阴，浊气在阳，荣气顺脉，卫气逆行，清浊相干，乱于胷中，是谓大悗，乱于肺则俯仰喘喝，接手以呼。
 【 注　清浊相干者，循脉之荣卫，与行阴行阳之荣卫相干，是以乱于胷，乱于肺，而为大悗喘喝诸病。】 

　　　经脉篇

肺手太阴之脉，是动则病肺胀满，膨膨而喘欬。
 【 注　是动则病肺胀满，膨膨而喘欬，此为臂气厥逆之所致。】 
肾足少阴之脉，是动则病喝喝而喘，坐而欲起。
 【 注　少阴之上，君火主之。少阴是动为病喝喝而喘者，少阴之生气，不上交于肺，而肺气上逆也。】 

　　　热病篇

热病已得汗出，而脉尚躁，喘且复热，勿刺肤。喘甚者死。
 【 注　已得汗而脉尚躁者，阳热甚而不从汗解也。喘而且复热者，邪入于裹，故勿刺肤。喘甚者，邪盛在里而阴气受伤，故死。】 

　　　胀论

肺胀者，虚满而喘欬。
【 注　此胃气逆于城郭之中而为脏胀也。】 

　　　五阅五使篇

肺病者，喘息鼻张。

　　　本脏篇

肺小则少饮，不病喘喝；肺大则多饮，善病胷痹、喉痹、逆气。肺高则上气肩息欬；肺下则居贲迫肺，善胁下痛。肺坚则不病欬上气；肺脆则苦病消瘅易伤。肺端正则和利难伤，肺偏倾则胷偏痛也。
 【 注　肺居胷中，开窍于喉，以司呼吸，故小则不病喘喝，大则善病胷痹喉痹。肺主气，故高则上气息肩而欬也。】 

　　金匮要略 【 汉?张机】 

　　　喘病证治

湿病篇曰：湿家病身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。
血痹篇曰：男子面色薄者，主渴及亡血，卒喘悸，脉浮者，里虚也。
脉沉小迟，名脱气，其人疾行则喘喝，手足逆寒，腹满，甚则溏泄，食不消化也。
肺痈肺痿篇曰：问曰：病欬逆，脉之，何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热；微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉。风舍于肺，其人则欬，口干喘满，咽燥不渴，多唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。
上气面浮肿肩息，其脉浮大，不治；又加利，尤甚。
上气喘而躁者，属肺胀，欲作风水，发汗则愈。
大逆上气，咽喉不利，止逆下气者，麦门冬汤主之。
肺痈，喘不得卧，葶苈大枣泻肺汤主之。
欬而上气，喉中水鸡声，射干麻黄汤主之。
欬而上气，此为肺胀，其人喘，目如脱状，脉浮大者，越婢加半夏汤主之。
欬逆上气，时时唾浊，但坐不得眠，皂荚丸主之。
肺胀，效而上气，烦躁而喘，脉浮者，心下有水，小青龙加石膏汤主之。
肺痈，胷满胀，一身面目浮肿，鼻塞清涕出，不闻香臭酸辛，欬逆上气，喘鸣迫塞，葶苈大枣泻肺汤主之。
胷痹篇曰：胷痹之病，喘息欬唾，胷背痛，短气，寸口脉沉而迟，关上小紧数，(艹舌)蒌薤白白酒汤主之。
五脏风寒篇曰：肺中风者，口燥而喘，身运而重，冒而肿胀。
痰饮篇曰：膈上病痰，满喘欬吐，发则寒热，背痛腰疼，目泣自出，其人振振身瞤剧，必有伏饮。
夫病人饮水多，必暴喘满。凡食少饮多，水停心下，甚者则悸，微者短气。脉双弦者寒也，皆大下后喜虚；脉偏弦者饮也。
肺饮不弦，但苦喘短气。
支饮亦喘而不能卧，加短气，其脉平也。
膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。虚者即愈，实者三日复发。复与不愈者，宜木防己汤去石膏加茯苓芒消汤主之。
水气篇曰：正水，其脉沉迟，外证自喘。
太阳病，法当骨节疼痛。痛在骨节，欬而喘，不渴者，此为脾胀，其状如肿，发汗即愈。然诸病此者，渴而下利，小便数者，不可发汗。
黄疸篇曰：病黄疸，发热烦喘，胷满口燥者，以病发时火刦其汗，两热所得。然黄家所得，从湿得之。一身尽发热，面黄肚热，热在里，当下之。
黄疸病，小便色不变，欲自利，腹满而喘，不可除热，热除必哕。哕者，小半夏汤主之。
呕吐篇曰：病人胷中似喘不喘，似呕不呕，似哕不哕，彻心中愦愦然无奈者，生姜半夏汤主之。
下利，手足厥冷无脉者，灸之不温，若脉不还，反微喘者死。少阴负跌阳者为顺也。
吐衄篇曰：夫吐血欬逆上气，其脉数而有热，不得卧者死。

　　中藏经 【 汉?华佗】 

　　　脉证定生死

病气人一身尽肿，四肢不收，喘无时，厥逆不温，脉候沉小者死，浮大者生。
病寒人狂言不寐，身冷脉数，喘急目直者死，脉有力而不喘者生。
人不病而喘息者死。
病腹痛而喘，其脉滑而利、数而紧者死。
病上气，脉数者死。
病上气，喘急四匝，脉濇者死。
肩息一日者死。

　　脉诀 【 晋?王叔和】 

　　　喘脉

上气浮肿肩息频，浮滑之脉即相成。忽然微细应难救，神功用尽也无生。
肩息直视及唇焦，面肿苍黑也难逃。

　　济生方 【 宋?严用和】 

　　　总论

《素问》云：诸气皆属于肺，诸喘者亦属于肺。是以人之一呼一吸谓之息，呼吸之间，脾受其气，通乎荣卫，合乎阴阳，周流一身，无过不及，然后权衡得其平矣。将理失宜，六淫所伤，七情所感，或因堕坠惊恐，度水跌仆，饱食过伤，动作用力，遂使脏气不和，荣卫失其常度，不能随阴阳出入以成息，促迫于肺，不得宣通而为喘也。诊其脉滑手足温者生，脉濇四肢寒者死，数者亦死，谓其形损故也。更有产后喘急，为病尤亟。因产所下过多，荣血暴竭，卫气无所主，独聚于肺，故令喘急，谓之孤阳绝阴，为难治。医疗之法，当推其所感，详其虚实冷热而治之。如产后喘急，已载于产科论中矣，兹不再叙。亦有痰停胃脘，痰与气搏，肺道壅塞，亦令人上气，此又不可不知。

　　河间六书 【 金?刘完素】 

　　　喘因

喘，火气甚为夏热，衰为冬寒。故病寒则气衰而息微，病热则气盛而息粗。又寒水为阴，主乎迟缓；热火为阳，主乎急数。故寒则息迟气微，热则息数气粗而为喘也。

　　东垣十书 【 元?李杲】 

　　　喘论

此当以经言邪气盛则实断之。华佗云：盛则为喘，减则为枯。故《活人》亦云：发喘者，气有余也。凡看文字须会得本意。盛则为喘者，非肺气盛也；喘为肺气有余者，亦非气有余也。气盛当认作气衰，有余当认作不足。肺气果盛，又为有余，则当清肃下行而不喘，以其火入于肺，衰与不足而为喘焉。故言盛者，非言肺气盛也，言肺中之火盛也。言有余者，非言肺气有余也，言肺中之火有余也。故泻肺以苦寒之剂，非泻肺也，泻肺中之火，实补肺气也。平居则气和，行动则气喘者，属冲脉之火。滋肾丸主之。

　　丹溪心法 【 元?朱震亨】 

　　　喘病证治

喘病，气虚、阴虚、有痰。
凡久喘之证，未发宜扶正气为主，已发用攻邪为主。气虚短气而喘，甚不可用苦寒之药，火气盛故也，宜导痰汤加千缗汤。有痰亦短气而喘。阴虚者，自小腹下火气冲于上喘者，宜降心火补阴。有火痰者，宜降心火清肺金。有痰者，用降痰下气为主。
上气喘而躁者，为肺胀，欲作风水证，宜发汗则愈。有喘急风痰上逆者，《大全》方千缗汤佳，或导痰汤加千缗汤。
有阴虚挟痰喘者，四物汤加枳壳、半夏，补阴降火。诸喘不止者，用刦药一二服则止。刦后因痰治痰，因火治火。刧药以椒目研极细末一二钱，生姜汤调下。气虚不用。又法：萝卜子蒸熟为君，皂角烧灰等分为末，生姜汁炼蜜丸如小豆子大，服五七十丸，噙化止之。
气虚者，用人参、蜜炙黄蘗、麦门冬、地骨之类。
气实人因服黄芪过多而喘者，用三拗汤以泻气。
若喘者，须用阿胶。
若久病气虚而发喘，宜阿胶、人参、五味子补之。
若新病气实而发喘者，宜桑白皮、苦葶苈泻之。
肺以清阳上升之气，居五脏之上，通荣卫，合阴阳，升降往来，无过不及。六淫七情之所感伤，饱食动作，脏气不和，呼吸之息，不得宣畅而为喘急。亦有脾肾俱虚，体弱之人皆能发喘。又或调摄失宜，为风寒暑湿，邪气相干，则肺气胀满，发而为喘。又因痰气皆能令人发喘。治疗之法，当究其源。如感邪气则驱散之，气郁即调顺之，脾肾虚者温理之，又当于各类而求。凡此证脉滑而手足温者生，脉濇而四肢寒者死。
风寒伤者，必上气急，不得卧，喉中有声，或声不出，以三拗汤、华盖散、九宝汤、神秘汤，皆可选用。
若痰喘，以四磨汤或苏子降气汤。
若虚喘，脉微，色青黑，四肢厥，小便多，以《活人书》五味子汤，或四磨汤。治嗽与喘，用五味子为多。但五味有南北，若生津止渴，润肺益肾，治劳嗽，宜用北五味；若风邪在肺，宜用南五味。

　　　哮病治法

哮喘必用薄滋味专主于痰，宜大吐。药中多用甘，不用凉。药须常带表散，此寒包热也。亦有虚而不可吐者。一法用二陈汤加苍朮、黄芩作汤，下小胃丹。看虚实用。

　　证治要诀 【 明?戴思恭】 

　　　哮喘讳治

喘气之病，哮吼如水鸡之声，牵引胷背，气不得息，坐卧不安，此谓嗽而气喘。或宿有此根，如遇寒暄则发，一时暴感，并于嗽药方中加桑白皮，则仍吞养正丹，间进清金丹。风寒喘嗽，宜九宝汤。若干喘不嗽，不分久远近发，宜苏子降气汤，或神秘汤吞养正丹。重则四磨饮或六磨饮吞灵砂丹，或应梦观音散，吞养正丹尤宜。喘而服药不效者，利导之，宜神保丸。大便已溏者，不可用。
不嗽而气自急，有二证，须用分别。有外邪迫肺而气急者，病初得气即急，必兼外证，此谓之喘。若用耗气除邪之药，则元气愈脱，而气愈上奔矣，宜于气急痰证求之。气急而膈间更有刺痛处，宜分气饮。

　　医学纲目 【 明?楼英】 

　　　哮喘证治

凡治喘，正发时无痰，将愈时却吐痰者，乃痰于正发之时，闭塞不通而喘甚，当于其时，开其痰路则易安也。宜单桔梗方之类，及枳壳、(艹舌)蒌实、杏仁、苏叶、前胡等，引出其痰，候痰出喘退，却调其虚实。虚者补以参、芪、归、朮，实者泻以沉香滚痰丸之类是也。
哮喘遇冷则发者，有二证：其一属中外皆寒，治怯乃东垣参苏温肺汤、调中益气加茱萸汤，及紫金丹，刦寒痰者是也。
其二属寒包热，治法乃仲景、丹溪用越婢加半夏汤等发表诸方，及顶于八九月未寒之时，先用大承气汤下其热，至冬寒时无热可包，自不发者是也。
平居则气平和，行动则气促而喘者，亦冲脉之火。予族兄六旬有余，素有喘证，或唾吐血痰，平居时则不喘，稍行动则气促喘急，以黄蘗知母滋肾丸，空心服七八十丸，其证大减。此黄蘗、知母能泄冲脉之火者，如此效也。
凡喘而卧不得，其脉浮，按之虚而濇者为阴虚，去死不远，慎勿下之，下之必死。宜四物加童便、竹沥、青黛、门冬、五味、枳壳、苏叶服之。

　　明医杂着 【 明?王纶】 

　　　喘胀证治

喘与胀二证相同，必皆小便不利。喘则必生胀，胀则必生喘，但要识得标本先后。先喘而后胀者主于肺，先胀而后喘者主于脾。何则？肺金司降，外主皮毛。经曰：肺朝百脉，通调水道，下输膀胱。又曰：膀胱者，州都之官，津液藏焉，气化则能出矣。是小便之行，由于肺气之降下而输化也。若肺受邪而上喘，则失下降之令，故小便渐短，以致水溢皮肤而生胀满焉。此则喘为本而胀为标，治当清金降火为主，而行水次之。脾土恶湿，外主肌肉，土能克水，若脾土受伤，不能制水，则水湿妄行，浸渍肌肉，水既上溢，则邪反侵肺，气不得降而生喘矣。此则胀为本而喘为标，治当实脾行水为主，而清金次之。苟肺证而用燥脾之药则金得燥而喘愈加，脾病而用清金之药则脾得寒而胀愈甚矣。近世治二证，但知实脾行水，而不知分别脾肺二证，予故为发明之。
【 注　按前证若肺中伏热，不能生水而喘且渴者，用黄芩清肺饮以治肺，用五苓散以清小便。若脾肺虚弱，不能通调水道者，宜用补中益气汤以培元气，用六味地黄丸以补肾水。若膏粱厚味，脾肺积热而喘者，宜清胃散以治胃，用滋肾丸以利小便。若心火克肺金而不能生肾水者，用人参平肺散以治肺，用滋阴丸以滋小便。若肾经阴亏虚火烁肺金而小便不生者，用六味地黄丸以补肾水，用补中益气汤以培脾土。若脾气虚弱不能相制而喘者，用补中益气汤以培元气，用六味地黄丸以生肾水。若肝木克脾土，不能相制而喘者，用六君、柴胡、升麻以培元气，六味地黄丸以补肾水。若脾胃虚寒，不能相制而胀者，用八味丸以补脾肺生肾水。若脾肺虚寒不能通调水道而胀者，宜用《金匮》加减肾气丸补脾肺生肾水。若酒色过度，亏损足三阴而致喘胀痰涌，二便不调，或大小便道相牵作痛者，亦宜用此丸，多有生者。】 

　　医学入门 【 明?李梴】 

　　　辨喘

呼吸急促者谓之喘，喉中有响声者谓之哮。虚者气乏身凉，冷痰如冰；实者气壮胸满，身热便鞕。
火证，经曰：诸逆冲上皆属火。虚火宜滋补降气，实火宜清肺泻胃。火炎肺胃喘者，乍进乍退，得食则坠，下稠痰则止。食已入胃，反助火痰上，喘反大作，宜降火清金导痰汤，加芩、连、山栀、杏仁、(艹舌)蒌。如胃有实火，膈上稠痰者，导水丸。
痰喘必有痰声。风痰，千缗汤或合导痰汤。痰气，苏子降气汤、四磨汤。食积痰，宜二母散、神保丸、大萝皂丸。惊忧气郁，喉中辟辟引息，鼻张气喘，呼吸气促，而无痰声者，四七汤、枳桔汤、分气紫苏饮、四磨汤。因服补药喘者，三拗汤。
外感表邪传里，里实不受则气逆上，详见伤寒喘促条。
寻常感冒，风寒相干，肺胀逆而喘者，随时令祛散风喘，金沸草散、麻黄杏仁饮。风喘，加减三拗汤、藿香正气散加五味子、杏仁，或苏沉九宝饮。暑月，香葛汤。热证，小柴胡汤、凉膈散。
水喘者，水气辘辘，有声怔忡，小青龙汤、古葶枣散、白前汤。
水肿，水气胀肺而喘，然喘必生胀，胀必生喘，二证相因，皆小便不利。肺主气，先喘而后胀者，宜清金降火，而行水次之。脾主湿，先胀而后喘者，宜燥脾行水，而清金次之。
阴虚喘者，血虚则阳无所依附而上奔，宜四物汤倍芍药加人参、五味子以收之；有小腹下火起冲上而喘者，宜降心火，补真阴，二物二陈汤加知、蘗、枳壳、黄芩。
久病气短不能接续，似喘非喘者，单人参汤、扶脾生脉散、调中益气汤。劳涉过者，杏参散。饮食热者，葶苈散。痰阻短气者，导痰汤。浊阴在上，清阳陷下，欬喘呕吐者，加味泻白散。
下元虚冷，肾气不得归元者，九味安肾丸、八味丸，甚者黑锡丹以镇坠之。烦躁无脉，身冷神昏者死。
胃虚极则气上逆，抬肩撷肚，生脉散加杏仁、陈皮、白朮，或理中丸加胡椒救之。
仲景云：发汗如油，汗出如珠不流，抬肩撷肚，喘而不休，及胸前高起，脉络散张，手足厥冷，脉散及数者，皆死。但妇人喘病尤亟，产后荣竭，卫气无依，独聚于肺，发喘者，死速。
治法
血虚补血，气虚补气，兼以清金降火，顺气化痰。
喘非风寒乘肺则痰火胀肺。风寒祛散，痰火疏导。但火急甚者，亦不可纯用苦药，宜温以刦之。用椒目五七钱为末，姜汤下。喘止后，因痰治痰，因火治火。诸喘不止者，小萝皂丸、定息饼子、含奇丸、定喘化痰散。久者人参清肺饮倍粟壳濇之。

　　　伤寒喘促

气喘惟有太阳阳明二证：太阳证无汗而喘，宜汗；阳明证汗多而喘，宜下。太阳阳明合病，胷满而喘恶寒者，亦只宜汗而不宜下也。故曰微喘，言表之未解。喘满不恶寒者，当下而痊。又有汗后停水喘者，有汗下后喘者，有阴虚喘息甚急者，返阴丹。脉伏者，加味生脉散。如脉伏汗出发润者，肺绝不治。

　　医宗必读 【 明?李中梓】 

　　　喘病证治

喘者，促促气急，喝喝痰声，张口抬肩，摇身撷肚。短气者，呼吸虽急而不能接续，似喘而无痰声，亦不抬肩，但肺壅而不下。哮者与喘相类，但不似喘开口出气之多，而有呀呷之音。呷者口开，呀者口闭，开口闭口，尽有音声，呷呀二音，合成哮字，以痰结喉间，与气相系，故呷呀作声。三证极当详辨。
按《内经》论喘，其因众多，究不越乎火逆上而气不降也。挟虚者亦有数条，非子母情牵，即仇雠肆虐，害乎肺金之气，使天道不能下济而光明者，孰非火之咎耶？虽然，火则一而虚实则分。丹溪曰：虚火可补，参芪之属；实火可泻，芩连之属。每见世俗一遇喘家，纯行破气，于太过者当矣，于不及者可乎？余尝论此证因虚而死者十九，因实而死者十一。治实者攻之即效，无所难也。治虚者，补之未必即效，须悠久成功，其间转折进退，良非易也。故辨证不可不急，而辨喘证为尤急也。巢氏、严氏止言实热，独王海藏云：肺气果盛则清肃下行，岂复为喘？皆以火烁真气，气衰而喘。所谓盛者，非肺气也，肺中之火也。斯言高出前古，惜乎但举其端，未能缕悉，请得而详之。气虚而火入于肺者，补气为先，六君子汤、补中益气汤。除虚而火来乘金者，壮水为亟，人味地黄丸。风寒者，解其邪，三拗汤、华盖散。湿气者，利其水，渗湿汤。暑邪者，涤其烦，白虎汤、香薷汤。肺热者，清其上，二冬、二母、甘、桔、栀、芩。痰壅者消之，二陈汤。气郁者疏之，四七汤。饮停者吐之，吐之不愈，木防己汤主之。火实者清之，白虎汤加(艹舌)蒌仁、枳壳、黄芩神效。肺痈而喘，保金化毒，薏仁、甘草节、桔梗、贝母、防风、金银花、橘红、门冬。肺胀而喘，利水散邪。肺胀之状，欬而上气，喘而烦躁，目如脱状，脉浮大者，越婢加半夏汤；脉浮者心下有水，小青龙汤加石膏主之。肾虚火不归经，导龙入海，八味丸主之。肾虚水邪泛溢，逐水下流，金匮肾气丸。别有哮证，似喘而非，呼吸有声，呀呷不已，良由痰火郁于内，风寒束其外，或因坐卧寒湿，或因酸咸过食，或因积火熏蒸，病根深久，难以卒除，避风寒，节厚味。禁用凉剂，恐风邪难解；禁用热剂，恐痰火易升。理气疏风，勿忘根本，为善治也。宜苏子、枳壳、桔梗、防风、半夏、(艹舌)蒌、茯苓、甘草。如冬月风甚加麻黄，夏月痰多加石膏，挟寒者多用生姜。哮证发于冬初者多先于八九月未寒之时，用大承气下其热，至冬寒时无热可包，此为妙法。如上诸款，皆其大纲。若五脏六腑，七情六气，何在非致喘之由？须知举一隅即以三隅反，方不愧为明通，可以司人之命矣。
伤寒太阳无汗而喘，太阳阳明合病膈满而喘，俱麻黄汤。邪气壅盛而喘，虽汗而喘不已，宜再发之，麻黄、杏子、石膏。误下太阳利不止，喘而有汗，脉促，葛根黄连黄芩汤。太阳汗后，饮多水停而喘，小青龙去麻黄加杏仁，小腹满加茯苓。太阳下之微喘，表未解也，桂枝汤加厚朴、杏仁。水停心下，肾气乘心，为悸为喘，五苓散。除喘脉伏而逆，理中汤、四逆汤。喘而气促腹满，大柴胡汤。

　　医贯 【 明?赵献可】 

　　　喘论

余按喘与气短有分，则短气是虚，喘是实。然而喘多有不足者，短气间亦有有余者，新病亦有本虚者，不可执论也。
《金匮》云：实喘者，气实肺盛，呼吸不利，肺窍壅塞，若寸沉实，宜泻肺。虚喘者肾虚，先觉呼吸短气，两胁胀满，左尺大而虚，宜补肾。此肾虚证，非新病虚者乎？
邪喘者，由肺受邪，伏于肺中，关窍不通，呼吸不利，若寸浮而紧，此外感也。亦有六部俱伏者，宜发散则身热退而喘定，此郁证人所难知，非短气中之有余乎？论人之五脏皆有上气，而肺为之主，居于上而为五脏之华盖，通荣卫，合阴阳，升降往来，无过不及，何病之有？若为风寒暑湿所侵，则肺气胀满而为喘，呼吸迫促，坐卧不安，或七情内伤，郁而生痰，或脾胃俱虚，不能摄养。一身之痰，皆能令人喘。
真知其风寒也，则用仲景青龙汤。真知其暑也，则用白虎汤。真知其湿也，则用胜湿汤。真知其七情郁结也，则用四磨、四七汤。又有木郁、火郁、土郁、金郁、水郁皆能致喘，治者审之 【 以上俱属有余之证。】 
东垣云：病机云，诸痿喘呕皆属于上。辩云，伤寒家论喘以为火热者，是明有余之邪中于表，寒变为热，心火太旺攻肺，故属于上。又云：膏粱之人，奉养太过，及过爱小儿，亦能积热于上而成喘，宜以甘寒之剂治之。饮食不节，喜怒劳役不时，水谷之寒热，感则害人六腑，皆由中气不足，其(月真)胀腹满，欬喘呕，食不下，宜以大甘辛热之剂治之。《脉经》云：肺盛有余，则欬嗽上气，渴烦心，胸满短气。皆冲脉之火行于胸中而作，系在下焦，非属上也。观东垣之辩，可见起于有余者，病机之邪；杂病者，不足之邪。自是标本判然条析。如遇标病，或汗或吐或下，一药而痰去喘定，奏功如神。粗工以其奏功如神也，执而概施之不足之证，岂不殆哉？楼全善云：凡下痰定喘诸方，施之形实有痰者神效。若虚而脉浮大，按之濇者，不可下之，下之必反剧而死。
经云：诸喘皆属于上。又谓：诸逆冲上皆属于火。故河间叙喘病在于热条下。华佗云：肺气盛为喘。《活人书》云：气有余则喘。后代集证类方，不过遵此而已。独王海藏辩云：气盛当认作气衰，有余当认作不足。肺气果盛与有余，则清肃下行，岂复为喘？以其火入于肺，炎烁真阴，衰与不足而为喘焉。所言盛与有余者，非肺之气也，肺中之火也。海藏之辩，超出前人，发千古之精奥，惜乎起其端，未竟其火之所由来。愚谓火之有余，水之不足也；阳之有余，阴之不足也。凡诸冲逆之火，皆下焦冲任相火出于肝肾者也，故曰冲逆。肾水虚衰，相火偏胜，壮火食气，消铄肺金，乌得而不喘焉？丹溪云：喘有阴虚，自小腹下火起而上，宜四物汤加青黛、竹沥、陈皮，入童便煎服。如挟痰喘者，四物加枳壳、半夏，补阴以化痰。夫谓阴虚发喘，丹溪实发前人之所未发。但如此治法，实流弊于后人。盖阴虚者，肾中之真阴虚也，岂四物阴血之谓乎？其火起者下焦龙雷之火也，岂寒凉所能降乎？其间有有痰者，有无痰者，水挟木火而上也，岂竹沥、枳、半之能化乎？须用六味地黄加门冬、五味大剂煎饮，以壮水之主，则水升火降而喘自定矣。盖缘阴水虚故有火，有火则有痰，有痰则欬嗽，欬嗽之甚则喘，当与前阴虚相火论参看。
又有一等似火而非火，似喘而非喘者，经曰：少阴所谓呕欬上气喘者，阴气在下，阳气在上，诸阳气浮，无所依归，故上气喘也。《黄帝针经》云：胃络不和，喘出于阳明之气逆。阳明之气下行，今逆而上行，故喘。真元耗损，喘出于肾气之上奔，其人平日若无病，但觉气喘，非气喘也，乃气不归元也。规其外证，四肢厥逆面赤，而烦躁恶热，似火非火也，乃命门真元之火，离其宫而不归也。察其脉两寸虽浮大而数，两尺微而无力，或似有而无为辨耳。不知者，以其有火也，少用凉药以清之；以其喘急难禁也，佐以四磨之类以宽之。下咽之后，似觉稍快，少顷依然。岂知宽一分，更耗一分，甚有见其稍快，误认药力欠到，倍进寒凉快气之剂，立见其毙矣。何也？盖阴虚至喘，去死不远矣。幸几希一线，牵带在命门之根，尚尔留连。善治者，能求其绪，而以助元接真镇坠之药，俾其返本归原，或可回生，然亦不可峻骤也。且先以八味丸、安肾丸、养正丹之类煎人参生脉散送下。觉气若稍定，然后以大剂参芪补剂，加破故纸、阿胶、牛膝等以镇于下，又以八味丸加河车为丸。日夜遇饥则吞服方可。然犹未也，须远房帏，绝色欲，经年积月，方可保全。不守此禁，终亦必亡而已。予论至此，可为寒心。聪明男子，当自治未病，毋蹈此危机。
又有一等火郁之证，六脉俱濇，甚至沉伏，四肢悉寒，甚至厥逆拂拂，气促而喘，却似有余而脉不紧数，欲作阴虚而按尺鼓指，知为畜郁已久，阳气拂遏，不能营运于表，以致身冷脉微，而闷乱喘急。当此之时，不可以寒药下之，又不可以热药投之。惟逍遥散加茱、连之类，宣散畜热，得汗而愈；愈后乃以六味地黄，养阴和阳方佳。此谓火郁则发之，木郁则达之，即《金匮》所云：六脉沉伏宜发散则热退而喘定是也。经曰：火郁之发，民病少气，治以诸凉。或问喘者多不能卧，何也？《素问》逆调论云：夫不得卧，卧则喘者，水气之客也。夫水者，循津液而流也。肾者水脏，主津液主卧与喘也。东垣云：病人不得卧，卧则喘者，水气逆行乘于肺，肺得水而浮，使气不得流通也。仲景云：短气皆属饮。
已上详论阴虚发喘之证治。若阳虚致喘，东垣已详尽矣；外感发喘，仲景已详尽矣。兹为补天立论，故加意于八味、六味云。

　　景岳全书 【 明?张介宾】 

　　　论证

气喘之病，最为危候，治失其要，鲜不误人。欲辨之者，亦惟二证而已。所谓二证者，一曰实喘，一曰虚喘也。此二证相反，不可混也。然则何以辨之？盖实喘者有邪，邪气实也；虚喘者无邪，元气虚也。实喘者，气长而有余；虚喘者，气短而不续。实喘者，胷胀气粗，声高息涌，膨膨然若不能容，惟呼出为快也；虚喘慌张气怯，声低息短，皇皇然若气欲断，提之若不能升，吞之若不相及，劳动则甚而惟急促似喘，但得引长一息为快也。此其一为真喘，一为似喘。真喘者其责在肺，似喘者其责在肾。何也？盖肺为气之主，肾为气之根，肺主皮毛而居上焦，故邪气犯之，则上焦气壅而为喘。气之壅滞者，宜清宜破也。肾主精髓而在下焦，若真阴亏损，精不化气，则下不上交而为促。促者断之基也。气既短促，而再加消散，如压卵矣。且气盛有邪之脉，必滑数有力；而气虚无邪之脉，必微弱无神，此脉候之有不同也。其有外见浮洪，或芤大至极，而稍按即无者，此正无根之脉也。或往来弦甚而极大极数，全无和缓者，此正胃气之败也，俱为大虚之候。但脉之微弱者，其真虚易知，而脉之浮空弦搏者，其假实难辨。然而轻重之分，亦惟于此而可察矣。盖其微弱者，犹顺而易医，浮空者最险而多变。若弦强之甚，则为真脏已见，不可为也。

　　　论治

凡虚喘之证，无非由气虚耳。气虚之喘，十居七八，但察其外无风邪，内无实热而喘者，即皆虚喘之证。若脾肺气虚者，不过在中上二焦，化源未亏，其病犹浅。若肝肾气虚，则病出下焦，而本末俱病，其病则深，此当速救其根，以接助真气，庶可回生也。其有病久而加以喘者，或久服消痰散气等剂而反加喘者，或上为喘欬而下为泄泻者，或妇人产后亡血过多则营气暴竭，孤阳无依而为喘者，此名孤阳绝阴，剥极之候，已为难治，更毋蹈剥肤之戒也。
虚喘证，其人别无风寒欬嗽等疾，而忽见气短似喘，或但经微劳，或饥时即见喘促，或于精泄之后，或于大汗之后，或于大小便之后，或大病之后，或妇人月期之后，而喘促愈甚，或气道噎塞，上下若不相续，势剧垂危者，但察其表里无邪，脉息微弱无力，而诸病若此，悉宜以贞元饮主之，加减如本方，其效如神。此外如小营煎、大营煎、大补元煎之类，俱可择用。经曰：肝苦急，急食甘以缓之，即此之类。若大便溏泄，兼下寒者，宜右归饮、右归丸、圣朮煎之类主之。脾肺气虚，上焦微热微渴而作喘者，宜生脉散主之。或但以气虚而无热者，惟独参汤为宜。若火烁肺金，上焦热甚，烦渴多汗，气虚作喘者，宜人参白虎汤主之。若火在阴分，宜玉女煎主之。然惟夏月或有此证，若阴虚自小腹火气上冲而喘者，宜补阴降火，以六味地黄汤加黄蘗、知母之类主之。
水病为喘者，以肾邪干肺也。然水不能化，而子病及母，使非精气之败，何以至此？此其虚者十九而间乎虚中挟实，则或有之耳。故凡治水喘者，不宜妄用攻击之药，当求肿胀门诸法治之，肿退而喘自定。古法治心下有水气，上乘于肺，喘而不得卧者，以直指神秘汤主之。但此汤性用多主气分，若水因气滞者，用之则可。若水因气虚者，当以加减金匮肾气汤主之。老弱人久病气虚发喘者，但当以养肺为主。凡阴盛者，宜温养之，如人参、当归、姜、桂、甘草，或加以芪朮之属。阳胜者宜滋养之，如人参、熟地、麦冬、阿胶、五味子、梨浆、牛乳之属。
关格之证为喘者，如六节脏象论曰：人迎四盛已上为格阳，寸口四盛已上为关阴，人迎与寸口俱盛四倍以上为关格。此关格之证，以脉言不以病言也。今人之患此者颇多，而人多不知。且近时察脉者，不论人迎惟在寸口，但其两手之脉，浮弦至极大至四倍以上者，便是此证，其病必虚里跳动而气喘不已，此之喘状，多无欬嗽，但觉胸膈舂舂，似胀非胀，似短非短，微劳则喘甚，多言亦喘甚，甚至通身振振，慌张不宁，此必情欲伤阴，以致元气无根，孤阳离剧之候也，多不可治。
凡病喘促，但察其脉息微弱细濇者，必阴中之阳虚也。或浮大弦芤，按之空虚者，必阳中之阴虚也。大凡喘息不得卧，而脉见如此者，皆元气大虚，去死不远之候。若妄加消伐，必增剧而危。若用苦寒或攻下之，无不即死。
实喘之证，以邪实在肺也。肺之实邪，非风寒则火邪耳。盖风寒之邪，必受自皮毛，所以入肺而为喘。火之炽盛，金必受伤，故亦以病肺而为喘。治风寒之实喘，宜以温散；治火热之实喘，宜以寒凉。又有痰喘之说，前人皆曰治痰，不知痰岂能喘，而必有所以生痰者，此当求其本而治之。凡风寒外感，邪实于肺，而欬喘并作者，宜六安煎加细辛或苏叶主之。若冬月风寒感甚者，于本方加麻黄亦可，或用小青龙汤、华盖散、三拗汤之类主之。外有风寒，内兼微火而喘者，宜黄芩半夏汤主之。兼阳明火盛而以寒包热者，宜凉而兼散，以大青龙汤或五虎汤、赵婢加半夏汤之类主之。外无风寒。而惟火盛作喘，或虽有微寒而所重在火者，宜桑白皮汤或抽薪饮之类主之。
痰盛作喘者，虽宜治痰，如二陈汤、六安煎、导痰汤、千缗汤、滚痰丸、抱龙丸之类，皆可治实痰之喘也。六君子汤、金水六君煎之类，皆可治虚痰之喘也。然痰之为病，亦惟为病之标耳，犹必有生痰之本。故凡痰因火动者，必须先治其火；痰因寒生者，必须先去其寒。至于或因气逆，或因风邪，或因湿滞，或因脾肾虚弱，有一于此，皆能生痰。使欲治痰而不治其所以痰，则痰终不能治，而喘何以愈哉？
气分受邪，上焦气实作喘，或怒气郁结伤肝，而人壮力强，胀满脉实者，但破其气而喘自愈，宜廓清饮、四疮饮、四七汤、萝卜子汤、苏子降气汤之类主之。或阳明气秘不通而胀满者，可微利之。

　　　哮证治

喘有夙根，通寒即发，或遇劳即发者，亦名哮喘。未发时以扶正气为主，既发时以攻邪气为主。扶正气者，须辨阴阳。除虚者补其阴，阳虚者补其阳。攻邪气须分微甚，或散其风，或温其寒，或清其痰火。然发久者气无不虚，故于消散中宜酌加温补，或于温补中宜量加消散。此等证候，当惓惓以元气为念，必使元气渐充，庶可望其渐愈。若攻之太过，未有不致日甚而危者。

　　石室秘箓 【 清?陈士铎】 

　　　喘病治法

急治者，不可须臾缓也。如人忽感风邪，寒入乎肺经，以致一时喘急，抬肩大喘，气逆痰吐不出，又不能卧是也。方用柴胡，当归、黄芩、甘草、半夏、射干各一钱，桔梗、麦冬、茯苓各二钱，水煎服。此方妙在用柴胡、射干、桔梗以舒发肺金之气，用半夏以祛痰，用黄芩以去火。盖外感寒邪，则内必变为热证，今用黄芩以清解之。然徒用黄芩，虽曰清火，转足以抑遏其火气，妙在用桔梗、射干、柴胡一派辛散之品，转足以消火灭邪，此急治之一法。
凡人有气喘不得卧，吐痰如泉涌者，舌不燥而喘不甚，一卧则喘，如此非外感之风邪，乃肾中之寒气也。盖肾中无火，则水无所养，乃上泛而为痰，将胃中之水，尽助其汹涌之势，而不可止遏矣。法当用六味丸汤加附子、肉桂大剂饮之，则肾宫火热，而水有所归，水既归宫，喘逆之气，亦下安而可卧。盖人之卧，必得肾气与肺气相交，而后河车之路，平安无奔逆也。方中补其肾火，何以安然能卧？不知肾为肺之子，子安则母亦宁。肺金之气，可归于肾宫，以养其耗散之气矣，此所以补肾火，正所以养肺金也。况六味丸全是补肾水之神剂乎？水火同补，而肺金更安，肺肾相安，有不卧之而甚适者乎？
喘证不同，有虚喘，有实喘。实喘看其证若重而实轻，用黄芩二钱，麦冬三钱，甘草五分，柴胡、苏叶、山豆根、半夏、乌药各一钱，水煎服，一剂喘止，不必再服也。然实证之喘气太急，喉必作声，肩必抬起，非若虚喘气少急而喉无声，肩不抬也。虚喘乃肾气大虚，而脾气又复将绝，故奔冲而上，欲绝尚未绝也。方用救绝止喘汤，人参、熟地各一两，山茱萸、白芥子各三钱，麦冬五钱，五味子、牛膝各一钱，水煎服。一剂轻，二剂喘止，十剂全愈。此病实死证也，幸几微之气，留连于上下之间，若用凉药以平火，是速其亡也。然用桂附以补火，亦速其亡。盖气将绝之时，宜缓续而不宜骤续，譬如炉中火绝，止存星星之火，宜用薪炭引之。若遽投之以硫黄之类，反灭其火矣。更以寒凉之物动之，鲜有生气矣。方中妙在一派补肾补肺之药，与人参同用，则直入于至阴之中而生其气，肾气生而肺气亦生，自能接续于无何有之乡。况人参又上生肺以助肾之母，子母相生，更能救绝也。

古今图书集成医部全录卷二百八十四

　哮喘门

　　方

越婢加半夏汤 【 仲景，下同】 　治哮喘。
麻黄六两　石膏　半夏各半斤　甘草一两　生姜三两　大枣十五枚
右六味，以水六升，先煮麻黄，去上沫，内诸药，煮取三升，分温三服。

小青龙汤　治水气发喘尤捷。
麻黄去节　芍药　甘草炙　肉桂　干姜炮　细辛各三两　五味二两　半夏泡七次，二两半
右(口父)咀，每三钱，煎七分，食后服。

小青龙加石膏汤　治哮喘。
石膏二两　麻黄　芍药　桂枝　细辛　甘草　干姜各三钱　五味子　半夏各半升
右九味，以水一斗，先煎麻黄，去上沫，内诸药，煮取三升，强人服一升，羸者减之，日三服。小儿服四合

平气散 【 东垣，下同】 　治喘。
白牵牛二两，半生半炒，取头末一半　青皮去白　鸡心槟榔各三钱　陈皮去白，半两　大黄七钱
右为细末，每服三钱，生姜汤一盏调下，无时。《内经》曰：肺苦气上逆，急食苦以泻之，白牵牛苦寒，泻气分湿热，上攻喘满，故以为君。陈皮苦温。体轻浮，理肺气；青皮苦辛平，散肺中滞气，故以为臣。槟榔辛温，性沉重，下痰降气；大黄苦寒，荡涤满实，故以为使也。

木防己汤 【 仲景，下同】 　治喘。
木防己三两　石膏鸡子大一块　桂枝二两　人参四两
右四味，以水六升，煎取二升，分温再服。

木防己加茯苓芒硝汤　治喘。
木防己　桂枝各二两　人参　茯苓各四钱　芒硝三合
右五味，以水六升，煮取二升，去滓，内芒硝再微煎，分温再服，微利则愈。

葶苈大枣泻肺汤　治肺痈，胸膈胀满，上气喘急，身面目俱浮肿，鼻塞声重，不知香臭。
葶苈不以多少，炒令黄
右件细研，丸如弹子大。水三盏，枣十枚，煎一盏，去枣入药，煎七分，食后服。法令先投小青龙汤三服，乃进此药，即《济生》葶苈散，汤使不同。《济生》方：炒甜葶苈、桔梗、(艹舌)蒌子、薏苡仁、升麻、桑皮、葛根各一两，炙甘草半两。

千缗汤 【 《妇人大全》】 　治喘急有风痰者。
半夏七个，炮制，四片破之　皂角去皮弦子　甘草炙，各一寸　生姜如指大
右以水一碗，煮去半，顿服。一方无甘草，但用半夏末一两，皂角半两，生姜七片，同入纱袋中。水三升，煎至一盏五分，以手揉洗取清汁，分作三服，并服二服，效。

半夏丸 【 《保命集》】 　治因伤风而痰作喘逆，兀兀欲吐，恶心欲倒。
半夏一两　槟榔　雄黄各三钱
右为细末，姜汁蒸饼为丸如桐子大。每服三五十丸，姜汤下。小儿丸如米大。

定喘饼子 【 《宝鉴》】 
芫花酢浸一宿炒　桑白皮炒　吴茱萸炒　马兜铃　陈皮去白，各一两　寒食面三两　白牵牛三两，半生半炒，取头末二两
右为末，和匀滴水，丸如樱桃大，捏饼子，取热灰半碗，在碗内同炒饼子热，每夜服一饼嚼烂，煎马兜铃汤下。如患人心头不快，加上一饼或二饼，至微明利下，神效。妇人有胎者，不可服。

麦门冬汤 【 仲景】 　治虚喘。
麦冬七升　半夏一升　人参四两　甘草二两　粳米三合　大枣十二枚
右六味，以水一斗二升，煎取六升，温服一升，日三，夜一服。

人参平肺散 【 东垣】 　治肺受热而喘。
桑白皮炒，二钱　知母一钱半　甘草炙　茯苓　人参　地骨皮　天门冬去心，各一钱　青皮　陈皮各六分　五味子三十粒，搥碎
水二钟，生姜五片，煎一钟，食远温服。如热甚，加黄芩、薄荷叶各一钱。

加减泻白散 【 《发明》】 　治阴气在下，阳气在上，咳嗽呕吐喘促。
桑白皮一两　茯苓三钱　地骨皮七钱　甘草　陈皮　青皮去白　五味子　人参去芦，各半两
右(口父)咀，每服四钱，水一盏半，入粳米数十粒，同煎温服，食后。

压掌散　治男女哮喘痰嗽。
麻黄去节，二钱半　炙甘草二钱　白果五个，打碎
右，水煎，临卧服。

定喘奇方　治稠痰壅盛，体肥实而喘者。
橘红二两，用明矾五钱同炒香，去矾不用　半夏　杏仁麸炒　(艹舌)蒌仁去油，各一两　炙甘草七钱　黄芩酒拌晒，五钱　皂角去皮弦子，烧存性，三钱
右为末蒸饼，用淡姜汤打糊为丸如菉豆大，每食后白汤送下一钱，日二次。服三五日，大便下稠痰而愈。虚弱人每服七分。

人参定喘汤　治肺气上逆喘，喉中有声，坐卧不安，胸膈紧痛，及治肺感寒邪咳嗽声重。
人参　麻黄去节　阿胶蛤粉炒　半夏曲　五味子　罂粟壳去蒂蜜炙　甘草各一钱　桑白皮二钱
右作一服，用水二钟，姜三片，煎至一钟，食后服。

团参散　治肺气不利，咳嗽上喘。
紫团参　紫菀茸各三钱　(艹款)冬花二钱
右作一服，水二钟，乌梅一枚，煎一钟，食远服。

五味子汤　治喘促，脉伏而数者。
五味子二钱　人参　麦门冬　杏仁去皮尖　橘皮去白，各二钱半
右作一服，用水二钟，姜三片，红枣三枚，煎至一钟，去滓，不拘时温服。

九宝汤　治经年喘嗽通用。
麻黄去节　陈皮　桂枝　紫苏　桑皮炒　杏仁去皮尖并双仁炒　大腹皮　薄荷叶　甘草炙，各一钱六分
右作二服，每服用水二盏，生姜五片，乌梅一枚，食远煎服。

皱肺丸　治喘
(艹款)冬花　知母　秦艽　百部　紫菀茸　贝母　阿胶　糯米炒各一两　杏仁去皮尖别研，四两
右为末，将羊肺一具，先以水灌洗，看容得水多少，即以许水更添些，煎杏仁令沸，滤过灌入肺中，系定，以糯米泔煎熟，研细成膏，搜和前药末，杵数千下，丸桐子大。每五十丸，食前用桑白皮煎汤下。

经验秘方 【 《正传》】 　治远年喘息。
桑木内蠹虫粪一升，炒　杏仁不去皮尖炒　萝卜子炒，各半斤　甘草二两，生
右共为极细末，汤浸蒸饼为丸如梧桐子大。每服五七十丸，淡姜汤送下。

三因神秘汤 【 《发明》】 　治喘不得卧。
苏叶　橘红　生姜　桑白皮炒　人参各五钱　白茯苓　木香各三钱
右(口父)咀，以水三升，煎至一升，去滓大温，分三服。一本只陈皮、桔梗、紫苏各钱半，人参一钱，五味子十五粒。

桂苓五味甘草汤 【 仲景】 　治喘。
桂枝　茯苓各四两　甘草炙，三两　五味子半升
右四味，以水八升，煎取三升，分三温服。

真应散 【 《三因方》】 　治远年喘急，不能眠，百药不效者。
白石英四两通明者，以生绢袋盛，用雄猪肚一具，将前项药入内，缝定煮熟，取药出，再换猪肚一具，如前法煮三次，煮了取药出，晒干用研
右为末，以官局(艹款)冬花散二钱，入药末二钱，再加桑白皮二寸，生姜三片，枣子一枚，水一盏半，煎至七分，通口服。猪肚亦可食，只不得用酢酱盐椒姜等调和。(艹款)冬花散方，用(艹款)冬花一钱，贝母、知母、桑叶、杏仁、半夏、阿胶、甘草各二钱，麻黄去节四钱，为粗末是也。

简易黄丸子　消痰定喘，及齁(鼻合)。
雄黄细研　雌黄细研，各一钱　山栀仁七枚　菉豆四十九粒　明砒一字，研细，并生用
右为末，稀糊丸菉豆大，每服一二丸，薄荷茶清冷下，临卧服。

清金丹　治食积痰壅，哮喘咳嗽，遇厚味发者用之。
萝卜子淘净蒸晒为末，一两　牙皂角烧存性，三钱
右以生姜汁浸，蒸饼丸如小菉豆大。每服三五十丸，咽下。劫喘，以姜汁炼蜜丸如梧子大。每服七八十丸，噙下止之。
又方　治远年近日，哮喘痰嗽。
蝉退去足　轻粉研　马兜铃各一两　雄黄生　五灵脂生　杏仁去皮尖并双仁　砒生。各五钱　淡豆豉四十九粒
右为末，用生姜葶苈自然汁，合轻粉诸药，为丸小弹子大。每服一丸，细嚼，临卧姜汤下。

治齁嗽方
苏子二钱　麻黄去节　(艹款)冬花　桑叶蜜炙　半夏各三钱　杏仁去皮尖　甘草各一钱半　白菓二十一枚，去壳衣炒黄色
水三钟，不用生姜，煎二钟，徐徐频服。

定喘汤　止一切喘。
白菓二十一枚，去壳切碎，炒黄色　甘草一钱　苏子二钱　麻黄去节　(艹款)冬花　桑皮蜜炙　法制半夏如无以甘草汤泡七次，去皮用，各三钱　杏仁　黄芩炒，各一钱
水三钟，煎二钟，分二服，不用姜，徐徐服，无时。

见晛丸　治伤咸冷饮食而哮喘者。
姜黄　三棱　荜澄茄　陈皮　良姜　人参　蓬朮各等分
右为细末，用萝卜浸煮烂研细，将汁面糊丸如桐子大，萝卜子汤下。

加味三拗汤 【 《得效方》】 　治寒喘。
麻黄二钱　陈皮一钱半　桂皮一钱　杏仁　五味子各一钱二分　甘草五分
右剉，作一贴，姜三片，水煎服。

九味理中汤 【 《回春》】 　治寒喘。寒喘者，手足冷，脉沉细也。
缩砂研　干姜炮　苏子　厚朴　桂皮　陈皮　甘草炙，各一钱　沉香　木香各五分，并水磨汁
右剉，作一贴，姜三片，水煎，入沉香木香汁调服。

五虎汤 【 《医鉴》】 　治伤寒喘急。
麻黄三钱　石膏五钱　杏仁二钱　甘草一钱　细茶一撮　桑白皮一钱半
右剉，作一贴，入姜三片，葱白一茎，水煎服。

止喘丸 【 《类聚》】 　治冷喘。
荜茇　胡椒　人参　胡桃肉各等分
右为末，蜜和每两作三十丸。每一丸，细嚼，温水下。

千缗导痰汤 【 《医鉴》】 　治痰喘不能卧，一服即安。
半夏七枚，炮切作四片　南星　陈皮　赤茯苓　枳壳各一钱　牙皂角　甘草各一寸，井炙
右剉，作一贴，入生姜五片，水煎服。

加减三奇汤 【 东垣】 　治欬喘上气，痰涎不利。
半夏二钱　桔梗　陈皮　青皮　人参　杏仁　桑白皮　紫苏叶　五味子各一钱　甘草五分
右剉，作一贴，入姜三片，水煎服。

贝母散 【 《入门》】 　治痰喘。
知母　贝母各一两　巴豆十粒，取霜
右为末，每服一字，姜三片，临卧细嚼，白汤下，便合口睡，其喘即定。

平肺散 【 丹溪，下同】 　治喘嗽痰盛，寒热往来，咽干口燥。
陈皮一钱　半夏　罂粟壳　薄荷　紫苏叶　乌梅肉　紫菀茸　知母　桑白皮　五味子　杏仁　桔梗各七分　甘草五分
右剉，作一贴，姜三片，水煎服。

紫苏半夏汤　治喘嗽痰盛，寒热往来。
桑白皮二钱　杏仁一钱半　半夏　紫苏叶　陈皮　五味子　紫菀各一钱
右剉，作一贴，姜三片，水煎服。

定喘化痰汤　治欬嗽痰喘。
陈皮　杏仁各二钱　半夏　南星并制，各钱半　五味子　甘草各八分　(艹款)冬花　人参各七分
右剉，作一贴，姜五片，水煎服。

润肺膏　治同上。
紫菀　杏仁　脂冬花　胡桃肉各一两　麻黄　桔梗　诃子　细辛各五钱　枯白矾一钱　清油八两　生姜二两，取汁　蜜一斤
右先将油炼熟，次入蜜炼，去沫，却下药末搅匀，每服二三匙，白汤调下，临卧时服。

苏子导痰降气汤　治痰喘上气。
苏子二钱　半夏制　当归各一钱半　南星制　陈皮各一钱　甘草五分　前胡　厚朴　枳实　赤茯苓各七分
右剉，作一贴，姜三片，枣二枚，水煎服。

大萝皂丸 【 《入门》】 　治气喘痰喘，风痰食痰，酒痰面毒等证。
萝卜子炒，二两　皂角烧存性，一两　南星制　半夏制　杏仁　(艹舌)蒌仁　香附便制　青黛　陈皮各五钱
右为末，神曲糊和丸梧子大。姜汤吞下六七十丸。

祛痰丸 【 丹溪】 　治风痰喘嗽。
人参　木香　天麻　陈皮　青皮　赤茯苓　白朮各一两　牙皂角去皮弦子，九钱　槐角子　半夏各七钱半
右为末，姜汁糊和丸梧子大。每五七十丸，温酒或姜汤吞下。

四磨汤 【 东垣】 　治七情郁结，上气喘急。
人参　槟榔　沉香　乌药各等分
右，浓磨水取七分盏，煎三五沸，微温服，不拘时。加木香、枳壳等分，名六磨汤，治证同。

清金汤 【 《纲目》】 　治欬嗽喘急，胷满逆气，坐卧不安。
陈皮　赤茯苓　杏仁　阿胶珠　五味子　桑白皮　薏苡仁　紫苏叶　百合　贝母　半夏曲　(艹款)冬花各七分　罂粟壳　人参　甘草各三分
右剉，作一贴，入姜三片，枣二枚，乌梅一个，同煎服。

定肺汤 【 《直指方》】 　治上气喘嗽。
紫菀茸　五味子　橘皮　苏子　杏仁去皮尖　桑白皮　半夏　枳壳　甘草各一钱
右剉，作一贴，入姜五片，紫苏五叶，水煎服。

杏苏饮 【 丹溪】 　治上气喘嗽浮肿。
紫苏叶二钱　紫菀　甘草各一钱　陈皮　桔梗　麻黄　桑白皮　阿胶珠各十分半　五味子　大腹皮　乌梅肉　杏仁各五分
右剉，作一贴，入姜三片，水煎服。

加味四君子汤 【 《回春》】 　治气喘。
人参　白朮各一钱三分　甘草一钱　赤茯苓　陈皮　厚朴　缩砂仁　苏子　桑白皮各六分　当归八分　木香　沉香各五分，二味并磨取汁
右剉，作一贴，姜三片，枣二枚，水煎，和二香汁服。

双玉散河间　治热喘痰涌如泉。
寒水石　石膏各等分
右为细末。每取三钱，人参汤调下。

加味生脉散 【 《入门》】 　治脉浮喘促，手足厥逆，用此救之。
五味三钱　人参　麦冬　杏仁　陈皮各二钱
右剉，作一贴，入姜三片，枣二枚，水煎服。气虚喘盛者，单人参汤频服之。喘定者生，不定者死。或元气素虚，伤寒汗下后，气短气促气喘，目反脉微，精神困怠者危，以此救之。

泻火清肺汤 【 《回春》】 　治火喘。
片芩一钱　枳实　栀子　桑白皮　麦门冬　沉香五分，水磨取汁　朱砂五分，水飞　陈皮　杏仁　赤茯苓　苏子　贝母各八分
右剉，作一贴，水煎，入沉香汁、朱砂末、竹沥调服。

神秘汤 【 《纲目》，下同】 　治上气喘急，不得卧，卧则喘者。水气逆行，上乘于肺，肺得水而浮，使气不得流通，其脉沉大，宜服此。
紫苏叶　橘红　桑白皮各一钱半　赤茯苓　人参　半夏各一钱　木香五分
右剉，作一贴，入生姜五片，水煎服，日二。

平肺汤 【 《直指方》】 　肺与肾，皆以至阴积水，喘急欬嗽，盖水乘之也。
葶苈子炒二钱　桑白皮炒　桔梗　枳壳　半夏　苏叶各一钱　麻黄七分半　甘草五分
右剉，作一贴，入姜五片，水煎服。

单人参汤 【 《入门》】 　治气虚喘急。
人参一两
右剉，水煎，频服之。

小萝皂丸 【 《纲目》】 　治久喘最妙。
萝卜子蒸，二两　皂角煅，五钱　(艹舌)蒌仁研　南星以白矾水浸晒　海粉各一两
右为末，姜汁入蜜和匀，捣作丸，樱桃大，合化咽下。

紫金丹 【 《本事方》】 　治多年肺气喘急哮嗽，夕不得卧。
淡豆豉好者二钱，用水略润少时，以纸挹干，研膏，砒水飞，半钱
右用豉膏子和砒同杵极匀，如麻子大。每服五丸至十丸，量大小与之。并用腊茶清极冷吞下，临卧以知为度。

紫金丹 【 《入门》】 　治哮喘不得卧，须三年后者可服。
砒末一钱　淡豆豉捣烂，一两　精猪血细切，四两　三味拌和，分作三分，用纸筋泥包裹，烘令泥干，却用炭火煅青烟出尽为度，于地上一宿，出火毒，取为末，汤浸蒸饼和丸菉豆大。食后冷茶清下。大人二十丸，小儿七丸。忌一应醎物汤水之类。

紫金丹 【 《回春》】 　凡遇天气欲作雨，便发齁喘，甚至坐卧不得，饮食不进，此乃肺窍中积有冷痰，乘天阴寒气，从背口鼻而入，则肺胀作声。此病有苦至终身者，亦有子母相传者，每发即服，不过七八次，觉痰腥臭，吐出白色，是绝其根本也。
白砒一钱，生用另研　白矾煅枯，三钱，另研　淡豆豉一两，水润去皮蒸研如泥
右末和合，捻作丸如菉豆大。冷茶送下五丸，甚者九丸，以不喘为愈，不必多服。久久服之，奏效必矣。

夺命丹 【 丹溪】 　治齁(鼻合)喘嗽上气。
砒一钱　白矾二钱　白附子三钱　南星四钱　半夏五钱
右先将砒矾于石器内火煅红，出火黄色为度，切不可犯铁器，却入余药末和匀，姜汁面糊和丸如黍米大，朱砂为衣。每服七丸，小儿三丸，井水吞下。忌食热毒物。此方治痰喘刧剂也。病安之后，即用知母茯苓汤、人参五味散、宁肺汤以补虚可也。

立定散 【 《医鉴》，下同】 　治哮喘秘方。
大皂角一个，劈开去子，入巴豆肉，铁线扎紧，炙焦黄色末，每一钱，用半夏、杏仁各一钱，香油煮黄
右为细末，每柿饼一枚，入一钱，细嚼服之，温水下。

大百劳散 【 河间，下同】 　治一切劳疾肌劣，喘息不卧，痰涎不食。
蛤蚧一对，蜜炙　鳖甲一个，去裙酢炙　附子　人参　柴胡　干姜　白茯苓　白朮　茴香　青皮去白　杏仁去皮尖　知母　贝母　官桂　甘草炙　半夏生姜制　苍朮汤浸，各一两　苏木　龙胆草各半两
右为末，每服二钱，水一盏，用生姜三片、枣二枚、乌梅二枚同煎，空心稍热服。有汗加小麦二十粒。不用铁煎。

小百劳散　治劳喘嗽不已，自汗者。
御米壳不拘多少炒
右为末，每服二钱，入乌梅同煎，水一盏温服。食后有汗，加小麦三十粒，同煎温服。

内金丸 【 《良方》】 　治哮喘。
鸡内金二十一个　信石二钱半　黄丹半两
右各研细，露星七宿，再入白牵牛末半两、葶苈末半两、半夏末二钱半，共研匀，用蒸枣肉为丸如麻子大，露星二宿，以朱砂末为衣。每服七丸，临睡用冷茶清送下。

喘息方 【 《千金方》，下同】 　治肺实热，胷凭仰息，泄气除热。
石膏八两　白前　杏仁各三两　赤蜜七合　橘皮　白朮各五两　枸杞根皮切二升
右七味(口父)咀，以水七升，煮取二升，去滓下蜜，煮三沸，分三服。
又方　治肺热，言音喘息短气，好唾脓血。
生地黄切二升　石膏八两　麻黄五两　升麻　羚羊角　芒硝各三两　杏仁四两　赤蜜一升　淡竹茹鸡子大一枚
右九味(口父)咀，以水七升，煮取二升，去滓下蜜，煮两沸，分三服。

橘皮汤　治肺热气上，欬息奔喘。
橘皮　麻黄各三两　柴胡　干紫苏各三两　宿麦　杏仁各四两　石膏八两
右七味(口父)咀，以水九升，煮麻黄两沸，去沫，下诸药，煮取三升，去滓，分三服。不瘥，与两剂。《删繁》：干紫苏作干蓝。
又方　治肺热喘息，鼻衄血。
羚羊角　元参　射干　鸡苏　芍药　升麻　蘗皮各三两　生地切，二升　栀子仁四两　淡竹茹鸡子大一枚
右十味(口父)咀，以水九升，煮取三升，分三服。须利者，下芒硝三两，更煮三沸。

泻肺散　治酒客劳倦，或出当风，喜怒气舍于肺，面目黄肿，起即头眩，欬嗽喘气，时忽忽欲绝，心下弦急，不能饮食，或吐脓血，胷痛引背，支满欲呕。
五味子　百部各二两半　茯苓　附子　苁蓉　当归　石斛　远志　续断各一两　细辛　甘草各七分　防风　蜀椒　紫菀　桂心　(艹款)冬花　干姜各一两半　桃仁去皮尖，六十枚　杏仁去皮尖，三十枚
右十九味，治下筛，以酒服方寸匕，日三，后稍加至二匕。

麻黄引气汤　治肺劳实气喘，鼻张，面目苦肿。
麻黄　杏仁　生姜　半夏各五分　紫苏四分　白前　细辛　桂心各三分　?橘皮二分　石膏八两　竹叶切，一升
右十一味(口父)咀，以水一斗，煮取三升，去滓，分三服。

厚朴汤　治肺劳风虚冷，痰澼水气，昼夜不得卧，头不得近枕，上气胷满，喘息气絶，此痰水盛溢。
厚朴　麻黄　桂心　黄芩　石膏　大戟　橘皮各二两　枳实　甘草　秦艽　杏仁　白茯苓各三两　细辛一两　半夏制，一升　生姜十两　大枣十五枚
右十六味(口父)咀，以水一斗三升，煮取四升，分五服。

华盖散 【 《济生方》，下同】 　治风寒冷湿之气，伤于肺经，上气喘促，不得睡卧，或声音不出者。
杏仁去皮尖，炒　紫苏子微炒　麻黄去根节　赤茯苓　橘红　桑白皮炙，各一两　甘草冬炙，半两
右为细末，每服二钱，水一盏，煎至七分，食后温服。

二黄丸　治停痰在胃，喘息不通，呼吸欲绝。
雌黄一钱　雄黄一两
右二味，研罗极细，镕黄蜡为丸如弹子大。每服一丸，于夜半时熟煮糯米粥，乘热，以药投在内，搅转和粥吃。

人参胡桃汤　治胷满喘急，不能睡卧。
人参寸许切片　胡桃五个，取肉切片
右件作一服，用水一小盏，生姜五片，煎至七分，去滓临卧温服。

杏仁煎　治久患肺喘，欬嗽不已，睡卧不得，服之即定。
杏仁去皮尖　胡桃肉等分
右研为膏，入炼蜜少许，丸如弹子大。每服一丸或二丸，细嚼，用姜汤咽下，食后及临卧服。

暴喘欲死方 【 《中藏经》】 
大黄一两，湿纸裹煨　牵牛二两，炒
右为末，蜜水调二钱立止。此方治上热痰喘，若肺虚寒胃冷，不可用。

黄芩半夏汤 【 《大旨》，下同】 　专治寒包热，兼治表里。
半夏　枳壳　黄芩酒炒　桔梗　紫苏　麻黄　杏仁　甘草等分
右，水二盏，姜三片，枣一枚，煎八分，食远服。天寒加桂枝。

星半(艹舌)蒌丸　治痰喘。
南星　半夏　(艹舌)蒌仁　香附子　萝卜子炒　橘皮　杏仁　皂角灰
右为末，神曲糊丸梧桐子大。每服六七十丸，姜汤下。

神应丹 【 《医林》，下同】 　治齁哮喘嗽。
菉豆一合　人言一钱
右二味，入沙锅内，水煮豆烂熟，研为糊，焙干再研为末，神曲糊丸麻子大。大人服三十丸，小儿十五丸，七岁以下六七丸，冷茶临卧送下，忌热物一日。此方神效。

大利膈丸　治风痰壅实，喘满欬嗽，风气上攻。
牵牛末二两　青皮　槟榔　皂角炙，去皮弦子　半夏泡，各一两　木香二钱半　槐角炒，五钱
右为末，姜汁糊丸梧桐子大。每服五十丸，食后姜汤下。
又方　治寒包热而喘。
半夏　枳壳炒　桔梗　片芩炒　紫苏　麻黄　杏仁　甘草
右，水煎服。天寒加桂枝。
又方　治痰喘。
南星　半夏　杏仁　(艹舌)蒌子　香附　皂角灰　陈皮去白　萝卜子
右为末，神曲糊丸，每六七十丸，姜汤下。
又方　治痰喘。
萝卜子蒸　皂角各半两　海粉　南星各一两　白矾一钱，姜汁浸晒干
右用(艹舌)蒌仁姜蜜丸，噙化。

三拗汤　治感冒风邪，鼻塞声重，语音不出，欬嗽喘急。
生甘草不去节　杏仁不去皮尖　麻黄不去节
右各等分，每服五钱，水一钟半，姜五片，煎服。

导水丸子和　治胃中有实火，膈上有稠痰，得食则减，食已则喘。
大黄　黄芩各二两　生牵牛另研取头末　滑石各四两
右为细末，滴水丸梧桐子大。每服五十丸，临卧温水下。

大补元煎 【 《景岳全书》，下同】 　治男妇血气大坏，精神失守，喘息危剧等证。
人参少则一二钱，多则一二两　炙甘草一二钱　熟地少则二三钱，多则二三两　当归泄泻者去之　枸杞各二三钱　山茱萸一钱，畏酸者去之山药炒　杜仲各二钱
水一钟半，煎七分，温服或冷服。

右归饮　凡命门之阳衰阴盛而喘息者，宜此方加减主之。
山茱萸一钱　制附子一二三钱　山药炒　枸杞子　杜仲姜制去丝，各二钱　炙甘草　肉桂各一二钱　熟地二三钱或加至一二两
水二钟，煎七分，食远温服。

右归丸　治元阳不足，或先天禀衰，喘息等证。
枸杞微炒　菟丝子制　山药炒　杜仲姜汁炒　鹿胶炒珠，各四两　肉桂二两，渐可加至四两　大熟地八两　当归便溏勿用　山萸肉炒，各三两　制附子自二两渐可加至五六两
右先将熟地蒸烂杵膏，炼蜜为丸如弹子大。每嚼服二三丸，以滚白汤送下，其效尤速。

大营煎　治真阴精血亏损，及妇人经迟血少，腰膝筋骨疼痛，或气血虚寒，心腹疼痛，以致喘息等证。
当归二三钱或五钱　枸杞　杜仲各二钱　熟地三五七钱　炙甘草　肉桂各一二钱　牛膝一钱半
水二钟，煎七分，食远温服。

小营煎　治血少阴虚喘息，此性味平和之方也。
当归　芍药酒炒　山药炒　枸杞各二钱　熟地二三钱　炙甘草一钱
水二钟，煎七分，食远温服。

贞元饮　治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，亏损肝肾，此子午不交，气脱证也。尤为妇人血海常亏者，最多此证。宜急用此饮，以济之挽之，敢云神剂。凡诊此证，脉必微细无神。若微而兼紧，尤为可畏。倘庸众不知，妄云痰逆气滞，用牛黄、苏合及青、陈、枳壳破气等剂，则速其危。
熟地黄七八钱，甚者至一二两　当归二三钱　炙甘草一二三钱
水二钟，煎八分，温服。

金水六君煎　治肺肾虚寒，水泛为痰，或年迈阴虚，血气不足，外受风寒，欬嗽呕恶，多痰喘急等证，神效。
当归　半夏　茯苓各二钱　熟地三五钱　陈皮一钱半　炙甘草一钱
水二钟，生姜三五七片，煎七八分，食远温服。

六安煎　治风寒喘欬，及非风初感，痰滞气逆等证。
陈皮钱半　半夏二三钱　茯苓二钱　杏仁　甘草各一钱　白芥子五七分，老年气弱不用
水一钟半，加生姜三五七片，煎七分，食远服。若寒气盛者，多不易散，宜加北细辛七八分或一钱。

廓清饮　治三焦壅滞喘满，气道不清，小水不利，年力未衰，通身肿胀，或肚腹单胀，气实非水等证。
枳壳二钱　萝卜子生，胀不甚能食者去之　陈皮各一钱　茯苓连皮　泽泻各二三钱　大腹皮一二钱　白芥子五七分或一二钱　厚朴一钱半
水一钟半，煎七分，食远温服。

玉女煎　治水亏火盛，六脉浮洪滑大，少阴不足，阳明有余，烦热干渴，头痛牙疼，喘息失血等证，如神。若大便溏泄者，乃非所宜。
生石膏三五钱　熟地三五钱或一两　知母　牛膝各钱半　麦冬二钱
水一钟半，煎七分，温服或冷服。

　　单方

伤水喘急，因年少饮冷水惊恐所致者：大文钱七文洗净，白梅七个，水一钟，同浸三宿，空心一呷，良久得吐，效。 【 《仁存方》】 

肺虚喘急，连绵不息：生钟乳粉光明者五钱，蜡三两化，和饭甑内蒸熟研，丸梧子大。每温水下一丸。 【 《圣济总录》】 

阳虚气喘，自汗盗汗，气短头运：人参五钱，熟附子一两，分作四服，每贴以生姜十片，流水二盏，煎一盏，食远温服。 【 《济生方》】 

喘急欲绝，上气鸣息者：人参末，汤服方寸匕，日五六服、效。 【 《肘后方》】 

定喘下气，补心肾：神秘散。用白仙茅半两，米泔浸三宿晒炒，团参二钱半，阿胶一两半炒，鸡(月坒)胵一两烧为末，每服二钱，糯米饮空心下，日二。 【 《三因方》】 

肺热气喘：生茅根一握(口父)咀，水二盏，煎一盏，食后温服。甚者三服止。名如神汤。 【 《圣惠方》】 

痰气哮喘：马蹄香焙研，每服二三钱，正发时，淡酢调下，少顷吐出痰涎为验。 【 《普济方》】 

伤寒气喘不止：用赤苏一把，水三升，煮一升，稍稍饮之。 【 《肘后方》】 

肺湿痰喘：甜葶苈炒为末，枣肉丸服。 【 《摘元方》】 

齁喘痰嗽：用九尖蓖麻叶三钱，飞过白矾二钱，以猪肉四两薄批，掺药在内，荷叶裹之，文武火煨熟细嚼，以白汤送下。名九仙散。 【 子和】 

欬嗽痰喘，不问年深日近：用经霜蓖麻叶，经霜桑叶，御米壳蜜炒，各一两为末，蜜丸弹子大，每服一丸，白汤化下，日一服。名无忧丸。 【 《普济方》】 

肺气喘急：马兜铃二两去壳及膜，酥半两，入盌内拌匀，慢火炒干，甘草炙一两为末，每服一钱，水一盏，煎六分，温呷或噙之。 【 《简要济众方》】 

痰喘气急：(艹舌)蒌二个，明矾一枣大，同烧存性研末，以熟萝卜蘸食，药尽病除。 【 《普济方》】 

治喘神秘方：以猪爪甲二枚，烧灰研细，入麝香当门子一枚，同研细，用蜡茶清调下。 【 《良方》，下同】 

定喘化涎：用猪蹄甲四十九个，净洗控干，每甲内半夏、白矾各一字，入罐子内封闭，勿令烟出，火煅赤，去火细研，入麝香，用糯米饮下一钱，小儿服半钱。

远年近日喘嗽：用皂角不蛀者三大茎，刮去黑皮，刀切开去子，每子仓内，入巴豆肉一粒，合就以麻皮缚定，用生姜自然汁和蜜涂令周匝，慢火炙之，又涂又炙，以焦黄为度，劈开去巴豆不用；又以好明矾一两枯过，蓖麻子七粒，生姜汁和蜜再涂炙前皂角三味，同为末；却以杏仁二两去皮尖研成膏，却与前药和匀，每服一钱，用柿子干灸过，候冷点入药内，细嚼，临睡服。忌热毒鱼鲊鲑鮝油面酒米酢煎煿热物。

肺经久受寒邪，喘急初发，则寒从背起，冷如冰霜，渐渐喘促，气不相续，痰涎壅塞，咯吐不出，坐卧不得，莫可支吾，两肩耸竖，曲背努目，困惫欲死，宜服。或未效，再服即愈，其效如神。用鲫鱼重一斤者，不去鳞肠，只于肚下近头处开一空，入信石一钱，令深入在内，却以鱼入竹筒内，外以青蒿盐泥固济候干，火煅竹筒通红，候冷去泥取鱼，去烧不过者研细，入蛤粉三钱，研和得所，丸如菉豆大，朱砂为衣，每服三五丸，临卧用冷沙糖水送下。忌热物。一方正喘急时宜服，不可多过丸数。欲试此药，用猪肺一枚吹胀，入此药数丸于肺脘内，顷刻渐痿，方表其功。

治喘嗽上气，一切肺喘剧甚者，效如神：用蒲颓叶焙碾为细末，米饮调服二钱，上并服取差。气味清香，其实酸濇，夏红可食，核如枣核□类山茱萸，拣叶背白者用，江西谓之卢都子。 【 《中藏经》】 

寒痰齁喘：用野芫荽汁和酒服即住。 【 《集简方》】 

喘急欲绝：用韭汁饮一升效。

久嗽痰喘：用萝卜子炒、杏仁去皮尖炒等分，蒸饼丸麻子大，每服三五十丸，时时津咽。 【 《集成》】 

高年气喘：萝卜子炒研末，蜜丸梧子大，每服五十丸，白汤下。 【 《济生秘览》】 

上气喘急：杏仁、桃仁各半两，去皮尖炒研，水调生面和丸梧子大，每服十丸，姜蜜汤下，微利为度。 【 《圣济总录》】 

喘促浮肿，小便淋漓：用杏仁二两，去皮尖熬研，和米煮粥，空心吃二合妙。 【 《心镜》】 

肺热喘急，寒热往来，欲死不堪服药者：用桃皮、芫花各一升，以水四升，煮取一升，以故布纳汁中，取薄胷口，温四肢，盈数刻即止。 【 《图经》】 

痰喘气急：梨剜空，纳小黑豆令满，留盖合住系定，糠火燥熟，捣作饼，每日食之，效。 【 《摘元》】 

上气喘气，时有欬嗽：茶子、百合等分为末，蜜丸梧子大，每服七丸，新汲水下。 【 《圣惠方》】 

喘嗽齁(鼻合)，不拘大人小儿：用糯米泔少许广茶子，滴入鼻中，令吸入口服之。口咬竹筒，少顷涎出如线，不过二三次绝根，屡验。 【 《经验良方》】 

齁喘痰气：苦丁香三个为末，水调服，吐痰即止。 【 《集验方》】 

上气喘嗽烦热，食即吐逆：用沙糖、姜汁等分相和，慢煎二十沸，每咽半匙，取效。

肺病喘息，喉中水鸡鸣：用肥皂荚两挺，酥炙取肉为末，蜜丸豆大，每服一丸，取微利为度，不利更服，一日一服。 【 《必效方》】 

盐齁痰喘：柏树皮去粗捣汁，和飞面作饼烙熟，早辰与儿吃三四个，待吐下盐涎，乃佳。如不行，热茶催之。 【 《摘元方》】 

痰喘欬嗽：用白蚬壳多年陈者，烧过存性，为极细末，以米饮调服一钱，日三服。 【 《急效方》】 

年深哮喘：鸡子略敲损，浸尿缸中三四日，煮食，能去风痰。 【 《集成》】 

水气喘促，小便涩：用(上沙下牛)牛尿一斗，诃黎皮末半斤，先以铜器熬尿至三升，入末，熬至可丸，丸梧子大。每茶下二十丸，日三服。当下水及恶物为效。 【 《普济方》】 

痰齁发喘：猫头骨烧灰，酒服三钱、便止。 【 《正传》】 

齁哮痰欬：猫粪烧灰，砂糖汤服一钱。 【 《摘要》】 

上气喘急：故锦一寸烧灰，茶服神效。 【 《普济方》】 

刧喘药：好铜青研细，虢丹少许炒转色为末，每服半钱，酢调，空心服。 【 丹溪】 

肺气喘急：用薤白捣汁饮之。 【 《圣惠方》】 

痰喘：用桔梗一两，童便半升，煎四合，去滓温服。

腹胀喘满：用山豆根为末一钱，滚汤调服。

喘嗽：用殭蚕、细茶为末等分，临卧调服。

古今图书集成医部全录卷二百八十五（上）

　哮喘门

　　针灸

《素问》曰：肺病者，喘欬逆气，肩背痛，汗出，尻阴股膝髀腨胻足皆痛，虚则少气不能报息，耳聋嗌干，取其经太阴足太阳之外、厥阴内血者。
肾病者，腹大胫肿，喘欬身重，寝汗出，憎风，取其经少阴太阳血者。
肺热病者，热争则喘欬，痛走胷膺背，不得太息，头痛不堪，汗出而寒。丙丁甚，庚辛大汗。气逆则丙丁死。刺手太阴阳明出血如大豆，立已。
腰痛中热而喘，刺足少阴，刺郄中出血。
邪客于手阳明之络，令人气满，胷中喘息而支胠，胷中热，刺手大指次指爪甲上，去端如韭叶各一痏，左取右，右取左，如食顷已。
《灵枢经》曰：腹中常鸣，气上冲胷，喘不能久立，邪在大肠，刺肓之原、巨虚上廉、三里。
邪在肺，则病皮肤痛，寒热上气，喘汗出，欬动肩背，取之膺中外俞，背三节五脏之旁，以手疾按之快然，乃刺之；取之缺盆中以越之。
气满胷中喘息，取足太阴大指之端，去爪中如韭叶。寒则留之，热则疾之，气下乃止。
中热而喘，取足少阴腘中血络。
腹满，大便不利，腹大，亦上走胷嗌，喘息喝喝然，取足少阴。
振埃者，阳气大逆，上满于胷中，愤(月真)肩息，大气逆上，喘喝坐伏，病恶埃烟，(食訇)不得息，取之天容。取天容者，无过一里。
《甲乙经》曰：头项痛重，暂起僵仆，鼻窒鼽衄，喘息不得通，通天主之。
脑风头痛，恶见风寒，鼽衄鼻窒，喘息不通，承灵主之。
喘逆鼽衄，肩甲内廉痛不可俛仰，(月少)季胁引少腹而痛胀，噫嘻主之。
热病烦心而汗不止，肘挛腋肿，善笑不休，心中痛，目赤黄，小便如血，欲呕，胷中热，苦不乐，太息，喉痹，嗌干喘逆，身热如火，头痛如破，短气胷痛，大陵主之。
气喘热病，衄不止，烦心善悲，腹胀逆息，热气，足胫中寒，不得卧，气满，胷中热，暴泄，仰息，足下寒，中闷，呕吐不欲食饮，隐白主之。
手足寒至节，喘息者死。
足厥喘逆，足下清至膝，涌泉主之。
寒热头痛如破，目痛如脱，喘逆烦满，呕吐流汗，难言，头维主之。
肺气热，呼吸不得卧，上气呕沫，喘，气相追逐，胷满，胁膺急，息难，振栗，脉鼓气膈，胷中有热，支满不嗜食，汗不出，腰脊痛，肺俞主之。
寒热食多，身羸瘦，两胁引痛，心下贲痛，心如悬，下引脐，少腹急痛，热，面急，目(目巟)(目巟)，久喘欬，少气，溺浊赤，肾俞主之。
欬上气喘，暴瘖不能言，及舌下挟缝青脉，颈有大气，喉痹咽中干急，不能息，喉中鸣翕翕、寒热，项肿肩痛，胷满腹皮热，衄，气短哽，心痛隐疹，头痛，面皮赤热，身肉尽不仁，天突主之。
肺系急，胷中痛，恶寒，胷满悒悒然，喜呕胆，胷中热，喘逆，气相追逐，多浊唾，不得息，肩背风汗出，面腹肿，膈中食饐，不下食，喉痹，肩息，肺胀，皮肤骨痛，寒热烦满，中府主之。
欬胁下积聚，喘逆卧不安席，时寒热，期门主之。
胷中彭彭然，甚则交两手而瞀，暴痹喘逆，刺经渠及天府，此谓之大俞。
欬逆上气，咽喉痈肿，呼吸短气，喘息不通，水突主之。
欬逆上气，喘不能言，华盖主之。
欬逆上气，唾喘短气不得息，口不能言，膻中主之。
欬逆上气，喘不得息，呕吐胷满，不得饮食，俞府主之。
欬逆上气，涎出多唾，呼吸哮，坐卧不安，彧中主之。
胷满欬逆，喘不得息，呕吐烦满，不得饮食，神藏主之。
胷胁榰满，欬逆上气，呼吸多喘，浊沫脓血，库房主之。
欬喘不得卧，不得坐，呼吸气索，咽不得，胷中热，云门主之。
胷中满不得息，胁痛骨疼，喘逆上气，呕吐烦心，玉堂主之。
胷胁榰满，膈逆不通，呼吸少气，喘息不得举臂，步郎主之。
胷胁榰满，喘满上气，呼吸肩息，不知食味，气户主之。
腹中肠鸣盈盈然，食不化，胁痛不得卧，烦热中，不嗜食，胷胁榰满，喘息而冲膈，呕，心痛，及伤饱，身黄疾，骨羸瘦，章门主之。
风汗出，身肿喘喝，多睡，恍惚善忘，嗜卧不觉，天府主之。在腋下三寸臂内动脉之中。
消瘅，善喘，气走喉咽而不能言，手足清，溺黄，大便难，嗌中肿痛，吐血，口中热，唾如胶，太溪主之。
欬逆上气，咽喉鸣喝喘息，扶突主之。
欬逆上气，舌干胁痛，心烦肩寒，少气不足以息，腹胀，喘，尺泽主之。
欬逆上气，喘不得息，暴痹内逆，肝肺相传，鼻口出血，身胀，逆息不得卧，天府主之。
厥，四逆，喘气满，风身汗出而清，髋髀中痛，不可得行，足外皮痛，临泣主之。
《千金方》曰：肺风气痿绝，四肢满胀，喘逆胷满，灸肺腧各二壮。肺腧对乳，引绳度之，在第三椎下两旁，相去各一寸五分。
《医学纲目》曰：哮喘取天突，针入向下五分，泻五吸；膻中三分，三呼；璇玑三分，泻三吸；气海腧府一分，沿皮向外一寸半，泻六吸；乳根一分，沿皮向外一寸半，泻一吸。
五膈气喘息不止，取中脘八分，又取期门。凡刺腹部，气虚人内息六七口，下入丹田，闭气刺之。
哮喘，灸刺上穴不愈者，可选用之：膏肓、关元、中脘、三里、百劳、肾腧各灸之，支沟、大陵各刺之。
哮喘诸穴选用之：天容、譩嘻、气舍、扶突、太白，以上刺。魄户、中府、大包、彧中、云门、石门、期门，各灸之。
气喘取乳中，在乳下肋中，针入一分，沿皮向后一寸半泻之。
哮喘取兴隆三寸半。
喘满痰实，口中如胶，取太溪。
气促喘，取天牢。
《古今医统》曰：气喘取璇玑，在天突下一寸；气海，在脐下一寸半。
又法：取膻中，在两乳折中；期门，背中骨节第七椎下穴，灸三壮，立已喘气，神效。

　　导引

《保生秘要》曰：哮喘导引法，用手法于十一椎下脊中穴，掐之六十四度，擦亦如数，兼行后功，喘自然安。
运功：以手摩擦两乳下数遍，后擦背、擦两肩，定心咽津降气，以伏其喘。
气喘导引法：先从中念，次以神定之，再通散四肢手指而出，顾本源为主。

　　医案

《儒门事亲》曰：一人上喘中满，酢心腹胀，时时作声，否气，上下不能宣畅，先用独圣散吐之；吐讫，次用导水丸、禹功散，轻泻三四行；不愈，更以利膈丸泻之，使上下宣通，不能瓮滞。后服平胃散、五苓散、三和散，分理阴阳利水道之药，遂愈。

《丹溪心法》曰：予治一妇人五十余岁，素有痰嗽，忽一日大喘，痰出如泉，身汗如油，脉浮而洪，似命绝之状。予适在彼，速用麦门冬四钱，人参二钱，五味一钱五分，煎服一贴，喘定汗止；三贴后，痰亦渐少。再与前方，内加(艹舌)蒌仁一钱五分，白元、当归、芍药、黄芩各一钱，服二十余贴而安。此实麦门冬、五味、人参之功也。如自汗兼腹满脉沉实而喘者，里实也，宜下之。

一童年一十四岁哮，十日则发一遍，此疾在上焦，不得汗泄，正当九月十月之交，宜温散，与小胃丹愈。

一人六七月喘不得卧，主于肺，用麻黄、石膏各二钱，柴胡、桑白皮、黄芩各一钱，甘草五分，服之一汗而愈。后以人参、五味子、桑白皮、黄芩、甘草遂安。

一人痰多喘急，用白朮、半夏、苍朮、香附子各一两，黄芩、杏仁各半两，姜汁面糊丸服愈。

《卫生宝鉴》曰：己未岁初秋，越三日，奉诏至六盘山，至八月中，霖雨不止，时承上命，治不邻吉歹元帅夫人。年踰五旬，身体肥盛，因饮酒吃潼乳过度，遂病腹胀喘满，声闻舍外，不得安卧，大小便濇滞，气口脉大，两倍于人迎，关脉沉缓而有力。予思雾雨之湿，饮食之热，湿热太盛，上攻于肺，神气躁乱，故为喘满。邪气盛则实，实者宜下之。故制平气散以下之。一服减半，再服喘愈，止有胷膈不利，烦热口干，时时欬嗽，以加减泻白散治之。

真定王君用年一十九岁病积，脐左连胁如覆杯，腹胀如鼓，多青络脉，喘不能卧，时值暑雨，如之自利完谷，日晡潮热，夜有盗汗，以危急来求。予往视之，脉得浮数，按之无力。谓病家曰：凡治积非有毒之剂攻之《医学纲目》曰：有武臣，为寇执，置舟中艎板下，数日得脱，乘饥恣食，良久解衣扪虱，次日遂伤寒自汗而膈不利。一医作伤食而下之，一医作解衣中邪而汗之，杂治数日，渐觉昏困，上喘息高。予诊之曰：太阳下之，表未解微喘者，桂枝加厚朴杏仁汤，此仲景之法也。指令医者急治药，一啜喘定，再啜漐漐汗出，至晚身凉，脉已和矣。医曰：某平生不曾用仲景方，不知其神捷如此。

则不可，今脉虚弱如此，岂敢以常法治之？遂投分渗益胃之剂，数服而清便自调，杂以升降阴阳，进食和气，而腹大减，胃气稍平。间以削剂，不月余良愈。先师尝曰：洁古老人云：养正积自除。譬之满坐皆君子，纵有一小人，自无容地而出。今令真气实，胃气强，积自消矣。洁古之言，岂欺我哉！经云：大积大聚，消其大半而止。满实中有积气，大毒之剂，尚不可过，况虚中有积者乎？此亦治积之一端也。邪正虚实，宜精审焉。

《医学正传》曰：东阳一羽士年五十余，素有喘病，九月间，得发热恶寒证，喘甚，脉洪盛似实，一医作伤寒治，用小柴胡汤加枳壳、陈皮等药。六日后，欲行大承气。一医曰不可，当作伤食治，宜用枳实导滞丸。争不决，召予视之。二医皆曰：脉实气盛，当泻。予为诊后，晓之曰：此火盛之脉，非真实也。观其短气不足以息，当作虚治。用补中益气汤加麦门冬、五味子，入附子三分，煎服二贴，脉收敛，四贴而病轻减，六贴病痊安。

《医宗必读》曰：太学朱宁宇在监时，喘急多痰，可以坐不可以卧，可以俯不可以仰，惶急求治。余曰：两尺独大而软，为上盛下虚。遂以地黄丸一两，用桔梗三钱、枳壳二钱、甘草一钱、半夏一钱，煎汤送下，不数剂而安。

给谏黄健庵中气大虚，发热自汗，喘急。余诊之，脉大而数，按之如无，此内有真寒，外见假热，当以理中汤冷饮。举家无主，不能信从，惟用清火化痰之剂，遂致不起。

方伯叶震瀛夫人喘急痞闷，肌肤如灼，汗出如洗，目不得瞑。余诊之，六脉皆大。正所谓汗出如油，喘而不休，绝证见矣。辞不治，越三日而殁。

社友宋敬夫令爱，中气素虚，食少神倦，至春初忽然喘急，闷绝不知人，手足俱冷，咸谓立毙矣。余曰：气虚极而金不清肃，不能下行，非大剂温补，绝无生理。遂以人参一两，干姜三钱，熟附子三钱，白朮五钱，一服即苏。后服人参七斤余，姜附各二斤，遂全愈不发。

社友孙芳其令爱久嗽而喘，凡顺气化痰，清金降火之剂，几于遍尝，绝不取效。一日喘甚烦躁，余视其目则胀出，鼻则鼓扇，脉则浮而且大，肺胀无疑矣。遂以越婢加半夏汤投之，一剂而减，再剂而愈。余曰：今虽愈，未可恃也，当以参朮补元，助养金气，使清肃令行。竟因循月许，终不调补，再发而不可救药矣。

文学顾明华十年哮嗽，百药无功，诊其两寸，数而濇。余曰：濇者痰火风寒，久久盘踞，根深蒂固矣，须补养月余，行吐下之法。半年之间，凡吐下十次，服补剂百余遂愈；更以补中益气为丸，加鸡子秋石，服年许，永不复发。

《本草纲目》曰：溧阳洪辑幼子病痰喘，凡五昼夜不乳食，医以危告，其妻夜梦观音授方，令服人参胡桃汤。辑急取新罗人参寸许，胡桃肉一枚，煎汤一蚬壳许灌之，喘即定。明日，以汤剥去胡桃皮用之，喘复作，仍连皮用，信宿而瘳。此方不载书册。盖人参定喘，胡桃连皮能敛肺故也。

《薛己医案》曰：一武职体魁梧，素不围垆，不喜热食，行则喘促，自为气实老痰，服碑记丸攻之。其脉洪数，重按全无。余谓命门火衰，脾肺虚寒，与八味丸一服，痰喘稍止，数服全止，遂能亲火喜热饮食。盖碑记丸出自西域人所制者，经云：西域水土刚强，其民不衣而褐荐，华色而脂肥，故邪不能伤其形体。其病生于内，其治宜毒药。由此观之，恐不可慨用也。

职方卢抑斋饮食素少，忽痰壅气喘，头摇目札，扬手掷足，难以候脉，视其面色，黄中见青，此肝木乘脾土，如小儿慢惊之证。先用六君、柴胡、升麻而安，以补中益气加半夏而痊。

一儒者体肥，仲夏患痰喘，用二陈、芩、连、桔梗。痰喘益甚，如桑皮、杏仁、(艹舌)蒌；盗汗气促，加贝母、枳壳。不时发热，饮食渐减，脉大而无力，余以为脾肺虚寒，用八味地黄丸以补土母，用补中益气汤以接中气而愈。

古今图书集成医部全录卷二百八十五（下）

　疸门

　　黄帝素问

　　　阴阳应象大论

中央生湿，湿生土，土生甘，甘生脾，在色为黄。
 【 注　黄，中央土色也。】 

　　　玉机真脏论

风者，百病之长也。今风寒客于人，使人毫毛毕直，皮肤闭而为热。当是之时，可汗而发也；或痹不仁肿痛，当是之时，可汤熨及火灸刺而去之。弗治，肝传之脾，病名曰脾风。发瘅，腹中热，烦心出黄。
 【 注　发瘅，湿热发外也。腹中热，烦心出黄，热在内也。】 

　　　平人气象论

溺黄赤安卧者，黄疸。已食如饥者，胃疸。目黄者，曰黄疸。
 【 注　此以视疾而知其病也。】 

　　　通评虚实论

黄帝曰：黄疸暴痛，癫疾厥狂，久逆之所生也。
【 注　黄疸者，湿热内郁而色病见于外，皆阴阳五行之气，久逆不和之所生也。】 

　　灵枢经

　　　经脉篇

脾足太阴之脉，是主脾所生病者，溏瘕泄、水闭、黄疸。
 【 注　脾家实也。】 
肾足少阴之脉，是主肾所生病者，口热、舌干、咽肿、上气、嗌干及痛，烦心、心痛、黄疸。
 【 注　夫肾主藏精，如主肾所生病，则精液不能上滋，而为口热舌干、嗌痛烦心、心痛黄疸诸证，盖水不上济则火盛于上矣。】 

　　　论疾诊尺篇

身痛而色微黄，齿垢黄，爪甲上黄，黄疸也。安卧，小便黄赤，脉小而濇者，不嗜食。
 【 注　土灌于四脏，身痛，病见于肉也；色黄，病见于皮也；齿垢，黄病见于骨也；爪甲上黄，病见于筋也；黄疸，脾家病也。脾病故解(亻亦)安卧。小肠为赤肠，心之腑也。心主血脉，小便赤黄，脉小而濇，病见于脉也。小便赤黄，下焦热也。不嗜食者，上焦虚也。】 

　　金匮要略 【 汉?张机】 

　　　疸脉证治

疸病篇曰：寸口脉浮而缓，浮则为风，缓则为痹，痹非中风，四肢苦烦，脾色必黄，瘀热以行。
趺阳脉紧而数，数则为热，热则消谷，紧则为寒，食即为满；尺脉浮为伤肾，趺阳脉紧为伤脾；风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疸。
腹如水状，不治。心中懊憹而热，不能食，时欲吐，名曰酒疸。
阳明病脉迟者，食难用饱，饱则发烦，头眩，小便必难，此欲作谷疸。虽下之，腹满如故，所以然者，脉迟故也。
夫病酒黄疸，必小便不利，其候心中热，足下热，是其证也。
酒黄疸者，或无热，靖言了了，腹满欲吐，鼻燥，其脉浮者先吐之，沉弦者先下之。
酒疸，心中热欲吐者，吐之愈。
酒疸下之，久久为黑疸，目青面黑，心中如噉蒜虀状，大便正黑，皮肤爪之不仁，其脉浮弱，虽黑微黄，故知之。
师曰：病黄疸，发热烦喘，胷满口燥者，以病发时，火刧其汗，两热所得，然黄家所得，从湿得之。一身尽发热，面黄肚热，热在里，当下之。
脉沉渴欲饮水，小便不利者，皆发黄。
腹满舌痿黄，躁不得睡，属黄家。
黄疸之病，当以十八日为期。治之十日以上瘥，反剧为难治。
疸而渴者，其疸难治。疸而不渴者，其疸可治。发于阴部，其人必呕；阳部，其人振寒而发热也。
谷疸之为病，寒热不食。食即头眩，心胷不安，久久发黄为谷疸，茵陈蒿汤主之。
黄家，日晡所发热而反恶寒，此为女劳得之。膀胱急，少腹满。身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也。腹满者难治。硝石矾石散主之。
酒黄疸，心中懊憹或热痛，栀子大黄汤主之。
诸病黄家，但利其小便，假令脉浮，当以汗解之，宜桂枝加黄芪汤主之。
诸黄，猪膏发煎主之。
黄疸病，茵陈五苓散主之。
黄疸腹满，小便不利，而赤，自汗出，此为表和里实，当下之，宜大黄硝石汤。
黄疸病，小便色不变，欲自利，腹满而喘，不可除热，热除必哕。哕者，小半夏汤主之。
诸黄腹痛而呕者，宜柴胡汤。
男子黄，小便自利，当与虚劳小建中汤。
水气篇曰：里水者，一身面目黄肿，其脉沉，小便不利，故令病水。假如小便自利，此亡津液，故令渴也，越婢加朮汤主之。

　　伤寒论 【 汉?张机】 

　　　黄疸

太阳篇曰：太阳病，身黄脉沉结，少腹鞕，小便不利者，为无血也；小便自利，其人如狂者，血证谛也，抵当汤主之。
太阳病中风，以火刧发汗，邪风被火热，血气流溢，失其常度，两阳相熏灼，其身发黄。阳盛则欲衄，阴虚则小便难。阴阳俱虚竭，身体则枯燥，但头汗出，剂颈而还，腹满微喘，口干咽烂，或不大便，久则谵语，甚者至哕，手足躁扰，捻衣摸床。小便利者，其人可治。
伤寒发汗已，身目为黄，所以然者，以寒湿在里不解故也。以为不可下也，于寒湿中求之。
伤寒瘀热在里，身必发黄，麻黄连翘赤小豆汤主之。
伤寒七八日，身黄如橘子色，小便不利，腹微满者，茵陈蒿汤主之。
伤寒身黄发热者，栀子蘗皮汤主之。
阳明篇曰：脉浮而缓，手足自温者，是为系在太阴。太阴者，身当发黄。若小便自利者，不能发黄。至七八日大便鞕者，为阳明病也。伤寒转系阳明者，其人濈然微汗出也。
阳明中风，脉弦浮大而短气，腹都满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥，外不解。病过十日，脉续浮者，与小柴胡汤。脉但浮无余证者，与麻黄汤。若不尿，腹满加哕者，不治。
阳明病，面合赤色，不可攻之，必发热色黄，小便不利也。
阳明病，发热汗出者，此为热越，不能发黄也。但头汗出，身无汗，剂颈而还，小便不利，渴饮水浆者，此为瘀热在里，身必发黄，茵陈蒿汤主之。
伤寒脉阴阳俱紧，恶寒发热则脉欲厥。厥者，脉初来大，渐渐小，更来渐渐大，是其候也。如此者恶寒，甚者翕翕汗出，喉中痛。热多者，目赤脉多，睛不慧。医复发之，咽中则伤；若复下之，则两目闭。寒多者，便清谷；热多者，便脓血。若熏之则身发黄，若熨之则咽燥。若小便利者可救之，小便难者为危殆。
阳明病无汗，小便不利，心中懊憹者，身必发黄。
阳明病被火，额上微汗出，小便不利者，必发黄。

　　千金方 【 唐?孙思邈】 

　　　论证

疸有五种：有黄汗、黄疸、谷疸、酒疸、女劳疸。黄汗者，身体四肢微肿，胷满不渴，汗出如黄蘗汁，良由大汗出，卒入水中所致。黄疸者，一身面目悉黄如橘，由[由　原作「柚」，据《千金》卷十伤寒发黄改。]暴得热，以冷水洗之，热因留胃中，食生黄瓜熏上所致。若成黑疸者多死。谷疸者，食毕头眩，心忪怫郁不安而发黄，由失饥大食，胃气冲熏所致。酒疸者，心中懊痛，足胫满，小便黄，面发赤斑黄黑，由大醉当风入水所致。女劳疸者，身目皆黄，发热恶寒，小腹满急，小便难，由大劳大热而交接，竟入水所致。
湿疸之为病，始得之，一身尽疼，发热，面色黑黄，七八日后壮热，热在里，有血，当下去之如豚肝状。其小腹满者，急下之。

　　活人书 【 宋?朱肱】 

　　　疸病证治

问：一身尽痛，发热身黄，小便不利，大便反快。曰：此名中湿也。风雨袭虚，山泽蒸气，人多中湿。湿流关节，须身体烦痛，其脉沉缓，为中湿，主一身尽痛，发热身黄，小便自利者，朮附汤。若小便不利，大便反快，当利其小便，宜甘草附子汤、五苓散主之。
病人寒湿在里不散，热畜于脾胃，腠理不开，瘀热与宿谷相薄，郁蒸不消化，故发黄。然发黄与瘀血，外证及脉俱相似，但小便不利为黄，小便自利为瘀血。要之，发黄之人，心脾蕴积，发热引饮，脉必浮滑而紧数；若瘀血证即如狂，大便必黑，此为异耳。凡病人身体发热，头面汗出，身无汗，剂颈而止，渴饮水浆，小便不利，如此必发黄，茵陈蒿汤加五苓散也。病人服汤。得小便利，如皂荚汁赤，一宿腹减，则黄从小便中出也。古人云：治湿不利小便，非其治也。栀子蘗皮汤、麻黄连翘赤小豆汤，可选而用之。又方，伤寒欲发黄者，急用瓜蒂末，口含水，(口畜)一字许入鼻中，出黄水，甚验。即用茵陈蒿汤调五苓散服之，最良。
又问：白虎证亦身热烦渴引饮，小便不利，何以不发黄？答曰：白虎与发黄证相近，遍身汗出，此为热越，白虎证也。头面汗出，颈以下都无汗，发黄证也。
又问：太阳病，一身尽痛发热，身如熏黄者何？曰：此太阳中湿也。仲景云：伤寒发汗已，身目为黄，所以然者，以寒湿在里不解故也，以为不可下也，于寒湿中求之。
又问：病人脉弦浮大而短气，腹都满，胁下及心痛，久按之，气不通，鼻干不得汗，嗜卧，一身及面目悉黄，小便难，有潮热，时时欬嗽者，何也？曰：此少阳中风也，小柴胡汤主之。

　　河间六书 【 金?刘完素】 

　　　论证

食已如饥，胃热能消谷，阳明脉络，心火上行，心憎烦，面黄小便赤濇也，茯苓加减汤主之。
脾之积名曰痞气，在胃脘，覆大如杯，久不愈，令人四肢不收，发黄疸，食不为肌肤。
按仲景云：但头汗出，身无汗，剂颈而还，小便不利，渴饮水浆者，身必发黄也。此为怫热在表，燥而无汗，湿热在里，气甚不能散越于外，则湿热之气，郁甚而上行，以致头面阳极之分，则湿热蒸为微汗而颈下无汗。然湿热不能自然宣通，散越于周身，故湿热郁之极甚，而面目遍身发黄色也。故白虎汤证，遍身自汗者，仲景谓之散越，不发黄也。小便不利者，湿热发黄之证也。或小便自利、或狂、或大便黑者，瘀血证也。发黄亦有谵妄者，本所不言，以黄证未明，故不须言也。世俗有传烙黄而或愈者，此强实之人，素本中气不衰，而及湿热郁之微者，烙之而误中，强刧开发，得开，气血宣通，即作汗而愈。或体质本虚，湿热结甚，则刧发不开而反致死者，不为少矣。莫若仲景法对证以药治之，则免致强刧不开，而反误人生命也。及夫近世妄传有寒极阴黄而内外极救其阳，为害多矣。设若病微而误中开发得愈，亦已鲜矣，而伤生者，不可胜言也。大抵凡诸黄者有二：一则湿热气郁而黄，万物皆然。又如麦秀而霒雨，湿热过极则黄疸者也；及水涝而天气湿热，则草木将死而色变黄者也。或病血液衰则虚，燥热太甚而身面痿黄者，犹亢旱而草木痿黄也。夫病燥热而黄者，当退热润燥而已。此伤寒湿热极甚而发黄者，开结退热，双利大小腑以除水湿，则利和而愈也。
结胷而发黄者，茵陈同陷胸汤各半服下之，或误服巴豆热毒丸药下之，反损阴气，遂协热利不止而发黄者，同大承气各半服下之。亦有协热利不止，更或结胷而发黄者，用茵陈五分，同陷胸汤三分、大承气二分以下之。或两感发黄者，本方加黄连解毒汤一服，急下之。或头微汗，小便利而微黄者，湿热微也，宜栀子蘗皮汤。发黄甚者，茵陈合三一承气汤。
阳明病表热极甚，烦渴热郁，留饮不散，以致湿热相搏，而身体发黄，其候但头汗出，身无汗，剂颈而还，小便不利，渴饮水浆者，身体发黄，宜茵陈汤调下五苓散。
寒湿搏而发黄者，色如苔膏也。本伤寒失下，或误汗之、温之、灸之、熨之，或服银粉、巴豆大毒热药下之，反以亡液，损其阴气，邪热转甚；或下太早，热入以成结胷，但发黄者；或失下寒凉调治，或热极本恶，虽按法治之，而不能退其热势之甚者；或下后热不退，皆能为发黄也。大抵本因热郁极甚者，留饮不散，湿热相搏，而以朮附汤主之误矣。

　　明理论 【 金?成无己】 

　　　总论

伤寒发黄，何以明之？经曰：湿热相交，民当病瘅。瘅者黄也，单阳而无阴者也。伤寒至于发黄，为疾之甚。湿热盛者则发黄；内热已盛，复被火者，亦发黄也。邪风被火热，两阳相熏灼，其身必发黄。阳明病被火，额上微汗出，小便不利者，必发黄。是由内有热而被火致发黄者也。阳明病无汗，小便不利，心中懊憹者，必发黄。是由阳明热盛致发黄者也。伤寒发汗已，身目为黄，所以然者，寒湿在里不解故也，以为不可下也，于寒湿中求之。是由寒湿致发黄者也。湿亦令黄，热亦令黄，其能辨之乎？二者非止根本有异，而色泽亦自不同。湿家之黄，身黄如烟熏黄，虽黄而色暗不明。至于热盛之黄，必身黄如橘子色，甚者勃勃出染着衣，正黄如蘗汁，是其正黄色也。由此观之，湿之与热，岂不异哉？大抵黄家属太阴，太阴者脾之经也，脾者土，黄为土色，脾经为湿热蒸之，则色见于外，必发身黄也。经曰：伤寒脉浮缓，手足自温者，是为系在太阴，太阴当发身黄者是矣。热虽内盛，若已自汗出小便利者，则不能发黄必也。头汗出，身无汗，剂颈而还，小便不利，渴饮水浆，此为瘀热在里，身必发黄。黄家为热盛，而治法亦自有殊。伤寒八九日，身如橘子色，小便不利，少腹满者，茵陈蒿汤主之，此欲泄涤其热也。伤寒身黄发热者，栀子蘗皮汤主之，此欲解散其热也。伤寒瘀热在里，身必发黄，麻黄连翘赤小豆汤主之，此欲解散其热也。此数者，泄涤解散乃为之不同，亦皆析火彻热之剂也。一或身黄脉沉结，少腹鞕而小便自利，其人如狂者，又为蓄血在下焦使之黄也，必须抵当汤下之而愈。黄家既是病之已极，是以有不治之者多矣，非止寸口近掌无脉，鼻气出冷，为不治之疾。又若形体如烟熏，直视摇头者，是为心绝；环口黧黑，柔汗发黄，是为脾绝，皆不治之诊。

　　东垣十书 【 元?李杲】 

　　　病因

其证为风寒所伤，阳气下陷入于内，而排寒水上行于经络之间，本当发汗，因以彻其邪，医失汗之，故生黄也。脾主肌肉，四肢寒湿与内热相合而生黄也。
问：五苓散当服不服，则生何证？答曰：当服不服，则谷消水去，形亡，必就阳明燥火，聚胃发黄，故有调胃汤证，此太阳入本，失下也，由不曾服五苓散。
若热在中焦，未入太阳之本，小便自利而清，是津液已行，若与五苓散利之，是重涸肾水也。不惟重涸肾水，酒毒之热亦不能去，故上下不通而溺濇，则为发黄也；若入血室，则为蓄血也。

　　　治病必当求责

假令治病无问伤寒蓄血结胷发黄等证，并一切杂证，各当于六经中求责之。如发黄证，或头痛腰脊强恶寒，即太阳证也；或身热目疼鼻干不得卧，即有阳明证也。余皆仿此。

　　　兼证用茵陈蒿汤加减例

小便不利，烦躁而渴，加茯苓、猪苓、滑石、当归、官桂。 【 韩氏名茵陈茵苓汤。】 
烦躁喘呕不渴，加陈皮、白朮、半夏、生姜、茯苓。 【 韩氏名茵陈陈皮汤。】 
四肢遍身冷者，加附子、甘草。 【 韩氏名茵陈附子汤。】 
肢体逆冷，腰上自汗，加附子、干姜、甘草。 【 韩氏名茵陈姜附汤。】 
身冷汗不止者，加附子、干姜。 【 韩氏名茵陈附子汤。】 
前药服已，脉尚伏，加吴茱萸、附子、干姜、木通、当归。 【 韩氏名茵陈茱萸汤。】 
韩氏立名为茵陈茯苓汤、茵陈橘皮汤、小茵陈汤、茵陈四逆汤、茵陈附子汤、茵陈茱萸汤，大抵只是仲景阴证药内加茵陈也，用者要当识之。

　　丹溪心法 【 元?朱震亨】 

　　　疸病证治

痘不分其五，同是湿热，如盦曲相似。轻者小温中丸，重者大温中丸。热多加芩、连。湿多者，茵陈五苓散加食积药。湿热因倒胃气，服下药，大便下利者，参、芪加山栀、茵陈、甘草。
戴云：五疸者，周身皮肤并眼如栀子水染。因食积黄者，量其虚实，下其食积；其余但利小便为先。小便利白，其黄则自退矣。
黄疸乃脾胃经有热所致，当究其所因，分利为先，解毒次之。诸疸口淡怔忡，耳鸣脚软，微寒发热，小便白浊，此为虚证，治宜四君子汤吞八味丸。不可过用凉剂，强通小便，恐肾水枯竭，久而面黑黄色及有渴者不治，不渴者可治。
黄疸通身面目悉黄，宜生料五苓散加茵陈；又宜小柴胡加茵陈、茯苓、枳实，加少(石卜)硝；济生茵陈汤；《千金方》东引桃根细者，煎，空心服。
谷疸，食已头眩，心中怫郁不安，饥饱所致，胃气蒸冲而黄，宜小柴胡加谷芽、枳实、厚朴、山栀、大黄，济生谷疸丸。
酒疸，身目黄，心中懊憹，足胫满，尿黄面黄而赤斑，酒过胃热，醉卧当风，水湿得之，小柴胡加茵陈、豆豉、大黄、黄连、葛粉。脉微数，面目青黑，或大便黑，三因白朮散。脉弦濇，三因当归白朮散，济生五苓加葛根汤。
女劳疸，因房事后为水湿所搏，故额黑身黄，少腹满急，小便不利，以大麦一撮，同滑石、石膏末各一钱煎服。黄汗者，因脾胃有热，汗出入水澡浴所致，故汗出黄染衣而不渴，济生方黄芪散、茵陈汤。又以苦丁香如豆大，深吸鼻中，出黄水，瘥。
发黄脉沉细迟，四肢逆冷，自汗不止，宜茵陈四逆汤。

　　卫生宝鉴 【 元?罗天益】 

　　　阳证

身热不大便发黄者，治用仲景茵陈蒿汤。身热大便如常，小便不利而发黄者，治用茵陈五苓散。身热大小便如常而发黄者，治用仲景栀子蘗皮汤加茵陈。

　　　阴证

皮肤凉，又烦热欲卧水中，喘呕，脉沉细迟无力而发黄者，治用茵陈四逆汤。皮肤冷，心下硬，按之痛，身体重，背恶寒，目不欲开，懒言语，自汗小便利，大便了而不了，脉紧细而发黄者，治用茵陈四逆汤。遍身冷，面如桃李枝色，腹满，小便濇，关尺脉沉细迟而发黄者，治法先用茵陈茯苓汤以利其小便，次用茵陈四逆汤加当归、木通。

　　世医得效方 【 元?危亦林】 

　　　论酒疸

五疸之中，惟酒疸变证最多。盖酒之为物，随人性量不同，有盈石而不醉者，有濡唇而辄乱者，以酝酿而成。有人热毒渗入百脉，不止发黄而已，溢于皮肤为黑为肿，流于清气道中则眼黄鼻齆，种种不同也。

　　证治要诀 【 明?戴思恭】 

　　　五疸证治 【 附面黄】 

黄疸大略有五：黄，脾土色也。脾脏受伤，故病见于外，通身面目悉黄，并宜生料五苓散加茵陈，或五苓散、平胃散各半贴，名胃苓散。黄汗，因脾胃有热，汗出入水澡浴所致，故汗黄色染衣，只宜前药。黄疸，因酒食过度，脏腑极热，复为风湿所搏，结滞不散，湿热郁蒸，故通身眼目俱黄，或发寒热，亦宜前药。酒疸，因饮酒过伤而黄，俗名为酒黄，宜干葛煎汤或栀子仁煎汤调五苓散，或生料五苓饮加干葛一钱。
饮酒即睡，酒毒熏肺，脾土生肺金，肺为脾之子，子移病而克于母，故黄。又肺主身之皮肤，肺为酒毒熏蒸 故外发于皮而黄。此二说故通，法当合脾肺而治，宜藿枇饮。
谷疸，因伤饥饱，胃气熏蒸而黄，食即眩运，宜红丸子。伤脾致疸，已见之前黄疸证下。有暑毒伤脾，小便不利 亦能成疸，煎茆花汤调五苓散。
诸失血后，多令面黄。盖血为荣，面色红润者，血荣之也，血去则面见黄色。譬之草木，春夏叶绿，遇秋叶黄，润与燥之别也。宜养荣汤、枳归汤、十全大补汤。妨食者，四君子汤加黄芪、扁豆各一钱。或异功散，加此二味亦得。亦有遍身黄者，但黄不及耳目。
病疟后多黄，盖疟谓之脾寒，脾受病，故色见于面，宜理脾为先。异功散加黄芪、扁豆各半钱。诸病后黄者亦宜。
农民黄疸病，因饱作劳，脾气不舒，宜杨法师胜金丸。

　　医学纲目 【 明?楼英】 

　　　辨诸黄疸

内伤黄疸，因劳役形体，饮食失节，中州变寒，病生黄，非外感而得，只用建中、理中、大建中足矣。
食劳疳黄，一名黄胖。夫黄疸者，暴病也。故仲景以十八日为期。食劳黄者，宿病也，至有久不愈者。
目黄，经云目黄者曰黄疸，然亦有目黄而身不黄者。风气自阳明入胃，循脉而上至目眦，其人肥，风气不得外泄，则为热中而目黄。
黑疸，面庞然浮肿，脊痛不能正立，其色炲黑，多汗恶风者，属风。
辨色法：色如烟熏黄，乃湿病也，一身尽痛；色如橘子黄，乃黄病也，一身不痛。

　　　续法

伤寒病遇太阳太阴司天，若下之太过，往往变成阴黄。一则寒水太过，水来犯土；一则土气不及，水来侵之，多变此疾。一则茵陈茯苓汤加当归、桂枝，二则茵陈橘皮汤加姜、朮、半夏，三则茵陈附子汤，四则茵陈四逆汤，五则茵陈姜附汤，六则茵陈吴茱萸汤。
伤冷中寒，脉弱气虚，变为阴黄，仲景理中汤加茵陈服之。往来寒热，一身尽黄者，小柴胡加栀子汤主之。结胷发黄，太阳附本也，以结胷法治之。痞气发黄，太阴附本也，以痞法治之。

　　医学入门 【 明?李梴】 

　　　疸病证治

湿疸，湿即水也，东南窳下，风雨袭虚，山泽蒸气，人多中湿。湿在经则日晡发热，鼻塞；在关节则一身尽痛；在脏腑则清浊混而大便濡泄，小便反濇，腹或胀满，湿热搏则遍身黄如熏色，轻者面目微黄而已。误下则为喘哕，误汗则发痓而死，惟利小便为佳，五苓散除湿汤主之。小便不利，大便反快者，甘草附子汤。二便利不发黄者，朮附汤。身痛鼻塞者，黄芪建中汤。中气坚满癃闭者，枳朮汤加葶苈。发黄见后。
黄证俱口渴而头汗，蓄热发者则溺濇而大腹膨胀，蓄血发者则溺清而小腹急结。经曰：湿热相交，民病瘅。瘅即黄也，单阳而无阴也。伤寒发黄虽不一，皆因内热而误用温药，或被火攻太甚，或失汗下与渗，以致阳明经中血热而见真色于肌肤，谓之瘀热发黄。头汗作渴，小便不利，色黄而明，茵陈汤、茵陈三物汤、陶氏茵陈汤。
有湿热郁而发黄者，身痛发热，色黄而晦，茵陈五苓散。有寒湿发黄者，太阳病寒湿在里，发汗过则寒去而湿在，麻黄连翘赤小豆汤。
身痛鼻塞者，急用后瓜蒂搐鼻法，内服茵陈五苓散。头痛甚者，神朮散加茵陈。
有中湿发黄者，一身尽痛，误汗则眼目俱黄，茵陈五苓散、栀子蘗皮汤、防己黄芪汤。
身体烦疼者，麻黄汤加苍朮。
有伤风发黄者，易饥、鼻干、腹痛、潮热、欬嗽，小柴胡加茵陈，如哕加茯苓，甚者用大柴胡下之。
往来寒热者，小柴胡加山栀、茵陈。
有内伤中寒发黄者，脾胃素虚，或伤冷物，停滞不散，或呕逆腹满，或大便自利，理中汤加茵陈、枳实、青皮。腹胀食不敢饱，欲作谷疸者，五苓散加茵陈。
有阴证发黄者，四肢逆冷，脉沉，或阴盛发躁，四逆汤加茵陈。
有结胷发黄者，心胸满鞕，按之痛不可近，大陷胸汤加茵陈。
有痞气发黄者，心下满鞕，按之不痛，半夏泻心汤加茵陈，痞结消则黄自愈。
大抵发黄与治湿相似，轻则渗利和解，重则大下水利，黄自退矣。非但寸口无脉、鼻气冷为不治，形变烟熏黑色，摇头直视，环口黧黑，柔汗发黄，脾脏气绝也。凡初发黄，先以口含水，用瓜蒂末一字，搐入鼻中，吐出黄水，内服茵陈五苓散，或酒蒸黄连丸，外用生姜同茵陈捣烂，遍身擦之。
诸发黄皆小便不利，惟瘀血发黄，小便自利，且瘀血与瘀热外证，俱头汗作渴脉浮数，但热结下焦则热耗津液而小便不利，血结下焦则热但耗血而不耗津液，故小便自利，治详血门瘀血证中。
治疸，表证，小柴胡汤微汗之；表少里多者，茵陈五苓散渗之；半表里者，栀子蘗皮汤、茵陈三物汤、一清饮子和之；里急者，茵陈汤下之。就中尤以渗利为妙，通用五苓散。湿多倍茵陈，食积加三棱、莪朮、砂仁、神曲，热加芩、连、草龙胆，小便不利加山栀，胃弱合平胃散去厚朴，加茵陈、黄连、山栀、防己、枳实。

　　医宗必读 【 明?李中梓】 

　　　发黄

发热，一身尽痛，面目俱黄，太阳中湿，连翘赤小豆汤。热不去，瘀血在里而黄，小便微利，麻黄连翘赤小豆汤。往来寒热，一身尽，痛发黄，小柴胡加栀子汤。发热头汗，渴欲饮水，小便利，大便快，发黄，五苓散加茵陈汤。小便不利，四肢沉重，似疟，不欲饮，茵陈五苓散。伤冷脉虚，小便如常，变为阴黄，理中加茵陈汤。下之太过，脾虚津竭，饮水自伤，此阴湿变黄，茵陈茯苓汤、茵陈四逆汤。
按黄者，中央戊己之色，故黄疸多属太阴脾经，脾不能胜湿，复挟火热，则郁而生黄。譬之盦曲相似，以湿物而当暑月，又加覆盖，湿热相搏，其黄乃成。然湿与热又自有别：湿家之黄，色暗不明；热家之黄，色光而润。亦有脾肾虚寒，脉沉而细，身冷自汗，泻利溺白，此名阴黄，茵陈姜附汤、理中汤、八味丸。汗出染衣，色如蘗汁，此名黄汗，黄芪汤、芪芍桂苦酒汤。挟表者，脉浮，汗之而愈，桂枝加黄芪汤。挟里者，腹胀，下之而安，大黄硝石汤。食伤有谷疸之名，茯苓茵陈栀子汤。酒伤有酒疸之名，葛花解酲汤加茵陈叶。若夫御女劳伤则膀胱急而小便自利，微汗出而额上色黑，手足心热，发以薄暮，加味四君子汤、东垣肾疸汤。统言疸证清热导湿为之主方，茯苓渗湿汤。假令病久脾衰胃薄，必以补中参朮健脾汤。

古今图书集成医部全录卷二百八十六

　疸门

　　医门法律 【 清?喻昌】 

　　　黄瘅

经言：溺黄赤安卧者，瘅病。溺黄赤者湿之征也，安静嗜卧者湿之征也，所以有开鬼门洁净府之法。开鬼门者，从汗而泄其热于肌表也。洁净府者，从下而泄其湿于小便也。此特辨明定治之大端，而精微要妙，惟《金匮》有独昭焉。要知外感发黄一证，《伤寒》阳明篇中已悉，《金匮》虽举外感内伤诸黄，一一发其底蕴，其所重尤在内伤。兹特详加表章，为后学法程焉。
《金匮》论外感热郁于内而发黄之证云：寸口脉浮而缓，浮则为风，缓则为痹，痹非中风，四肢苦烦，脾色必黄，瘀热以行。其义取伤寒风湿相搏之变证为言，见风性虽善行，才与湿相合，其风即痹而不行，但郁为瘀热而已。及郁之之极，风性乃发，风发遂挟其瘀热以行于四肢，而四肢为之苦烦，显其风淫末疾之象；挟其瘀热以行于肌肤，而肌肤为之色黄，显其湿淫外渍之象；其脉以因风生热故浮，因湿成痹故缓。此而行《内经》开鬼门洁净府之法，俾风挟之热从肌表出，湿蒸之黄从小便出，而表里分消为有据也。
《金匮》重出伤寒阳明病不解后成谷瘅一证云：阳明病脉迟者，食难用饱，饱则发烦，头眩，小便必难，此欲作谷瘅。虽下之，腹满如故，所以然者，脉迟故也。此因外感阳明胃中之余热未除，故食难用饱。饱则食复生热，两热相合，而发烦、头眩、小便难、腹满，势所必至。在阳明证本当下，阳明而至腹满尤当急下。独此一证，下之腹满必如故，非但无益，反增困耳。以其脉迟而胃气空虚，津液不充，其满不过虚热内壅，非结热当下之比。《金匮》重出此条，原有深意，见脉迟胃虚下之既无益，而开鬼门洁净府之法用之无益，不待言矣。尝忆一友问：仲景云，下之腹满如故，何不立一治法？予曰：仲景必用和法。先和其中，后乃下之。友曰：何以知之？予曰：仲景云，脉迟尚未可攻。味一尚字，其当攻之旨跃然。《金匮》又云，诸黄腹痛而呕者，用小柴胡汤。观此仍是治伤寒邪高痛下，故使呕也，小柴甜汤主之之法，是以知之耳。陈无择治谷瘅，用谷芽枳实小柴胡汤，差识此意。但半消半和半下，三法并用，漫无先后，较诸仲景之丝丝必贯，相去远矣。
《金匮》又云：趺阳脉紧而数，数则为热，热即消谷，紧则为寒，食即为满。尺脉浮为伤肾，趺阳脉紧为伤脾。风寒相搏，食谷则眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷瘅。此论内伤发黄，直是开天辟地未有之奇。东垣《脾胃论》彷佛什一，后世乐宗，《金匮》奥义置之不讲，殊可慨也。请细陈之！人身脾胃居于中土，脾之土体阴而用则阳，胃之土体阳而用则阴，两者和同，则不刚不柔，胃纳谷食，脾行谷气，通调水道，灌注百脉，相得益彰，其用大矣。惟七情饥饱房劳，过于内伤，致令脾胃之阴阳不相协和。胃偏于阳，无脾阴以和之，如造化之有夏无冬，独聚其热而消谷；脾偏于阴，无胃阳以和之，如造化之有冬无夏，独聚其寒而腹满。其人趺阳之脉，紧寒数热，必有明征。诊其或紧或数而知脾胃分主其病，诊其紧而且数而知脾胃合受其病，法云精矣。然更有精焉。诊其两尺脉浮，又知并伤其肾。夫肾脉本沉也，胡以反浮？盖肾藏精者也，而精生于谷，脾不运胃中，谷气入肾，则精无裨而肾伤，故沉脉反浮也。知尺脉浮为伤肾，则知趺阳脉紧即为伤脾。然紧乃肝脉，正仲景所谓紧乃弦状若弓弦之义。脾脉舒缓，受肝木之克贼，则变紧。肝之风气，乘脾聚之寒气，两相搏击，食谷即眩。是谷入不能长气于胃阳，而反动风于脾阴，即胃之聚其热而消谷者，亦不过蒸为腐败之浊气，而非精华之清气矣。浊气由胃热而下流入膀胱，则膀胱受其热气化不行，小便不通，一身尽黄。浊气繇脾寒而下流入肾，则肾被其寒，而克贼之余，其腹必满矣。究竟谷瘅由胃热伤其膀胱者多，由脾寒伤其肾者，十中二三耳。若饮食伤脾，加以房劳伤肾，其证必腹满而难治矣。仲景于女劳瘅下重申其义曰：腹如水状不治。岂不深切着明乎？
女劳瘅，额上黑，谓身黄加以额黑也。黑为北方阴晦之色，乃加于南方离明之位，此必先有胃热脾寒之浊气下流入肾，益以女劳无度而后成之，其繇来自非一日。《肘后》谓因交接入水所致，或有所验。然火炎薪烬，额色转黑，虽不入水，其能免乎？故脾中之浊气，下趋入肾，水土互显之色，但于黄中见黑滞耳。若相火从水中上炎而合于心之君火，其势燎原，烟焰之色，先透于额，乃至微汗亦随火而出于额，心之液且外亡矣。手足心热，内伤皆然。日暮阳明用事，阳明主阖，收敛一身之湿热，疾趋而下，膀胱因而告急，其小便自利，大便黑时溏，又是膀胱蓄血之验。腹如水状，实非水也，正指蓄血而言也，故不治。
酒瘅，心中懊憹而热，不能食，时欲吐。酒为湿热之最，气归于心肺，味归于脾胃，久积之热，不下行而上触则生懊憹，痞塞中焦则不能食，其湿热之气不下行而上触则为呕，呕则势转横逆，遍积周身也。《伤寒论》谓：阳明病无汗，小便不利，心中懊憹者，身必发黄。是知热甚于内者，皆足致此，非独酒矣。
《金匮》治酒瘅用或吐或下之法云：酒黄瘅，必小便不利，其候心中热，足下热，是其证也。又云：或无热，靖言了了，腹满欲吐，鼻煤，其脉浮者先吐之，沉弦者先下之。又云：心中热欲呕者，吐之愈。又云：心中懊憹或热痛，栀子大黄汤主之。又云：下之久久为黑瘅。言虽错出，义实一贯。盖酒之积热入膀胱，则气化不行，必小便不利；积于上焦则心中热；积于下焦则足下热。其无心中足下热者，则靖言了了而神不昏，但见腹满、欲吐、鼻煤三证，可知其膈上与腹中阴阳交病。须分先后治之，当辨脉之浮沉以定吐下之先后。脉浮病在膈上，阳分居多，先吐上焦而后治其中满；脉沉弦，病在腹中，阴分居多，先下其中满而后治其上焦。若但心中热欲呕，则病全在上焦。吐之即愈，何取下为哉？其酒热内结，心神昏乱而作懊憹及痛楚者，则不可不下。但下法乃劫病之法，不可久用，久久下之，必脾肺之阳气尽伤，不能统领其阴血，其血有日趋于败而变黑耳。曾谓下法可渎用乎？仲景于一酒瘅胪列先后次第，以尽其治，其精而且详若此。
酒瘅之黑，与女劳瘅之黑，殊不相同。女劳瘅之黑，为肾气所发；酒瘅之黑，乃荣血腐败之色。荣者，水谷之精气，为湿热所瘀而不行，其光华之色转为晦黯，心胷嘈杂如噉蒜虀状，其芳甘之味变为酸辣，乃至肌肤抓之不仁，大便正黑，脉见浮弱，皆肺金节治之气不行而血瘀也。必复肺中清肃之气，乃可驱荣中瘀浊之血，较女劳瘅之难治，特一间耳。方书但用白朮汤，理脾气解酒热以言治，抑何庸陋之甚耶。
黄瘅由于火土之热湿，若合于手阳明之燥金，则湿热燥三气相搏成黄，其人必渴而饮水。有此则去湿热药中，必加润燥，乃得三焦气化行，津液通，渴解而黄退。渴不解者，燥有未除耳，然非死候也。何又云瘅而渴者难治？则更虑其下泉之竭，不独云在中之津液矣。
律三条
黄瘅病得之外感者，误用补法，是谓实实，医之罪也。
黄瘅病得之内伤者，误用攻法，是谓虚虚，医之罪也。
阴瘅病误从阳治，袭用苦寒，倒行逆施，以致极重不返者，医杀之也。
阴瘅无热恶寒，小便自利，脉迟而微，误开鬼门则肌肤冷鞕自汗不止，误洁净府则膀胱不约小便如奔，死期且在旦暮，况于吐下之大谬乎？即以平善之药迁延，亦为待毙之术耳。在半阴半阳之证，其始必先退阴伏阳，阴退乃从阳治。若以附子、黄连合用，必且有害，奈何纯阴无阳辄用苦寒耶？

　　景岳全书 【 明?张介宾】 

　　　论证

黄疸证，古人多言为湿热，及有五疸之分，皆未足以尽之。而不知黄之大要有四：曰阳黄，曰阴黄，曰表邪发黄，曰胆黄也。知此四者，则黄疸之证无余义矣。丹溪曰：疸不必分五种，同是湿热，如盦曲相似。岂果皆如盦曲悉可谓之湿热耶？弗足凭也。愚列如左：
阳黄证，因湿多成热，热则生黄，此即所谓湿热证也。然其证必有身热，有烦渴，或躁扰不宁，或消谷善饥，或小水热痛赤濇，或大便秘结，其脉必洪滑有力，此证不拘表里，或风湿外感，或酒食内伤，皆能致之。但察其元气尚强，脾胃无损，而湿热果盛者，直宜清火邪，利小便，湿热去而黄自退，治此者本无难也。
阴黄证，则全非湿热，而总由血气之败。盖气不生血，所以血败；血不华色，所以色败。凡病黄疸而绝无阳证阳脉者，便是阴黄。阴黄之病，何以致之？盖必以七情伤脏，或劳倦伤形，因致中气大伤，脾不化血，故脾土之色，自见于外。其为病也，必喜静而恶动，喜暗而畏明。凡神思困倦，言语轻微，或怔忡眩运，畏寒少食，四肢无力，或大便不实，小水如膏，及脉息无力等证，悉皆阳虚之候。此与湿热发黄者，反如冰炭，使非速救元气，大补脾肾，则终无复元之理。且此证最多，若或但见色黄，不察脉证，遂云黄疸，同是湿热，而治以茵陈、栀子泻火利水等剂，则无有不随药而毙者。表邪发黄，即伤寒证也。凡伤寒汗不能透而风湿在表者，有黄证；或表邪不解，自表传里，而湿热郁于阳明者，亦有黄证。表邪未解者，必发热身痛脉浮少汗，宜从汗散；湿热内郁者，必烦热脉缓滑多汗，宜从分消清利。若阳明实邪内郁，而痞结胀满者，宜先下之，然后清其余热则自无不愈。
胆黄证，凡大惊大恐及鬬殴伤者皆有之。尝见有虎狼之惊，突然丧胆而病黄者，其病则骤。有酷吏之遭，或祸害之虑，恐怖不已而病黄者，其病则徐。如南北朝齐永明十一年，有太学生魏准者，因惶惧而死，举体皆青，时人以为胆破，即此之类。又尝见有鬬殴之后，日渐病黄者，因伤胆而然。其证则无火无湿，其人则昏沉困倦，其色则正黄如染。凡此数证，皆因伤胆，盖胆伤则胆气败而胆液泄，故为此证。经曰：胆液泄则口苦，胃气逆则呕苦，故曰呕胆。义犹此也。且胆附于肝，主少阳春生之气，有生则生，无生则死。故经曰凡十一脏皆取决于胆者，正以胆中生气为万化之元也。若此诸证，皆以胆伤，胆伤则生气败，生气既败，其能生乎？所以凡患此者，多致不救。然当察其气之微甚，速救其本，犹可挽回。而炼石补天之权，则操之医之明者。
黄疸大法，古有五疸之辨，曰黄汗、曰黄疸、日谷疸、曰酒疸、曰女劳疸。总之，汗出染衣，色如蘗汁者，曰黄汗；身面眼目，黄如金色，小便黄而无汗者，曰黄疸；因饮食伤脾而得者，曰谷疸；因酒后伤湿而得者，曰酒疸；因色欲伤阴而得者，曰女劳疸。虽其名目如此，然总不出阴阳二证。大都阳证多实，阴证多虚。虚实弗失，得其要矣。
黄疸难治证：凡寸口无脉，鼻出冷汗，形如烟熏，摇头直视，环口黧黑，油汗发黄，久之变黑者，皆难治。

　　　论治

阳黄疸，多以脾湿不流郁热所致，必须清火邪，利小水，火清则溺自清，溺清则黄自退。轻者，宜茵陈饮、大分清饮、栀子蘗皮汤之类主之。若闭结热甚，小便不利，腹满者，宜茵陈蒿汤、栀子大黄汤之类主之。
阴黄证，多由内伤不足，不可以黄为意，专用清利，但宜调补心脾肾之虚以培血气，血气复则黄必尽退，如四君子汤、五君子煎、寿脾煎、温胃饮之类，皆心脾之要药也。若六味丸、八味丸、五福饮、理阴煎及左归、右归、六味回阳等饮，皆阴中之阳虚者所宜也。若元气虚不至甚，而兼多寒湿者，则以五苓散、四苓散，或茵陈五苓散之属，加减用之亦可。
伤寒发黄，凡表邪未清而湿热又盛者，其证必表里兼见，治宜双解，宜柴苓汤或茵陈五苓散主之；或内热甚而表邪仍在者，宜柴苓煎主之。若但有湿热内实胀闭等证，而外无表邪者，宜茵陈蒿汤主之。若因内伤劳倦，致染伤寒者，亦多有发黄之证，但察其本无湿热实邪等证，即当以阴黄之法调补治之，或用韩祗和法亦可。若但知攻邪，则未有不败。故孙真人曰：黄疸脉浮者，当以汗解之，宜桂枝加黄芪汤。此即补虚散邪之法也。外伤寒门别有正条，所当并察。
胆黄证，皆因伤胆而然。胆既受伤，则脏气之损败可知，使非修葺培补，则必致决裂。故凡遇此等证候，务宜大用甘温，速救元气。然必察其所因之本，或兼酸以收其散亡，或兼濇以固其虚脱，或兼重以镇其失守之神魂，或与开道利害以释其不解之疑畏。凡诸用药，大都宜同阴黄证治法，当必有得生者。若治此证而再加克伐分利，则真如压卵矣。
治黄之法，本宜清湿利小便，然亦多有不宜利者，说详湿证门论治条中。
韩祗和曰：病人三五日服下药太过，虚其脾胃，亡其津液，渴饮水浆，脾土为阴湿所加，与邪热相会发黄，此阴黄也，当以温药治之。如两手脉沉细迟，肢体逆冷，皮肤有粟起，或呕吐舌上有胎，遍身发黄，烦躁欲于泥水中卧，小便赤少，皆阴候也。故阴黄多以热汤温之，或汤渍布搭其胷腹，或以汤盛瓢中坐于脐下熨之。其病愈者，曾治赵显宗病伤寒至六七日，因服下药太过致发黄，其脉沉细迟无力，皮肤凉，发躁欲于泥中卧，喘呕，小便赤濇，先投茵陈橘皮汤，喘呕止；次服小茵陈汤半剂，脉微出，不欲于泥中卧；次日又服茵陈附子汤半剂，四肢发热，小便二三升，当日中大汗而愈。似此治愈者，不一一录。凡伤寒病黄，每遇太阳或太阴司天岁，若下之太过，往往变成阴黄。盖辰戌太阳寒水司天，水来犯土，丑未太阴湿土司天，土气不足，即脾胃虚弱，亦水来侵犯，多变此证也。
伤寒发黄黄疸等证，多由湿热。如小水不利，或黄或赤，或小腹胀满不痛，或大便实而渴甚，脉来沉实有力，皆湿热之证，轻则茵陈五苓散，重则茵陈汤，分利小便，清血泻火，则黄自退矣。然黄有阴证，及诸治法，俱详于前，宜参用之。

　　石室秘箓 【 清?陈士铎】 

　　　黄疸

黄疸之证，一身尽黄，两目亦黄，却是死证。倘初起即治之，亦未必即死也。我有奇方，名为消黄去瘅汤。茵陈三钱，薏仁、车前子各三两，茯苓二两，肉桂三分，水煎服。一连四剂，黄去瘅消矣。黄疸虽成于湿热，毕竟脾虚不能分消水湿，以致郁而成黄。吾用茯苓、薏仁、车前大剂为君，分消水湿，仍是健脾固气之药；少用茵陈以解湿热，用肉桂引入膀胱，尽从小便而出，无事张皇，而暗解其湿热之横。此方之澹而妙，简而神也。四剂之后减半，加白朮一两，煎汤饮之。再用四剂，则全愈而无后患矣。
黄疸之证，原不宜死。然治之不得法，往往生变为死。盖黄疸外感之湿易治，内伤之湿难医。外感单治湿而疸随愈，内伤单治湿而疸难痊。泻水则气愈消，发汗则精愈泄。又何能黄疸之速愈哉？我有方，单治内伤而得黄疸者，名治内消疸汤。白朮、茯苓、薏仁各一两，茵陈、炒栀子各二钱，陈皮五分，水煎服。此方妙在用白朮、茯苓、薏仁之多，使健脾又复利水，助茵陈、栀子以消湿热，尽从膀胱内消，不必又去退皮肤之湿而皮肤之湿自消。大约此方用之十剂，无不消者，不必十剂之外。服十剂减半，去栀子，再服五剂则全愈，人亦健旺矣。至妙至神之方，有益无损，可为治内伤而感湿者之法。

　　方

猪膏发煎 【 仲景，下同】 　治诸黄。
猪膏半斤　乱发如鸡子大，三枚
右二味，和膏中煎之，发消药成，分再服，病从小便出。

小建中汤　治黄疸，小便自利。
桂枝去皮　甘草炙　生姜各三两　芍药六两　大枣十二枚　胶饴一升
右六味，以水七升，煮取三升，去滓内胶饴，更上微火消解，温服一升，日三服。

小半夏汤　治黄疸喘满而秽。
半夏一升　生姜半斤
右二味，以水七升，煮取一升半，分温再服。

小柴胡汤　治黄疸，诸劳复而呕者。
柴胡半斤　黄芩　人参　甘草　生姜各三两　半夏半斤　大枣十二枚
右七味，以水一斗二升，煮取六升，去滓再煎，取三升，温服一升，日三服。

越婢加朮汤　治里水，一身面目黄肿者。
麻黄六两　石膏半斤　白朮四两　生姜三两　甘草二两　大枣十五枚
右六味，以水六升，先煮麻黄，去上沫，内诸药，煮取三升，分温三服。恶风，加附子一枚炮。

抵当汤　治黄疸，属血证者。
桃仁二十个，去皮尖　大黄三两，酒浸　水蛭熬　蝱虫各三十个，熬去翅足
右四味为末，水五升，煮取三升，去滓，温服一升，不可再服。

麻黄连翘赤小豆汤　治黄疸瘀热在里者。
麻黄去节　连翘根　生姜切，各二两　赤小豆　生梓白皮各一升　甘草炙，一两　大枣十二枚　杏仁四十个，去皮尖
已上八味，以潦水一斗，先煮麻黄，再沸，去上沫，内诸药，煮取三升，分温三服半。

麻黄汤　治阳明中风，黄疸，脉浮无余证者。
麻黄去节，三两　桂枝去皮，二两　甘草炙，一两　杏仁汤泡去皮尖，七十个
右四味，以水九升，先煮麻黄，减二升，去上沫，内诸药，煮取二升半，去滓温服八合，覆取微汗，不须啜粥。余如桂枝汤法。

五苓散　治黄疸，小便不利。
泽泻一两一分　猪苓去黑　白茯苓去皮　白朮各三分　桂枝去皮，半两
右捣筛为散拌和，每服抄三钱，白汤调下。去桂名四苓散。

大黄硝石汤　治表和里实疸病。
大黄　黄蘗　硝石各四两，一作滑石　栀子十五枚
右四味，以水六升，煮取二升，去滓，内硝石，更煮取一升，顿服。

大陷胷汤　治结胷发黄者。
大黄　芒硝各三钱　甘遂末三字匕
右剉如麻豆大，一剂分作二服，每服用水一盏，煮大黄至六分，内硝，煎一二沸，绞汁一字匕半，温服。未快利再服。恶热不利者，以意加服。

茵陈蒿汤 【 仲景】 　治寒热不食，食即头眩，心膈不安，久久发黄，名为谷疸。
茵陈蒿六两　栀子十四枚　大黄二两
右三味，以水一斗，先煮茵陈，减六升，内三味，煮取三升，去滓，分温三服。小便当利，尿如皂角汁状，色正赤，一宿腹减，黄从小便去也。

大建中汤　治胷中大寒，不能饮食，腹中寒气上冲，上下疼痛，不可触近，并阴黄等证。
人参二两　蜀椒二合，炒去汗　干姜四两
右三味，以水四升，煮取二升，共滓，内胶饴一升，微火煎取一升半，分二次温服。如一炊顷，可食温粥覆之。

芪芍桂苦酒汤　治黄汗，汗出沾衣如黄蘗汁。
黄芪五两　白芍药　桂枝各三两
右三味，以苦酒一升，水七升相和，煮取三升，温服一升，当心烦，服至六七日乃解。若心烦不止者，以苦酒阻故也。

桂枝加黄芪汤　治黄疸脉浮而腹中和者，宜汗之。若腹满欲呕吐，懊憹而不和者，宜吐之，不宜汗。
桂枝　白芍药　生姜各三两　大枣十二枚　黄芪　甘草各二两
右六味，以水八升，煮取三升，温服一升，须臾饮热稀粥一升余，以助药力，取微汗。若不汗，更服。

黄芪汤 【 《济生方》】 　治黄汗身体肿，发热不渴，汗出染衣黄色。
黄芪蜜炙　赤芍药　茵陈各二两　石膏四两　麦门冬　淡豆豉各一两　甘草炙，半两
右(口父)咀，每服四钱，水一盏，生姜五片，煎七分，去滓，食前服。一方入竹叶十四片，不用姜。一方无甘草。

茵陈五苓散　治湿疸、小便不利。
茵陈末十分　五苓散五分
二物和，先食饮方寸匕，日二服。

加减五苓散　治饮食伏暑郁发为黄疸，口渴多饮，小便不利。
茵陈　猪苓　白朮　赤茯苓　泽泻各二钱
水二钟，煎一钟，不拘时服。一方有桂心。

谷疸丸 【 《济生》】 　治谷疸。
苦参三两　龙胆草一两　牛胆一枚，取汁
右为细末，用牛胆汁，入少炼蜜，和丸如桐子大。每服五十丸，空心熟水或生姜甘草煎汤送下。兼红丸子服亦可。

茯苓茵陈栀子汤 【 《宝鉴》】 　治谷疸。
茵陈叶一钱　茯苓五分　栀子仁　苍朮炒　白朮各三钱　黄芩生六分　黄连　枳壳麸炒　猪苓　泽泻　陈皮　防己各二分　青皮一分
右作一服，用长流水三盏，煎至一盏，去滓温服，食前。一服减半，二服良愈。

陶氏茵陈汤 【 《入门》】 　治黄疸热盛，大便不利。
茵陈二钱　大黄　栀子仁　厚朴　枳实　黄芩　甘草各一钱
右剉，作一贴，姜二片，灯心一握，水煎服。小便不利，合五苓散服。

栀子大黄汤　治酒疸，心中懊憹或热痛。
山栀十四枚　大黄一两　枳实五枚　豆豉一升
右四味，以水六升，煮取二升，分温三服。

葛根汤 【 《济生方》】 　治酒疸。
葛根二钱　栀子仁　枳实麸炒　豆豉各一钱　甘草炙，五分
水一钟，煎至七分，不拘时温服。

藿枇饮戴氏　治酒疸。
蕾香叶　枇杷叶去毛　桑白皮　陈皮　葛根　白茯苓　鸡距子各等分
水煎，下酒煮黄连丸。

当归白朮汤 【 《三因方》，下同】 　治酒疸。
当归　黄芩　茵陈　甘草炙，各一钱　茯苓　白朮各二钱　半夏汤泡　杏仁去皮尖麸炒　枳实麸炒　前胡各一钱半
水二钟，生姜三片，煎至一钟，食后服。

白朮汤　治酒疸因下后变为黑疸，目青面黑，心中如啖蒜虀状，大便黑，皮肤不仁，其脉微而数。
白朮　桂心各一钱　枳实麸炒　豆豉 干葛　杏仁　甘草炙，各五分
水一钟，煎至七分，食前服。

硝石散 【 仲景】 　治黑疸。
硝石　矾石各等分，烧
右二味为末，以大麦粥汁和服方寸匕，日三服。病随大小便去。小便正黄，大便正黑，是其候也。

加味四君子汤　治色疸。
人参　白朮　白茯苓　白芍药　黄芪炙　白扁豆炒，各二钱　甘草炙，一钱
水二钟，生姜五片，红枣二枚，煎一钟，服无时。

滑石散　治女劳疸。
滑石一两半　白矾一两枯
右为细末，每服二钱，用大麦粥清，食前调服，以小便出黄水为度。按此即前硝石方，硝与滑字形相近，未知孰是，两存之。

肾疸汤 【 东垣】 　治肾疸，目黄，浑身金色，小便赤濇。
升麻根半两　苍朮一钱　防风根　独活根　白朮　柴胡根　羌活根　干葛根各半钱　白茯苓　猪苓　泽泻　甘草根各三钱　人参　神曲各六分　黄蘗二分
分作二贴，水煎，食前稍热服。

茯苓渗湿汤 【 《宝鉴》】 　治黄疸寒热，呕吐，渴欲饮水，身体面目俱黄，小便不利，不食，不得卧。
茵陈七分　白茯苓六分　木猪苓　泽泻　白朮　陈皮　苍朮米泔浸炒　黄连各五分　山栀炒　秦艽　防己　葛根各四分
水二钟，煎七分，食前服。

参朮健脾汤　治发黄日久，脾胃虚弱，饮食少思。
人参　白朮各一钱五分　白茯苓　陈皮　白芍药煨　当归酒洗，各一钱　炙甘草七分
水二钟，枣二枚，煎八分，食前服。色疸，加黄芪、炒白扁豆各一钱。

当归秦艽散　治五疸，口淡咽干，倦怠，发热微寒。
白朮　茯苓　秦艽　当归　川芎　白芍药　熟地黄酒蒸　陈皮留白，各一钱　半夏曲　炙甘草各五分
水二钟，姜三片，煎八分，食前服。《济生》有肉桂、小草，名秦艽饮子。

麻黄醇酒汤 【 仲景】 　治黄疸。
麻黄三两
以好清酒五斤，煮取二升五合，顿服尽。冬月用酒煮，春月用水煮。

黄连散 【 《宝鉴》，下同】 　治黄疸，大小便闭濇壅热，累效。
黄连　大黄酢炒，各二两　黄芩　甘草炙，各一两
右为细末，食后温水调下二钱，日三服。先用瓜蒂散(口畜)鼻，滴出黄水，却服此药。

(口畜)鼻瓜蒂散　治黄疸，浑身如金色。
瓜蒂二钱　母丁香一钱　黍米四十九粒　赤小豆五分
右为细末，每服临卧时先含水一口，却于两鼻孔(口畜)上半字便睡。至明日，取下黄水，便服黄连散。病轻者五日效，重者半月效。

茵陈附子干姜汤　治寒湿相合，阴证发黄。
茵陈一钱二分　附子炮去皮脐　白茯苓　橘红各三钱　干姜炮，二钱　草豆蔻煨，一两　白朮四分　枳实麸炒　半夏制　泽泻各半钱
右生姜五片，水煎去滓，凉服。

秦艽汤　一名秦艽散。治阴黄不欲闻人言，小便不利。
秦艽一两　旋覆花　赤茯苓　炙甘草剉，各半两
右(口父)咀，每服四钱，以牛乳汁一盏，煎至六分，去滓，不拘时温服。

针砂丸 【 《正传》】 　治谷疸酒疸，湿热发黄等证。
针砂炒红酢淬，八两　香附子童便制　苍朮各四两　神曲炒　茵陈姜汁炒　麦芽炒，各二两　芍药　当归　生地黄　川芎　青皮各一两半　三棱　蓬朮并酢煮　陈皮各一两　栀子炒　姜黄　升麻　干漆炒，各五钱
右为末，酢糊和为丸梧子大。姜汤下六七十丸。

栀子蘗皮汤　治伤寒及湿家发黄。
栀子十五枚　甘草一两　黄蘗二两
水四升，煮取一升半，去滓，分温再服。

大茵陈汤　治黄疸及头汗出欲发黄。
茵陈蒿半两　大黄三钱　肥栀子三枚半
水三升三合半，先煮茵陈减一半，内二味，煮取一升，去滓，分三服。小便利如皂角汁，一宿腹减，黄从小便中出也。

茵陈栀子黄连三物汤　治大便自利而黄。
茵陈蒿三钱　栀子　黄连各二钱
水二盏，煎八分，去滓服。

山茵陈散　治疸证发热，大小便秘濇。
山茵陈　栀子各二钱　赤茯　枳实各一钱半　葶苈　甘草各一钱
右作一服，水二钟，姜三片，煎一钟，食前服。

小温中丸 【 丹溪，下同】 　治黄胖，宜草野贫贱人服，盖其饮食无积，但补阴燥湿而已。
针砂一斤，以酢炒为末，入糯米一斤，炒极黄
右为末，酢糊丸如桐子大，每米饮下四五十丸，忌口。轻者服五两，重者不过七两愈。

大温中丸　治黄胖。丹溪晚年定者。
香附童便浸，春夏一宿，秋冬三宿　针砂炒红酢淬三次，各一斤　苦参春夏二两，秋冬一两　芍药　厚朴姜制黑　山楂　苍朮泔浸，各五两　白朮　陈皮　茯苓各三两　青皮六两　甘草二两
右为细末，酢糊丸如桐子大。面黑筋骨露气实者，米饮下五六十丸。面肥白与气虚羸弱者，白朮汤下三四十丸。忌一切生冷油腻鸡鹅羊鸭生硬并餈粽难化之物。服过七日后，便觉手掌心凉，口唇内有红晕起，调理半月愈。

暖中丸　治黄胖，杀肝邪，舒脾气。虚者不宜用。
香附一斤　甘草二两　针砂十两，炒红酢淬　陈皮　苍朮　厚朴　三棱　白朮　青皮各五钱
右为末，酢糊丸，空心盐姜汤下五十丸，晚食前酒下亦可。忌狗肉。

石膏散 【 《千金方》】 　治女劳疸，身黄额黑，日晡发热，小腹急，足下热。
石膏煅　滑石各等分
右为末，每二钱，大麦粥饮调下。

秦艽饮子 【 《得效》】 　治女劳疸。
秦艽　当归　芍药　白朮　桂皮　赤茯苓　陈皮　熟地黄　川芎　小草各一钱　半夏　甘草各五分
右剉，作一贴，姜五片，水煎服。

茵陈大黄汤 【 《活人书》，下同】 　治伤寒大热，发黄疸。
茵陈　栀子　柴胡　黄蘗　黄芩　升麻　大黄各一钱　草龙胆五分
右，水煎服。

茵陈栀子汤　治谷疸。
茵陈三钱　大黄二钱　栀子　枳实各一钱
右，水煎服。

茵陈茯苓汤　治阴黄小便不利，烦躁而渴。
茵陈三钱　白茯苓　猪苓　滑石水飞　当归　官桂各一钱
右，水煎服。

茵陈橘皮汤　治阴黄烦躁，喘呕不渴。
茵陈　陈皮　白朮　生姜　半夏　茯苓各一钱
右，水煎服。

茵陈附子汤　治阴黄遍身冷。
茵陈　附子炮　甘草炙，各一钱
右，水煎服。

茵陈四逆汤　治阴黄肢体逆冷自汗。
茵陈　附子炮　甘草炙　干姜炮，各一钱
右，水煎服。

茵陈姜附汤　治阴黄冷汗不止。
茵陈　附子炮　干姜炮，各一钱
右，水煎服。

茵陈吴茱萸汤　治阴黄，曾服姜附诸药未愈，脉尚迟者。
茵陈　吴茱萸　附子炮　干姜炮　木通　当归各一钱
右，水煎服。

瘴疸丸 【 《入门》】 　治天行病急黄，及瘴疟发黄。
茵陈　栀子　大黄　芒硝各一两　杏仁六钱　常山　鳖甲　巴豆霜各四钱　豆豉二钱
右为末，蒸饼和丸梧子大。每三丸或五丸，温水吞下，以吐利为效。《得效方》栀子丸同，即今茵陈丸也。

茵陈泻黄汤 【 丹溪，下同】 　治时气发热，变为黄疸，所谓瘟黄。
葛根一钱半　木香七分　茵陈　黄连姜汁炒　栀子炒　白朮　赤茯苓　芍药　厚朴　木通　人参各一钱
右剉，作一贴，入姜三片，水煎服。

济生茵陈汤　治时行热郁，通身发黄。
茵陈四钱　大黄二钱　栀子一钱
右剉，作一贴，水煎服。

退黄散 【 《医鉴》】 　治黄疸身面如金，小便如黄蘗汁。
柴胡　升麻　草龙胆　茵陈　黄连　黄芩　栀子　黄蘗　木通　滑石各一钱　甘草五分
右剉，作一贴，灯心一握，水煎服。

退黄丸 【 《入门》】 　治黄疸水肿，腹胀溏泄等证。
青矾二两，锅内镕化，入陈黄米四升，用酢拌匀，慢火炒令烟尽，入平胃散六两同炒，少顷去火毒
右为末，酢糊丸梧子大。每七十丸，空心临卧米饮下。忌糯米油面生冷硬物。此方即周益公阴隲丸，盖青矾乃铜之精液，用酢制以平肝，愈于针砂。如服针砂，不忌盐，后复发。青矾则不忌盐，不复发。

褪金丸 【 《正传》】 　治黄肿绝妙。
针砂煅红醉淬　香附子便浸，各六两　苍朮　白朮各二两半　陈皮　神曲　麦芽各一两半　厚朴　甘草各一两
右为末，曲糊和丸梧子大。米饮下五七十丸。忌鱼腥湿面生冷。有块加三棱、蓬朮，并酢煮各两半。

绿矾丸 【 《正传》】 　治黄肿病最捷。
五倍炒黑　神曲炒黄，各八两　针砂炒红酢淬　绿矾姜汁炒白，各四两
右为末，姜汁煮枣肉，捣丸梧子大。温酒下六七十丸。不饮酒，米饮下。终身忌食荞麦，犯之再发难治。

疸方 【 《入门》，下同】 　治黄疸，爱吃茶叶者。
苍朮　白朮各三两　石膏　白芍药　黄芩　南星　陈皮各一两　薄荷七钱
右为末，砂糖水煮，神曲作糊，和丸梧子大。砂糖水，空心吞下五七十丸。
又方　治黄疸，喜吃生米者。
白朮一钱半　苍朮一钱三分　白芍药　陈皮　神曲　麦芽　山楂肉　白茯苓　石膏各一钱　厚朴七分　藿香五分　甘草三分
右剉，作一贴，水煎，临熟入砂糖末一匙，调服。

四宝丹　治疸癖爱吃土、炭、生米、茶叶，通用者。
使君子肉二两　南星姜制　槟榔各一两
如吃生米，加麦芽一斤炒过；吃茶叶，加茶叶一斤炒过；吃土，加壁土一斤炒过；吃炭，加黑炭一斤炒过。共为末，蜜丸梧子大，空心，砂糖水下五十丸。

逍遥散 【 《元戎》】 　治湿郁发黄。
当归　芍药　白朮　茯神　甘草　柴胡各等分
右，姜三片，水煎服。

红丸子 【 《和剂》】 　治谷疸。
京三棱浸软切片　蓬莪朮煨　青皮去白　陈皮去白，各五斤　干姜炮　胡椒各三斤
右为末，用酢面糊丸如梧桐子大，矾红为衣。每服三十丸，食后姜汤送下。小儿临时加减与服。

六味地黄丸　治一切肾水亏损，兼治阴虚发黄。
熟地黄八两，蒸捣　山茱萸　山药炒，各四两　丹皮　泽泻　白茯苓各三两
右为细末，和地黄膏，加炼蜜为丸桐子大。每服七八十丸，空心食前滚白汤或淡盐汤任下。加肉桂、制附子各一两，名八味丸，治阴阳虚等证。

异功散　治脾胃虚寒，饮食少思，呕吐而黄，或欬嗽面浮，气逆腹满等证。
人参　白朮炒　茯苓　炙甘草　陈皮各一钱
右加姜枣，水煎服。

葛花解酲汤 【 东垣】 　治酒疸。
人参　白朮　白茯苓　缩砂仁　白豆蔻　葛花各一钱　神曲　木香各五分　青皮　陈皮　猪苓　泽泻各七分
水二钟，生姜五片，煎七分，食远稍热服，取微汗，酒病去矣；或为末，姜酢汤调服二三钱亦可。

如神散 【 《得效》，下同】 　治酒毒发黄。
苦匏子　苦葫芦子各三七个　黄黍米三百粒　安息香二皂子大
右为末，取一字(口畜)入鼻中，滴尽黄水。若过多，则以黍穰烧灰、麝香末各少许，(口畜)入鼻中，立止。

石膏茵陈散　治黄疸，一身皆黄，食已即饥。
石膏二钱　甘草五分　栀子仁　茵陈　木通　大黄各一钱　(艹舌)蒌实一个
右剉，作一贴，入姜五片，葱白二茎，水煎服。

必效散 【 《直指》】 　黄疸通用。
葶苈子炒　草龙胆　栀子　黄芩各一钱　茵陈二钱
右剉，作一贴，水煎服。

茯苓加减汤　治胃疸积热，食已辄饥，面黄瘦，胷满胁胀。小便秘赤。
赤茯苓　陈皮去白　桑白皮各三两　赤芍药　白朮各四两　人参　官桂各二两　石膏八两　半夏六两，汤洗，生姜制焙
右为末，每服三钱，水一盏，生姜十片，同煎至八分去滓，不计时候。如病甚者，加大黄、(石卜)硝各二两。

枣子绿矾丸 【 《回春》】 　治黄疸胖病。
针砂煅红酢淬　绿矾炒　苍朮　厚朴　陈皮　神曲各一两　甘草五钱
右为末，蒸枣肉和丸梧子大。米饮下五七十丸。切忌荞麦羊肉母猪肉，食之急死，无医。

五疸(口畜)鼻方 【 《千金》，下同】 　通治五疸。
瓜蒂　秫米　赤小豆各二七枚
右三味，治下筛，病重者取如大豆二枚，内着鼻孔中，痛缩鼻，须臾当出黄汁。或从口中出汁升余则愈。
病轻者如一豆。不瘥，间日复用。又下里间以筒使人吹鼻中，无不死，大慎之。《删繁》疗天时毒热，通贯脏腑，沉伏骨髓之间，或为黄疸、黑疸、赤疸、白疸、谷疸、马黄等病，喘息须臾不绝也。

大黄丸　治前证。
大黄　葶苈子各二两
右为末，蜜和丸如梧子大。每服十丸、日三，病瘥止。

五疸方
大黄二两　黄连三两　黄蘗　黄芩各一两　曲衣五合
右五味为末，蜜和丸如梧子大。先食，服三丸，日三。不知加至五丸。

三黄散　治黄疸，身体面目尽黄。
大黄　黄连　黄芩各四两
右三味，治下筛，先食，服方寸匕，日三。亦可为丸。

秦椒散　治黄疸，饮少溺多。
秦椒六铢　瓜蒂半两
右二味，治下筛，水服方寸匕，日三。
又方　治发黄，身面目悉黄如金色，小便如浓煮蘗汁，众医不能疗者。
茵陈　栀子各四两　黄芩　大黄　柴胡　升麻各三两　龙胆二两
右七味(口父)咀，以水八升，煮取二升七合，分三服。若身体羸者，加大黄、栀子五六两，生地黄一升。如黄发已久，变作桃皮色，心下有坚，呕逆不下饮食，小便急，赤色少，四肢逆冷，脉深沉极微细迟者，不宜服此方，服下必变啘也。宜与大茵陈汤，除大黄与生地黄五两，服汤尽。消息看脉小浮出形小见，不甚沉微，便可治也。脉浮见者，黄当明，不复作桃皮色，心下自宽也。

黄疸汤　治发黄。
茵陈　黄蘗　栀子　大黄各三两　黄连
右五味(口父)咀，以水九升，煮取三升，分三服，先服汤，后服后丸。

黄疸丸　治见上。
大黄五两　茵陈　栀子各三两　黄芩　黄蘗　黄连各二两
右六味为末，以蜜丸如梧子大。白饮服二十丸，令微利。

大黄黄蘗汤　治发黄腹满，小便不利而赤，自汗出，此为表和里实，当下之。
大黄三两　黄蘗　芒硝各四两　栀子十五枚
右四味(口父)咀，以水六升，煮取二升，去渣内芒硝，复煎取一升，先食顿饮之。

茵陈丸　治时行病急黄，并瘴疠疫气及痎疟。
茵陈　栀子　芒硝　杏仁各三两　巴豆一两　常山　鳖甲各二两　豆豉　大黄各五两
右九味为末，以饧为丸如梧子大。饮服三丸，以吐利为佳，不知加一丸。初觉体气有异，急服之，即瘥。神效。

急黄方　治急黄，热气骨蒸，两目赤脉。
芒硝一两　大黄末两半　生地黄汁八合
右三味合和，一服五合，日二，以利为度，不须二服。

风疸方　治风疸，小便或黄或白，洒洒寒热，好卧不欲动。
三月生艾一束，捣汁，铜器中煎，如漆密封之　苦参　大黄　黄连　凝水石研　(艹舌)蒌根　葶苈各六味
右七味，六味为末，以艾煎和，丸如梧子大。先食服五丸，日二，可至二十丸。有热加苦参，渴加(艹舌)蒌，小便濇加葶苈，小便多加凝水石，小便白加黄连，大便难加大黄。

栀子枳实豉大黄汤　又名枳实大黄汤。治伤寒食少，饮多痰结，发黄酒疸，心中懊憹而不甚热，或干呕。
枳实五枚　大黄三两　豆豉半升　栀子七枚
右四味(口父)咀，以水六升，煮取二升，分三服。心中热疼懊憹皆主之。

凝水石散　治肉疸，饮少，小便多，如白泔色，此病得之纵酒。
凝水石　白石脂　(艹舌)蒌根　桂心各三十铢　菟丝子　知母各十八铢
右六味，治下筛，麦粥饮服五钱匕，日三服。五日知，十日瘥。

茯苓丸　治心下纵横坚而小便赤，是酒疸。
半夏　杏仁各十八铢　蜀椒　当归各十二铢　甘遂六铢　茯苓　茵陈　干姜各一两　枳实　白朮熬，各三十铢
右十味为末，蜜和丸如梧子大。空腹服三丸，日三。稍稍加，以小便利为度。《千金翼》加黄连二两，大黄十八铢，名茵陈丸，治黑疸身体闇黄，小便濇。

半夏汤　治酒癖阴黄，胷心胀满，骨肉沉重，逆害饮食，乃至小便赤黄，此根本虚劳，风冷饮食冲心，由脾胃内痰所致。
半夏一升　生姜　黄芩　茵陈　当归　前胡　枳实　甘草　大戟各二两　茯苓　白朮各三两
右十一味(口父)咀，以水一斗，煮取三升，分作三服。

牛胆丸　治酒疸，身黄曲尘出。
牛胆一枚　芫花一升　荛花　大黄各半斤　瓜蒂三两
右五味，四味(口父)咀，以清酒一斗渍一宿，煮减半，去滓，内牛胆，微火煎令可丸，如大豆，服一丸。日移六七尺不知，复一丸至八丸。膈上吐，膈下下，或不吐而自愈。

大茵陈汤　治内实热盛发黄，黄如金色，脉浮大滑实紧数者。夫发黄多是酒客劳热食少，胃中热，或温毒内热者，故黄如金色。
茵陈　黄蘗　大黄　白朮各三两　黄芩　甘草　茯苓　(艹舌)蒌根　前胡　枳实各二两　栀子二十枚
右十一味(口父)咀，以水九升，煮取三升，分三服，得快下，消息三四日，更治之。

茵陈丸　治气淋胪胀腹大，身体面目悉黄，及酒疸短气不得息。
茵陈　天门冬　栀子各四两　半夏半升　大黄　桂心各三两　通草　石膏各二两
右八味，蒸大黄、通草、天门冬、半夏、栀子，曝令干，合捣筛，蜜丸如大豆。服三丸，日三。忌生鱼。以豆羹服，不得用酒。一方，去石膏，内滑石二两。不知，加至十丸。

犀角散 【 《良方》】 　治急黄，心膈烦躁而渴者。
犀角　黄连　升麻　栀子仁各一两　茵陈
右(口父)咀，每服四钱，姜三片，水二钟，煎至六分，温服。

养劳汤 【 《纲目》】 　治五疸，脚弱心忪，口淡耳聋，微寒发热，气急，小便白浊，当作虚劳治之。
黄芪　当归　桂心　甘草炙　陈皮　白朮　人参各一两　白芍药三两　熟地　五味子　茯苓各三钱　远志去心，半两
右每服四钱，姜枣煎，空心服。

谷芽枳实小柴胡汤 【 《良方》，下同】 　治谷疸，食已即饥，而头眩心中怫郁不安，饥饱所致，蒸熏而黄。
谷芽　枳实　厚朴各一钱　山栀　大黄　柴胡　黄芩各六分　陈皮　半夏　人参　炙甘草各五分
右，水二盏，姜三片，枣一枚，煎八分，不拘时服。

紫金丹　治黄疸久不愈，胃强者。
胆矾　黄蜡各二两　大枣五十枚
右以砂锅或银石器内，用好酢三碗，先下矾枣，慢火熬，半日取出枣，去皮核，次下蜡，再熬一二时如膏，入蜡茶二两，同和丸桐子大。每服三十丸，茶酒任下。酒人下血色黄目黄色有余者，亦效。

小茵陈汤韩氏　治发黄，脉沉细，四肢及遍身冷。
附子一个，炮作八片　炙甘草一两　茵陈二两
右，用水二升，煮一升，分作三服。

五福饮 【 《景岳全书》，下同】 　凡五脏血气亏损者，此能兼治之，足称王道之最。
人参　熟地黄俱随宜　白朮炒，一钱五分　当归二三钱　炙甘草一钱
水二钟，煎七分，食远温服。或加生姜三五片。

柴芩煎　治内热兼表邪发黄。
柴胡二钱　黄芩　栀子　泽泻　木通各二钱　枳壳一钱五分
水二钟，煎八分，温服。

柴苓汤　治身热发黄，烦渴泄泻。
白朮　茯苓　泽泻　柴胡　猪苓　黄芩
右，水煎服。

左归饮　治命门之阴衰阳胜黄疸诸证。
熟地二三钱或至一二两　山药　枸杞各二钱　炙甘草一钱　茯苓一钱半　山茱萸肉一二钱，畏酸少用。
水二钟，煎七分，食远服。

右归饮　治命门之阳衰阴盛黄疸诸证。
熟地二三钱或加至一二两　山药　枸杞　杜仲姜制，各二钱　山茱萸一钱　肉桂　甘草炙，各一二钱　制附子一二三钱
水二钟，煎七分，食远温服。

大分清饮　治湿热黄疸。
茯苓　泽泻　木通各二钱　栀子或倍之　猪苓　枳壳　车前子各一钱
水一钟半，煎八分，食远温服。

茵陈饮　治前证。
茵陈　栀子　泽泻　青皮各三钱　菊花二钱　甘草一钱
用水三四钟，煎两钟，不时陆续饮之。

理阴煎　治真阴虚弱黄疸。
熟地三五钱或一二两　当归二三钱或五七钱　炙甘草一二钱　干姜炒黄色，一二三钱
或加肉桂一二钱　水二钟，煎七八分，热服。

温胃饮　治阴疸。
人参一二三钱或或一两　白朮炒，一二钱或一两　扁豆炒，二钱　陈皮或不用　炙甘草各一钱　干姜炒焦，一二三钱　当归一二钱
水二钟，煎七分，食远温服。

寿脾煎　一名摄营煎。治脾虚阴黄，中气亏弱等证。
白朮二三钱　当归　山药各二钱　枣仁钱半　炙甘草一钱　远志制，三五分　干姜炮，一二钱　莲肉炒，二十粒　人参一二钱，急者用一两
水二钟，煎服。

五君子煎　治脾胃虚寒，阴黄兼湿。
人参二三钱　白朮黄土炒　白茯苓各二钱　炙甘草一钱　干姜炒黄，一二钱
水一钟半，煎服。

古今图书集成医部全录卷二百八十七

　疸门

　　单方

食劳黄病，身目俱黄：青矾隔锅煅赤，米酢拌为末，枣肉和丸梧子大。每服二三十丸，食后姜汤下。 【 《急救方》】 

酒疸黄疾，心下懊憹，足胫满，小便黄，饮酒发赤黑黄斑，由大醉当风入水所致。黄蘗三两，木兰一两为末，酒服方寸匕，日三服。 【 《肘后方》】 

五种黄疸：崔元亮《海上方》云，凡黄有数种，伤酒发黄，误食鼠粪亦作黄。因劳发黄，多痰涕，目有赤脉，益憔悴，或面赤恶心者是也。用秦艽一两剉，作两贴，每贴用酒半斤，浸绞取汁，空腹服。或利便止。就中饮食人易治，屡用得力。

黄病内外皆黄，小便赤，心烦口干：秦艽三两，牛乳一大升，煮取七合，分温再服。《千金方》加芒硝六钱。 【 《广利方》】 

湿热黄疸：柴胡一两，甘草二钱半，作一剂，以水一盏，白茅根一握，煎至七分，任意时时服之。 【 《秘宝方》】 

五种黄病：黄疸、谷疸、酒疸、女疸、劳疸也。黄汗者乃大汗出入水所致，身体微肿，汗出如黄蘗汁。用生茅根一把细切，以猪肉一斤，合作羹食。 【 《肘后》】 

谷疸，因食而得；劳疸，因劳而得。用龙胆一两，苦参三两为末，牛胆汁和丸梧子大，先食以麦饮服五丸，日三服，不止稍增。劳疸加龙胆一两，栀子仁三七枚，以猪胆和丸服之。 【 《删繁》】 

白黄色枯，舌缩，恍惚语乱者死。当归、白朮二两，水煎入生地汁蜜和服。 【 《三十六黄方》】 

遍身黄疸：茵陈蒿一把，同生姜一块，捣烂，于胷前四肢，日日擦之。

男子酒疸：用茵陈蒿四根，栀子七个，大田螺一个，连壳捣烂，以百沸白酒一大盏，冲汁饮之，秘方也。

湿热黄疸：灯草根四两，酒水各半，入瓶内，煮半日，露一夜，温服。 【 《集元》】 

酒疸，黄色遍身者：鹿葱根捣汁服。

黄疸：漆草一杷，捣汁和酒服，不过三五次，即愈。 【 《肘后》】 

热黄疸疾：萹蓄捣汁，顿服一升。多年者，日再服之。 【 《药性论》】 

黄疸内热：地丁末，酒服三钱。 【 《乾坤秘韫》】 

黄疸肿疾：藜芦灰中炮为末，水服五分，小吐。不过数服效。

黄疸喘满，小便自利，不可除热：半夏、生姜各半斤，水七升，煮二升五合，分温再服。有人气结而死，心下暖，以此少许入口，遂活。 【 仲景】 

黑黄：面黑黄，身如土色，不妨食，脉沉，若青脉入口者死。宜烙口中黑脉、耳会、玉泉、章门、心俞。用生鬼臼捣汁一小盏服。干者为末，水服。 【 《三十六黄方》】 

酒疸，眼黄脾热：用青(艹舌)蒌焙研，每服一钱，水半盏，煎七分，卧时服，五更泻下黄物立可。名逐黄散。 【 《普济》】 

黑疸危疾：(艹舌)蒌根一片，捣汁六合，顿服，随有黄水从小便出。如不出，再服。

黄疸变黑，医所不能治：用王瓜根汁，平旦温服一小升，午刻黄水当从小便出，不出再服。

五般急黄：山豆根末，水服二钱；若带蛊气，以酒下。

脾劳黄疸：如圣丸。用草血竭、羊膻草、桔梗、苍朮各一两，甘草五钱为末，先以陈酢二杯入锅，用皂矾四两，煎熬良久，下药末，再入白面，不拘多少，和成一块，丸如小豆大，每服三五十丸，空腹酢汤下，一日二服，数日面色复旧也。 【 《乾坤秘韫》】 

黄疸如金：薏苡根，煎汤顿服。

黄汗染衣，涕唾皆黄：用蔓菁子捣末，平日以井华水服一匙，日再服，加至两匙以上为度。每夜以帛浸小便，逐日看之，渐白则瘥，不过服五升。

黄疸如金，睛黄，小便赤：用生蔓菁子末，熟水调方寸匕，日三服。 【 孙真人食忌】 

急黄黄疸，及内黄腹结不通：用蔓菁子捣末，水绞汁服二三钱，当得嚏，鼻中出黄水，及下利则愈。以子压油，每服一盏，更佳。 【 《拾遗》】 

热黄便结：用芜菁子捣末，水和绞汁服，少顷当泻一切恶物，沙石、发草并出。 【 《食疗》】 

急黄病：苦瓠一枚开孔，以水煮之，绞取汁，滴入鼻中，去黄水。 【 《本草》】 

黄疸肿满：苦壶卢瓤如大枣许，以童子小便二合，浸一时，取两酸枣大，纳两鼻中，深吸气，待黄水出，良。
又方：用瓠瓤熬黄为末，每服半钱，日一服，十日愈。然有吐者当详之。 【 《伤寒类要》】 

食积黄疸：丝瓜连子烧存性为末，每服二钱。因面得病，面汤下。因酒得病，温酒下。连进数服愈。 【 《易简》】 

黄疸如金：晴明时侵晨，勿令鸡犬妇人见，取东引桃根，细如箸若钗股者一握，细切，以水一大升，煎一小升，空腹顿服。后三五日，其黄离离如薄云散开，百日方平复也。黄散后，可时时饮清酒一杯，则眼中易散，否则散迟。忌食热面猪鱼等物。 【 《必效》】 

急黄喘息，心上坚硬，欲得水吃者：瓜蒂二小合，赤小豆一合，研末，暖浆水五合，服方寸匕，一炊久当吐，不吐再服。吹鼻取水亦可。 【 《伤寒类要》】 

遍身如金：瓜蒂、丁香各四十九枚，砂锅内烧存性为末，每用一字吹鼻，取出黄水；亦可揩牙追涎。

黄疸阴黄：并取瓜蒂、丁香、赤小豆各七枚为末，吹豆许入鼻，少时黄水流出，隔日一用，瘥乃止。 【 《食疗》】 

黄疸初起：柳枝煮浓汁半升，顿服。 【 《外台秘要》】 

五种疸疾：黄疸，谷疸，酒疸，黑疸，女劳疸，黄汗如黄蘗汁，用猪脂一斤，温热服，日三，当利乃愈。 【 《肘后》】 

妇人黄疸，经水不调，房事触犯所致：白矾、黄蜡各半两，陈橘皮三钱为末，化蜡丸梧子大，每服五十丸，以滋血汤或调经汤下。 【 《济阴》】 

血证黄肿：绿矾四两，百草霜一升，炒面半升为末，砂糖和丸梧子大，每服三四十丸，食后姜汤下。 【 《郑时举传》】 
又方：小麦淘净一斤，皂矾半斤，同炒黄为末，黑枣肉半斤，捣匀，米酢糊为丸梧子大，姜汤下八九十丸，一日三服。 【 《简便方》】 

脾病黄肿：青矾四两，煅成赤珠子，当归四两，酒酻浸七日，焙，百草霜三两为末，以浸药酒打糊，为丸梧子大，每服五丸至七丸，温水下。一月后，黄去立效。此方祖传七世。
又方：绿矾四两，百草霜、五倍子各一两，木香一钱，为末，酒煎，飞面丸梧子大，每空心酒下五丸。

酒黄水肿，黄肿积痛：青矾半斤，酢一大盏，和匀，瓦盆内煅干为度，平胃散、乌药顺气散各半两为末，酢煮糊丸梧子大，每酒或姜汤下二三十丸。不忌口，如锅灰。 【 《济急方》】 

火黄身热，午后却凉，身有赤点或黑黯者，不可治。宜烙手足心、背心、百会、下廉，内服紫草汤。紫草、吴蓝、木香、黄连各一两，水煎服。 【 《三十六黄方》】 

谷疸食劳，头旋心怫郁不安而发黄，由失饥太饱，胃气冲熏所致。苦参三两、龙胆一合为末，牛胆丸梧子大，生大麦苗汁服五丸，日三服。 【 《肘后方》】 

疸黄如金，好眠吐涎：茵陈蒿、白藓皮等分，水二钟煎服，日二服。 【 《三十六黄方》】 

伤寒黄疸表热者：麻黄醇酒汤主之。麻黄一把去节，绵裹，美酒五升，煮取半升，顿服取小汗。春月用水煎。 【 《千金方》】 

酒疸，尿黄发黄，心懊痛，足胫满：芫花、椒目等分烧末，水服半钱，日二服。 【 《肘后方》】 

酒疸脾黄：木鳖子磨酢，服一二盏，见利，效。 【 《济急方》】 

遍身黄肿：掘新鲜百条根，洗捣罨脐上，以糯米饭半升，拌水酒半合揉软，在药上，以帛包住，待一二日后，口内作酒气，则水从小便中出，肿自消也。百条根，一名野天门冬，一名百奶，状如葱头，其苗叶柔细，一根下有百余个数。 【 《经验方》】 

伤寒发黄：生乌麻油一盏，水半盏，鸡子白一枚，和搅服尽。 【 《外台》】 

妇人血黄：黄茄子竹刀切，阴干为末，每服二钱，温酒调下。 【 《摘元方》】 

腹胀黄肿：用亚腰壶卢连子烧存性，每服一个，食前温酒下。不饮酒者，白汤下。十余日见效。 【 《简便方》】 

酒疸：咸平树根白皮捣碎，米酢浸一宿，平旦空腹，温服一二升。 【 《开宝》】 

食气黄肿，气喘胸满：用不蛀皂角去皮子，酢涂炙焦为末一钱，巴豆七枚，去油膜，以淡酢研好墨，和丸麻子大，每服三丸，食后陈橘皮汤下，日三服。隔一日增一丸，以愈为度。 【 《经验方》】 

时行发黄：竹叶五升切，小麦七升，石膏三两，水一斗半，煮取七升，细服尽剂愈。 【 《肘后方》】 

房劳黄疸，体重不眠，眼赤如朱，心下块起若瘕，十死一生。宜烙舌下，灸心俞、关元二七壮；以妇人内衣烧灰，酒服二钱。 【 《三十六黄方》】 

湿热黄疸：蟹烧存性研末，酒糊丸如梧桐子大，每服五十丸，白汤下，日服二次。 【 《集简方》】 

酒疸诸疸：用田螺将水养数日，去泥取出，生捣烂，入好酒内，用布帛摅过，将汁饮之，日三服，效。 【 《寿域》】 

黄疸酒疸：小螺蛳养去泥土，日日煮食，饮汁，有效。 【 《永类钤方》】 

吐血病后，身面俱黄，吐血成盆，诸药不效：用螺十个，水漂去泥，捣烂，露一夜，五更取清，饮二三次，血止即愈。一人病此，用之，经验。 【 《怪证方》】 

时行发黄：用金色脚黄雌鸡，治如食法，煮熟食之，并饮汁令尽，不过再作。亦可少下盐豉。 【 《肘后方》】 

黄疸困笃：用半斤大雄鸡，背上破开，不去毛，带热血，合患人胷前，冷则换之，日换数鸡，拔去积毒即愈。此鸡有毒，人不可食，犬亦不食也。 【 《经验方》】 

面目黄疸：鸡矢白、小豆、秫米各二分为末，分作三服，水下。当有黄汗出也。 【 《肘后方》】 

三十六黄急救方：用鸡子一颗，连壳烧灰，研，酢一合和之，温服，鼻中虫出为效。身体极黄者，不过三枚，神效。 【 《外台秘要》】 

时行发黄：酢酒浸鸡子一宿，吞其白数枚。 【 《肘后方》】 

酒积黄肿：五灵脂末一两，入麝香少许，饭丸小豆大，每米饮下一丸。 【 《普济方》】 

酒积面黄，腹胀不消：猪腰子一个，批开七刀，葛根粉一钱，掺上合定，每边炙三遍半，手扯作六块，空心吃之，米汤送下。 【 《圣济总录》】 

湿热黄病：黄牛粪日干为末，面糊丸梧子大，每食前白汤下七十丸。 【 《简便方》】 

伤寒黄病：发髲烧研，水服一寸匕，日三。 【 《伤寒类要》】 

女劳黄疸，气短声沉：用女人月经，和血衣烧灰，酒服方寸匕，一日再服，日三瘥。 【 《必效方》】 

黄疸尿赤：乱发灰，水服一钱，日三次，秘方也。 【 《肘后方》】 

谷疸食黄：用牛胆汁一枚，苦参三两，龙胆草一两，为末，和少蜜丸如梧子大，每姜汤下五十丸。
又方：鲋鱼作脍，和五味食之。又取活者置水中，常常看之，日一易，最效。 【 俗方，下同】 
又方：鲤鱼如鲋鱼法用之。

酒疸：取鳖烹熟如常法，作羹食数个愈。 【 《种杏》】 

黄疸，遍身如金色：瓜蒂一十四个，母丁香一个，黍米四十九粒，先捣瓜蒂为末，次入二味，同为细末，每用半字，夜卧，令病人先噙水一口，两鼻内各半字，吐了水，令病人便睡，至夜或明日，取下黄水，旋用熟帛搵了，直候水定，便服黄连散。病轻者五日，重者半月。

黄疸：取生小麦苗捣绞取汁，饮六七合，昼夜二次，饮三四日便愈。无小麦，穬麦亦得用之。 【 《千金方》，下同】 

黄疸变成黑疸，医所不能治者：土瓜根捣汁一小升，顿服，日一。平旦服，至食时，病从小便出。先须量病人力，不得多服，力衰则起不得。

治疸：取藜芦置灰内炮之，少变色，捣为末，水服半钱匕，小便不利，数服瘥。 【 《百一》】 

脾劳黄病：针砂四两，酢炒七次，干漆烧存性二钱，香附三钱，平胃散五钱为末，蒸饼丸梧子大，任汤使下。 【 《摘元方》】 
又方：车前子捣取汁服之。 【 《直指》】 

通身发黄，小便赤：以茵陈蒿水浓煎服。生食亦良。 【 《本草》，下同】 

黄疸：腊雪水微温饮之。

酒疸，小便赤濇：取葛根一两，水煎服。

黄疸：酸浆草根，捣取汁饮之，多效。

酒疸：萱草根，捣取汁饮，又嫩苗煮食之。

热黄心痛：青蒿捣取汁饮之。

黄疸：黄蘗水煎服之。

胃热食疸：栀子，水煎饮之。

酒疸：小麦苗，捣取汁服，或煮食之。

黄疸：大麦苗，取汁服。

五种黄病：取水芹捣汁饮之，作虀葅，或煮食，或生食，并得。宜常食。

伤寒发黄，目不识人：生葱火煨熟，去粗皮，取心批出汁，蘸香油，点两目大小眦，立明。《种杏方》用烧酒口噙，令病人开口喷之，其眼自明。

热疸：丝莼作羹作虀，常食佳。

时行黄病：冬葵煮汁饮，或作羹作虀，常食。

天行黄疸：取熊胆少许，和水服。
又方：猪粪渍水，取清顿服。

五疸，及胃中有干屎发黄：煎猪脂取三合，日三服，大便干屎下，乃愈。

黄疸：谷芒为末，酒服。 【 《日华》】 
又方：薏苡仁捣汁，和酒服效。 【 时珍】 

热病烦满，目黄赤，小便黄，酒疸：取苜蓿捣服一升，令人吐利，便愈。 【 苏恭】 

五种黄病：野蚕豆捣汁服之，以瘥为度。 【 藏器，下同】 

黄疸病：柞木烧末，水服方寸匕，日三。

伤寒发黄，昏闷不省，死在须臾：白乌骨雄鸡一只，去毛及肠屎，以刀拦切，铺心头上，少顷即活。 【 《医鉴》，下同】 

酒疸：茵陈蒿一两，清酒煎服。名酒煮茵陈汤。

　　针灸

《甲乙经》曰：黄疸，刺脊中。
黄疸善欠，胁下满欲吐，脾俞主之。
黄疸目黄，劳宫主之。
嗜卧，四肢不欲动摇，身体黄，灸手五里，左取右，右取左。
黄疸，热中善渴，太冲主之。
身黄，时有微热，不嗜食，膝内内踝前痛，少气，身体重，中封主之。
消渴黄疸，足一寒一热，舌纵烦满，然谷主之。
《千金方》曰：章门，主伤饱身黄。
中封、五里，主身黄，时有微热。
脊中，主黄疸，腹满，不能食。
脾俞、胃管，主黄疸。
疸病，正面所取诸穴：寅门、上龂里、上腭、侠人中、侠承浆、舌下、唇里、颞颥、巨阙、上脘、阴缝。
寅门穴：从鼻头直入发际，度取通绳，分为三断，绳取一分，入发际，当绳头针，是穴治马黄、黄疸等病。
上龂里穴：正当人中及唇。针三锃，治马黄、黄疸等病。
上腭穴：入口里边，在上缝赤白脉是。针三锃，治马黄、黄疸、四时等病。
舌下穴：侠舌两边针，治黄疸等病。
唇里穴：正当承浆里边，逼齿龂。针三锃，治马黄、黄疸、寒暑温疫等病。
颞颥穴：在眉眼尾中间，上下有来去络脉，是。针灸之，治四时寒暑所苦，疸气温病等。
侠人中穴：火针，治马黄黄疸疫通身并黄，语音已不转者。
侠承浆穴：去承浆两边各一寸。治马黄、急疫等病。
巨阙穴：在心下一寸。灸七壮，治马黄、黄疸、急疫等病。
上脘穴：在心下二寸。灸七壮，治马黄、黄疸等病。
男阴缝穴：拔阴反向上。灸治马黄、黄疸等病。若女人，玉门是穴。男女针灸无在。
治疸病，覆面所取诸穴：风府、热府、肺腧、心腧、肝腧、脾腧、肾腧、脚后根。
风府穴：在项后入发际一寸，去上骨一寸。针之，治头中百病，马黄、黄疸等病。
热府穴：在第二节下，两旁相去各一寸五分。针灸无在。治马黄、黄疸等病。
肺腧穴，从大椎数第三椎，两旁相去各一寸五分。灸主黄疸，通治百毒病。
心腧穴：从肺腧数第二椎，两旁相去各一寸五分。
肝腧穴：从心腧数第四椎，两旁相去各一寸五分。
脾腧穴：从肝腧数第二椎，两旁相去各一寸五分。
肾腧穴：从脾腧数第三椎，两旁相去。各一寸五分。
脚后跟穴：在白肉后际。针灸随便。治马黄、黄疸、寒暑诸毒等病。
治疸病，侧面所取诸穴：耳中、颊里、手太阳、臂石子头、钱孔、太冲。
耳中穴：在耳门孔上横梁是。针灸之，治马黄、黄疸、寒暑疫毒等病。
颊里穴：从口吻边入，往对颊里，去口一寸。针，主治马黄、黄疸、寒暑温疫等病。颊两边同法。
手太阳穴：手小指端。灸随年壮，治黄疸。
臂石子头穴：还取病人手，自捉臂，从腕中太渊文向上一夫，接白肉际。灸七壮，治马黄、黄疸等病。
钱孔穴：度乳至脐中，屈肋头骨是。灸百壮，治黄疸。
太冲穴：针灸随便，治马黄、温疫[温疫　原作「黄温疫毒」，据《千金》卷十伤寒发黄改。]等病。
《医学纲目》曰：黄疸，腕骨三分，灸七壮；中脘，补。
黄疸发虚，伤寒饮食过多，取脘骨一分，涌泉三分，灸百劳、三里、中脘、膏肓。
黄疸久久变为黑疸，身黄额黑，或身面俱黄是也。若身不黄，口面黑，于章门主之。《针灸经》云：神门亦治疸。

　　导引

《保生秘要》曰：黄疸，乃湿气氤氲于内，脉络胶固不通，致有此病。先捻背数次，复行通关法以导其血脉，通其内外；后用两手心按两乳下，揉擦数十遍，其丹田气海处，至沥沥有声方止。
中湿病，色有黄黑肿，用火烧丹田数圈几遍，次行通关法，其汗自出而湿自消。

　　医案

《儒门事亲》曰：蔡寨成家一童子，年十五岁，病疸一年，面黄如金，遍身浮肿乏力，惟食盐与焦物。戴人以茶调散吐之，涌涎一盂；临晚又以舟车丸七八十粒，通经散三钱，下四五行。待六七日，又以舟车丸、浚川散下四五行，盐与焦物见而恶之，面色变红。后再以茶调散涌之，出痰二升，方能愈矣。

又有一男子作赘，偶病疸，善食而瘦，四肢不举，面黄无力，其妇翁欲弃之，其女子不肯，曰：我已生二子矣，更适他乎？妇翁本农者，招婿意欲作劳，见其病甚，每日辱诟。人教之饵胆矾丸、三棱丸，了不关涉，针灸祈禳，百无一济。戴人见之，不诊而疗，使服涌剂，去积痰宿水一斗，又以泄水丸、通经散，下四五十行不止。戴人命以冰水一盂饮之，立止。次服平胃散等，间服槟榔丸，五七日黄退力生。盖脾疸之证，湿热与宿谷相搏故也，俗谓之食劳黄。

朱葛周黄刘三家，各有仆病黄疸。戴人曰：仆役之职，饮食寒热，风暑湿寒，寻常触冒也，恐难调摄，虚费治功。其二家留仆于戴人所，从其饮饵。其一仆不离主人，执役。三人同服苦参散以涌之，又服三花神佑丸下之，五日之间，果二仆愈而一仆不愈，如其言。

安喜赵君玉为掾省日，病发遍身黄，往问医者。医云：君乃阳明证，公等与麻知己皆受训于张戴人，是商议吃大黄者，难与论病。君玉不悦，自揣无别病，乃取三花神佑丸八十粒，服之不动。乃悟曰：予之湿热甚矣，此药尚不动。以舟车丸、浚川散作剂，大下一斗，粪多结者，一夕退黄。君玉由此益信戴人之言。

蔡寨一女病黄，遍身浮肿，面如金色，困乏无力，不思饮饵，惟喜食生物泥煤之属。先以苦剂蒸饼为丸，涌痰一碗；又舟车丸、通经散下五七行如墨汁；更以导饮丸，磨食散气，不数日肌肉如初。

《丹溪心法》曰：一妇人四月内产，发黄，四肢倦怠，食少，经事不来，时发热，脉弦。用白朮一两，人参、秦艽、丹皮、生地、木通、柴胡、芍药各半两，川芎、黄芩、干葛各一钱，甘草三分，十二贴，水煎，食前热服而愈。

《卫生宝鉴》曰：元颜正卿丙寅二月间，因官事劳役，饮食不节，心火乘脾，脾气虚弱，又以恚怒气逆伤肝，心下痞满，四肢困倦，身体麻木，次传身目俱黄，微见青色，颜黑，心神烦乱，怔忡不安，兀兀欲吐，口生恶味，饮食迟化，时下完谷，小便癃闭而赤黑，辰巳间发热，日暮则止，至四月尤盛。其子以危急，求请治之，具说其事。诊其脉浮而缓。《金匮要略》云：寸口脉浮为风，缓为痹。痹非中风，四肢苦烦，脾色必黄，瘀热以行。趺阳脉紧为伤脾，风寒相搏，食谷则眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸，宜茯苓栀子茵陈汤主之。

至元丙寅六月，时雨霖霪，人多病瘟疫。真定韩君祥因劳役过度，渴饮凉茶，及食冷物，遂病头痛，肢节亦疼，身体沉重，胷满不食，自以为外感伤，用通圣散两服。药后添身体困甚，方命医治之。医以百解散发其汗；越四日，以小柴胡汤二服后，加烦热躁渴。又六日，以三一承气汤下之，躁渴尤甚。又投白虎加人参柴胡饮子之类，病愈增。又易医，用黄连解毒汤、朱砂膏、至宝丹之类。至十七日后，病势转增，传变身目俱黄，肢体沉重，背恶寒，皮肤冷，心下痞硬，按之而痛，眼濇不欲开，目睛不了了，懒言语，自汗，小便利，大便了而不了。命予治之，诊其脉紧细，按之虚空，两寸脉短不及本位，此证得之因时热而多饮冷，加以寒凉药过度，肝木乘心，反来侮土，先困其母，后薄其子。经云：薄所不胜，乘所胜也。时值霖雨，乃寒湿相合，此为阴证发黄明也。予以茵陈附子干姜汤主之。《内经》云：寒淫于内，治以甘热，佐以苦辛。湿淫所胜，平以苦热，以淡渗之，以苦燥之。附子、干姜辛甘大热，散其中寒，故以为主。半夏、草豆蔻辛热，白朮、陈皮苦甘温，健脾燥湿，故以为臣。生姜辛温以散之，泽泻甘平以渗之，枳实苦微寒泄其痞满，茵陈苦微寒，其气轻浮，佐以姜附，能去肤腠间寒湿而退其黄，故为佐使也。煎服一两，前证减半，再服悉去。又与理中汤服之，数日气得平复。或者难曰：发黄皆以为热，今暑隆盛之时，又以热药治之何也？予曰：理所当然，不得不然。成无己云：阴证有二：一者，外伤寒邪，阴经受之，或因食冷物，伤太阴经也。二者，始得阳证，以寒治之，寒凉过度，变阳为阴也。今君祥因时令暑热，冷物伤脾，过服寒凉，阴气大胜，阳气欲绝，又值霖雨寒湿相合，发而为黄也。仲景所谓当于寒湿中求之。李思顺云：解之而寒凉过剂，泻之而逐寇伤君，正以此也。圣贤之制，竟敢越哉！或者曰：洁古之学，有自来矣。

《医学纲目》曰：一妇人年六十岁，病振寒战栗，足太阳寒水也；呵欠喷嚏，足少阳胆也；口中乏津液，足阳明不足也；心中急痛而痞，手少阴受寒，足少阴血滞也；身热又欲近火，热在皮肤，寒在骨髓也；脐下恶寒，丹田有寒也；浑身黄及睛黄，皆寒湿也。余证验之，知其为寒。溺黄赤而黑又频数者，寒湿胜也。病来身重如山，便着床枕者，阴湿盛也。其脉右手关尺命门弦细，按之洪而弦。弦急为寒；加之细者，北方寒水；杂以缓甚者，湿盛出黄色。脉洪大者，心火受制也。左手又按之至骨，举手来实者，壬癸肾旺也。六脉按之俱空虚者，下焦无阳也。用药法，先宜以轻剂去其寒湿，兼退其洪大之脉，以理中加茯苓汤投之，水煎熟，以冰冷与之。此热因寒用，以假寒对足太阳之假热，以干姜辛热泻膀胱之真气，故曰真对真，假对假。若不愈，当以朮附汤与之。按此证虽小便黄赤，亦作寒治者，盖以余证及脉别之也。

一人病身体痛，面黄喘满头痛，自能饮食，大小便如常。予诊之，脉大而虚，鼻塞而烦。予曰：非湿热宿谷相搏，此乃头中寒湿，非茵陈五苓，不可行也。仲景云：湿家病身疼痛，发热面黄而喘，头痛鼻塞而烦，其脉大，自能饮食，腹中和无病，病在头中，寒湿攻鼻故塞，纳药鼻中则愈。仲景无药方，此方见《外台》删繁证云治天行热病，盖通贯脏腑寒湿，沉于骨髓之间，或为黄疸，宜瓜蒂散，即此方也。

一舟梢病伤寒发黄鼻酸，通身与目如金色。小便赤而数，大便如常。或者欲用茵陈五苓。予曰：非其治也。小便利，大便如常，则知病不在脏。今眼睛鼻额痛，是病在清道中。清道者华盖，肺之经也。若下大黄，则必腹胀为逆。亦用瓜蒂散，先含水，次(口畜)之鼻中，黄水尽乃愈。

赵宗颜因下之太过生黄，脉沉细迟无力，海藏次第用药，至茵陈附子汤，大效。按海藏次第用药者，谓先投韩氏茵陈茯苓汤，次投茵陈陈皮汤，又次投茵陈附子汤。后赵秀才次第仿此。赵秀才因下之早，黄病，脉寸微尺弱，身冷，次第用药至茵陈四逆汤，大效。

一僧伤寒，发汗不彻，有留热，身面皆黄，多热，期年不愈。医作食黄治之，治不对，病不去。问之，食不减。寻与此药，服五日，病减三分之一；十日，减三分之二；二十日，病悉去。方用茵陈、栀子各三分，秦艽、升麻各四钱，末之，每用三钱，水四合，煎及二合，去滓，食后温服，以和为度。

《医学正传》曰：一男年三十余，得谷疸证，求予治，以胃苓汤去桂加茵陈，数十贴黄退。自以为安，不服药。十数日后，至晚，目盲不见物。予曰：此名雀目。盖湿痰盛而肝火有余也。用獖猪肝煮熟，和夜明砂作丸服之，目遂明如故。来谢。予曰：未也。不早服制肝补脾消痰之剂，必转蛊胀。伊不信，半月后，腹渐胀，痞满，复求治。予仍以胃苓汤，倍二朮，加木通、麦门冬，煎汤下褪金丸，一月平安。

《薛己医案》曰：大司徒李蒲汀南吏部少宰，时患黄疸，当用淡渗之剂。公尚无嗣，犹豫不决。余曰：有是病而用是药。以茵陈五苓散加芩、连、山栀二剂而愈。至辛卯得子，公执余手而笑曰：医方犹公案也，设君避毁语残喘，安得享余年而遂付托之望哉？由是礼遇益厚。

应天王治中，遍身发黄，妄言如狂，苦于胷痛，手不可近，此中焦蓄血为患，用桃仁承气汤一剂，下瘀血而愈。
古今图书集成医部全录卷二百八十八

　疟门

　　黄帝素问

　　　疟论

黄帝问曰：夫痎疟皆生于风，其蓄作有时者，何也？
【 注　夜病者，谓之痎；昼病者，谓之疟。】 
岐伯对曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲冷饮。
 【 注　卫气同邪将入于阴，表气虚，故起于毫毛伸欠。】 
帝曰：何气使然？愿闻其道。岐伯曰：阴阳上下交争，虚实更作，阴阳相移也。
 【 注　邪正阴阳之气，上下出入，交争于上下，并于阴则阴实而阳虚，并于阳则阳实而阴虚。】 
阳并于阴则阴实而阳虚，阳明虚则寒栗鼓颔也，巨阳虚则腰背颈项痛。
 【 注　三阳之气同并于阴，则阴实于内而阳虚于外。阳明之气主肌肉，而经脉交于颔下，是以寒栗鼓颔。太阳之气主表，而上升于头，下循背膂，故腰背头项俱痛。】 
三阳俱虚则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热，外内皆热则喘而渴，故欲冷饮也。
【 注　阳虚于外则阴胜于里，是以骨寒而痛而寒生于内也。阴气逆极则复出之阳，并于阳则阴虚而阳盛。阳盛则外热，阴虚则内热，外内皆热，是以喘渴而欲冷饮也。】 
此皆得之夏伤于暑。热气盛，藏于皮肤之内，肠胃之外，此荣气之所舍也。
 【 注　舍即经隧所历之界分。】 
此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴。此气得阳而外出，得阴而内薄，内外相薄，是以日作。
 【 注　留舍之暑，能令汗空疏，腠理开，风遂乘之以入。或得之沐浴，水气舍于皮肤之间，与卫气并居，得阳随卫而外出，得阴随卫而内薄，是以日作。】 
帝曰：其间日而作者，何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。
 【 注　邪气舍深，内薄于里阴之分，阳气独发于外，里阴之邪，留着于内，阴邪与阳气交争而不得皆出于外，是以间日而作也。】 
帝曰：善！其作日晏，与其日早者，何气使然？岐伯曰：邪气客于风府，循膂而下，卫气一日一夜，大会于风府，其明日日下一节，故其作也晏，此先客于脊背也。
 【 注　此邪先客于脊背，而与卫气相遇故也。】 
每至于风府，则腠理开，腠理开则邪气入，邪气入则病作，以此日作稍益晏也。其出于风府，日下一节，二十一日，下至骶骨。
 【 注　卫气每至于风府则腠理开，开则客于脊背之邪，还入风府，与卫气相遇则病作。卫气出于风府，日下一节，则上会于风府稍晏，故病作稍晏。二十一日下至骶骨，则上会于风府益晏，故病作益晏也。】 
二十二日入于脊内，注于伏膂之脉，其气上行，九日出于缺盆之中，其气日高，故作日益早也。
 【 注　卫气外循督脉而下，内循冲脉而上行，九日出缺盆，其气日高，则会于风府日早，故作日益早。】 
其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。
 【 注　不得与卫气皆出，故间日作也。】 
帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？
 【 注　邪有不从风府而入，其病亦以日作者，何也？】 
岐伯曰：此邪气客于头项，循膂而下者也，故虚实不同。邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。
 【 注　客于头项者，客于风府也。邪入于风府，循膂而下，留其处者，有虚实之不同。若邪中异所，则无有早晏矣。卫气虚而日下，则其发日晏；卫气实而日上，则其发日早，此邪从风府而留于脊膂之间者也。若邪中异所，则不得当其风府矣。如邪中于头项、腰背、手足之间，卫气亦行至头项、腰背、手足，与所舍之邪相遇而病作。】 
卫气之所在，与邪气相合则病作，故风无常府。卫气之所发，必开其腠理，邪气之所合则其府也。
 【 注　卫气之所在，谓卫气行至邪气所在之处，相合而病作，非定客于风府也。卫气之行，至所在之处而发，必开其腠理，然后邪正相合之处，即其府也。】 
帝曰：善！夫风之与疟也，相似同类，而风独常在，疟得有时而休者，何也？
 【 注　痎疟生于风，然病风者常在其处，病疟者休作有时，故帝有此问。】 
岐伯曰：风气留其处，故常在；疟气随经络沉以内薄，故卫气应乃作。
 【 注　风则伤卫，故病风者留于肌腠筋骨间而不移。疟则舍于荣，故随经络以内薄，与卫气相应乃作】 
帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。
【 注　夏时暑热溽蒸，腠理开发，或汗湿从风，或得之于沐浴，水寒藏于腠理皮肤之中，至秋时复伤于风，风寒两感，是以寒热之病成矣。】 
夫寒者阴气也，风者阳气也。先伤于寒而后伤于风，故先寒而后热也。病以时作，名曰寒疟。
 【 注　先受之寒，先从阴而病寒；后受之风，复从阳而病热。病以时作者，应时而作，无早晏也。】 
帝曰：先热而后寒者，何也？岐伯曰：此先伤于风而后伤于寒，故先热而后寒也。亦以时作，名曰温疟。
 【 注　天之阴阳，病人之阴阳，阴阳两感，故寒热交作。】 
其但热而不寒者，阴气先绝，阳气独发，则少气烦冤，手足热而欲呕，名曰瘅疟。
 【 注　但热不寒者，邪藏于髓，而肾阴之气，先与骨气相绝，是外邪不及于里阴，而独发于阳也。热伤气，故少气。心恶热，故烦冤。手足为诸阳之本，故手足热。瘅，单也，谓单发于阳而病热也。】 
帝曰：夫经言有余者泻之，不足者补之。今热为有余，寒为不足。夫疟者之寒，汤火不能温也；及其热，冰水不能寒也。此皆有余不足之类，当此之时，良工不能止，必须其自衰乃刺之，其故何也？愿闻其说。岐伯曰：经言无刺熇熇之热，无刺浑浑之脉，无刺漉漉之汗，故其为病逆，未可刺也
 【 注　言当此之时，病邪甚而正气逆，故未可刺也。】 
夫疟之始发也，阳气并于阴。当是之时，阳虚而阴盛，外无气，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。
 【 注　寒热始盛之时，乃阴阳之气交并，正气错乱未分，故未可刺。】 
夫疟气者，并于阳则阳胜，并于阴则阴胜。阴胜则寒，阳胜则热。
 【 注　阴阳未和而邪气方盛，故未可刺。】 
疟者，风寒之气不常也，病极则复至。
 【 注　如病风而为热极，则阴邪之寒气复至；病寒而为寒极，则风邪之阳热复至。】 
病之发也，如火之热，如风雨不可当也，故经言曰：方其盛时必毁，因其衰也事必大昌，此之谓也。
 【 注　此承上文言邪气方盛，不可刺也。】 
夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。
 【 注　邪气未发，则正气未乱，因而调之，真气得安，邪气乃去，所谓治未病也。若待其已发，虽良工弗能为，为其气逆也。】 
帝曰：善！攻之奈何？早晏何如？
 【 注　早谓病之未发，晏谓病之已衰。】 
岐伯曰：疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出。审候见之在孙络盛坚而血者，皆取之，此真往而未得并者也。
 【 注　疟之将发，阴阳之将移，必从四末始。盖三阴三阳之气，从手足之并荣而更移也。如病在阳而阳已伤，则阴经将从而受之。故当先其未发之时，坚束其四末，令邪在此经者不得入于彼经，彼经之气不得出而并于此经。审其证而候其脉，见其经络盛坚而血者，皆取而去之，此阴阳真气往来和平而未得交并者也。】 
帝曰：疟不发，其应何如？
 【 注　疟病未发之时，其脉候证候何如而应？】 
岐伯曰：疟气者，必更盛更虚。当气之所在也，病在阳则热而脉躁，在阴则寒而脉静。
 【 注　疟有阴阳更并之盛虚，皆当气之所在，如病在阳则热而脉躁，在阴则寒而脉静。欲知脉与病之相应，但审证之寒热，脉之静躁，则知病在阴在阳。】 
极则阴阳俱衰，卫气相离，故病得休。卫气集，则复病也。
 【 注　卫气者，行阴而行阳者也，是以卫气相离，其病得休，卫气集，则复病也。】 
帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。
【 注　相失者，不与卫气相遇也。盖六腑之募原，其道更远，气有所不到，故有时相失，不能相得。其邪故或间二日或数日乃作也。】 
疟者阴阳更胜也，或甚或不甚，故或渴或不渴。
 【 注　阳热甚则渴，不甚则不渴矣。】 
帝曰：论言夏伤于暑，秋必病疟。今疟不必应者，何也？
 【 注　言有不必夏伤于暑而为病疟者也。】 
岐伯曰：此应四时者也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。
 【 注　应四时者，随四时阴阳之气升降出入而为病也。反四时者，非留畜之邪，乃感四时之气而为病也。秋时阳气下降，天气新凉，故感秋凉之气而为病者，寒甚。冬时阳气伏藏于内，即受时行之寒，得阳气以化热，故寒不甚。春时阳气始出，天气尚寒，故恶风。夏时阳气外泄，腠理空疏，故多汗。】 
帝曰：夫病温疟与寒疟而皆安舍？舍于何脏？岐伯曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出。此病藏于肾，其气先从内出之于外也。如是者阴虚而阳盛，阳盛则热矣；衰则气复反而入，入入：原缺，据《素问》疟论补。则阳虚，阳虚则寒矣。故先热而后寒，名曰温疟。
【 注　至春阳气大发，而邪不能自出者，邪藏于骨髓之中，而气行骨外故也。脑为精髓之海，脑髓烁者，暑气盛而精髓烁热也。肌肉消者，腠理开而肌肉消疏也。汗乃肾脏精髓之所化，或有所用力，则伤动其肾气，是以所藏之邪得与汗共并而出矣。夫骨气与肾气相合，故病气藏于肾，其气先从内出之外也。从内出外，则阴虚而阳盛，阳盛则热矣。气从内出之外，故病复反入之阴。】 
帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不反于阴，故但热而不寒。气内藏于心，而外舍于分肉之间，令人消烁脱肉，故命曰瘅疟。帝曰：善！
【 注　肺主周身之气，肺素有热，故气盛于身。其气厥逆上冲，故不泄于外，而但实于中，此外内皆实矣。气止实于外，则邪不能外侵，故因有所用力，腠理开而后邪舍于皮肤之内。中气实则邪不能内入，故其气单发于阳也。气内藏于心者，谓邪藏于血脉之中，而气内通于心也。内藏于血脉之里，外舍于分肉之间，阳气盛而无阴气以和之，是以阳热不衰而令人消烁脱肉也。若但热不寒者，邪气内藏于心，外舍分肉之间，令人消烁脱肉，是阴气绝而阳气独发者，名曰瘅疟。若但热不寒者，亦名瘅疟，是瘅疟之有二证也。】 

　　　四时调神大论

夏三月，此为蕃秀。天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为痎疟。奉收者少，冬至重病。
 【 注　夏气浮长，故欲其疏泄，气泄则肤腠宣通，时气疏畅，有若好乐之在外也。春生于上，夏长于外，秋收于内，冬藏于下。今夏逆于上，秋无以收，收机有碍，则冬无所藏，阳不归原，是根气已损，至冬时寒水当令，无阳热温配，故冬时为病，甚危险也。】 

　　　生气通天论

阳气者，精则养神，柔则养筋，魄汗未尽，形弱而气烁，穴俞以闭，发为风疟。
 【 注　魄汗未尽，表邪未去也。形弱，肌腠虚也。腠理空疏，则表阳邪气同陷于其间，寒邪在表，则随阳而化热，故气烁也。邪虽陷于肌腠，而表气不入于经，是以穴俞以闭。风疟，但热不寒之疟也。】 
夏伤于暑，秋为痎疟。
 【 注　夏伤于暑，暑汗不泄，炎气伏藏，秋时阴气外出，与热相遇，发为痎疟。】 

　　　金匮真言论

秋善病风疟。……长夏不病洞泄寒中，秋不病风疟。
【 注　夏时阳气在外，里气虚寒。长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。长夏不病洞泄寒中，秋不病风疟者，甚言其阳气之不可伤也。】 

　　　气交变大论

岁火太过，炎暑流行，金肺受邪，民病疟。
 【 注　火胜则克金，故肺受邪。疟，暑热病也。】 

　　　五常政大论

火太过曰赫曦。赫曦之纪，其病疟。

　　　六元正纪大论

火郁之发，民病温疟。
 【 注　火热盛也。】 

　　　至真要大论

少阳司天，火淫所胜，民病头痛发热，恶寒而疟。
 【 注　少阳之火，在天为暑，故为此诸证，淫于肺也。】 
阳明司天，燥淫所胜，民病左胠胁痛，寒清于中，感而疟。
 【 注　左胠胁痛者，燥金淫胜于上，肝木乃病也。感寒清而成疟者，秋成痎疟也。】 
太阳之胜，凝栗且至，痔疟发。
【 注　痔疟发，乃太阳寒热之邪也。】 
帝曰：火热复，恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远；阳气多而阴气少，则其发日近。此胜复相薄盛衰之节，疟亦同法。
 【 注　火热伤气，此言病在气而不在经也。复恶寒发热，有如疟状者，此阴阳外内之相乘也。夫阳在外，阴往乘之则恶寒；阴在内，阳往乘之则发热也。或一日发，或间数日发者，此阴阳胜复之气会遇之时有多少也。如阴气多而阳气少，则火热留于阴久，故其发日远；如阳气多而阴气少，则热随阳气而常盛于外，故其发日近。此阴阳胜复之作，盛衰之有节耳。】 

　　灵枢经

　　　岁露论

黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊，内注于伏冲之脉，其行九日，出于缺盆之中，其气上行，故其病稍益。至其内搏于五脏，横连募原，其道远，其气深，其行迟，不能日作，故次日乃畜积而作焉。黄帝曰：卫气每至于风府，腠理乃发，发则邪入焉，其卫气日下一节，则不当风府奈何？岐伯曰：风府无常，卫气之所应，必开其腠理，气之所舍，节则其府也。黄帝曰：善！夫风之与疟也，相与同类。而风常在，而疟特以时休，何也？岐伯曰：风气留其处，疟气随经络沉以内搏，故卫气应乃作也。帝曰：善！

　　金匮要略 【 汉?张机】 

　　　疟脉证治

疟病篇曰：师曰：疟脉自弦，弦数者多热，弦迟者多寒。弦小紧者下之瘥；弦迟者可温之；弦紧者可发汗针灸也；浮大者可吐之；弦数者风发也，以饮食消息止之。
病疟以月一日发，当以十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎圆。
师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消烁肌肉。
温疟者，其脉如平，身无寒，但热，骨节疼烦时呕，白虎加桂枝汤主之。
疟多寒者，名曰牡疟，蜀漆散主之。

　　　食忌

十月勿食被霜生菜，令人面无光，目濇，心痛腰疼，或发心疟。疟发时手足十指爪皆青，困痿。

　　中藏经 【 汉?华佗】 

　　　寒热论

人之寒热往来者，其病何也？此乃阴阳相胜也。阳不足则先寒后热，阴不足则先热后寒。又上盛则发热，下盛则发寒。皮寒而燥者，阳不足；皮热而燥者，阴不足。皮寒而寒者，阴盛也；皮热而热者，阳盛也。热发于下，则阴中之阳邪也；热发于上，则阳中之阳邪也。寒起于上，则阳中之阴邪也；寒起于下，则阴中之阴邪也。寒而颊赤多言者，阳中之阴邪也；热而面青多言者，阴中之阳邪也。寒而面青多言者，阴中之阴邪也，若不言者，不可治也。阴中之阴者，一生九死；阳中之阳者，九生一死。阴病难治，阳病易医。诊其脉候，数在上则阳中之阳也，数在下则阴中之阳也；迟在上则阳中之阴也，迟在下则阴中之阴也；数在中则中热，迟在中则中寒。用热取热以寒攻。逆顺之法，从乎天地，本乎阴阳也。天地者人之父母也，阴阳者人之根本也，未有不从天地阴阳者也。从者生，逆者死。寒之又寒，热之又热者，生。金匮大要论云：夜发寒者从，夜发热者逆；昼发热者从，昼发寒者逆。从逆之兆，亦在乎审明。
肝之积气在胁，久不去，发欬逆，或为痎疟也。肝虚冷则胁下坚痛，目盲，臂痛，发热如疟，不欲食。

　　　上下不宁

脾病者，上下不宁，何谓也？脾，上有心母，下有肺子。心者血也，属阴；肺者气也，属阳。脾病则上母不宁，母不宁则为阴不足也，阴不足则发热。又脾病则下子不宁，子不宁则为阳不足也，阳不足则发寒。脾病则血气俱不宁，血气不宁则寒热往来，无有休息，故病如疟。谓脾者土也，心者火也，肺者金也。火生土，土生金，故曰上有心母，下有肺子，脾居其中，病则如斯。

　　　死候

病疟，腰脊强急瘈瘲者，死。

　　千金方 【 唐?孙思邈】 

　　　治法

夫疟之且发也，阴阳之且移也，必从四末始也。阳已伤，阴从之，故气未并。先其时一食顷，用细左索紧束其手足十指，令邪气不得入，阴气不得出，过时乃解。疟岁岁发至三岁，或连月发不解者，以胁下有痞也。治之不得攻其痞，但得虚其津液，先其时发其汗，服汤已，先小寒者，引衣自覆，汗出小便利，即愈。疟者病人形瘦，皮上必粟起也。

　　　属五脏

肝病为疟者，令人色苍苍然太息，其状若死者，乌梅丸主之。
心病为疟者，令人心烦甚，欲得清水，反寒多不甚热，若其人本来心性和而忽弊急反于常，白朮酒主之。
脾病为疟者，令人寒，腹中痛，热则肠中鸣，鸣已汗出，恒山丸主之。
肺病为疟者，令人心寒，寒甚则热，热间善惊，如有所见者，恒山汤主之。
肾病为疟者，令人凄凄然腰脊痛，宛转大便难，目眴眴然，身掉不定，手足寒，恒山汤主之。

　　河间六书 【 金?刘完素】 

　　　总论

经曰：夏伤于暑，秋必痎疟。盖伤之浅者近而暴，伤之重者远而缓。痎疟者，久疟也。是知夏伤于暑，湿热闭藏而不能发泄于外，故邪气内行至秋而发为疟也。初不知何经受之，随其动而取之。有中三阳者，有中三阴者。大抵经中邪气，其证各殊，同伤寒论之也。故《内经》曰：五脏皆有疟，其治各别。在太阳经者，谓之风热疟，治多汗之。此三阳经受病，皆谓之暴疟，发在夏至后、处暑前，此乃伤之浅者近而暴也。在阴经则不分三经，总谓之湿疟，当从太阴经，则不分其病发在处暑后、冬至前，此乃伤之重也。远而为痎疟者，老也，故谓之久疟。气居西方，宜毒药疗之。疟之为疾，因内积暑热之气，不能宣泄于外而为疟也。当盛夏之时，能食寒凉之物而助阴气者，纵使有暑热之气，微者自消矣。更时复以药疏利脏腑，使邪气自下。《内经》曰，春食凉、夏食寒、秋食温、冬食热，是谓春夏养阳，秋冬养阴。人能于饮食起居之间，顺四时之气而行之，邪气何由得生也？
治法
疟病处暑前，头痛项强，脉浮恶风，有汗，桂枝羌活汤迎而服之，如吐者加半夏曲等分。
若头痛项强，脉浮恶风，无汗者，麻黄羌活汤。
若发疟如前证而夜发者，麻黄黄芩汤。盖桃仁味苦甘辛。肝者血之海，血聚则肝气燥。经所谓肝苦急，急食甘以缓之。故桃仁散血缓肝。谓邪气深远而入血，故夜发乃阴经有邪。此汤发散血中风寒之剂。
疟病，身热目痛，热多寒少，脉长，睡卧不安，先以大柴胡汤下之，微利为度；如下过外有微邪未尽者，宜服白芷汤以尽其邪。
疟无他证，隔日发，先寒后热，寒少热多，宜桂枝石膏汤。盖间日者，邪气所舍深也。
疟寒热大作，不论先后，皆太阳阳明合病也，谓之大争。寒作则必战动。经曰：热胜而动也。发热则必汗泄。经曰：汗出不愈，知为热也。阳盛阴虚之证，当内实外虚，不治必传入阴经也，当用桂枝芍药汤主之。如服药寒热转大者，知太阳阳明少阳三阳合病也，宜桂枝黄芩汤和之。服药已，如外邪已罢，内邪未已，再铨下药：从卯至午时发者，宜以大柴胡承气汤主之；从午至酉发者，知邪在内也，宜大承气汤下之；从酉至子发者，或至寅时发者，知邪在血也，宜桃仁承气汤下之。
前项大柴胡、承气等下药，微利为度，以小柴胡汤彻其微邪之气。立秋之后及处暑前发疟，渐瘦不能食者，谓之痎疟。此邪深远而中阴经，为久疟也。治久疟，不能饮食，胷中郁郁，欲吐不能者，宜吐则已，当以藜芦散、雄黄散吐之。
秋深久疟，胃中无物，又无痰癖，腹高而食少，俗谓疟气入腹，宜苍朮汤主之，迎发而服。

　　儒门事亲 【 元?张从政】 

　　　疟非脾寒及鬼神辨

夫疟犹酷虐之虐也，以夏伤酷暑而成痎疟也。又有痎疟连岁不已，此肝经肥气之积，多在左胁之下，状如覆杯，是为(疒皆)疟，犹痎也，久而不已令人瘦。《内经》既以夏伤于暑而为疟，何后世之医者，皆以脾寒治之？世医既不知邪热畜积之深为寒战，遂为寒战所惑；又不悟邪热入而后出于表，发为躁渴，遂为交争所惑。相传以姜、附、硫黄、平胃、异攻散、交加饮子治之，百千之中，幸其一效，执以为是，至使父子弟兄相传，及其疟之甚者，则归之祟怪，岂不大可笑耶？《内经》拘于鬼神者不可与言至德，何世俗之愚而难化也！又或因夏日饮冷过常，伤食生硬瓜果梨枣之属，指为食疟，此又非也。岂知《内经》之论则不然。夏伤于暑，遇秋之风，因劳而汗，元府受风，复遇凄沧之水，风闭而不出，舍于肠胃之外，与荣卫并行，昼行于阳，夜行于阴，邪热浅则连日而作，邪热深则间日而作，并入于里则热，并入于表则寒，若此而论，了不干于脾，后世论药如此之差互也！以时言之，治平之时常疟病少，扰攘之时常疟病多。治平之时，虽用砒石、辰砂有毒之药治之，亦能取效，缘治平之时，其民夷静，故虽以热攻热，亦少后患。至于扰攘之时，其民劳苦，不可遽用大毒大热之药，若以热攻热，热甚则转为吐血、泄血、痈疽、疮疡、呕吐之疾。盖扰攘之时，政令烦乱，徭役纷冗，朝戈暮戟，略无少暇，内火与外火俱动，在侯伯官吏尤甚，岂可与夷静之人同法而治哉？余亲见泰和六年丙寅，征南师旅大举，至明年军回，是岁瘴疠杀人，莫知其数，昏瞀懊憹，十死八九，皆火之化也。次岁疟病大作，侯王官吏上下皆病，轻者旬月，甚者弥年。夫富贵之人，劳心役智，不可骤用砒石大毒之药，止宜先以白虎汤加人参、小柴胡汤、五苓散之类，顿服立解；或不愈者，可服神佑丸减用神芎等。甚者可大小承气汤下之五七行，或十余行，峻泄夏月积热暑毒之气，此药虽泄而无损于脏腑，乃所以安脏腑也。次以桂苓甘露散、石膏知母汤、大小柴胡汤、人参柴胡饮子，量虚实加减而用之，此药能治寒热往来日晡发作，与治伤寒其法颇同。更不愈者，以常山散吐之，无不愈者。余尝用张长沙汗、下、吐三法，愈疟极多。大忌错作脾寒，用暴热之药治之，纵有愈者，后必发疮疽下血之病，不死亦危。余白先世授以医方，至今五十余年矣，苟不识练，岂敢如是决也！又尝观刺疟论五十九刺，一刺则衰，再刺则去，三刺则已。会陈下有病疟二年不愈者，止服温热之剂，渐至衰羸，命予药之。余见其羸，亦不敢便投寒凉之剂，乃取《内经》刺疟论详之，曰：诸疟不已，刺十指间出血。正当发时，余刺其十指出血，血止而寒热立止，咸骇其神。余非衒术，窃见晚学之人，不考诰典，谬说鬼疾，妄求符箓，祈祷辟匿，法外旁寻，以致病人迁延危殆。疟病除岚瘴一二发必死，其余五脏六腑疟皆不死。如有死者，皆方士误杀之也。或曰：汝言疟因于暑者，春发之疟亦伤暑乎？余曰：此疟最深，何哉？暑伏于秋冬而不发，至春始发，此疟之深者。《内经》气交变大论：岁火太过，炎暑流行，金肺受邪。启元子云：火不以德，邪害于肺金也，故肺金先病，以金气不及故为病。又经曰：岁火太过，大热先发，故民病疟，少气欬喘，血溢血泄，嗌燥耳聋，中热，肩背热，上应荧惑星，见则山泽燔燎，雨乃不降，烁石销金，涸泉焦草，火星大而明见。注曰：火无德令，纵热害金，水复制心，故心火自病。荧惑见则酷法大，故疟常与酷吏之政并行。或酷政行于先而疟气应于后，或疟气行于先而酷政应于后。昔人有诗云：大暑去酷吏。此言虽不为医设，亦于医旨暗相符者也。以前人论疟者未尝及于此，故予发之，乃知圣人立疟之名，必有所谓云。
治法
夫富贵膏粱之人病疟，或间日、或频日发，或作热、或作寒，或多寒少热、或多热少寒，宜以大柴胡汤下之，下过三五行；次服白虎汤、玉露散、桂苓甘露散之类。如不愈者，是积热太甚，宜以神芎丸、藏用丸、三花神佑丸、调胃承气汤等药，大作剂料下之。下讫以长流水煎五苓散服之，或服小柴胡汤数服亦可。如不愈，复以常山散吐之，后服凉膈散、白虎汤之类，必愈矣。大忌热面及羊肉鸡猪鱼兔等物，如食之疟疾复作，以至不救。
贫贱蒭荛之人病疟，以饮食疏粝，衣服寒薄，劳力动作，不可与膏粱之人同法而治。临发日，可用野夫多效方，温脾散治之；如不愈，用辰砂丹治之则愈矣。如服药讫，宜以长流水煎白虎汤、五苓散服之；不宜食热物及燥热之药，以疟疾是伤暑伏热之故也。《内经》曰：夏伤于暑，秋必痎疟。可不信哉！忌物同前。

　　　呪果法

夫疟疾连岁不愈者，可用呪果法治之。果者谓桃、杏、枣、梨、栗是也。呪曰：吾从东方来，路逢一池水；水里一条龙，九头十八尾。问伊食甚的？只吃疟病鬼。右，念一遍，吹在果子上；念七遍，吹七遍在上。令病人于五更鸡犬不闻时，面东而立，食讫，于净室中安困。忌食瓜果荤肉热物。此法十治八九，无药处可救人。

　　东垣十书 【 元?李杲】 

　　　夏伤于暑秋必痎疟

暑者，季夏也。季夏者，湿土也。君火持权不与之子，暑湿之令不行也，湿令不行则土亏矣。所胜妄行，木气太过，少阳王也。所生者受病则肺金不足，所不胜者侮之，故水得以乘之土分。土者坤也，坤土申之分，申为相火，水入于土则水火相干而阴阳交争，故为寒热兼水气。终见三焦，是二少阳相合也。少阳在湿土之分，故为寒热。肺金不足，洒淅寒热，此皆往来未定之气也，故为痎疟，久而不愈。疟不发于夏而发于秋者，以湿热在酉之分，方得其权，故发于大暑已后也。疟之为病，以暑舍于荣卫之间，得秋之风寒所伤而后发；亦有非暑，感冒风寒而得之者。邪并于阳则发热，冰水不能凉；邪并于阴则发寒，汤火不能温。并则病作，离则病止，作止故有时。在气则发早，在血则发晏；浅则日作，深则间日。或在头项，或在背中，或在腰脊。虽上下远近之不同，在太阳一也。或在四肢者，风淫之所及，随所伤而作，不必尽当风府也。先寒而后热者，谓之寒疟；先热而后寒者，谓之温疟。二者不当治水火，当从乎中治，中治者少阳也。渴者燥胜也，不渴者湿胜也。疟虽伤暑，遇秋而发其不应也。秋病寒甚，太阳多也。冬寒不甚，阳不争也。春病则恶风，夏病则多汗。汗者皆少阳虚也。其病随四时而作异形如此。又有得之于冬而发之于暑，邪舍于肾，足少阴也；有藏之于心，内热熏于肺，手太阴也；至于少气烦冤，手足热而呕，但热而不寒，谓之瘅疟，足阳明也。治之奈何？方其盛也，勿取必毁；因其衰也，事必大昌。治法易老疟论备矣。

　　　治当顺时

夏天气上行，秋天气下行，治者当顺天道。谓如先寒后热，太阳阳明病，白虎加桂也，此天气上行宜用之。若天气下行，则不宜泻肺，宜泻命门相火则可矣。亦有内伤冷物而作者，当先调中，后定疟形，治随应见，乃得康宁。亦有久而不瘥者，当求虚实，以脉为期，虚补实溶，可使却疾，此之谓也。

　　　素问五脏疟

肝疟令人色苍，苍然太息，其状若死者，四逆汤、通脉四逆汤。胃疟令人且病，善饥而不能食，食而支满腹痛，大理中汤丸。心疟令人烦心，甚欲得清水，寒多不甚热，桂枝黄芩汤。脾疟令人寒腹中痛，热则肠中鸣，鸣已汗出，小建中汤、芍药甘草汤。肺疟令人心寒，寒甚则热，热则善惊，如有见者，桂枝加芍药汤。肾疟令人洒淅，腰脊痛，宛转大便难，目眴眴然，手足寒，桂枝加当归芍药汤。

　　　素问六经疟

足太阳疟，令人腰痛头重，寒从背起，先寒后热，熇熇暍暍然，热止汗出难已，羌活加生地黄汤、小柴胡加桂汤。足少阳疟，令人身体解(亻亦)，寒不甚，热不甚，恶见人，见人心惕惕然，热多汗出甚，小柴胡汤。足阳明疟，令人先寒洒淅，洒淅寒甚久乃热，热去汗出，喜日月光火气乃快然，桂枝二、白虎、黄芩芍药加桂汤。足太阴疟，令人不乐，好太息，不嗜食，多寒热汗出，病至则善呕，呕已乃衰，小建中汤、异功散。足少阴疟，令人呕吐甚，多寒热，热多寒少，欲闭户牖而处，其病难已，小柴胡半夏汤。足厥阴疟，令人腰痛少腹满，小便不利如癃状，非癃也，数便，意恐惧，气不足，腹中悒悒，四物、元胡苦楝附子汤。

　　丹溪心法 【 元?朱震亨】 

　　　疟病证治

疟疾有风暑食痰、老疟、疟母。大法风暑当发汗，夏月多在风凉处歇，遂闭其汗而不泄故也。恶饮食者必自饮食上得之。
无汗者要有汗，散邪为主，带补；有汗者要无汗，养正气为主，带散。
一日一发者，受病一月；间日一发者，受病半年；三日一发者，受病一年；二日连发住一日者，气血俱病。
疟病感虚者，须以人参白朮一二贴托住其气，不使下陷，后使他药。内伤挟外邪同发，内必主痰，外以汗解散，二陈汤加柴胡、黄芩、常山、草果煎服。
久疟不得汗者，二陈汤加槟榔，倍苍朮、白朮；一方加柴胡、葛根、川芎。一补一发，不可直截。
老疟病，此系风暑干于阴分，用血药引出阳分则散，方宜川芎、抚芎、红花、当归、炒蘗、苍朮、白朮、甘草、白芷，露一宿，次早服。
治疟一日间一日发者，补药带表药，后以截疟丹截之。若在阴分者，用药掣起阳分方可截，即前药之属。
程充云：按疟在阴分，须掣起阳分者，即《格致论》中云：脏传出至腑，乱而失期也，又当因其汗之多寡而为补养升发之术。下陷，谓阳气下陷入阴血中。无汗要有汗，多用苍朮、干葛、升麻、柴胡、川芎之属。此丹溪治疟之微旨，学者所当知也。
世用砒霜等毒，不可轻用。俗谓脾寒，此因名而迷其实也。苟因饮食所伤而得，亦未必全是寒，况其他乎？其在阳分者易治，阴分者难治。疟母必用毒药消之，行气消坚为主。东垣谓寒疟属太阳，热疟属阳明，风疟属少阳；在三阴经则不分，总曰温疟。此言诚是，但三阴经说不明。作于子午卯酉日者，少阴疟也；寅申巳亥日者，厥阴疟也；辰戌丑未日者，太阴疟也。
疟脉多弦，但热则弦而带数，寒则弦而带迟。亦有病久而脉极虚，微而无力，似乎不弦，然而必于虚微之中见弦，但不搏手耳，细察可见也。
疟又名痁疾者，其证不一。素问又有五脏疟、六腑疟，详矣。初得病势正炽，一二发间，未宜遽截，不问寒热多少，宜用清脾饮，或草果饮，或二陈汤加草果半钱，或平胃加草果半钱、柴胡半钱，又或养胃汤加川芎、草果各半钱。热少者进取微汗，寒多者宜快脾汤。服后寒仍多者，养胃汤加附子、桂枝各半钱，独寒尤宜。不效则七枣汤。热多者宜驱疟饮，或参苏饮每服加草果半钱。大热不除，宜小柴胡汤。渴甚者则以五苓散入辰砂少许。独热无寒，亦与小柴胡汤。热虽剧不甚渴者，本方加桂四分，或以柴胡桂枝汤。候可截则截之。
疟母久不愈者，宜四兽饮，间服山甲汤。

　　格致余论 【 元?朱震亨】 

　　　痎疟论

《内经》谓夏伤于暑，秋伤于风，必有痎疟。痎疟，老疟也，以其隔两日一作，缠绵不休，故有是名。前贤具有治法，然皆峻剂，有非禀受性弱，与居养太厚者所宜用也。惟许学士方有用参芪等补剂，而又不曾深论，后学难于推测。因见近年以来五十岁以下之人，多是怯弱者；况嗜欲纵恣，十倍于前，以弱质而得深病，最难为药。始悟常山、乌梅、砒丹等为刧痰之剂，若误用之，轻病为重，重病必死。何者？夫二日一作，阴受病也。作于子午卯酉日，少阴疟也；作于寅申巳亥日，厥阴疟也；作于辰戌丑未日，太阴疟也。疟得于暑，当以汗解，或凉台水阁，阴木冷地，他人挥扇，泉水澡浴，汗不得泄，郁而成痰。其初感也，胃气尚强，全不自觉，至于再感，懵然无知，又复恣意饮食，过分劳动，竭力房事，胃气大伤，其病乃作，深根固蒂，宜其难愈。病者欲速愈，甘心峻剂；医者欲急利，遽便妄投。殊不知感风感暑，皆外邪也，当以汗解。所感既深，决非微汗可除。亦有胃气少回，已自得汗，不守禁忌，又复触冒，旧邪未去，新邪又感，展转沉滞，其病愈深。况来求治者率皆轻试速效，劫病之药，胃气重伤，吾知其难免于祸矣。由是甘为迟钝，范我驰驱，必先以参、朮、陈皮、芍药等补剂，辅以本经之药，佐其取汗。若得汗而体虚，又须重用补剂以助之，俟汗出通身，下过委中，方是佳兆。仍教以淡饮食，省出入，避风就温，远去帷幕，谨密调养，无有不安。若感病极深，虽有大汗，所感之邪，必自脏传出至腑，其发也必乱而失期，亦岂是佳兆？故治此病，春夏为易，秋冬为难，非有他也，以汗之难易为优劣也。或曰：古方用砒丹、乌梅、常山得效者不为少，子以为不可用乎？予曰：腑受病者浅，一日一作，间一日一作者，是胃气尚强，犹可与也。彼三日一作者，病已在脏矣，在脏者难治。以其外感犹可治也，而可用劫药以求速效乎？宪佥詹公病案可据也。

　　证治要诀 【 明?戴思恭】 

　　　疟病证治

疟证不一，其名亦殊。初得之病势正炽，一二发间，未宜遽截，不问寒热多少，且用清脾饮、草果饮、或二陈汤加草果半钱，或生料平胃散加草果半钱、前胡半钱。亦有非疟非劳等疾，而自成寒热，乃是痰饮为之，不可不审，去痰行饮则愈。
初发之际，风寒在表，虽寒热过后而身体常自疼，常自畏风，宜草果饮或养胃汤，每服加川芎、草果各半钱。热少者进取微汗；寒多者宜快脾汤，或养胃汤，每服加草果半钱。服药后寒仍多者，养胃汤，每服加熟附、官桂各半钱，独寒者尤宜。不效则七枣汤。热多者宜驱疟饮或参苏饮，每服加草果半钱。大热不除，宜小柴胡汤；渴甚则佐以五苓散入辰砂少许。独热无寒，宜小柴胡汤；热虽剧不甚渴者，于本方加桂四分。热多而脾气怯者，柴朴汤。寒热俱等者，常服宜如上项二陈汤、平胃散加料之法，发日进柴胡桂姜汤，候可截则截之。有独热用清脾饮效者，内烦加参作一钱重，然恐非特可治独热也。
食疟是饮食伤脾得之，或疟已成不忌口，或寒热正作时吃食，其人噫气吞酸，胸膈不利，宜生料平胃散，每服加草果、砂仁各半钱，仍佐以红丸子、七香散。
暑疟，其人面垢口渴，虽热已退，后无事之时亦常有汗，宜养胃汤一贴，香薷饮一贴，和匀作二服。渴甚汗出多者，加味香薷饮，间进辰砂五苓散。不问未发，其人呕吐痰食俱出，宜多进二陈汤，每服草果加之半钱。又恐伏暑蕴结为痰，宜消暑丸，更于暑证中求之。有四五发已后，一应诸证并可截疟丹，未愈再进。
久疟经年累月，名曰疟母，又名劳疟。不宜十分攻之，所谓久疟不治者是也。进四兽饮，间山甲丸。疟愈后调理，宜生料平胃散，每服加人参、茯苓各半钱，或用四君子汤加陈皮一钱半，即异功散。
外有伤寒，往来寒热如疟，劳病往来寒热亦如疟。谓之如疟，非真疟也。然伤寒寒热如疟，初必恶风寒，发热头痛，体疼，自太阳经而来；劳病寒热如疟，初必五心发烦热，劳倦，欬嗽，久乃成寒热，与正疟自不同。诸病皆有寒热，如失血、痰饮、症瘕、积聚、小肠(疒颓)气、风寒暑湿、食伤发劳、劳瘵、疮毒、脚气，已各见本证，其余不能尽举。亦有不如发疟之传为寒热者，须问其元有何病而生寒热，则随病施治。寒热发作有期者疟也，无期者诸病也。
近世因寒热发作，见其指甲青黑，遂名曰沙，或戛、或挑、或灌以油茶，且禁其服药。此病即是南方瘴气，生料平胃散加草果、槟榔正宜所治，岂有病而无药哉？

　　明医杂着 【 明?王纶】 

　　　疟病证治

疟是风暑之邪，有一日一发，有二日一发，有三日一发，有间一日连二日发，有日与夜各发；有有汗，有无汗；有上半日发，有下半日发，有发于夜者。治法邪从外入，宜发散之。然以扶持胃气为本，又须分别阳分阴分而用药。邪疟及新发者，可散可截；虚疟及久者，宜补气血。若过服截药，致伤脾胃，则必延绵不愈矣。方用柴胡、白朮各一钱半，苍朮泔浸一钱，已上三味，疟疾必用之药；干葛一钱二分，陈皮七分，甘草炙五分。
【 注　按前证若热多寒少，心烦少睡者，属心，名曰温疟，用柴苓汤。但寒少热，腰疼足冷者，属肾，名曰寒疟，用桂附二陈汤。先寒而后大热欬嗽者，属肺，名曰瘅疟，用参苏饮。热长寒短，筋脉揪缩者，属肝，名曰风疟，用小柴胡加乌药、香附。寒热相停，呕吐痰沫者，属脾，名曰食疟，用清脾饮。疟愈之后，阴阳两虚，梦遗欬嗽，不善保养，遂成劳瘵。若能清心养体，节食避风，如此调治，无不愈矣。】 
若一日一发及午前发者，邪在阳分，加枯芩、茯苓、半夏各一钱；热甚头痛，再加川芎、软石膏各一钱；口干加石膏、知母、麦门冬各一钱。
 【 注　按刘宗厚先生云：从卯至午发者，邪在大肠小肠也，宜大柴胡汤下之；从午至酉发者，邪在心与肾也，宜大承气汤下之，此皆邪入于内也。从酉至子发者，邪在心与胆也，或至寅发者，此邪在气在血也，宜用桃仁承气汤微下之，更以小柴胡汤彻其余邪。若身热目痛，热多寒少，其脉实长者，先以大柴胡汤下之；余热不尽，再用白芷汤。若甚寒微热，或但寒不热者，名曰牝疟，用柴胡桂枝汤以解表。】 
若间日或三日发，或午后或夜发者，邪入阴分，加川芎、当归、芍药酒炒、熟地黄、知母酒炒各一钱，红花酒洗、黄蘗酒炒、升麻各四分，提起阳分可截之。
 【 注　按仲景云：疟无他证，但隔日发而先寒后热，寒多热少，用桂枝石膏汤；发于夜，麻黄、黄芩汤。窃谓前证若中气虚而间日发者，用补中益气汤；若气血俱虚而三日一发者，用十全大补汤。】 
若间一日连发二日，或日夜各发者，气血俱病，加人参、黄芪、白茯苓各一钱以补气，川芎、当归、芍药、熟地黄各一钱以补血。
 【 注　按此条治法，当以前后论参看，用药调治。】 
若阳疟多汗，用黄芪、人参、白朮以敛之；无汗，柴胡、苍朮、白朮、黄芩、干葛以发之。
 【 注　按仲景云：处暑以前，疟发而头项痛，脉浮恶风有汗者，桂枝羌活汤；若恶风无汗者，麻黄羌活汤。若久而汗多，腠理开泄，阳不能固，必补敛之；无汗则腠理致密，邪不能解，必发散之。若属饮食所伤，用六君汤为主；劳伤元气，用补中益气汤为主。】 
若阴疟多汗，用当归、白芍药、熟地、黄连、黄蘗、黄芪以敛之；无汗，柴胡、苍朮、川芎、红花、升麻以发之。故曰有汗者要无汗，扶正为主；无汗者要有汗，散邪为主。
 【 注　按前证若寒热大作，不论先后，此太阳阳明合病，寒热作则必战。经曰：热胜而动也，发热则必汗泄。又曰：汗出不愈，知内热也。阳盛阴虚之证，当内实外虚，不治，恐久而传阴经也，宜用桂枝芍药汤。若病久须大补脾胃为主，盖养正邪自除也。】 
若病人胃气弱，饮食少，或服截药，伤脾胃而少食者，加人参一钱五分，芍药酒炒、大麦芽各一钱。
【 注　按前证若用寒凉止截，脾胃伤损，必致连绵不已，若非培养元气，决不能愈。然芍药、麦芽善损脾肾，不宜多用。】 
若伤食痞闷，或有食积者，加神曲、麦芽、枳实炒各一钱，黄连炒五分。
 【 注　按前证若脾胃无亏，饮食过多，或暴怒胷膈痞闷者，宜此方以消导宿滞。若饮食既消，而胷膈痞闷者，宜六君子以调补脾胃。若劳伤元气，兼停饮食，用补中益气加半夏、茯苓以升补脾胃。若感怒兼食，用二陈、参、朮、木香、香附、山栀以补脾平肝。】 
若痰盛，加半夏姜制、南星、枳实各一钱，黄芩炒、黄连各六分。
 【 注　按前方非膏粱积热实火为痰者，不宜用。若中气虚而痰甚，用补中益气汤加茯苓、半夏；如未应，用一味姜汁尤好。】 
若欲截之，加槟榔、黄芩、青皮、常山各一钱，乌梅肉三个。
 【 注　按前证若血气俱虚，用人参、生姜各一两，煎服顿止，不问新久并效。若咽酸口酸，且节饮食，其病潮作，时虽大渴，只与姜汤乘热饮之，此亦截疟之良法。每见饮啖生冷物者，病或少愈，多致脾虚胃损，反为难治。若病势正炽，一二发间，未宜遽截，恐邪气不去，正气反伤耳。此法有益无害。】 
若日久虚疟，寒热不多，或无寒而微热者，邪气已无，用四君子合四物汤，加柴胡、黄芩、陈皮以补气血。
 【 注　按前证若因胃气虚，用四君加升麻、当归；若脾血虚，用四君加川芎、当归；若因中气下陷，用补中益气汤加茯苓、半夏。大凡久疟多属元气虚寒，盖气虚则寒，血虚则热，胃虚则恶寒，脾虚则发热，阴火下流则寒热交作，或吐涎不食，战栗泄泻，手足逆冷，皆脾胃虚弱，但补中益气，其诸证悉愈矣。】 
瘴疟时疟，寒热往来，方用柴胡、知母各一钱五分，炒苍朮泔浸，黄芩酒炒，干葛、陈皮、半夏汤洗、川芎各一钱，甘草七分，炙姜三片，乌梅二个，水煎，侵晨午前服。
 【 注　按前证若因外邪未解而寒热往来者，宜用原方解散之。若因脾气素弱，或服前药，外邪既去而寒热不止，或欲呕少食者，脾气亏损也，宜用补中益气汤加半夏、干葛、茯苓调补之。若午前寒热，属气虚，用四君子加当归、升麻；若午后寒热，属血虚，用八珍汤加柴胡、升麻。大凡病久气虚而血弱者，必发热，须用四君之类调补脾胃，脾胃一健，气血自生。若误认为血虚，而用四物沉阴之剂径生其血，则脾土复伤，诸脏皆病，虚证蜂起，反为难治。】 
疟久者，加人参一钱五分，当归一钱；汗多者，去苍朮，换白朮，加白芍药酒炒一钱五分。
 【 注　按疟久不愈，属中气虚，不能滋养诸脏，但调补脾胃，诸病自退。其汗自出者，乃阳气虚而不能卫固于腠理也，用四君加归、芪、陈皮；未应加姜、桂；手足逆冷急加附子。盗汗者阴虚而腠理不密也，宜用八珍加肉桂、五味子。烦热作渴，暂用当归六黄汤，其中三黄俱炒黑，倍加参芪；汗既止，仍用八珍散之类。若肾气素虚，发热作渴，宜六味丸；手足逆冷，或痰气上攻，宜用八味丸。若邪气既散，而寒热仍作，此真气虚也，即用补中益气汤。若气血虚而寒热者，用八珍汤。若治失其宜，则元气亏损，变证百出，不但久疟而已矣。】 
疟后变成痢疾，宜从虚治，故用补脾胃药，方用黄连炒、木香、缩砂、黄芩炒、橘皮、白朮、当归酒洗各一钱，白芍药二钱炒，甘草炙五分，姜水煎，食前服。
 【 注　按前证乃病气有余，形气不足而变证也，宜用原方，以清解脾胃邪热。若病气形气俱不足而不能愈，宜补中益气汤，滋养诸脏，自愈。】 

古今图书集成医部全录卷二百八十九

　疟门

　　医学入门 【 明?李梴】 

　　　分阴阳

阳为外感邪气，实为风暑有汗；阴为内伤正气，虚为寒湿无汗。阳为气虚，阴为血虚。阳为升，发在春夏；阴为降，发在秋冬。阳为腑，邪浅，与荣卫同行，一日一发；阴为脏，邪深，横连募原，不能与正气并行，故间日蓄积乃发，或三四日一发，久则必有疟母。阳为日发，邪浅，荣卫昼行背与脊故也；阴为夜发，邪深，荣卫夜行胷与腹故也。又有二日连发住一日者，及日夜各一发者，乃气血俱受病也。阳为子时至巳，阴为午时至亥。如发寅卯而退于未申，或发未申而退于子丑，皆谓之阴阳不分，须随证用药，趱早或移时分定阴阳，然后阳疟截住，阴疟升散。今俗以似疟误治，变成温疟，为分阴阳，谬矣。殊不知疟有凌虐之状，在伤寒久则为坏证，在内伤久则为劳瘵，岂轻疾哉？凡阳疟易治，阴疟难愈。

　　　辨寒热

阳邪与荣争，而邪火发于外，则为热；阴邪与卫争，而正气退于内，则为寒。卫虚则先寒，荣虚则先热。表邪多则寒多，里邪多则热多，表里相半，寒热相等。诸疟惟食积挟火，寒已复热，热已复寒，谓之寒热相并。又暑疟单热，湿疟单寒。寒疟先寒后热，风疟先热后寒，余皆先寒后热。阴阳寒热明而治疟知本矣。

　　　明六经

寒疟，腰背头项俱痛，属太阳。寒多热少，汗出难已者，柴胡加桂汤；单寒无汗者，五积散、古果附汤。
热疟，目痛鼻燥，鼓颔，属阳明。热多寒少，烦渴尿赤者，柴苓汤；暑月，黄连香薷饮；热伤气分，单热而渴者，白虎加人参汤，或黄芩汤加桂少许。
风疟，口苦呕吐，恶心胁痛，属少阳。寒热相等者，柴胡桂枝汤；风盛筋脉抽著者，乌药顺气散加柴胡、黄芩；身疼者，败毒散；欬嗽，参苏饮。
已上三阳气分受病，发在处暑之前者，俱谓之暴疟，乃伤之浅者。
少阴疟，发于子午卯酉四正之日，舌干口燥呕吐，欲闭户牖，轻者小柴胡汤倍半夏，重者合四物汤。
厥阴疟，发于寅申巳亥四隅日，小腹痛引阴如淋，轻者小建中汤，重者四物汤加延胡索、金铃子、附子。
太阴疟，腹满自利，善呕，呕已乃衰，轻者异功散，重者理中汤。如湿偏阴分，单寒气虚作泄者，古枣附汤、附子理中汤；身重腹胀者，五苓散、朮附汤、浮肿退黄丸。已上三阴血分受病，发在处暑后者，俱谓之温疟。乃隔冬感温气藏于肾与骨髓，至夏秋重感新邪触发，自脏而达之腑，乃伤之重者。

　　　感异气

瘴疟，山溪蒸毒，令人迷困发狂或哑，乍寒乍热，乍有乍无者，凉膈散加柴胡、槟榔；不伏水土者，人参养胃汤。
疫疟，一方长幼相似，须参运气寒热用药，大概不换金正气散、五积交加散、加减如意丹最妙。
鬼疟，因卒感尸疰客忤，寒热日作，梦寐不祥，多生恐怖，言动异常，宜辟邪丹、雄朱丹，或用烧人场上土为丸，塞男左女右耳中。

　　　汗吐下和

外感寒多，非草果、厚朴不能温散；热多非柴胡、黄芩不能清解。阳疟无汗，须加柴胡、苍朮、葛根，甚则加麻黄；阴疟无汗，须加柴胡、升麻、川芎。有汗须加白朮、乌梅以和之。
阳疟初起痰在上者，祛邪丸，然亦三五发后，移时乃可用之，早则延绵。稍久，不敢吐者，胜金丹。
三阴疟便闭者，宜下以截之。暑疟，黄连香薷散加大黄、乌梅、青皮煎服。寒疟，二陈汤加青皮、良姜，煎吞神保丸五粒。痰热胷满便闭者，大柴胡汤。瘀血发狂好忘者，桃仁承气汤。虚闭，麻子仁丸，俱清晨一服，取下恶水即止。

　　　虚劳

内伤疟皆不食，惟七情善食多汗。五脏之气不和，略被外邪动痰，宜四兽饮，量体虚实加各经开郁行气之药。
劳疟，微微恶寒发热，寒中有热，热中有寒，最难调理。或半月十日，小劳复来，经久不瘥者，芎归鳖甲散主之。热多者，生犀散，有痞者，鳖甲丸。
气虚，汗多无力，饮食不进者，六君子汤。因劳役昏倦少食者，补中益气汤加黄芩、半夏。
血虚夜发者，小柴胡汤合四物汤，加升麻、红花、知母、黄蘗，水煎露服。趱早不愈，用胜金丹截之。有痞者，阴疟丸。如阴虚火动，午后寒热，至晚微汗乃解，似疟非疟也，宜加味逍遥散加地骨皮。若误用疟药必死。
气血俱虚，溺频食少，或遗精欬嗽者，人参养荣汤加地骨皮、乌梅、麦门冬。或仆厥不省者，十全大补汤加柴胡、黄芩；阳虚，去柴、芩加附子，吞黑锡丹；有痞者，橘皮煎丸。

　　　痰因

痰疟，外感内伤，郁聚成痰，热多头痛肉跳，吐食呕沫，甚则昏迷卒倒，宜柴陈汤加草果。呕吐者，二陈汤倍白豆蔻，流行三焦，呕疟自止。气虚呕者，单人参汤，或用常山炒过。久不止者，露姜饮截之。

　　　食积

食疟，因饮食蕴成痰火，寒已复热，热已复寒，寒热交并，苦饥不食，食则吐痰胷满腹胀者，二陈汤合小柴胡汤，或平胃散，俱加枳实、白朮、山楂、神曲、青皮。热多者清脾饮，寒多者人参养胃汤，腹痛者红丸子。腹胀因湿痰或疟气归腹者，古龙虎丹，用杏仁煎汤，迎发时下。久不愈者用辰砂、阿魏等分，糊丸皂子大，每一丸，人参煎汤下截之。

　　　疟母

凡疟经年不瘥，谓之老疟，必有痰水瘀血结成痞块，藏于腹胁，作胀且痛，乃疟母也。虽内虚者，非常山、槟榔决不能除，俱须制熟则不损胃，老疟丸是也。血虚者，鳖甲丸。体盛有水癖者，暂用芫花丸，仍须以补脾化痰汤药辅之。老疟饮，宜量气血虚实加减。

　　　兼痢

或疟后痢，痢后疟，或疟痢并作，俱以柴苓汤、六和汤、清脾饮加减分利。虚者补脾和血，三白汤加黄连、木香、当归、砂仁，或四兽饮、补中益气汤。

　　　伤寒变证

伤寒汗吐下，余热未尽，重感于寒而变疟，或过经旧热未解，新感六淫之气而变疟，皆曰温疟者，俱先热后寒故也。寒多热少，或单寒者，太阳邪变也，柴胡桂姜汤。热多寒少，或单热骨节烦疼者，阳明邪变也，白虎汤加桂。寒热相等，或先热者，少阳邪变也，小柴胡汤；渴者去半夏，加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，须急用桂枝黄芩汤。如传入阴分，从卯至午发而呕吐，大便闭者，大柴胡汤下之；从酉至寅发而欲狂，喜忘便黑者，桃仁承气汤微利之，不敢下者栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿濇烦渴，或因瘴气，不伏水土者，五苓散俱加黄芩、柴胡。此等疟与杂病无大异，见其势发少缓则截之。痰饮在上膈，欲吐不吐者，瓜蒂、赤小豆、雄黄等分为末，水调五分服之，以吐为度；或祛邪丸亦好。久不愈者，胜金丹、老疟丸以消之。

　　　似疟

似疟非疟，作止有时，或日再发，或二三日一发，非似潮而无寒，亦非若寒热往来之无定也。太阳证二三日似疟，寒多脉浮洪者，桂枝汤或桂枝二麻黄一汤。阳明证似疟汗出，日晡发热，脉浮者桂枝汤，脉实者承气汤。热入血室似疟，小柴胡汤主之。厥阴证似疟，一日二三发，脉浮缓者，为里和自汗而愈。凡感冒之人，或觉毛寒股栗，筋节拘挛，百骸鼓撼，呕不欲食，其寒不可御，未几复转而发热者，皆似疟状，不必脉弦，随所见证与脉，而以小柴胡汤和解，此即温疟也。

　　　热多寒少

一证脉弱者，亡阳也，不可正汗及吐下，桂枝二越婢一汤以微汗之。一证脉迟者，血少也，先以黄芪建中汤养血，俟脉不迟，乃以小柴胡汤和之。一证脉阴阳同等，微浮微缓，不呕清便自调，此不待药汗而自愈也。若面赤身痒脉濇者，桂麻各半汤，必待微汗而后愈，通用柴陈汤。热多加川芎、前胡，寒多加川芎、草果。若寒多热少，不烦躁而脉浮缓者，乃伤寒见伤风脉也。或面色不泽，两手无脉者，乃麻黄附子细辛汤之证也。

　　　往来寒热

经曰：阴气上入阳中则恶寒，阳气下陷入阴中则发热，此阴阳相乘之病也。若大下阴微发热，大汗阳微恶寒，乃医之误也。大要：阳不足，则阴邪出于表而与阳争，则阴反胜而为寒；阴不足，则阳邪入于里而与阴争，则阳反胜而为热。若邪入而正气不与之争，则但热而无寒矣。阳不足则先寒，阴不足则先热。表邪多则寒多，里邪多则热多。半表半里，寒热相等，乍往乍来而间作也。若不呕清便脉浮者，犹当解表。口渴尿赤脉实者，大柴胡汤。心烦喜呕，胷胁满而不欲食者，小柴胡汤。热多者加柴胡，寒多者加桂枝。汗下后柴胡证不除者，柴胡桂姜汤。寒热往来，胁满，小便不利，呕渴头汗者，最宜。如寒热势盛，当迟一二日，少定方可图之，所谓盛者可待衰而已。若寒热势定，或早移于晏，晏移于早，邪无可容之地，病将解矣。

　　　搏鬬升降

夫病机言搏者，旧有痰痞相火之类，偶然新气加之，则搏动而发，此理易明。言争者乃彼此相搏相鬬，久而后可和解之谓。不过邪正气相引结而未遽散，非实有所争竞也。血气盛者，虽风寒之邪乘间而入，终不能动其真气而与之鬬，惟血气弱者，则邪入必鬬，鬬则便有胜负，须正气复而后邪可退也。若邪愈胜而正气愈负，非药饵大扶持之，必不可救。此争与搏之义也。至于头面上病，皆百邪上攻；胷膈间病，皆百邪上冲；肠胃间病，皆百邪下流而传入。不然，则血气失升降之常，或阳当升而不升，阴当降而不降，精宜升而不升，气宜降而不降，血宜顺而不顺，火宜静而不静，识病机括，尽于此矣。

　　　治法

外感，汗吐下解祛邪为主；内伤，敛补养正为主。内外相兼，又当参酌而论。经曰：夏伤于暑，秋必痎疟。又曰：诸疟皆生于风。《局方》主于伤食，丹溪主于痰。其实因夏伤暑，秋感风湿，遇七情饮食郁痰而后发，虽三因杂至，错乱气血，然始于暑成于痰，故快捷方式以祛暑消痰为要。
通用二陈汤。外感无汗，去茯苓加柴胡梢、川芎、葛根、苍朮。太阳加羌活、防风、藁本；阳明加葛根、升麻、白芷；少阳加柴胡、黄芩、青皮；少阴加归芎、黄连、黄蘗；太阴加二朮、柴胡，此三味疟家必用；厥阴加桂枝、姜附。渴加知母、麦门冬，大便闭加大黄、桃仁，小便赤加泽泻、山栀，瘴疟加槟榔，截疟加常山、槟榔、贝母，内伤无汗加柴胡、川芎，气虚合四君子汤，血虚合四物汤，汗多加黄芪，有食加山楂、麦芽。劳疟加地骨皮、鳖甲，七情加紫苏、香附，痰加南星、姜汁，食积加莪朮，久疟倍参朮，寒甚加桂附、草果，夜疟加升麻、柴胡以提之，停水倍半夏，瘀血加桃仁、红花。吐泻不食肿胀者，不治。
疟无痰不成，内伤脾胃虚寒，宜清利湿痰为主。内伤疟皆汗多，阳疟敛以参、朮、黄芪，阴疟敛以归、地、知、蘗、芍药。大抵有汗要止汗，以补其虚；无汗要发汗，以散其邪。稍久者，一补一发丹。久虚，补中益气汤加山楂、麦芽，扶脾自止，极忌吐截。

　　医宗必读 【 明?李中梓】 

　　　总论

按经言夏伤于暑秋为痎疟，又言痎疟皆生于风，又言风寒之气不常，又言汗出遇风及得之以浴，此皆以风寒暑湿为言也。语温疟则曰风寒中肾，语瘅疟则曰肺素有热。夫冬寒既可以中肾，则心肝脾肺四脏，独无令气之邪可以入客乎？肺热既可以成疟，则肝脾心肾之气郁而为热者，独不可以成疟乎？然语六气者道其常，语五脏者尽其变也。须知风与暑，阳邪也；寒与水，阴邪也。风者阳中之凉气也，暑者热中之阴邪也，由是则四者皆属于寒。夫夏伤于暑，汗出腠开，当风浴水，凄沧之寒伏于皮肤，及遇秋风，新凉束之，表邪不能外越，阴欲入而阳拒之，阳欲出而阴遏之，阴阳相薄而疟作矣。浅者病在三阳，随卫气以为出入，而一日一作；深者病在三阴，邪气不能与卫气并出，或间日或三四日而作，作愈迟者，病愈深也。经之论疟，无漏义矣。而仁斋、丹溪又分痰与食饮、与血瘴、与劳、与牝，此不过疟之兼证耳，非因而成疟者也。故治疟者，察其邪之浅深，证之阴阳，令其自脏而腑，散而越之，邪去则安。古法有汗欲其无汗，养正为先；无汗欲其有汗，散邪为急。然邪在阳者取汗易，邪在阴者取汗难。必使由阴而阳，由晏而早，乃得之也。又热多者凉药为君，寒多者温药为主。至于痰、食、血、饮、瘴、劳与牝之七证，各随其甚者而兼理之。世俗又有鬼疟之名，此为时行疫气，投平胃散无不截者。总之脉实证实者，攻邪以治标；脉虚证虚者，补正以治本。久疟必虚，惟人参、生姜各一两，连投二服于未发之前，莫不应手取效。贫困者白朮可代，血亏者当归可代。近世不明表里虚实，辄用知母、石膏、芩、连、栀、蘗，若表未解而得此寒凉，而寒邪愈固；或用常山、草果、巴豆、砒、雄，若正已虚而得此克伐，则元气转虚，致夫绵延不已者，皆医之罪耳，岂病之咎耶！

　　　证治

疟疾多因风寒暑湿，天之邪气所伤，当分经络而发汗。其七情痰食水血，皆兼见之候，随证治之。
风疟，必恶寒自汗，烦躁头疼，必先热后寒，宜柴胡、苏叶、细辛、白芷、羌活、生姜之类。
温疟，乃受冬月之寒，复因暑风而发，亦先热后寒，如热多者小柴胡汤，寒多者小柴胡汤加桂。
寒疟，乃纳凉之风寒，沐浴之水寒，先受于腠中，复因秋风凉肃而发，先寒后热，宜羌活、紫苏、生姜之类散其太阳之邪，次用柴胡汤。近来不问何经，俱用柴胡者，非也。
瘅疟者，肺素有热，阴气先绝，阳气独发，少气烦冤，手足热而呕，此但热而不寒，盛暑发者人参白虎汤，秋凉发者小柴胡汤。
湿疟，乃汗出澡浴，或冒雨，或湿袭，其证身体重而痛，呕逆胀满，胃苓汤加羌活、紫苏。
牝疟者，其人必阳气素虚，当盛暑时乘凉饮冷，阳虚阴盛，故但寒而不热也，柴胡桂姜汤。
食疟者，必肥甘无度，或生冷受伤，食滞痰生，其证饥而不能食，食则胀满呕吐腹痛，青皮、草果、豆蔻、砂仁、神曲、山楂之类。
瘴疟，由岭南地方天气炎，山气湿多有岚瘴之毒，发时迷闷，甚则狂妄，亦有不能言者，皆由血瘀于心，涎聚于脾，须疏通六腑，凉膈散或小柴胡加大黄、木香。
劳疟，必素有弱证，或因疟成劳，十全大补汤，有热者去桂。
疟母，由治之失宜，荣卫亏损，邪伏肝经，胁下有块，此证当以补虚为主，每见急于攻块者，多致不救，六君子汤加木香、肉桂、蓬朮、鳖甲。
鬼疟者，俗以夜发者为鬼疟，非也。邪入阴分，发于六阴，宜四物汤加知母、红花、升麻、柴胡，提起阳分，方可截之。惟时行不正之气，真鬼疟也，宜平胃散加雄黄、桃仁。

　　　截法

疟发四五遍后，曾经发散者，方可截之，何首乌散、常山饮、独蒜丸。久疟大虚者，人参一两、生姜二两，连进三服。若病邪初起，未经发散，遽用酸收刧止之剂，必致绵延难愈，或变成他证，不可不谨也！

　　薛氏医案 【 明?薛己】 

　　　治法

大凡停食之证，必因于脾弱，宜用六君、枳实、厚朴、山楂、神曲。若食已消而不愈，用六君子汤。若内伤外感，用藿香正气散。若内伤多而外感少，用人参养胃汤。若劳伤元气兼外感，用补中益气加川芎。若劳伤元气兼停食，补中益气加陈皮、神曲，甚者加山楂。若气恼兼食，用六君加香附、山栀。若咽酸，或食后口酸，多是饮食，当节饮食。病作时大热躁渴，以姜汤乘热饮之，此截疟之良法也。每见发时，饮啖生冷物者，病或少愈，多致脾虚胃损，往往不治。大抵内伤饮食者，必恶食；外感风寒者，不恶食。审系劳伤元气，虽有百证，但用补中益气汤，其病自愈。其属外感者，主以补养，佐以解散，其邪自退。若外邪既退，即补中益气以实其表。若邪去而不实其表，或过用发表，亏损脾胃，皆致绵延难治。凡此不问阴阳日夜所发，皆宜补中益气，此不截之截也。夫人以脾胃为主，未有脾胃实而患疟痢者。若专主发表、攻里、降火、导痰，是治其末而忘其本，则轻者变重，而重者变危矣。前所云乃疟之大略，如不应，当分六经表里而治之。
凡截疟，余常以参、朮各一两，生姜四两煨熟，煎服即止。或以大剂补中益气加煨姜，尤效。生姜一味亦效。

　　医贯 【 明?赵献可】 

　　　总论证治

或问曰：经云夏伤于暑秋必病疟，前人虽备言之，旨殊未畅，盖明示诸？曰：不发于夏而发于秋，此亢则害承乃制，子来救母之义。盖暑当权，君火用事，肺金必受伤克。火位之下，水气承之，肾水为肺之子，因母受火伤，子来承之，以制火救母，于是水火相战，阴阳交争，大胜则大复，小胜则小复，此阴阳胜复之常理，疟之所由作也。然而有病有不病者，盖邪之所凑其气必虚，故其人元气不固者，暑邪得以承之，所以治疟以扶元气为主。
凡治疟，必先间其寒热多寡而参之脉证，有寒多热少者，有热多寒少者。大抵寒热往来，皆属少阳经，证治法当以小柴胡为主。若寒多者，小柴胡加桂枝。有但热不寒者，名曰瘅疟。有但寒不热者，名曰牝疟。《金匮》云：阴气孤绝，阳气独发，则热而少气烦冤，手足热而欲呕，名曰瘅疟。邪气内藏于心肺，外舍于分肉之间，令人消烁脱肉。又云：温疟者，其脉如平，身无寒但热，骨节烦疼，时时呕逆，以白虎加桂枝汤主之。但寒者名曰牝疟，蜀漆散主之。此寒热多寡之定法也。然亦有不可执者，当察其脉之虚实何如。若但寒者，其脉或洪实或滑，当作实热治之。若但热者，其脉或空虚或微弱，当作虚寒治之。
凡疟将发之时与正发之际，慎勿施治，治亦无效。必待阴阳升极而退，过此邪留所客之地，然后治之，且当病未发二三时前，迎而夺之可也。古今治疟，证候有风寒暑湿不同，治疗有汗吐下各异，方术无虑千百，不能尽述。独无痰不成疟，无食不成疟，深得致疟之因。无汗要有汗，散邪为主；有汗要无汗，扶正气为主，深得治疟之法。以青皮饮一方治秋时正疟，随证加减，屡用屡效。若胃中有郁痰伏结者，以草果饮一服即愈。服前方不应，当以补中益气汤倍柴胡加半夏、生姜，养正而邪自除。
仁斋云：有人脏腑久虚，大便常滑，忽得疟疾，呕吐异常，以二陈加人参、白豆蔻，进一二服，病人自觉气脉顿平，寒热不作。盖白豆蔻流行三焦，元气荣卫一转，寒热自平。继今遇有呕吐发疟之证，或其人素虚者，慎勿用常山等药。以上专论秋时正疟之法也。世间似疟非疟者多，世人一见寒热往来，便以截疟丹施治，一截不止则再截，再截而止，止而复发复截，以致委顿，甚或因而致毙者有之，是不可不辨也。经曰：阳虚则恶寒，阴虚则恶热。阴气上入于阳中则恶寒，阳气下陷于阴中则恶热。凡伤寒后、大病后、产后、劳瘵等证，俱有往来寒热似疟，或一日二三度发，并作虚治，但有阳虚阴虚之别。阳虚者补阳，如理中汤、六君子汤、补中益气汤加姜桂，甚则加附子。诸方中必用升麻、柴胡以提出阴中之阳，水升火降而愈，医书中有论及之者。至于阴虚之寒热，亦与正疟无异。而阴虚中又有真阴真阳之分，人所不知。经曰：昼见夜伏，夜见昼止，按时而发，是无水也；昼见夜伏，夜见昼止，倏忽往来，时作时止，是无火也。无水者，壮水之主以镇阳光，六味汤主之；无火者，益火之原以消阴翳，八味汤主之。世人患久疟而不愈者，非疟不可愈，乃治之不如法也。丹溪云：夜发者，邪入阴分，宜用血药，引出阳分，当归、川芎、红花、生地、黄蘗治之，亦未及真阴真阳之至理。遍考诸书疟论，并未能露其意。且余尝试有神验，故特表而出焉。余见发疟有面赤口渴者，俱作肾中真阴虚治，无不立应。凡见患者寒来如冰，热来如烙，惟面赤如脂，渴欲饮水者，以六味地黄加柴胡、芍药、肉桂、五味，大剂一服，便愈。
有渴甚者，每发时饮汤不绝，必得五六大壶方可。余以六味丸一料，内肉桂一两，水十碗，作四沙锅，煎五六碗，以水探冷，连进代茶，遂熟睡渴止而热愈。
又有恶寒恶热，与疟无异，面赤如脂，口渴不甚，吐痰如涌，身以上热如烙，膝以下自觉冷，此真阳泛上肾虚之极，急以附子八味地黄汤，大剂冷饮而热退，继以人参建中汤调理。
又有一等郁证似疟者，其寒热与正疟无异，但其人口苦，呕吐清水或苦水，面青胁痛，耳鸣脉濇，须以逍遥散加茱、连、贝母倍柴胡，作一服；继以六味地黄加柴胡、芍药，调理而安。
至于三阴疟者，惟太阴疟当用理中汤，必加肉桂。若少阴厥阴，非八味地黄不效。
世有疟后痢，痢后疟者。夫既为疟后，发泄已尽，必无暑热之毒。复为痢疾，此是元气下陷，脾气不能升举，似痢非痢也。既为痢后，下多则亡血，气又随痢散，阴阳两虚，阳虚则恶寒，阴虚则恶热，故寒热交战，似疟非疟也。俱作虚论，用补中益气加温补，其病自愈。
凡秋月患疟，此病原于湿痰，初起即问有汗无汗，无汗者以败毒散发之；若有汗，败毒散加桂枝。待服二三剂后，分辨阴阳二疟：阴疟，柴平汤加山楂肉、升麻，倍下桂枝极妙；阳疟，只以柴苓汤为主，多加知母更妙。
若发自上昼，是阳疟，初用芎苏五苓散，二用清脾汤，三用加味败毒散、柴苓汤，多加知母；若用截药，用青蒿丸。
若发自下午，面青寒多吐，是阴疟，初用人参羌活散，二用草果饮，三用加味败毒散；若用截药，用不二丸、断疟如神丹。

　　医门法律 【 清?喻昌】 

　　　疟论

疟之一病，无如《内经》论之最详最彻，随其病之所形，按法刺之，莫不应手而愈。盖九针之用，通于神明，不可有微芒之差忒，故《内经》论疟，不得不详也。后世恶于针石，不可与言至巧，乃以药剂攻邪存正，调荣卫之偏，和阴阳之逆，于是种种圣法不适于用矣。如张子和见羸人病疟二年，不敢辄投寒凉，取刺疟论之法，刺其十指出血立愈，此正《内经》所谓疟之且发也，阴阳之且移也，必从四末始也，坚束其处，决去其血，则邪往而不得并，故立愈也。以子和之久谙针法，且检《针经》，致其详慎，针其可以渎用哉？舍针而求《内经》用药之捷法，茫然无可下手矣。予之所以心折仲景，称为百世之师者，每遇一证，必出一法以纬《内经》之不逮，一言当千百言而居其要也。夫人四体安然，外邪得以入而疟之，每伏藏于半表半里，入而与阴争则寒，出而与阳争则热。半表半里者少阳也，所以寒热往来，亦少阳所主。谓少阳而兼他经之证则有之，谓他经而全不涉少阳，则不成其为疟矣。所以仲景曰：疟脉多弦，弦数者多热，弦迟者多寒。弦小紧者下之差，弦迟者可温之，弦紧者可发汗针灸也，浮大者可吐之，弦数者风发也，以饮食消息止之。只此七言而少阳一经，汗、吐、下、和、温之法具备。其他瘅疟、温疟、牝疟、疟母四证，要不外少阳求治耳。出《伤寒论》之绪余，以补《内经》下手之法，非圣人而能之乎？谨将《金匮》奥义一一发明于左。

　　　论金匮奥义

少阳乃东方甲木之象，故其脉主弦。此不但初病之脉乃尔，即久疟正虚，脉不鼓指，而弦象亦隐然在内，所以仲景云疟脉自弦。由首及尾，脉之屡迁，纵有不同，而弦之一字，实贯彻之。疟邪之舍于荣卫，正属少阳半表半里。始之似疟非疟，与后之经年不解，总一少阳主之。盖疟发必有寒有热，其寒热之往来，适在少阳所主之界。偏阴则多寒，偏阳则多热。即其纯热无寒而为瘅疟、温疟，纯寒无热而为牝疟，要皆自少阳而造其极，补偏救敝，亦必返还少阳之界，阴阳两协于和而后愈也。施汗吐下之法以治实热，施和温之法以治虚寒，无非欲致其和平耳。疟邪如傀儡，少阳则提傀儡之线索，操纵进退，一惟少阳主张，宁不恢恢乎游刃空虚也耶？
弦数者风发也，以饮食消息止之。仲景既云弦数者多热矣，而复申一义云弦数者风发，见多热不已，必至于极热，热极则生风，风生则肝木侮土而传其热于胃，坐耗津液，阳愈偏而不返，此未可徒求之于药也，须以饮食消息而止其炽热，即梨汁、蔗浆生津止渴之属，正《内经》风淫于内治以甘寒之旨也。
阴气孤绝，阳气独发，则热而少气烦冤，手足热而欲呕，名曰痹疟。若但热不寒者，邪气内藏于心，外舍分肉之间，令人消烁肌肉。《内经》谓其但热而不寒者，阴气先绝，阳气独发，则少气烦冤手足热而欲呕，名曰瘅疟。仲景之重引其文，另有妙义。盖从上条弦数者风发也，以饮食消息止之，抽丝引絮而出其证，谓弦数之脉热盛生风，必侮土而伤其津液，由少阳而入阳明，两经合邪，其热倍炽。倘不能饮食消息，急止其热，则热之移于胃者，必上熏心肺，少气烦冤而心肺病，手心热欲呕而胃自病。所以继之曰：邪气内藏于心，外舍分肉之间，令人消烁肌肉。盖伤寒病三阳合邪，其来如风雨、如霹雳，令人莫当。而疟之在少阳，苟不入于阴而但出于阳，迨至两阳合邪，亦岂能堪之耶？故知消息而止入胃之热邪，真圣法也。然仲景之法，亦从《内经》而得。《内经》谓疟脉缓大虚，便宜用药，不宜用针；又谓虚者不宜用针，以甘药调之。昌知意中在用甘寒也。
温疟者，其脉如平，身无寒，但热，骨节烦疼时呕，白虎加桂枝汤主之。《内经》言温疟有二，俱先热后寒。仲景所名温疟，则但热不寒，有似瘅疟而实不同也。瘅疟，两阳合邪，上熏心肺，肺主气者，少气烦冤，则心主脉者，阳盛脉促，津亏脉促，从可推矣。温疟脉如平人，则邪未合而津未伤，其所以但热而不寒者，则以其人素有痹气，营卫不通，故疟之发于阳，不入于阴，即入而阴亦不受，所以骨节烦疼时呕，邪气扞格之状有如此者。惟用白虎汤以治阳邪，而加桂枝以通营卫，斯阴阳和血脉通，得汗而愈矣。在伤寒病，卫强荣弱，卫气不共荣气和谐者，用桂枝汤复发其汗立愈。此疟邪偏着于阳，桂枝阳药，即不可用，但用白虎汤大清气分之热，少加桂枝合阴阳而两和之，乃知仲景之法丝丝入扣也。
其《内经》所称先热后寒之温疟，一者先伤于风，后伤于寒，风为阳邪，寒为阴邪，疟发时先阳后阴，故先热后寒也。此以风寒两伤荣卫之法治之，初无难也。其一为冬感风寒，深藏骨髓，内舍于肾，至春夏时令大热而始发，其发也疟邪从肾出之于外而大热，则其内先已如焚，水中火发，虽非真火，亦可畏也。俟其疟势外衰，复返于肾，而阴精与之相持，乃始为寒。设不知壮水之主以急救其阴，十数发而阴精尽矣。阴精尽则真火自焚，洒洒时惊，目乱无精，顷之死矣。所以伤寒偏死下虚之人，谓邪入少阴，无阴精以御之也。而温疟之惨，宁有异哉！此亦仲景意中之隐，昌特比例陈情，以为来学之助。
疟多寒者，名牡疟，蜀漆散主之。疟多寒者，寒多于热，如三七、二八之分，非纯寒无热也。纯寒无热，则为阴证而非疟证矣。此条又抽丝引絮，即上条两阳合邪上熏心肺证中，复指出多寒少热一证。盖邪之伏于心下，适在膻中心包之位，心为阳中之阳，阳邪从阳，尤为易入，邪入则心虚。经曰：心虚者热收于内，内收其热，并其邪亦收之，不易外出，此寒多之一因也。邪入心胞，都城震动，周身精液，悉力内援，重重裹撷，胞内之邪为外所拒而不易出，又寒多之一因也。心者牡脏，故即以寒多热少之疟，名曰牝疟。用蜀漆散和浆水，吐其心下结伏之邪，则内陷之邪亦随之俱出，一举而荡逐无余矣，岂不快哉！蜀漆，常山苗也。常山善吐，何以不用常山而用蜀漆？取苗性之轻扬者，入重阳之界，引拔其邪。合之龙骨镇心宁神，蠲除伏气，云母安脏补虚，媚兹君王，仲景补天浴日之方，每多若此。至如温疟亦用此方，更加蜀漆，以吐去其心下结伏之邪，盖一吐则周身之痹者通，而荣卫并可借以无忤，则又以吐法为和法者也。其附《外台秘要》牡蛎汤一方，同治牝疟者，又初感病时，风寒未清，传变为疟，结伏心下，故方中用麻黄以散风寒，并借之以通阳气耳。可见病之途原不一，学者于此一证二方，比而参之，以求生心之变化则几矣。
论《金匮》柴胡去半夏加(艹舌)蒌汤方。治疟病发渴者，亦治劳疟，此仲景治少阳病全体大用之一方也。仲景谓疟邪盛衰出入，必在少阳表里之间，小柴胡汤乃伤寒少阳经天然不易之法。渴者去半夏加(艹舌)蒌实，亦天然不易之法。而施之于少阳邪传阳明伤耗津液之证，亦为天然不易之法。盖渴虽阳明津竭，而所以致阳明津竭者，全本少阳之邪。观《内经》刺法渴者取之少阳，非以其木火之势刧夺胃津而然耶？故疟邪进退于少阳，即以此方进退而施其巧，柴胡、黄芩对治木火，人参、甘草扶助胃土，(艹舌)蒌生津润燥，姜枣发越荣卫。若夫劳疟之病，其木火盛，荣卫衰，津液竭，亦不待言，故并可施此方以治之也。
论柴胡姜桂汤，治疟寒多微有热，或但寒不热，服一剂如神。此疟之寒多热少，或但寒不热，非不似于牝疟，而微甚则大不同。仲景不立论，止附一方，且云服一剂如神，其邪之轻而且浅，从可识矣。盖以卫即表也，荣即里也，胷中之阳气，散行于分肉之间，今以邪气痹之，则外卫之阳反郁，伏于内守之阴，而血之痹者愈瘀结而不散，遇卫气行阳二十五度而病发，其邪之入荣者，既无外出之势，而荣之素痹者，亦不出而与阳争，所以多寒少热，或但有寒无热也。小柴胡汤本阴阳两停之方，可随疟邪之进退以为进退者。加桂枝干姜，则进而从阳，痹着之邪，可以开矣；更加牡蛎以软其坚垒，则阴阳豁然贯通，而大汗解矣，所以服一剂如神也。其加芩、连以退阳而从阴，即可类推。

　　　论经义

病疟以月一日发，当十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎丸。此见疟邪不能久据少阳，即或少阳经气衰弱，不能送邪外出，而天气半月一更，天气更则人身之气亦更，疟邪自无可容矣。否则，天人之气再更，其疟邪纵盛，亦强弩之末不能复振矣。设仍不解，以为元气未生耶，而月已生魄矣，元气何以不生？以为邪气不尽耶，而月已由满而空矣，邪气何以不尽？此必少阳所主之胁肋，外邪盘踞其间，依山傍险，结为窠巢，县官当一指可扑之时，曾不加意，渐至滋蔓难图，兴言及此，不觉涕泗交流，乃知仲景急治之法，真经世宰物之大法也。
再按谭医者，当以《灵》、《素》为经，《金匮》为纬。读《灵》、《素》而不了了者，求之《金匮》，矩矱森森。但旨深词约，味如嚼蜡，不若《内经》之刍豢悦口。所以古今注《内经》者不下百家，而注《金匮》者率罕其人，即间有之，其胷中浑是疑团，择显明之句，发挥一二，随竟其说，观者曾何赖焉？历代名贤，屈指不过数人，咸以仲景之学为绝学，存而不论，论而不议。其所以卓冠亿兆人千百年者，各从《内经》分头证入。如疟病一门，巢氏《病源》妄分五脏，后人谓其发明《内经》，深信不疑，而不知疟邪不从脏发，《内经》所无之理，巢氏臆言之耳，陈无择三因之说韪矣，乃谓夏伤于暑秋为痎疟者，不可专以此论，何其甘悖圣言耶？至论内因剿袭巢氏心肝脾肺肾五疟立言，仍是巴人下里之音矣！张子和治疟，喜用汗吐下三法，自夸本于长沙。讵知仲景所为汗下者，但从少阳之和法而进退其间，不从伤寒之汗下起见也。其可吐者，或用瓜蒂，或用常山苗，各有深义，亦岂漫然而吐之耶？且子和谓治平之时，其民夷静，虽用砒石、辰砂有毒之药，以热治热，亦能取效。是何言欤？至东垣、丹溪确遵《内经》夏伤于暑秋必痎疟之论，多所发明。而谓吴楚闽广之人患疟至多，阳气素盛之处，其地卑湿，长夏之时，人多患暍疟霍乱泻痢伤湿热也，此语诚为聪明绝世矣。然于《内经》之旨，尚隔一层。《内经》运气暑与湿同推，不分彼此，曾何分南北乎？《内经》本谓夏伤于暑，长夏伤于湿，秋必痎疟。脱落五字，遂谓秋伤于湿，冬生欬嗽。而伤燥一气，古今绝无一人起而扬言。此等大纲不正，亦何贵于识人之贤哉？且丹溪所论十二经皆能为病，固即刺疟篇之旨。曷不遵《金匮》推足少阳一经为主，坐令多岐亡羊耶？方书俱以温疟为伤寒坏病，与风疟大同，此言出于何典？至于牝疟，总无其名，统括于寒疟之内，误指寒疟为脏寒之极，故无热有寒，用姜桂附子温之。又有更其名为牝疟者云，久受寒湿，阴盛阳虚，不能制阴，所以寒多不热，凄怆振振，亦行温热之法，直是杀人不转睫矣。又谓暑疟即瘅疟，呕者用缩脾等药，从无有救少阳木火之邪如救焚者，适燕而南其指，亦何生民之不幸耶！
逆夏气则太阳不长，心气内洞，又秋为痎疟，此阳气不能条畅而外茂，内薄于心，燠热内消，故心中洞然而空也。心虚内洞，则诸阳之病作矣。心伤则暑气乘之，至秋而金气收敛，暑邪内郁，于是阴欲入而阳拒之，故为寒；火欲出而阴束之，故为热；金火相争，故寒热往来而为痎疟。
律三条
凡治疟不求邪之所在，辄行大汗、大下，伤人正气者，医之罪也。盖疟邪在于半表半里，故有寒有热。若大汗以伤其表，大下以伤其里，是药反增疟矣。倘疟邪伏而未尽，药过再发，更将何法以处之？
凡用吐法，妄施恶劣之药，并各种丸药，伤人脏腑者，医之罪也。夫吐法止可用清芬之气，透入经络，引出疟邪，如酒浸常山，不用火煎之类。其胆矾、信石等丸，吞入腹中，粘着不行，搅乱肠胃脏腑，究竟无益，戒之！戒之！
凡用截疟之法，不俟疟势稍衰，辄求速止者，医之罪也。夫截者堵截也，兵精饷足，寇至方可堵截。若兵微城孤，不可截也。在壮盛之体，三四发后，疟势少减，可以截之。其虚弱之人，始终不可截也。误截因致腹胀者，每多坏事。即服药亦有避忌。疟将来，可服药阻其来；将退，可服药追其去。若疟势正盛，服药与之混战，徒自苦耳。但疟之去来既远，药不相及，五不当一，故服药妙在将来将去之时。

　　景岳全书 【 明?张介宾】 

　　　论证

疟疾本由外感，故《内经》论疟，无非曰风、曰寒，其义甚明。而后世之论，则泛滥不一，总不过约言其末而反失其本。所以议论愈多则病情愈昧矣。有辨在后，所当并察！
凡疟因于暑，人皆知之。不知夏令炎热，此自正气之宜。然而人有畏热者，每多避暑就阴，贪凉过度，此因暑受寒，所以致疟。经曰：夏暑汗不出者，秋成风疟，义可知也。然又惟禀质薄弱，或劳倦过伤者，尤易感邪，此所以受邪有浅深而为病有轻重也。但以病因暑致，故曰受暑，而不知暑有阴阳，疟惟阴暑为病耳。至其病变则有为寒证者，有为热证者。有宜散者，有宜敛者，有宜温者，有宜清者。其要在标本虚实四字，知此四者而因证制宜，斯尽善矣。其有云伤暑而认暑为火者，有云脾寒而执以为寒者，皆一偏之见，不足凭也。
凡疟发在夏至后秋分前者，病在阳分，其病浅；发在秋分后，冬至前者，病在阴分，其病深。
发在子之后午之前者，此阳分病也，易愈；发在午之后子之前者，此阴分病也，难愈。
病浅者日作，病深者间日作。若三日四日者，以受邪日久，而邪气居于阴分，其病尤深。
凡疟病自阴而渐阳，自迟而渐早者，由重而轻也；自阳而渐阴，自早而渐迟，由轻而重也。凡感邪极深者，其发必迟，而多致隔日，必使渐早渐近，方是佳兆。故治此疾者，春夏为易，秋冬为难。

　　　论治

凡疟疾初作，必多寒热，大抵皆属少阳经病，其于初起，当专以散邪为主。果若形气无伤，而脉证别无他故者，但宜正柴胡饮或三柴胡饮主之，少者一二剂，多者三四剂，无有不愈。若气体本弱而感邪为疟，即宜四柴胡饮为最妙，勿以初起而畏之，弗之用也。
治疟疾当辨寒热，寒胜者即为阴证，热胜者即为阳证。盖有素禀之寒热，有染触之寒热，然必其表里俱有热邪，方是火证。若疟至则热，疟止则退，而内无烦热闭结等证，则不得以火证论治。若内外俱有火证，而邪有不散者，一柴胡饮主之。若邪入阳明内热之甚，而邪有未散者，宜柴胡白虎煎。若邪入肝肾而热极动血者，宜柴芩煎。
疟有寒证，如无虚邪，而但以寒邪不能做，或多中寒者，宜二柴胡饮。若以寒胜而兼气虚，邪有不解者，宜四柴胡饮，或补中益气汤加干姜、官桂。若寒甚热少脉迟，而兼背恶寒，或多呕恶泄泻者，必用麻桂饮或大温中饮。
中气虚弱，不能胜邪，而邪不能解者，病在脾肺气分，宜补中益气汤、五柴胡饮。若阴虚血液不充，而邪不能解者，病在肝肾精分，宜补阴益气煎、归柴饮。此证极多，其效尤捷。若发时其寒如冰，其热如烙，而面赤如脂，渴欲饮水，而热退即不渴者，以六味地黄汤加柴胡、芍药、肉桂，大剂一服，即可愈。若元气虚寒之甚，阳不胜阴而邪不能解者，大温中饮。若元气虚甚，衰老积弱者，则不必兼用攻邪，只当以扶正气为主，但使元气不败，则邪气无有不服，宜大补元煎，或十全大补汤之类主之，而又惟休疟饮为最妙。
疟疾屡散之后，取汗既多，而病不能止者，必以过伤正气而正不胜邪，则虽止微邪犹然不息，但使元气之虚者一振，散者一收，则无不顿然愈矣，宜三阴煎、五福饮，或小营煎、休疟饮主之。若有微寒者，宜大营煎或理中汤。若微有火者，宜一阴煎。若多汗不收者，宜五阴煎之类主之。
疟疾久不能愈者，必其脾肾俱虚，元气不复而然。但察其脉证尚有微邪不解者，当专以补中益气汤为主。若邪气已尽而疟有不止者，则当专补元气，以八珍汤、十全大补汤、或大补元煎之类主之。若肾阴不足而精不化气者，宜理阴煎最效。若阴邪凝滞而久不愈者，宜于前药加姜、桂、附子。
疟作而呕吐恶食者，虽曰少阳之邪为呕吐，然实由木邪乘胃所致，但解去外邪，呕当自止，宜柴陈煎或正柴胡饮加半夏主之。若脾胃气虚而寒邪乘之，则最多呕恶之证，宜温胃饮、理中汤、养中煎之类主之。若虚寒连及命门，火不生土而作呕者，宜理阴煎、右归饮之类主之。若兼食滞而作呕者，必多胀满，宜加陈皮、砂仁、山楂、厚朴之类为佐；若兼火邪者，必多热渴躁烦秘结，宜以黄连、黄芩之类为佐；若火在阳明甚者，加石膏；若兼寒者，必胃口怕寒，或吞酸嗳腐，或恶心，得热稍可，宜以姜桂、附子、吴茱萸之类为佐。
疟疾因劳，辄复连绵不已者，此亦脾肾虚证。盖肾主骨，肝主筋，脾主四肢，气弱不胜劳苦，所以即发，但补肝肾使其气强即愈。如十全大补汤、八珍汤、补中益气汤，皆可酌用。
疟疾发散已多，每致阴虚水亏，而烦热多渴者，宜以西瓜汁或雪梨浆或冷参汤，俱可滋阴截疟。无热者不可强用。
疟痢并作，而脏平邪浅者，宜胃苓汤加柴胡一二钱。若寒湿伤脾而疟痢并作者，宜温胃饮加柴胡，或胃关煎加柴胡亦妙。若湿热伤脾，下及肝肾而暴注热渴，或下纯鲜血者，宜柴芩煎。
疟邪未清而过食伤脾，以致痞满连绵不已者，宜大小和中饮加柴胡。若因食而成疟痞者，宜芍药枳朮丸、及大小和中饮之类调之。
古云：治疟之法，凡将发之时，与正发之际，慎毋勉强施治，即治亦无效，必待阴阳并极，势平气退之后，然后察而治之，或于未发二三时之先，迎而夺之可也。经曰：夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。按此古法，殊似不然。予近治疟，每迎其锐而击之，最捷最效，是可见古法之有不必泥者。

　　　论汗

凡古人治疟之法，若其久而汗多，腠理开泄，阳不能固者，必补敛之；无汗则腠理致密，邪不能解，必发散之。故曰：有汗者要无汗，扶正为主；无汗者要有汗，散邪为主。此大法也。盖疟本外邪，非汗不能解。若不知善解其邪而妄用刧剂，多致胃气受伤，邪不能解，必反难愈。此宜以补剂为主，加减取汗，汗后再加补养可也。若邪在阴分则下体最难得汗，补药力到，自然汗出至足，方是佳兆。凡病此而邪有未解者，大忌饱食，亦以汗之难易为优劣也。
凡寒邪之自外而入者，得汗即解，如伤寒之类皆是也。而惟时瘟时疟之病，则病有浅深不同。即如病瘟者，虽有大汗，而热仍不退；病疟者屡发屡汗，而疟犹不止。此其所感最深，故不能以一二汗而即愈。或通身如洗而犹不能透，若此者，但当察其强弱，仍渐次再汗之，方得邪解，故不可谓汗后必无邪也。此但当以脉之紧与不紧，及头身之痛与不痛，寒热之甚与不甚为辨耳。然又有虽已得汗，邪气将解，而不守禁忌，或因于劳，或因于欲，或受生冷微邪，或胃气未清因而过食，随触随发，此其旧邪未尽，而新邪又至，缠绵深固，因致留连者，亦必宜仍从汗解。但其病固宜散，则犹当以酌虚实为首务。

　　　论标本

凡治疟当知标本。予尝曰：有标则治标，无标则治本，此最为治疟之肯綮。何以言之？盖标以邪气言，本以正气言也。夫邪正相争，所以病疟。凡疟之初起，本由邪盛，此当治邪固无疑也。若或表散已过，或久而不愈，则于邪正之间有不可不辨矣。盖有邪者证必猖炽，脉必弦紧，或头疼虽减而未除，或汗虽出而未透。凡属形证有余者，即其病虽已久，亦必有表邪之未清也。但觉有微邪，此犹宜兼标为治。若汗出已多，邪解已透，别无实证实脉可据，而犹然不愈者，必由正气全虚，或以质弱，或以年衰，故余气有未能却而真阴有未能静耳。此当专治其本，但使元气既复，则无有不愈。设或不明标本，无论有邪无邪，而但知攻疟则害者多矣。予为此说，虽因疟而发，然诸病皆同此理，明者当心志之。

　　　厌疟

凡厌疟之法，今世俗相传多用之，但其有效有不效，人每疑之。而其所以然者，自有的确之妙，则从来人所未知也。盖疟以邪正相争，其感之浅者，乃少阳胆经病也。惟其邪本不甚，则邪正互为胜负，当此时也，亦犹楚汉相持之势，但得一助之者，为楚则楚胜，为汉则汉胜。故不论何物，皆可用以为厌，但使由之，勿使知之，其人恃有所助，则胆气略壮而邪即败矣，此即《内经》移精变气之意也。然必势均力敌者，乃可以一助而胜之，正胜则愈也。若果彼强我弱，势不易制者，则厌必无益。故惟邪轻日作者可厌，而邪深间日者则不能厌，此自理势之使然，无庸惑也。

　　　截疟

凡截疟之法，方固不少，然亦无必效之方。若以愚见并及治验，则未尝借于截也。盖有邪者，去邪则愈。若散邪既透，解表已过，则但收拾元气而气复即愈。惟能于邪正之间，得其攻补之宜，则无不自愈。此截之最善者也。至如截疟诸方，虽不可执，亦不可无。但有效于此而不效于彼者，亦以人之气血阴阳各有不同故耳。故凡用截药者，亦当察人之强弱而酌以用之，庶乎得效。然亦惟轻者易截，而重者不易截也。兹录诸方于后，亦可备于酌用。
截疟常山饮，气血强壮者可用。截疟饮，气分不足者可用。牛膝煎，血分不足者可用。截疟丹，时气多湿者可用。木贼煎，湿痰邪实者可用。何人饮、休疟饮，血气大虚欲急济者可用。小柴胡汤加常山二钱，截疟如神。追疟饮，凡气血未衰或屡散之后，用之最效。

　　　似疟非疟

凡似疟非疟之病，虽有往来寒热，而时作时止，本非疟之类也，凡大病后或产后或虚损，俱有此证。经曰：阳虚则外寒，阴虚则内热。阴气上入阳中则恶寒，阳气下入阴中则恶热。故凡无外邪而病为寒热者，必属虚证。但虚有阴阳之异，而阳虚者必多寒，阴虚者必多热。阳虚者宜补其阳，如理中汤、十全大补汤加姜桂附子之类，此皆人所易知也。惟阴虚之证，则最不易辨。盖阴中之水虚者，阴虚也；阴中之火虚者，亦阴虚也。如其津液枯燥，精血耗伤，表里上下俱多烦热等证，此阴中之水虚也。治宜壮水以配阳，如一阴煎、六味地黄汤，或加减一阴煎之类主之。其有倏热往来，或面赤如脂而腹喜热饮，或上热如烙而下冷如冰，或喉口大热而大便不实，此其证虽若热，而脉必细微，或虽洪大而浮空无力者，是皆阳气无根而孤浮于上，此阴中之火虚也，治宜益火之本使之归源，如海藏八味地黄丸或右归饮之类主之。假热退则真寒见，自可因证而治之也。其寒热门论治尤详，所当并察。

　　　温疟

温疟一证，在《内经》曰：温疟者，得之冬中于风寒，至春夏阳气大发而为病，此即正伤寒之属也。故仲景《伤寒论》有温疟一证，即此是也。此与夏伤暑而秋为疟者，本自不同，当于伤寒门酌而治之。

　　　瘅疟

瘅疟一证，在《内经》曰肺素有热，气盛于身，发则阳气盛，阳气盛而不衰，故致消烁脱肉者，命曰瘅疟。盖此以阳脏而病阳证也，自与诸疟不同。而治此之法有三：如热邪内畜而表邪未解者，则当散以苦凉；如热因邪致，表虽解而火独盛者，则当清以苦寒，此皆治其有余也。若邪火虽盛，而气血已衰，真阴日耗者，急宜壮水固元。若但知泻火，则阴日以亡，必致不救。

　　　瘴疟

瘴疟一证，惟岭南烟瘴之地有之。盖南方岚湿不常，人受其邪而致病者，因名瘴疟。然瘴出地气，疟由天气，但使内知调摄而外不受邪，则虽居瘴地，何病之有？是可见瘴以地言，而疟即风寒外感之病也。但其甚者，则或至迷困喑哑，乃与常疟为稍异耳。凡治此者，亦总不离寒热虚实，及有邪无邪，如前治疟诸法而尽之矣。外如大梁李待诏瘴疟等论，既明且确，详列瘴气门，不可不察。

　　　辨古

陈无择《三因方》云：夫疟备三因，外则感四气，内则动七情、饮食、饥饱、房室、劳逸，皆能致之。经所谓夏伤暑秋痎疟者，此则因时而叙耳，不可专以此论。
外所因证，有寒疟、有温疟、有瘅疟，并同《素问》也。有湿疟者，寒热身重，骨节烦疼，胀满自汗，善呕，因汗出复浴，湿舍皮肤，及冒雨湿也。有牝疟者，寒多不热，但惨戚振栗，病以时作，此则多感阴湿，阳不能制阴也。此五种疟疾，以外感风寒暑湿，与卫气相并而成。除瘅疟独热、温疟先热、牝疟无热外，诸疟皆先寒后热。
内所因证，病者以畜怒伤肝，气郁所致，名曰肝疟；以喜伤心，心气耗散所致，名曰心疟；以思伤脾，气郁涎结所致，名曰脾疟；以忧伤肺，肺气凝痰所致，名曰肺疟；以失志伤肾所致，名曰肾疟。所致之证并同《素问》，此五种疟疾，以感气不和，郁结痰饮所致。不内外因，有疫疟者，一岁之间，长幼相似也；有鬼疟者，梦寐不祥，多生恐怖也；有瘴疟者，乍热乍寒，乍有乍无，南方多病也；有胃疟者，饮食饥饱，伤胃而成，世谓食疟也；有劳疟者，经年不瘥，前后复发，微劳不任也。亦有数年不瘥，结成症癖在腹胁，名曰老疟，亦曰母疟。以上诸证，各有方治，宜推而用之。
愚谓疟疾一证，《内经》言已详尽，无可加矣。而后世议论烦多，反资疑贰。兹举陈氏三因之说，以见其概。如所云湿疟者，因汗出复浴，湿舍皮肤，固一说也。然浴以热汤，避彼风处，则断不致疟。惟冷水相加，疟斯成矣。若然，则仍是寒气，即《内经》所云夏遇凄沧水寒之证也。然此犹近似，但宜辨明寒热耳。至若牝疟无热，则《内经》并无此说，惟《金匮要略》曰：疟多寒者，名曰牡疟，蜀漆散主之。亦非曰无热也。若果全无发热，而止见寒栗，此自真寒阳虚证耳，别有本门，又安得谓之疟耶？再如内因五脏之疟，在《内经》刺疟论所言六经五脏之证，不过为邪在何经之辨，原非谓七情所伤便能成疟，而此云所致之证，并同《素问》，则《素问》无此说也。且既云七情所伤，则其虚实大有不同，又岂皆痰饮所致也耶？再若不内外因，凡鬼疟梦寐之说，此或以疟邪乱神，因致狂言似鬼者有之，岂鬼祟果能为疟乎？至若胃疟，既云饮食，则明是内伤。且凡先因于疟而后滞于食者有之，未有不因外邪而单有食疟者也。夫病情必有标本，标本误认，治岂无差？窃计陈氏之言，既以三因立论，故不得不敷演其说，而焕然若有可观。不知影响之谈，不但无益于病，而且乱人意见，致令临证狐疑，莫知所从，而每至于害者，皆此之类。
疟疾之作，本由风寒水湿之邪感而致病。亦或有非风非水而衣薄受凉，凡体怯者，皆能为疟。及其病深，则未免因经及脏，因表及里，故有不慎饮食而更甚者，有不慎劳役而增病者。总之无非外邪为之本，岂果因食因痰而能成疟者耶？今观朱丹溪之言，亦以痰食并列，严用和则悉归之痰，盖皆因陈氏之说而殊失《内经》之正意矣。故张子和亦以祟怪为笑，以食疟为非，而云治平扰攘时当分治，是皆有理确见也。独怪其以暑为火，而且谓扰攘之时，其民劳苦，大忌错作脾寒治之，而又用吐汗下三法，恐此言亦属偏见也。但劳苦过伤之人，其虚更甚，又岂无三阳疲损等证，而可俱谓之火，及可尽用三法乎？甚哉！立言之难，于此可见，时中之不易得也如此！

　　石室秘箓 【 清?陈士铎】 

　　　疟病治法

日治者，病重于日间而发寒发热较夜尤重，此等证必须从天未明而先截之，方用柴胡、当归各三钱，黄芪、白朮各五钱，人参、陈皮、半夏、青皮、枳売、甘草各一钱，干姜五分，水煎服。此方妙在加柴胡于参、芪、归、朮之中。盖邪之感在日间作祟者，欺正气之衰也。今用祛邪之品，同补正之药共相攻邪，则正气有余，邪自退舍。譬如贼人白昼操戈入室，明欺主人软弱，故肆无忌惮。倘主人退缩潜形，则贼势更张，必大恣摽掠席卷资囊而去，正气日消，病安能愈也？妙在全用补正为君，则主人无惧，指挥如意，号召家人，奋勇格鬬，前后左右，无不执耒而来，负锄而至，争先捍御，贼人自然胆落，惟恐去之不速矣。况方中有柴胡、半夏之类，各各消邪。譬如主人既勇，奴仆无非勇士，则贼不奔逃，必被擒获。此方之用于日间实有妙用也。
一法治日间之证，尤易奏功，方用白朮五钱，柴胡二钱，熟地一两，甘草、陈皮、白芥子、人参各一钱，水煎服。前方乃治阳虚之证，此方乃治阳虚而兼阴虚之证，二方彼此参用，何愁日间之病棘手哉！
夜治者，病重于夜间而发热者也。或寒少而热多，或热少而寒多。一到天明，便觉精爽；一到黄昏，便觉沉困。此阴气甚虚，故行阳分则病减，行阴分则病重也。方用熟地一两，山茱萸四钱，当归、白芍、柴胡、白芥子、麦冬、生何首乌各三钱。鳖甲、茯苓各五钱，陈皮、北五味各一钱，水煎服。此方妙在鳖甲同柴胡并用，又以诸补阴之药合而攻之也。盖鳖甲乃至阴之物，逢阴则入，遇阳则转，即此二味，原是治阴经之邪热，况又用于纯阴同队之中，有不去阴邪而迅散哉？生何首乌真入阴经，亦能攻邪。加以白芥子去脏膈之滞痰，又不耗其真阴之气，有不奏功如响者乎？譬如人家主妇，一旦被贼人所执，刀火相逼，倘箱柜空虚，则贼人失望，势必因羞变怒，愈将主妇施刑。今用熟地、山茱萸、当归、芍药，纯是补正之品，同羣共投，犹贼在房中尽将金玉散倾，则贼喜出望外，必且弃主妇而取资财，饱则扬去。又有鳖甲、何首乌、芥子之类，力能战邪，则堂外声扬，夺门攻击，邪自张皇，更思早遁。倘止用鳖甲、首乌，则又势单力薄，无物饵贼，岂肯甘心反走，必致相争相战，彼此败衄而后去。更有妙论，人多未知。如此等证，必须在黄昏之前，以此药先与之，则阴气固而邪不敢入。又譬如人家门户谨防，锁钥严整，司更值宿之仆，俱各精健绝伦，则贼必望风而退，却又何至越墙上壁，而至主妇知觉，呼召家人，捆缚而献哉？此皆日间不治，而以夜间先治之法也。
阴邪之盛，必发夜间无疑，然亦有阴邪而兼带阳邪，亦发于夜间，其病亦发寒发热，无异纯阴邪气之证，但少少烦躁耳，不比阴证之常静也。法当于补阴之中，少杂阳药一二味，使阴长阳消，自然奏功如响。方用熟地一两，山茱萸四钱，当归、柴胡、白芥子、生何首乌、麦冬各三钱，鳖甲、茯苓各五钱，陈皮、北五味各一钱，余再加人参二钱，白朮三钱，即可治阴邪而兼治阳邪之证。
疟疾本是常证，只可以平常消导而发散之。今忽为下利等证，则变轻为重。欲发汗则身已亡阴，欲祛邪则下已便物。顾上则虑下，顾下则碍上。倘仍以常法治之，奏功实少。今用人参、鳖甲、茯苓、当归各一两，白朮、白芍各三两，柴胡、枳壳、槟榔各一钱，水煎服。此方奇在用人参、白朮。盖疟病则亡阳，若不急补其阳气，则下多亡阴，势必立亡。惟急补其阳气之不足，阳生阴长，始有生机。尤妙白芍、当归之多，以滋润其肠中之阴。盖下利多则阴亡亦多，今用补阴之剂，则阴生阳降，自然春意融和，冰泮化水，分消水道，污秽全无。况方中又加枳壳、槟榔，仍然去积。又妙少用柴胡微舒肝气，使木气相安，不来克土，自然土克水之多，水润木之下，内气既生，外邪亦散，此治下利而疟病同除。此种治变之法，何可不知！

古今图书集成医部全录卷二百九十

　疟门

　　方

二虎丹 【 中藏经】 　治疟。
辰砂　硫黄
右，热多加辰砂，寒多加硫黄，并研细枣肉为丸如龙眼大，当发日，新水七分一盏化下。

柴胡去半夏加(艹舌)蒌汤 【 《金匮要略》】 　治疟病发渴者；亦治劳疟。
人参　黄芩　甘草各三两　(艹舌)蒌根四两　柴胡八两　生姜二两　大枣十二枚
右七味，以水一斗二升，煮取六升，去滓，再煎取三升，温服一升，日二服。

清中驱疟饮 【 张三锡，下同】 　治疟初起，先寒后热，胷膈饱闷，或战后大渴。
半夏　橘红　柴胡　黄芩　槟榔　草果　山楂　青皮　厚朴　苍朮
右，姜枣煎。口干热多加花粉、黄连，泻加五苓。

六丁散　治疟，气壮脉有力者，量轻重虚实增减。
槟榔一钱二分　贝母一钱五分　丁香　草果　知母　常山各一钱
右，水酒各一碗，煎一碗，露一宿，五更温服。

加减调中益气汤　消疟，治导仍不止，体倦脉弱，或脉虚大者。
人参　白朮　白茯苓　陈皮　槟榔　山楂　青皮　柴胡　苍朮　黄芩　升麻　半夏　久疟在阴分者，加芎归。

白朮散　治邪气留于经络，与卫气相并，日发疟疾，寒热交作者。初受风寒者尤宜。
麻黄　白朮　茯苓　桂心各七分　陈皮　青皮　桔梗　白芷　甘草炙　半夏制　紫苏　乌梅肉各六分
右作一服，水二盏，姜三片，枣一枚，煎八分，食远服。

正气散徐氏　退寒疟，正胃气，进饮食。脾胃虚怯者，用之尤宜。
藿香　草果各二两　半夏制　陈皮　厚朴　砂仁　甘草炙，各一两
右为细末，每服三钱匕，生姜枣子煎，俟疟未发前，和渣服。

柴葛二陈汤 【 《辨疑》】 　治一切疟，伤暑湿劳食等证。
柴胡　干葛　白朮　半夏制　黄芩阴疟即除之　陈皮　苍朮制　川芎　甘草各五分
右(口父)咀，作一服，水二盏，生姜三片，煎服。干葛、川芎、苍朮乃发散外邪之药，久疟者及发散过者除之。不思饮食，加山楂、麦芽、枳实各五分。痰盛，加贝母、知母。寒痰停饮，加草果仁。阳分汗多，加人参、黄芪，去葛根。阴分加酒芍药、川当归、川芎、生地黄各八分，或加升麻以提之。久疟微邪，潮热，加四君子汤，去祛邪之药。欲截，加常山、槟榔、青皮、贝母各一钱。

二朮柴葛汤　一名驱邪汤。治诸疟必用之剂。
白朮　苍朮　柴胡　葛根　陈皮各七分　甘草五分
若一日一发，及午前发者，邪在阳分，加枯芩、茯苓、半夏各一钱；热甚头痛，加川芎、软石膏各一钱；口渴加石膏、知母、麦门冬各一钱。若间日或三日发，午后或夜发者邪在阴分，加川芎、当归、酒炒芍药、熟地黄、酒炒知母各一钱，酒黄芩、酒红花各四分，提在阳分可截之。若间一日，连发二日或日夜各发者，气血俱病，加人参、黄芪、白茯苓各一钱以补气，川芎、地黄、归芍以补血。若阳疟多汗，用黄芪、人参、白朮以敛之，无汗用柴胡、苍朮、白朮、黄芩、葛根以发之。若阴疟多汗，用当归、白芍、熟地、黄芪、黄蘗以敛之，无汗用柴胡、苍朮、川芎、红花、升麻以发之。胃气弱饮食少，或服截药，伤脾胃而食少者，加人参、酒芍药、大麦芽各一钱。伤食痞闷，或有食积者，加神曲、麦芽、枳实各一钱，黄连五分。痰甚，加生姜、半夏、南星、枳实炒各一钱，黄连、黄芩各六分。若欲截之，加槟榔、常山、青皮、黄芩各一钱，乌梅肉三个。日久虚疟，寒热不多，或无寒，但微热者，邪气已无，只八珍汤加柴胡、黄芩、黄芪、陈皮，以滋补气血。

香薷饮　治伤暑发疟。
香薷二钱　厚朴　扁豆炒，各一钱　右口?父咀，水盏半，乌梅一个，煎八分，临时入姜汁一匙温服。

沃雪汤　治山岚瘴疟。
苍朮炒　甘草盐浸炙，各三两　防风　白芍药　厚朴　干葛各四两　(石卜)硝两半，研
右(口父)咀，每服四钱，水二盏，煎一盏，不拘时热服。服毕少时，以姜、葱作羹或作粥吃了，避风坐卧，身体润即愈。两滓又合煎服。

香椿散　治瘴疟，恶心，四肢疼痛，口吐酸水，不思饮食，憎寒壮热，发过引饮；并哑疟。
香椿嫩叶三两，酒浸炒　向日南壁土　甘草炙　陈芽茶各二两
右为细末，每服四钱，用酒调下。如患久者，更入甘遂、柴胡各半两，空心临卧服。

破块丸　治瘴疟，结成气块，腹中不能消散。
荜茇　大黄各一两，俱生用
右为细末，入麝香少许，炼蜜丸如梧桐子大，每服三十丸，空心冷酒下，日三服。

桂附二陈汤　治寒疟，但寒少热多，定腰足冷。
附子炮裂　半夏制　陈皮　白茯苓　肉桂　炙甘草
右(口父)咀，每服四钱，水一盏，姜三片，枣一枚，煎服。

二十四味断疟饮　治久疟。
常山酒炒　草果　槟榔　知母酒炒　陈皮　青皮　川芎　枳壳　柴胡　黄芩　荆芥　白芷　人参　紫苏　苍朮　白朮　半夏　良姜　茯苓　桂心　葛根　甘草　杏仁　乌梅各等分
右(口父)咀，每服一两，水二盏，姜三片，枣一枚，煎八分，发日早服。

鳖甲乌梅丸　治久疟不愈。
鳖甲酢炙一个　常山酒炒褐色，二两　知母　贝母　槟榔各两半　乌梅肉五钱　人参七钱　青皮去白一两　草果仁八钱
右为细末，酒糊丸梧桐子大，每服七十丸，酒下。忌猪羊鸡半月。

浸酒药　治久疟，服诸药不效者。
常山炒　苍朮制，各一两　草果　青皮　陈皮　贝母　甘草各五钱　乌梅肉　人参各四钱　鳖甲炙，一个
右(口父)咀，用老酒半旋入瓶中浸药，每晨服一二杯。忌怒劳冷食。

斩鬼丹 【 《发明》】 　截疟。
人信五钱，用明矾五钱，盖罐内火煅，微有黑烟出，取起放土地上冷定，入雄黄三钱，明亮者
右共研匀，极细，五月五日，五家粽角为丸如小豆大，未发前，面东凉水下三丸，嚼破吞之妙。小儿一丸，以吐为度。

秘方鬼哭丹　治诸疟疾。
菉豆一两　信石明者，三钱
右碾极细，以蒸饼为丸如菉豆大，每服三丸，发日早五更，以新汲水朝东吞下。忌湿面生冷荤腥。

煮药豆法　治久疟疟母痞块者，不宜用消痞丸散等破气并热药，只宜用制豆法，食尽二升，自然消愈。
大黑豆二升　常山半斤　血竭五钱，另研　枳实四两
右用水一斗，先剉常山、枳实，煮十余沸，入豆候熟，去二味，再入血竭末，用文武火熬尽汁，取出晒干，每日食之。一二合后，可灸章门二穴，其痞自消。

疟疾方 【 《医贯》】 　不论新久，男妇皆可服。
白朮土炒　白茯苓　川芎各六分　白芍酒炒　陈皮去白　当归　山楂蒸取肉　知母盐水炒　黄蘗盐水炒各八分　甘草　黄连姜汁炒　青皮各三分　软柴胡　半夏姜汁煮透晒干　条芩酒洗，各五分　枳壳麸炒，二分　姜一片
水煎服。寒热退，去柴胡，加人参三分。孕妇不可用枳壳。

桂枝羌活汤 【 河间，下同】 
桂枝　羌活　防风　甘草炙，各半两
右为粗末，每服半两，水一盏半，煎至一盏，迎发而服之。吐者加半夏曲等分。

麻黄羌活汤　治疟病，头痛项强，脉浮恶风无汗者。
麻黄去节　羌活　防风　甘草炙，各半两
右为粗末，每服半两，水一盏半，煎至一盏，温服。如吐者，加半夏曲等分。

麻黄桂枝汤　治疟如前病证而夜发者。
麻黄一两，去节　甘草炙，三钱　黄芩五钱　桃仁三十个，去皮尖　桂枝三钱
右五味，同为细末，依前服。桃仁味苦甘辛，肝者血之海，血聚则肝气燥，经所谓邪气深远而入血，故夜发乃阴经有邪。此汤发散血中风寒之剂。

白芷汤　治疟病，先以大柴胡汤下过，外微邪未尽者。
白芷一两　知母一两七钱　石膏四两
右为粗末，同前煎服。

桂枝芍药汤　治疟发寒热大争。
桂枝三钱　黄芪　知母　石膏　芍药各半两
右为粗末，每服五七钱至一两，水煎，如前药服之。

桂枝黄芩汤　服桂枝芍药汤，寒热转大者，以此与服。
柴胡一两二钱　黄芩　人参　甘草各四钱半　半夏四钱　石膏　知母各五钱　桂枝二钱
右为粗末，依前服之。

麻黄黄芩汤
麻黄一两，去节　桃仁三十枚，去皮　黄芩五钱　甘草炙，三钱　桂枝二钱半
右为细末，同前服法。桃仁味苦甘辛，肝者血之海，血受邪则肝气燥，经所谓肝苦急急食甘以缓之，故桃仁散血缓肝，谓邪气深远而入血，故夜发，乃阴经有邪。此汤发散血中风寒之剂。

桂枝石膏汤
桂枝五钱　石膏　知母各一两半　黄芩一两
右为粗末，分作三服，水一盏，同煎服。

大柴胡汤
柴胡半斤　黄芩　芍药各三两　半夏半升，洗　生姜五两，切　枳实四枚，炙　大枣十二枚，劈　大黄二两
右七味，以水一斗二升，煮取六升，去渣再煎，温服一升，日三服。

柴胡桂姜汤
柴胡半斤　桂枝三两，去粗皮　(艹舌)蒌根四两　干姜　黄芩　牡蛎煅，各二两　甘草炙，一两
右七味，以水一斗二升，煮取六升，去滓再煎，取三升，温服一升，日三服。

白虎加桂枝汤 【 仲景，下同】 　《脉经》云：朝发暮解，暮发朝解。
知母六两　甘草炙，二两　桂去粗皮，三两　石膏一斤　粳米二合
右剉散，每五钱，水一盏半，煎至八分，去滓温服，汗出即愈。

蜀漆散
蜀漆烧去腥　云母烧三日夜　龙骨等分
右杵为散，未发前，以浆水服半钱匕。如温疟，加蜀漆一钱，临发时服一钱匕。

牡蛎汤　治牡疟。
牡蛎四两，熬　麻黄　蜀漆各三两　甘草二两
以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。

人参柴胡饮子子和
人参　柴胡　黄芩　甘草　大黄　当归　芍药各等分
右为粗末，每服三钱，水一盏，姜三片，煎至七分，去滓温服。

对金饮子 【 《局方》，下同】 　治寒热疟疾愈后，调理脾胃。
橘红炒赤黄色，半斤　厚朴姜制　苍朮制　甘草炙，各二两
右(口父)咀，每服四钱，水一盏，姜三片，枣一枚，煎服。一方加草果，倍用苍朮，名草果平胃散。

人参养胃汤　加桂，治感寒发疟。
草果　茯苓　人参去芦，各半两　甘草炙，七钱　橘红七钱半　厚朴去粗皮姜制　苍朮汤洗炒　半夏汤洗，各一两　藿香洗去土，五钱
右(口父)咀，每服四钱，水一盏半，姜七片，乌梅一枚，煎至七分，去滓热服。脉弱无力，或寒多者，加干姜、附子。如脉洪有力热多者，加黄芩、黄连、柴胡。朴、苍、藿香发散也；半、果、茯、橘，刦痰也。人参，惟虚人最宜。

四兽汤 【 《简易方》】 　治食疟诸疟，和胃消痰。
半夏制　人参　茯苓　白朮　橘红　草果　生姜　乌梅　大枣各等分　甘草炙，减半
右以盐少许，淹食顷，湿纸厚裹，慢火煨香熟，每服四钱，水一碗，煎半碗，温服。

治瘴木香丸 【 《直指方》，下同】 
牵牛一斤，淘去浮者焙，捣取末，四两　鸡心槟榔　橘红各二两　青木香　熟附子　厚朴制　人参　官桂　京三棱　羌活　独活　干姜炮　甘草炙　川大黄剉焙　川芎　芍药各半两　肉豆蔻六个
右为末，瓷器密收。临用秤牵牛末一两、诸药末共一两研和，炼蜜丸桐子大，每服二十丸，橘皮煎汤下，以通利为度。

观音丸　取下暑毒瘴毒。
半夏生　乌梅肉　母丁香　巴豆不去油，各十枚
右为末，姜面糊丸麻子大，上下以厚纸盖贴，有油，又再易纸。每服五丸，临卧冷水下。此方，舟人于海角遇一白衣授之。

清脾饮 【 《济生方》，下同】 　治瘴疟，脉来弦数，但热不寒，或热多寒少，口苦咽干，小便赤濇。
青皮　厚朴姜制　白朮　草果　柴胡　茯苓　黄芩　半夏汤洗七次　甘草炙，各等分
每服四钱，水一盏半，生姜三片，枣一枚，未发前服。忌生冷油腻。

七枣汤　治五脏气虚，阴阳相胜，痎疟发作无时，或寒多热少，或单寒者。
附子一枚，炮裂，以盐水浸再炮，如此七次，不浸去皮脐。又方以川乌代附子，以水调陈壁土为糊，浸炮七次
右，分作二服，每服水一碗，姜七片，枣七枚，煎七分，临发日早温服。

驱疟饮 【 《局方》，下同】 
前胡　柴胡各四两　桂心　桔梗　厚朴　半夏各三两　黄芪　干姜炮　甘草各二两
每服四钱，水一盏半，姜三片，枣四枚，煎七分，不拘时温服。

柴朴汤
柴胡　独活　前胡　黄芩　白茯苓　半夏曲　苍朮　厚朴　陈皮　藿香各一钱　甘草三分
水二钟，生姜五片，煎一钟，发日五更服。气弱加人参、白朮。食不克化，加神曲、麦芽、山楂。

加味香薷饮
香薷二钱　厚朴制　扁豆炒　白朮炒　陈皮　白茯苓　白芍药炒　黄芩各一钱　甘草炙　黄连姜汁炒　猪苓　泽泻各五分　木瓜七分
右，生姜煎服。口渴，实者加天花粉、葛根、知母，虚者加五味子、麦门冬、人参。

交加双解饮子　治疟疾，癖瘴气，神效。
肉豆蔻　草豆蔻各二枚，一枚面裹煨，一枚生用　厚朴一寸，一半用姜汁浸炙，一半生用　甘草大者二两，一半炙用，一半生用　生姜二块，如枣大，一块湿纸裹煨，一块生用　每服分一半，用水一碗，煎至一大盏，去滓空心服。

雄黄散
雄黄　瓜蒂　赤小豆各等分
右为细末，每服半钱，温水调下，以吐为度。

鳖甲煎丸  仲景　治疟母。
乌扇烧　黄芩　鼠妇熬　大黄　桂枝　石苇　厚朴　紫葳　阿胶各七钱半　干姜　人参　瞿麦　桃仁各五钱　赤硝　鳖甲炙，各三两　柴胡　蜣螂熬，各一两五钱　蜂窠炙，一两　芍药　丹皮　(上庶下虫)虫炒，各一两二钱半　葶苈炒　半夏各二钱半
右二十三味为末，取煅灶下灰一斗，清酒一斛五斗浸灰，候酒尽一半，着鳖甲于中，煮令泛烂如胶漆，绞取汁，内诸药煎，为丸如桐子大，空心服七丸，日三服。《千金方》用鳖甲十二片，又有海藻三分，大戟一分，(上庶下虫)虫五分，无鼠妇、赤硝二味，以鳖甲煎和诸药为丸。

疟母丸
青皮　桃仁　红花　神曲　鳖甲酢煮为君　三棱　蓬朮　海粉　香附俱用酢煮　麦芽
右为末，神曲糊为丸如桐子大，每服五七十丸，白汤下。

鳖甲饮子 【 《济生方》】 　治疟疾久不愈，胁下痞满，腹中结块，名曰疟母。
鳖甲酢炙　白朮　黄芪　草果　槟榔　川芎　橘红　白芍药　甘草炙　厚朴制，各等分
右(口父)咀四钱，水一盏，姜七片，枣一枚，乌梅少许，煎七分，温服无时。

消癖丸　治疟母停水结癖，腹胁坚痛。
芫花炒　辰砂研细，等分
右为细末，蜜丸小豆大，每服十丸，浓枣汤下，下后即服养胃汤。

碧霞丹 【 《百一选方》】 　治久疟不愈。
肉桂去粗皮细研，按南方丙丁火　青黛别细研，按北方壬癸水　硫黄去沙石细研，按中央戊己土　白矾别细研，按西方庚辛金　巴豆肉去油别研，按东方甲乙木
右件等分，五月一日修治，用纸裹，以盘盛，依方位排定。忌猫犬妇人见之。安顿神前，端午日午时，用五家粽尖和药令匀，丸梧子大。令患人以绵裹一丸塞鼻中，男左女右，于未发前一日安之，约度寻常发过少许方除。

芎归鳖甲饮　治劳疟，表里俱虚，真元未复，疾虽暂止，少劳复来。
川芎　当归　鳖甲酢炙　茯苓　青皮　陈皮　半夏　芍药
右(口父)咀，各等分，每贴二两，用水二钟，生姜五片，枣二枚，乌梅一枚，煎至一钟，食远服。热多加柴胡，热少加草果。

四将军饮　治寒热疟疾作而仆厥，手足俱冷，昏不知人，此虽一时至急，用之有验。
附子炮去皮，二钱　诃子二钱半　陈皮三钱　甘草一钱半
右作一服，水二钟，生姜七片，枣七枚，煎至一钟，不拘时服。

祛疟饮　三发后可用，因其衰而减之，立效。
知母盐酒炒，五钱　贝母九分　橘红　山楂肉　枳壳各一钱五分　槟榔八分　柴胡七分　紫苏一钱　甘草炙，三分
用水二钟，煎至一钟，滓亦用水二钟，煎至八分，俱露一宿，临发日天明服头煎，未发前一个时辰服二煎。
又方　治疟。乃史崇质得之四明胡君，屡试屡验。
黄芪蜜炙，一钱六分　人参　白朮　白茯苓　砂仁　草果　陈皮去白　五味子各一钱　甘草七分　乌梅三枚，去核
水二钟，生姜三片，枣二枚，煎一钟，温服。

柴胡桂枝汤 【 《入门》，下同】 　治少阳疟，寒热乍往乍来。
柴胡二钱　桂枝　黄芩　人参　白芍药　半夏各一钱　甘草五分
右剉，一贴，入姜三片，枣二枚，水煎服。

柴胡加桂汤　治少阳疟往来寒热，极验。
柴胡二钱　黄芩　桂枝各二钱　半夏一钱　甘草四分
右剉，作一贴，入姜三片，枣二枚，水煎服。

麻黄白朮汤 【 直指方下同】 　治风疟。
麻黄　桂枝　青皮　陈皮　川芎　白芷　半夏曲　紫苏叶　赤茯苓　白朮　桔梗　细莘　槟榔　甘草各七分
右剉，作一贴，入姜三片，枣二枚，水煎服。

柴胡四物汤　治三阴经温疟，或夜发者。
柴胡　生干地黄各二钱　人参　半夏　黄芩　甘草　川芎　当归　赤芍药各一钱
右剉，作一贴，入姜三片，枣二枚，水煎服。

柴胡知母汤 【 节斋】 　治热疟及瘴疟。
柴胡　知母各一钱半　苍朮　黄芩　干葛　陈皮　半夏　川芎各一钱　甘草炙，七分
右剉，作一贴，入姜三片，乌梅二枚，水煎，清晨服，午前又一服。久疟加人参、当归。

争功散 【 《得效方》】 　治热疟多效。
知母　贝母　柴胡　常山　栀子　槟榔　地骨皮　甘草各一钱　蝉退二七个
右剉，作一贴，入桃柳枝各五寸，煎服；未效，加过路葛藤五寸，同煎服。

龙虎汤 【 《医鉴》】 　治热疟火盛，舌卷唇焦，鼻如烟熏，六脉洪紧。
石膏二钱半　柴胡　黄连各一钱半　黄芩　知母　黄蘗各一钱　栀子八分　半夏七分　粳米百粒
右剉，作一贴，入姜三片，枣二枚，水煎服。

柴陈汤 【 《入门》】 　治痰疟。
柴胡　半夏各二钱　人参　黄芩　陈皮　赤茯苓各一钱　甘草五分
右剉，作一贴，姜三片，枣二枚，水煎服。

冷附汤 【 《得效方》，下同】 　疟疾无过是痰实而脾胃弱，停于胷膈，所以五更冷服，使药下达，壮脾胃，去痰实也。
大附子一个，炮去皮脐
右切片，分二贴，每一贴入姜十片，水煎去滓，露一宿，五更初冷服。

露姜饮　治痰疟。
生姜四两，连皮捣烂，止取自然汁
约明日当发，隔夜安排，将纱片盖，露一宿，五更初与童便合饮之，或有痰吐出，任之即安。

平陈汤 【 《入门》，下同】 　治食疟。
苍朮　半夏各二钱　甘草七分　厚朴　陈皮　赤茯苓各一钱二分半
右剉，一贴，姜三片，枣二枚，水煎服。

常山饮　治劳疟。
常山　知母　草果各一钱半　良姜一钱　乌梅肉　甘草各五分
右剉，作一贴，入姜五片，枣二枚，水煎服。

五劳丸 【 《直指方》】 　治劳疟及瘴疟。
常山三两半　桃仁一两二钱　辣桂七钱半　淡豉　乌梅肉各二两半
右日干为末，蜜丸梧子大，空心，温酒下三四十丸。

六和汤丹溪　治疟久不愈。
常山二钱　知母　贝母　人参　草果　白芷　乌梅　槟榔　柴胡各一钱
右剉，作一贴，入姜三片，枣二枚，酒水相半同煎，露一宿，临发日服之。

乌头七枣汤 【 《直指方》】 　治劳疟及寒疟。
大川乌一个，以盐水浸炮七次，去皮脐
右剉，分二贴，每贴入姜七片，枣七枚，葱白三茎，水煎，稍冷，先吃枣，乃服药。

地龙饮 【 《得效方》】 　治瘴疟，大热烦躁
生地龙大者三条，研细
用姜汁、薄荷汁、生蜜各少许，新汲水调下。热炽加龙脑少许。

十将军丸丹溪　治久疟及疟母。
缩砂　槟榔　常山　草果各二两　三棱　蓬朮　青皮　陈皮　乌梅　半夏各一两
右，先将常山、草果，酒酢各一碗浸一宿，后入八味同浸，至晚炭火煮干为末，酒酢各半，打糊和丸梧子大，白汤下三四十丸，日二服。服至八两，即除根。本方，常山、草果各二两，余八味各一两，名老疟丸，治同。

一补一发丹 【 《入门》】 　治久疟，内伤挟外感间发，内治痰，外发汗。
赤茯苓一两　半夏　陈皮　柴胡　黄芩　苍朮　葛根各七钱　常山三钱
右为末，面糊和丸梧子大，白汤下七十丸。

辰砂丸 【 《得效方》】 　治久疟，不损元气。
辰砂　阿魏真者，各一两
右研匀，稀米糊和丸皂角子大，空心以人参汤化下一丸。

养胃丹 【 《医鉴》】 　治久疟二三年不愈者。
苍朮　常山酒蒸，各二两　半夏　陈皮去白　厚朴各一两半　赤茯苓　藿香　草果各一两　甘草炙，五钱　乌梅肉四十九个
右为末，姜汤打糊和丸梧子大，姜汤下五七十丸。

老疟饮 【 《入门》】 　一名痎疟饮。治老疟结成症癖在腹胁，诸药不愈。
紫苏叶　川芎各四分　苍朮　草果　桔梗　青皮　陈皮　良姜各七分　白芷　赤茯苓　半夏　枳壳　桂心　干姜　甘草各五分
右剉，作一贴，入盐少许，水煎，空心服。

秘方清脾丸丹溪　治疟三日一发，或十日一发。
白朮一两半　半夏　青皮　黄芩各一两　人参　槟榔　草果　蓬朮　厚朴各五钱　姜黄　甘草各三钱
右为末，饭丸梧子大，白汤下六七十丸。

黄甲丸 【 《医鉴》】 　治疟母成块，久不愈。
朱砂　阿魏　穿山甲酥炙　槟榔各五钱　雄黄　木香各二钱半
右为末，泡黑豆去皮捣成泥，和丸梧子大，空心，姜汤服。

草果平胃散 【 《得效方》】 　治脾虚作疟，不问寒热先后，宜服。
苍朮二钱　厚朴　陈皮　青皮　大腹皮　槟榔　草果各一钱　甘草五分
右剉，作一贴，入姜三片，枣二枚，水煎服。

截疟常山饮 【 《正传》，下同】 
常山　草果　槟榔　知母　乌梅　穿山甲炮　甘草炙，各一钱
右剉，作一贴，酒水相半煎，露一宿，临发日早晨温服，得吐为顺。一方加半夏、柴胡，去穿山甲。如吐，加厚朴，又或加青皮、陈皮。

截疟七宝饮　一名七宝汤。
常山　陈皮　青皮　槟榔　草果　厚朴　甘草各一钱
右剉作一贴，酒水相半，入姜五片，乌梅二枚，同煎，露一宿，早晨温服，必须吐而愈。

截疟饮子　治久疟不愈，一服便差，永不发如神。
常山一钱半　槟榔一钱　丁香半钱　乌梅一个
右剉，作一贴，好酒一盏，浸一宿，临发日，清晨温服。

人参截疟饮 【 《万病回春》】 　虚人截疟宜用，一切疟并可截。
人参　白朮　白茯苓　当归　青皮　厚朴　柴胡　黄芩　知母　常山酒浸　草果仁　鳖甲酥炙，各八分　桂枝　甘草各三分
右剉，作一贴，入姜三片，枣二枚，乌梅一枚，桃仁七个，水煎，露一宿，临发日五更空心服；渣再煎，朝时服，糖拌乌梅下药。切忌鸡、鱼、豆腐、面食热物。

鬼哭丹丹溪　治痎疟。
常山一斤剉，酢浸，春五夏三，秋七冬十日，晒干　槟榔各四两　半夏　贝母各二两
右为末，鸡子清和面，入药末拌匀，作丸梧子大，每三十丸，隔夜临睡冷酒吞下，次日早再一服。

不二饮 【 《医鉴》，下同】 　一名止疟散，一名知母散。治诸疟疾，一剂截住，神效。
鸡心槟榔要一雌一雄，若重二钱，则余药各二钱　常山　知母　贝母各等分
右剉，作一贴，酒一钟，煎至八分。不可过熟，熟则不效。露一宿，临发日五更面东温服，冷服亦可。直至巳时食干物，若吃水便吐。煎时不得令妇人见。

胜金丸　能截一切疟。
常山四两，酒浸一宿晒干　苍朮泔浸晒　槟榔　草果各二两
右为末，将浸常山余酒煮糊和丸梧子大，每服五十丸，前一日临卧时温酒送下便卧，至当发日鸡鸣时服七十丸。忌生冷热物。一方无苍朮、草果，汤下五十丸。

玉露散 【 子和，下同】 　治疟。
寒水石　滑石　石膏　花粉各四两　甘草一两
右为细末，每服五钱，新水调下。

温脾散
紫河车　菉豆各一两　甘草半两　砒一钱，另研
右为细末，后入砒研匀，每服半钱，新水调下。如是隔日发，直待临睡服药；如频日发，只夜深服。忌荤酒鱼兔等。

万安散 【 《济生方》，下同】 　治一切疟疾，得病之初，以其气壮，进此药以取效。气虚胃弱及姙妇，不宜服之。
苍朮泔水浸去黑皮，剉炒　厚朴姜汁炒　槟榔　陈皮去白　常山酒浸一宿　甘草炙
右六味，各一钱半重，和匀用水二盏，酒一盏，煎至一盏半，去滓，夜露一宿。当发日分作两服，烫温早晨进一服，俟其发时，再进一服。忌食热物片时。

红丸子　专治食疟。
蓬朮　京三棱酢煮，各二两　青皮炒香，三两　阿魏一分，酢化　胡椒一两
右为末，别用陈仓米末同阿魏，酢煮糊为丸如梧桐子大，每服五十丸，加至百丸，用姜汤吞下。或因食生果成疟，用麝香汤吞下。一方有干姜、矾红。

狐胆丸 【 《圣惠方》】 　治邪疟发作无时。
狐胆一个　朱砂　砒霜各半两　阿魏　麝香　黄丹　菉豆粉各一分
右为末，于五月五日午时粽子尖和丸梧子大，空心及发前冷酢汤服二丸。忌热物。

果附汤 【 《济生方》】 　治脾寒疟疾不愈，振寒少热，面青不食，或大便溏泄，小便反多。
草果仁　附子炮去皮脐
右等分(口父)咀，每服半两，水二盏，生姜七片，枣一枚，煎至七分，去滓，不拘时候温服。

截疟方 【 丹溪，下同】 
柴胡　草果　常山　知母　贝母　槟榔
右用酒水同煎，露一宿，临发前二时服。
又方　治疟寒热头痛如破，渴饮冰水，外多汗出。
人参　白朮　黄芪　黄芩　黄连　山栀　川芎　苍朮　半夏　花粉
右(口父)咀，水二钟，姜三片，煎服。
又方　治疟病发渴。
生地　麦门冬　天花粉　牛膝　知母　葛根　炒蘗　生甘草
右(口父)咀，水煎。

截疟青蒿丸
青蒿半斤　冬瓜叶　官桂　马鞭草
右焙干为末，水丸胡椒大，每一两分四服，于当发之前一时服尽。一方青蒿一两，冬青叶、马鞭草、桂各二两。未知孰是，姑两存之，以俟知者。
又方　疟疾后服之。
白朮　半夏各一两　黄连　陈皮各半两　白芍三钱
右为末，粥丸梧子大，每服六十丸，姜汤下。

草果饮子
草果　川芎　紫苏叶　白芷　良姜　炙甘草　青皮去白，炒　陈皮去白
右等分为粗末，每服三钱，水一盏，煎至七分，去渣温服。留渣、两服并一服，当发日进三服，不以时。

参苏饮
橘红　枳壳　桔梗　甘草炙，各半两　半夏　干葛　苏叶　前胡　人参　茯苓各七钱半
右剉，每服五钱，水盏半，生姜七片，枣一个，煎微热服。一方有木香半两。

小柴胡汤
柴胡八两　黄芩　人参　甘草炙，各三两　半夏半升
右剉每五钱，水盏半，生姜五片，枣一枚，煎服，不拘时。

小柴胡加桂汤
小柴胡汤去人参，加桂一两
右，服法与本方同。

桂枝加黄芪知母石膏汤
桂枝汤加黄芪、知母、石膏各四钱半
右，服法与本方同。

白芷石膏三物汤
白芷一两　知母一两七钱　石膏四两
右为粗末，每半两，水一盏半，煎一盏，温服。

趁鬼丹　治一切疟疾神效。
砒一钱　大豆七钱　甘草七寸　雄黄　轻粉　荷叶各半钱
右为末，滴水为丸如小豆大，重午，日未出，不见鸡犬妇人修合，每服一丸，无根水下。平日夜视北斗，来日服。忌热物。

苍朮汤　治秋深久疟，胃中无物，又无痰癖，腹高而食少，俗谓疟气入腹。
苍朮　草乌头各一钱　杏仁三十个
右为粗末，都作一服，水三升，煎至一半，均作三服，一日服尽，迎发而服。

克效饼子 【 《宝鉴》，下同】 　治一切疟疾。
定粉　龙脑　麝香各半两　朱砂一两一分　荷叶　菉豆粉　炙甘草各五两　信炙，二两半
右为细末，炼蜜丸，每两作二十丸，捏作饼，金箔二十五张为衣。每服一饼，以新汲水磨化。每日发者，未发前服；间日发者，不发夜服；隔数日发者，一日夜服；连日发者，凌晨服。

伏翼丸 【 《圣惠方》】 　治久疟不止。
蝙蝠一枚，炙　蛇蜕皮一条，烧　鳖甲一枚，酢炙　蜘蛛一枚，去足炙　麝香五分
右为末，五月五日午时研匀，入炼蜜和丸麻子大，每温酒下五丸。

瞻仰丸 【 《局方》】 　治一切疟。
常山四两，炒存性　草果二两，炒存性
右为末，薄糊丸梧子大，每卧时冷酒服五十丸，五更再服。忌鹅羊热物
三圣丸　治诸疟，不拘远近大小。

恒山　槟榔各一两　鲮鲤甲煨焦，一两半
右为末，糯粉糊丸菉豆大，黄丹为衣，每服三五十丸如上。

定斋草果饮子 【 《良方》，下同】 　快脾治疟。
草果　厚朴姜制，各二钱　苍朮米泔水浸，三钱　半夏曲　陈皮各一钱半　甘草半钱　乌梅一个
右(口父)咀，每服半两，水一盏半，姜五片，枣二枚，煎至七分，不拘时服。寒多者加干姜、附子，热甚者加柴胡，瘴疟加槟榔，所加者各等分。一方加人参。一方热多者加石膏。

虎头骨丸　治一切疟疾。
虎头骨酥炙，二两　朱砂细研　牡蛎粉　桂心　川大黄剉炒　知母各一两　乳香研　甘草炙　乌梅肉炒　附子炮　枳?麸炒　木香　常山　麝香研，各半两　桃仁三七枚，去皮尖双仁炒　生姜一块，如鸡子大，半煨半生
右为末，入研药令匀，炼蜜和捣三二百杵，丸如梧桐子大，每服十五丸，食前用桃枝汤下。

五行神验丸　治一切疟疾。
靛花二两，东方　桂心一两，南方　干姜一两，西方　巴豆一两，北方　硫黄一两，中央　麝香少许
右将五般药于盘内，据五方安排定，取四月二十八日夜安桌子上，于中庭露，以香一炉，当虔心。如是露七夜，至端午日早修合，将巴豆去壳，汤煮五十沸，捣研，余药为散，入麝香，以薄糊调靛花末为丸如樱桃大。合时忌女子等见。丸子焙干，于盒内盛。发日，净手取，以绵裹香，火炙令热，男左女右，预前带安耳中，便利时除却。净手后再安耳中，不得女子捻触。女子患，男子与安。忌一切荤腥果子。一方无麝香。

神圣药师饼　治疟疾等证。
砒　雄黄各一钱半　白面七钱半　干臙脂一钱
右各研极细和匀，滴水和为饼子如棋子大，每服三饼，临卧细嚼，冷水送下。忌湿面荤腥生硬冷物。分作三十服。虚实大小，加减服之。

截疟散
鸡骨常山　茯神去皮木　肉桂去粗皮，各等分　甘草减半，热多加之
右，不犯铁器，为粗散，每服半两，用常酒大半碗浸一宿，于当发日早晨，空心去渣冷服。服后，不可吃热汤。渣再浸，或略煎，近发时再服。一方不用肉桂、茯神，却用槟榔、乌梅，要在人增损也。凡疟须是发作三五次后，却用截之为妙。

古今图书集成医部全录卷二百九十一

　疟门

　　方

鳖甲丸 【 《良方》，下同】 　治肝疟，色苍苍然，颤掉气喘，久不瘥者；或久热劳微动如疟。
鳖甲去裙襕，酢浸炙　蜀漆叶　乌梅肉炒　常山　知母各一分　甘草炙　苦参　萎蕤　石膏各半两　香豉一合，微炒
右为细末，炼蜜为丸如梧桐子大，每服十丸，未发前米饮下，临发再服。

知母汤　治肝疟，上焦壅滞，心烦头疼，寒热不止，肌肉消瘦，不下食。
知母　地骨皮　升麻各一两　犀角镑　人参　鳖甲去裙襕，酢炙黄　麦门冬去心焙　柴胡　石膏各二两　生甘草酒拌　虎头骨酥炙，一两半
右为粗末，捣筛，每服四钱，水一大盏，入香豉五十粒，煎至六分，去滓，不拘时温服。一方无虎头骨，有赤茯苓一两。

木香犀角丸　治肝疟。
木香　羚羊角镑　犀角镑，各一两半　升麻　元参　猪苓　槟榔各二两半　鳖甲酥炙　甘草炙，各二两　豉炒，五钱
右为细末，炼蜜和丸如梧桐子大，每服三十丸，用温酒或米饮送下，月再服，体热即去。一方无甘草、槟榔，加大黄五两。

甘草汤　治心热为疟不止，或止后热不渴，乍来乍去，令人烦心，甚欲饮清水，反寒多不甚热者。
甘草一两　蜀漆三两　常山　鳖甲各四两　石膏五两　香豉一合　栀子　乌梅各十三枚　竹叶切，二升
右(口父)咀，以水九升，煮取三升，分三服。

麝香丸　治心疟。
麝香　黄丹炒紫色　砒霜各一分　朱砂一两　金箔三十片
右细研令匀，用粳米饭和丸如梧桐子大，男左女右中指节上用绯绢裹系一丸，发前以冷酢汤下一丸。忌食热物。

朱砂丸　治心疟。
杏仁十枚，去皮尖双仁、麸炒微黄　常山一两　光明砂半两，细研
右为末，研入朱砂令匀，炼蜜和丸如梧桐子大，未发前以粥饮下十五丸，欲发时再服。

橘皮甘草汤　治脾脏不和，泻痢，疟疾，腹痛，下部无力，体重足痿，脚下痛，饮食中满，四肢不举等病。陆景渊方，曾以治疟甚效。
橘皮生用　甘草炙　厚朴去皮姜汁制，各一两　羌活　防风　肉豆蔻　白茯苓各二钱五分　川芎半两　吴茱萸一钱
右(口父)咀，每服四钱，水一盏半。生姜三片，煎至八分，去滓食前服。

人参饮 【 《良方》，下同】 　治脾疟。
人参　甘草炙，各三两　陈橘皮汤浸去白，半两　乌梅三枚，去核焙　草豆蔻十枚，去皮
右剉为末，每服五钱，用湿纸裹煨熟，用水二盏，生姜一片，枣一枚，劈碎，煎至一盏，未发前温服。

独蒜丸　能截脾寒。
大蒜不以多少
右于五月五日捣烂，次入矾红，拌匀为丸如龙眼大，每服一丸，大蒜汤嚼下。

良姜丸　醒脾治疟。
良姜二两
右为末，猪胆汁和丸如梧桐子大，紫苏汤空心下二十丸。

人参丸　洽肺疟心寒热善惊，如有所见。
人参　鳖甲去裙襕酢炙　常山　甘草炙　桃仁去皮尖双仁炒研　肉苁蓉酒浸切焙　升麻各三分　桂心去粗皮，五钱　乌梅肉炒　龙齿研，各一两　丹砂研　阿魏研，各一分　杏仁去皮尖双仁炒研，半两
右为末，炼蜜丸如梧桐子大，每服十五丸，空心用米饮下，未发时并二服。

杏仁丸　治肺疟。
杏仁四十枚，汤泡去皮尖双仁炒　常山三分　丹砂别研，五钱　甘草一分
右为细末，炼蜜和丸如菉豆大，每服十五丸，未发，米饮下，日再服之。

乌梅丸　治肾疟，令人洒洒然，腰脊痛，大便难，目眴，手足寒；及诸疟久不瘥者。
乌梅肉炒，一两五钱　常山三分　豉一合，炒　麝香别研，一钱　虎头骨酥炙　附子炮去皮脐　肉苁蓉酒浸焙，各五钱　桂心　知母焙，各一分　桃仁汤浸去皮尖双仁炒，别研，一两
右捣研为末拌匀，炼蜜和丸如梧桐子大，每服二十丸，空腹米饮下，未发服。一方无知母。

苁蓉丸　治肾疟。
肉苁蓉酒浸切焙　乌梅肉炒　桂心　甘草炙　升麻各五钱　淡豉炒　桃仁汤浸去皮尖炒研　常山各三分
右捣研为末和匀，炼蜜为丸如梧桐子大，未发日，空腹温酒下二十丸，米饮亦得。至发时，更服二十丸。

升麻汤　治足少阳疟，身体解(亻亦)，见人心惕惕然，热多汗出。
升麻　鳖甲去裙襕酢炙　淡竹叶各一两　常山一两五钱　犀角屑　麦门冬去心焙　知母各三两　甘草炙，五钱
右(口父)咀如麻豆大，每服五钱，水一盏半，煎至一盏，去滓，空心日午温服。

犀角汤　治足少阳疟，解(亻亦)，热多汗出。
犀角镑　甘草炙，各一两　麦门冬去心　升麻　知母　鳖甲酢炙去裙襕，各一两半　石膏研，二两
右(口父)咀如麻豆大，每服五钱，水一盏半，煎至一盏，去滓，于未发前温服。

柴胡汤　治足太阳疟寒热。
柴胡　常山　知母焙　鳖甲去裙襕酢炙黄　青蒿干者　甘草炙　枳壳麸炒　官桂各一两
右粗捣筛，每服三钱，水一盏，入柳枝心七枚，葱白二寸，细切，同煎至七分，去滓空腹温服，发前再服。

顺气汤　治足阳明胃疟，胷胁支满腹大。
厚朴姜汁制　橘红焙　白朮　半夏制，各一两　干姜炮　柴胡　甘草炙，各五钱
右粗捣筛，每服三钱，水一盏，姜五片，枣二枚，劈破，煎七分，去滓，不拘时温服。

枳壳汤　治胃疟，心腹胀满不食。
枳壳去瓤麸炒，三两　厚朴去皮姜制　人参　白朮　白茯苓各二两
右粗捣筛，每服四钱，水一盏半，入生姜一枣大切，煎至一盏，去滓温服。

药馄饨　治证同前。
良姜　吴茱萸　胡椒各一分
右为细末，猪脾一条剉，作臛，加五味炒之，一半滚药，一半不滚药，并作馄饨，有药者，以墨点之，遇点者吞下，无药者嚼下，一服效。

大补元煎 【 《景岳全书》，下同】 　治男妇气血大坏，精神失守，危剧等证。
人参少则用一二钱、多则用一二两　熟地少则用二三钱，多则用二三两　山药炒　杜仲各二钱　枸杞　当归各二三钱，泄泻者去之　炙甘草一二钱　山茱萸一钱，畏酸吞酸者去之
水二钟，煎七分，食远温服。

右归饮　凡命门之阳衰阴胜者宜此。
熟地二三钱，或加至一二两　山药炒　枸杞　肉桂各一二钱　制附子一二三钱　杜仲姜制各二钱　山茱萸肉一钱　甘草炙
水二钟，煎七分，食远温服。

五福饮　凡五脏气血亏损者，此能兼治之，足称王道之最。
人参随宜　熟地随宜　白朮炒，一钱五分　当归二三钱　炙甘草一钱
水二钟，煎七分，食远温服。或加生姜三五片。

一阴煎　凡疟疾伤寒屡散之后，取汗既多，脉虚气弱，而烦渴不止，潮热不退者。比亦汗多伤阴，水亏而然也，皆宜用此加减主之。
熟地黄三五钱　生地黄　白芍药　麦门冬　丹参各二钱　牛膝一钱五分　甘草一钱
水二钟，煎七分，食远温服。

加减一阴煎　治证如前，而火之甚者，宜用此方。
生地黄　芍药　麦冬各二钱　熟地黄三五钱　炙甘草五七分　知母　地骨皮各一钱
水二钟，煎服。

三阴煎　凡疟疾汗多邪散，而寒热犹不能止，是皆少阳厥阴阴虚血少之病，微有火者，宜一阴煎；无火者，宜此主之。
当归二三钱　熟地黄三五钱　炙甘草一钱　芍药酒炒　枣仁各二钱　人参随宜
水二钟，煎七分，食远服。

五阴煎　凡真阴亏损，脾虚疟痢等证，忌用润滑，宜此主之。
熟地五七钱或一两　山药炒　芍药炒，各二钱　白朮炒　炙甘草各一二钱　扁豆炒，二三钱　茯苓一钱五分　人参随宜　五味子二十粒
水二钟，加莲肉去心二十粒，煎服。

大营煎　治真阴精血亏损等证。
当归三二钱或五钱　熟地三五七钱　枸杞　杜仲各二钱　炙甘草　肉桂去皮，各一二钱　牛膝一钱五分
水二钟，煎七分，食远温服。

小营煎　治血少阴虚，此性味平和之方也。
当归　芍药酒炒　山药炒　枸杞各二钱　熟地二三钱　炙甘草一钱
水二钟，煎七分，食远温服。

补阴益气煎　凡属阴气不足，而虚邪外侵者，用此升散，神效。
人参一二三钱　当归　山药酒炒，各二三钱　熟地三五钱或一二两　陈皮　炙甘草各一钱　升麻三五分，火浮于上者去之　柴胡一二钱，无外邪者去之
水二钟，加生姜三五七片，煎八片，食远温服。

休疟饮　此止疟最妙之剂也。若汗散既多，元气不复，或以衰老，或以弱质，而疟有不能止者，俱宜用此。
人参　白朮炒　当归各三四钱　炙甘草八分　何首乌制，五钱
水一钟，煎七分，食远服，渣再煎。或用阴阳水各一钟，煎一钟，渣亦如之，俱露一宿，次早温服一钟，饭后食远再服一钟。

大和中饮　治饮食留滞积聚等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱五分
水一钟半，煎七八分，食远温服。

小和中饮　治疟病胷膈胀闷。
白茯苓　陈皮　厚朴各一钱五分　山楂肉　扁豆炒，各二钱　甘草五分
水一钟半，加生姜三五片，煎服。

一柴胡饮　凡感四时不正之气，以致寒热如疟等证，但外有邪而内兼火者，宜此主之。
柴胡二三钱　芍药二钱　黄芩　生地黄　陈皮各一钱五分　甘草八分
水一钟半，煎七八分，温服。

二柴胡饮　凡遇四时外感无火者，宜此主之。
陈皮　厚朴　柴胡各一钱五分　半夏二钱　细辛一二钱　生姜三五七片　甘草八分
水一钟半，煎七八分，温服。

三柴胡饮　凡人素禀阴分不足，或有感冒，不得不从解散，而血气虚弱，不能外达者，宜此主之。
柴胡二三钱　白芍药一钱五分　炙甘草　陈皮各一钱　当归二钱，溏泄者以熟地代之　生姜三五片
水一钟半，煎七八分，温服。

四柴胡饮　凡人元气不足，外感风寒，宜此主之。
柴胡一二三钱　炙甘草一钱　生姜三五七片　当归二三钱，泄泻者少用　人参二三钱或五七钱
水二钟，煎七八分，温服。

五柴胡饮　凡中气不足，而外邪有不散者，非此不可。
柴胡一二三钱　芍药炒，一钱五分　当归　白朮各二三钱　熟地三五钱　炙甘草一钱　陈皮酌用或不必用
水一钟半，煎七分，食远热服。

正柴胡饮　治外感风寒，发热恶寒，头痛身痛，痎疟初起等证。
柴胡一二钱　防风　甘草各一钱　芍药二钱　陈皮一钱五分　生姜三五片
水一钟半，煎七八分，热服。

麻桂饮　治阴暑疟疾，夏月用之，不必厚盖，但取津津微汗。
官桂一二钱　当归三四钱　炙甘草一钱　陈皮随宜用，或不用亦可　麻黄二三钱
水一钟半，加生姜五七片，或十片，煎八分，去浮沫，不拘时服。

大温中饮　治一切阳虚寒疟阴暑之证。
当归泄泻者以山药代之　熟地　白朮土炒，各三五钱　甘草炙，一钱　人参二三钱，甚者一两，或不用　柴胡二三四钱　麻黄　肉桂干姜炒，各一二钱，或用煨生姜三五七片
水二钟，煎七分，去浮沫温服，或略盖取微汗。

柴陈煎　治伤风兼寒，多痰疟等证。
柴胡二三钱　陈皮一钱半　甘草一钱　半夏　茯苓各二钱　生姜三五七片
水一钟半，煎七分，食远温服。

柴芩煎　治伤寒表邪未解，外内俱热，疟痢等证。
柴胡　黄芩　栀子　泽泻　木通各二钱　枳壳一钱五分
水二钟，煎八分，温服。

柴胡白虎煎　治阳明温疟，表邪不解等证。
柴胡　黄芩　麦门冬各二钱　石膏三钱　细甘草七分
水一钟半，加竹叶二十片，煎服。

归柴饮　治营虚不能作汗，及真阴不足，外感寒邪难解者。
当归一两，溏泄代以冬朮　柴胡五钱　炙甘草八分
水一钟半，煎服。或加生姜三五片，或加陈皮一钱，或加人参

雪梨浆　解烦热，退阴火，此生津止渴之妙剂也。
清香甘美大梨削去皮
别用大碗盛清冷甘泉，将梨薄切，浸于水中，少顷水必甘美，但频饮其水，勿食其渣，退阴火极速也。

理阴煎　通治真阴虚弱等证。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。此方加附子即名附子理阴煎，再加人参即名六味回阳饮，治命门火衰，阴中无阳等证。

养中煎　治疟病中气虚寒者。
人参一二三钱　山药炒黄　白茯苓各二钱　扁豆炒，二三钱　甘草炙，一钱　干姜炒，一二钱
水二钟，煎七分，食远服。

温胃饮　治中寒疟病。
人参一二三钱或一两　白朮炒，一二钱或一两　扁豆炒，二钱　炙甘草　陈皮各一钱，或不用　干姜炒黑，一二三钱　当归一二钱，滑泄者勿用
水二钟，煎七分，食远温服。

胃关煎　治脾肾虚寒疟病。
熟地三五钱或一两　山药炒　扁豆炒，各二钱　吴茱萸制，五七分　炙甘草一二钱　焦干姜　白朮炒，各一二三钱
水二钟，煎七分，食远温服。

牛膝煎　截疟大效。凡邪散已透而血气微虚，宜此主之。
牛膝二钱　当归　陈皮各三钱
右用好酒一钟，浸一宿，次早加水一钟，煎至八分，温服。

何人饮　凡气血俱虚，久疟不止，宜此截之。
何首乌三钱至一两，随轻重用之　当归二三钱　人参三五钱或至一两　陈皮二三钱，大虚者不用　煨生姜三片，多寒者用三五钱
水二钟，煎八分，于发前二三时温服。若善饮者，以酒一钟，浸一宿，次早加水一钟，煎服亦妙。再煎不必用酒。

追疟饮　凡血气未衰，屡散之后，而疟有不止者，用此截之。
何首乌一两制　当归　甘草　半夏　青皮　陈皮　柴胡各三钱
右用井水河水各一钟，煎一钟，渣亦如之，同露一宿，次早温服一钟，食远再服一钟。

木贼煎　凡疟疾形实气强多湿多痰者，宜此截之，大效。
半夏　青皮各五钱　木贼　厚朴各三钱　白朮　苍朮　槟榔各一钱
酒二钟，煎八分，露一宿，于未发之先二时温服。

　　单方

冬霜，以鸡羽扫之瓶中，密封阴处，久亦不坏。凡寒热疟疾，取一钱半，热酒服之。 【 《本草》，下同】 

邪疟：取烧尸场上土同葱捣作丸，塞耳或系膊上即止，男左女右。

断绝热疟：五月五日午时，取蚯蚓屎以面和丸梧桐子大，朱砂为衣，每服三丸，无根水下。忌生冷即止。皆效。或加菖蒲末、独头蒜同丸。 【 《书囊方》】 

寒热疟疾，体虚汗多者：黄丹、百草霜等分为末，发日空心米饮下三钱，不过二服愈。或糊丸，或蒜丸，皆效。 【 《肘后方》，下同】 
又方：黄丹飞炒一两，恒山末三两，蜜丸梧子大，每服五十丸，温酒下，平旦及未发将发时，一服即效。

端午日，用黄丹炒二两，独蒜一百?，捣丸梧子大，每服九丸，空心长流水面东下，二三发时乃用，神效。亦治痢疾。 【 《普济方》】 
又方：黄丹炒、建茶等分为末，温酒服二钱。 【 《三因方》】 
又方：黄丹飞焙，面糊丸芡子大，每枣子一枚去核，包一丸，纸裹煨熟食之。

温疟不止：黄丹炒半两，青蒿童尿浸二两，为末，每服二钱，寒多酒服，热多茶服。 【 《存仁堂方》】 

疟疾寒热一日一发，或二日发，或三日一发：古城石灰二钱，头垢、五灵脂各一钱，研末，饭丸皂子大，每服一丸，五更无根水下即止。 【 《集元方》】 

不二散：用砒一钱，面二两和匀，香油一斤煎黄色，以草纸压去油，入茶三两为末，每服一钱，发日早冷茶下。 【 《本草权度》】 

瘴疟、鬼疟、食疟：蛇含石末一两，信石末一两，研匀，入水火鼎内，上以盏盖，六一泥固济，煅至药升在盏，刮下为末，米糕糊丸菉豆大，雄黄为衣，每服一丸，黑豆研水，五更送下。 【 《摘元》，下同】 

久疟不止：用硫黄、朱砂等分为末，每服二钱，腊茶清下，发日五更服。当日或大作，或不作，皆其效也。寒多倍硫，热多倍砂。
又方：用硫黄、腊茶等分为末，发日早冷水服二钱，二服效。寒多倍硫，热多倍茶。

温疟不止：当归一两，水煎饮，日一服。 【 《圣济总录》，下同】 

诸疟寒热：赤脚马兰掺汁，入水少许，发日早服，或入少糖亦可。

疟疾寒热：用青蒿一握，水二升，捣汁，服之。 【 《肘后方》】 
又方：用端午日采青蒿叶阴干，桂心等分为末，每服一钱，先寒用热酒，先热用冷酒，发日五更服之。切忌发物。温疟痰甚，但热不寒：用青蒿二两，童子小便浸焙，黄丹半两，为末，每服二钱，白汤调下。 【 《仁存方》】 

疟疾寒热：齐头蒿根、滴滴金根各一把，擂生酒一钟，未发前服，以渣敷寸口，男左女右，二日便止。 【 《海上名方》】 

久疟不瘥：苍耳子或根茎亦可，焙研末，酒糊丸梧子大，每酒服三十丸，日二服，生者捣汁服亦可。 【 《集验方》】 

劳疟积久不止者：长牛膝一握生切，以水六升，煮二升，分三服，清早一服，未发前一服，临发时一服。 【 《外台秘要》】 

痎疟邪热：冬葵子阴干为末，酒服二钱。午日取花挼手，亦去疟。 【 《圣惠》】 

疟疾寒热：马鞭草捣汁五合，酒二合，分二服。 【 《千金方》】 

系臂截疟：旱莲草搥烂，男左女右，置寸口上，以古文钱压定，帛系住，良久起小泡，谓之天灸，其疟即止，甚效。 【 《资生》】 

疟疾不止：蒴藋一大握，炙令赤色，以水浓煎一盏，欲发前服。 【 《斗门方》】 

疟疾不止：莨菪根烧灰，水服一合，量人强弱用。 【 《千金方》】 

截疟：用常山三两，浆水三升，浸一宿，煎取一升，欲发前顿服，取吐，或浸酒饮之。 【 《外台秘要》】 
又方：用常山一两，秫米一百粒，水六升，煮三升，分三服，先夜未发，临发时，服尽。 【 《肘后方》】 

疟病数年不瘥，两剂瘥，一月以来者一剂瘥，名恒山丸。恒山二两，研末，鸡子白和丸梧子大，瓦器煮熟晒干，收之，每服二十丸，竹叶汤下。五更一服，天明一服，发前一服。或吐或不吐，即止。 【 《千金》】 

温疟热多：恒山一钱，小麦三钱，淡竹叶二钱，水煎，五更服甚良。 【 《药性论》】 

痰疟积疟：临发时以酢和附子，涂于背上。 【 《肘后》，下同】 

寒疟积疟：巴豆一枚去心皮，射罔去皮如巴豆大，大枣去皮一枚，捣成丸梧子大，清旦先发时各服一丸，白汤下。脾寒厥疟，先寒后热，名寒疟；但寒不热，面色黑者，名厥疟；寒多热少，面黄腹痛，名脾疟。三者并宜服此。不蛀草乌头削去皮，沸汤泡二七度，以盏盖良久，切焙研，稀糊丸梧子大，每服三十九，姜十片，枣三枚，葱三根煎汤，清早服，以枣压之，如人行十里许，再一服，绝勿饮汤，便不发也。 【 东坡方】 

新久疟疾：用葛葎草一握，去两头，秋冬用干者，恒山末等分，以淡浆水二大盏浸药，星月下露一宿，五更煎一盏，分二服，当吐痰愈。

脾寒疟疾：石胡荽一把，杵汁半碗，入酒半碗，和服甚效。 【 《集简方》】 

治疟不止：火麻叶不问荣枯，锅内文武火慢炒香，取起以纸盖之，令出汗尽为末，临发前用茶或酒下。移病人原睡处，其状如醉，醒即愈。
又方：火麻叶如上法为末一两，加缩砂、丁香、陈皮各半两，酒糊丸梧子大，每用酒茶任下五七丸。能治诸疟，壮元气。 【 《普济》】 

诸疟久疟：用三姓人家寒食面各一合，五月五日午时采青蒿擂自然汁，和丸菉豆大，临发日早，无根水下一丸。一方加炒黄丹少许。 【 德生堂】 

疟疾寒热：煮豉汤饮数升，大吐即愈。 【 《肘后方》】 

虚劳久疟：青蒿捣汁煎过，如常酿酒饮。

疟疾寒热：独头蒜炭上烧之，酒服方寸匕。 【 《肘后方》】 
又方：用桃仁半片，放内关穴上，将独蒜捣烂罨之，缚住，男左女右，即止，治人屡效。 【 《简便方》】 

疟疾寒热：青皮一两烧存性，研末，发前温酒服一钱，临时再服。 【 《圣惠》】 

久疟：用真阿魏、好丹砂各一两，研匀，米糊和丸皂子大，每空心人参汤化服一丸，即愈。 【 《千金》，下同】 

痎疟寒热：阿魏、胭脂各一豆大，研匀，以蒜膏和覆虎口上，男左女右。 【 《圣济总录》】 

食疟积疟：巴豆去皮心二钱，皂荚去皮子六钱，捣丸菉豆大，一服一丸，冷汤下。 【 《肘后方》】 

瘴疟寒热：相思子十四枚，水研服，取吐立瘥。 【 《千金》】 

脾胃聚痰，发为疟疾：生姜四两，捣自然汁一酒杯，露一夜，于发日五更面北立，饮即止，未止再服。 【 《易简方》】 

瘴疟发热连背项者：茴香子捣汁服之。 【 《千金方》】 

男女疟疾：马齿苋捣扎手寸口，男左女右。

疟疾寒热：翻白草根五七个，煎酒服之。

热疟不止：翘摇草杵汁服之。 【 《广利方》】 

断截疟疾：紫蕺一握捣烂，于周身摩擦得汗即愈，临发前一时用之。

劳疟劣弱：乌梅十四枚，豆豉二合，桃柳枝各一，虎口甘草三寸，生姜一块，以童子小便二升，煎一半，温服即止。 【 《图经》】 

鬼疟寒热：树上自干桃子二七枚为末，滴水丸梧子大，朱砂为衣，每服一丸，侵晨面东，井华水下良。 【 《圣济总录》】 

五种疟疾：用桃奴十四枚，巴豆七粒，黑豆一两，研匀，以冷水和匀，丸如梧子大，朱砂为衣，发日五更念药王菩萨七遍，井华水下一丸，立瘥。不过三次，妙不可言。 【 《养生主论》】 

疟疾不已：桃花为末，酒服方寸匕良。 【 梅师方】 

呪枣治疟：执枣一枚，呪曰：吾有枣一枚，一心归大道，优他或优降，或劈火烧之。念七遍吹枣上，与病人食之即愈。 【 《岣嵝神书》】 

疟疾不止：龟壳烧存性，研末，酒服方寸匕。 【 《海上名方》】 

老疟发作无时，名痎疟，俚人呼为妖疟：用疟龟烧灰，顿服二钱，当微利，用头弥佳。或发时煮汤坐于中，或悬于病人卧处。 【 藏器】 

老疟劳疟：鳖甲酢炙研末，酒服方寸匕，隔夜、清早、临时各一服，无不断者。入雄黄少许更佳。 【 《肘后方》】 

邪疟时作：生虎睛一枚，腊月猪血少许，朱砂、阿魏各一分为末，端午日取粽尖七枚，和丸黍米大，每绵包一丸塞耳中，男左女右。 【 《圣惠》】 

疟疾寒热：牡蛎粉、杜仲等分为末，蜜丸梧子大，每服五十丸温水下。 【 《普济》】 

寒热疟疾，猪膏丸，治疟疾发渴往来不定。腊猪膏二两，独角仙一枚，独头蒜一个，楼葱一握，五月五日三家棕尖，于五月五日五更时净处露头出脚，舌拄上腭，回面向北，捣一千，丸皂子大，每以新绵裹一丸系臂上，男左女右。 【 《圣惠》】 

佩禳疟疾：五月五日，收大虾蟆晒干，纸封绛囊贮之，男左女右，系臂上，勿令知之。 【 家藏方】 

鬼疟经久，或发或止：野猫肝一具，瓶盛热猪血浸之，封口悬干，去血取肝，研末，猢孙头骨、虎头骨、狗头骨各一两，麝香一分，为末，酢糊丸芡子大，发时手把一丸嗅之，仍以绯帛包一丸，系手中指上。 【 《圣惠》】 

鬼疟寒热：雄狐屎、蝙蝠屎各一分为末，酢糊丸芡子大，发时男左女右，手把一丸嗅之。

虚寒疟疾：黄狗肉煮臛，入五味食之。

劳疟瘴疟，久不愈：用白狗屎烧灰，发前冷水服二钱。 【 《圣惠方》】 

疟疾不止：故鞋底去两头烧灰，井华水服之。 【 《千金方》】 

老疟不止：龙骨末方寸匕，先发一时，酒一升半，煮三沸，及热服尽，温覆取汗即效。 【 《肘后方》】 

久疟不止：用蝙蝠七个去头翅足，捣千下，丸梧子大，每服一丸，清汤下。鸡鸣时一丸，禺中一丸。 【 《范汪方》】 

五疟不止：月夜明砂末，每冷茶服一钱，立效。 【 《圣惠》】 
又方：治疟发作无时，经久不瘥。用蝙蝠粪五十粒、朱砂半两、麝香一钱为末，糯米饭丸小豆大，未发时白汤下十丸。疟疾渴甚，童便和蜜，煎沸顿服。 【 《简便方》】 

瘴疠诸疟，无问新久：童便一升，入白蜜二匙搅，去白沫顿服，吐出碧绿痰为妙。若不然，终不除也。 【 《圣惠》，下同】 

劳疟瘴疟：野狐肝一具阴干，重五日五更初北斗下受气为末，粳米饭丸菉豆大，每以一丸绯帛裹系手中指，男左女右。

鬼疟寒热：野狐肝胆一具，新瓶内阴干，阿魏一分为末，酢丸芡子大，发时男左女右，把一丸嗅之，仍以绯帛包一丸系手中指。

热疟不寒：穿山甲一两，干枣十个，同烧存性为末，每服二钱，发日五更，井华水服。 【 《杨氏家藏》】 

邪疟：用来年全历端午午时烧灰，糊丸梧子大，发日早用无根水下五十丸。 【 《易简方》】 

鬼疟来去：画钟馗纸烧灰二钱，阿魏、砒霜、丹砂各一皂子大为末，寒食面和丸小豆大，每服一丸，发时冷水下。正月十五日、五月初五日修合。 【 《圣济总录》】 

疟疾不止，不拘久近：车轴垢水洗，下面和丸弹子大，作烧饼，未发时，食一枚，发时又食一枚。 【 《圣惠》，下同】 

鬼疟进退不定：用猢狲头骨一枚烧研，空心温酒服一钱，临发再服。

久疟不止：雄野鸡屎、熊胆、五灵脂、恒山等分为末，酢糊丸黑豆大，正发时冷水下一丸。

邪气疟疾：黑牛尾烧灰，酒服方寸匕，日三服。 【 《外台秘要》】 
又方：牯牛阴毛七根，黄荆叶七片，缚内关上亦效。

厌疟方：燕屎方寸匕，发日平旦和酒一升，令病人两手捧住吸气，慎勿入口，害人。 【 藏器】 

鬼疟不止：用白驴蹄剉炒、砒霜各二分，大黄四两，菉豆三分，雄黄一分，朱砂半分，共研细末，和丸如梧桐子大，未发平旦冷水服二丸，即止。七日忌油。 【 《肘后方》】 

止截疟疾：用蜘蛛一枚，同饭捣丸吞之。 【 葛洪方 】 
又方：用蜘蛛一枚，着芦管中密塞，绾项上，勿令患人知之。 【 《杨氏家藏》】 
又方：用蜘蛛三五枚，绵包系寸口上。 【 《海上方》】 

截疟：五月五日取花蜘蛛，晒干，绛囊盛之，临期男左女右，系臂上，勿令知之。 【 《普济》】 

藜芦散：治痎疟有痰，取吐而愈。大藜芦末五分，温浆水调下，以吐为度。 【 《纲目》】 

截疟：用何首乌，忌铁为末，酒调下三钱，临发先服或煎汤服。 【 《医宗必读》，下同】 
又方：桃仁一味，去皮尖烂研，不犯水，加黄丹三钱，丸桐子大，每服三丸，发日面东温酒吞下；如不饮酒，井华水下。五月五日午时合，忌鸡犬妇人见。
又方：常山末二钱，酒浸炒透，即不发吐，乌梅肉四枚，研烂为丸。此截疟必效之方。世传常山发吐，不知其有神功，但炒透即不吐也。
又方：生鳖甲不见汤煮者，酢炙黄为末，乌梅肉为丸，每服三钱必效。

疟疾寒热：用明矾枯为末，飞罗面酢打糊丸梧子大，每服二三十丸，东南桃心七个煎汤下，名白龙丹。

疟疾寒热：半边莲同雄黄各二钱捣泥，碗内覆之，待色青，以饭丸梧子大，每服九丸，空心盐汤下。 【 《寿域方》】 

温疟寒热，作止不定，烦渴头痛心躁：杜茎山即土恒，取叶杵烂，新酒浸，绞汁服，吐出恶涎甚效。 【 《图经》】 

劳热瘴疟：用土红山即杜茎山之类取根，米泔浸一宿，以清水再浸一宿，炒黄为末，每服一钱，水一盏，生姜一片同煎服，甚效。

久疟有母：木鳖子、穿山甲炮等分为末，每服三钱，空心温酒下。 【 《摘要》】 

脾寒疟疾：干姜、高良姜等分为末，每服一钱，水一盏，煎至七分服。
又方：干姜炒黑为末，临发时，以温酒服三钱匕。

羊角菜擂酒饮，止疟。 【 《本草》】 

疟疾：黄牛肝酢煮食之。 【 孟诜】 

多年老疟：用驴脂和乌梅为丸，于未发时服二十丸，驴皮覆疟疾人，良。 【 《日华》】 

久疟无定期者：水洗驴尾、轴垢汁和面，如弹丸二枚，作烧饼，末发前食一枚，发时食一枚效。 【 苏恭】 

瘴疟寒热：果然一名仙猴肉，同五味煮臛食之，并坐其皮取效。 【 藏器】 

久疟：鸡子黄和常山末为丸，竹叶汤服。

温疟久病欲死者：鹧鸪肉合毛熬酒渍服之，或生捣汁服最良。

绿毛龟缚置额端，能禁邪疟。

鬼疟日发：鬼箭羽、鲮鲤甲烧灰二钱半，为末，每以一字发时(口畜)鼻。
又方：鬼箭羽末一分，砒霜一分，五灵脂一两为末，发时冷水服一钱。 【 《圣济总录》】 

疟疾：取两头蛇阴干，佩于项上。 【 《本草》，下同】 

老疟久不愈：取肥大牛膝一握剉，酒水相半煎服，三剂瘥。

瘴疟：取茵陈煎汤服之，又煮羹作虀，并可食之。

疟疾：取葛根一两，煎汤服之。

温疟无汗：麻黄煎汤服，发汗瘥。

热疟：知母煎汤服之，良。

痰疟：取半夏一两，煎汤和姜汁服之。

温疟：松萝煎汤服，可以吐痰。

疟：当发日取蛇蜕皮塞两耳，又手持少许，良。
又方：用蛇蜕一条，或三五条，炭火烧存性，研为细末，每服一字，无根水下，未发前一时服。忌鸡鱼冷物。

温疟瘴疟：蜈蚣炙为末，温酒调服半钱。

寒热疟：取鼠妇三枚研，和温酒服。小儿尤良。

痎疟：取白葵花阴干，捣为末，酒调服一钱。

热疟烦渴：乌梅煮汤饮。

久疟肉积：阿魏善化肉积，加朱砂等分，糊丸桐子大，每服二十丸，空心白汤下，妙。久病气虚，人参汤下。

鬼疟：狸粪烧灰和酒服，又煮肉食之。又头骨亦主疟，用如虎骨。

寒热疟：取狐五脏及肠，治如食法，和五味煮食之良。

　　针灸

《素问》曰：足太阳之疟，令人腰痛头重，寒从背起，先寒后热，熇熇暍暍然，热止汗出难已，刺郄中出血。
足少阳之疟，令人身体解(亻亦)，寒不甚，热不堪，恶见人，见人心惕惕然，热多汗出甚，刺足少阳。
足阳明之疟，令人先寒洒淅，洒淅寒甚，久乃热，热去汗出，喜见日月光火气，乃快然，刺足阳明跗上。
足太阴之疟，令人不乐，好太息，不嗜食，多寒热汗出，病至则善呕，呕已乃衰，即取之。
足少阴之疟，令人呕吐甚，多寒热，热多寒少，欲闭户牖而处，其病难已。
足厥阴之疟，令人腰痛少腹满，小便不利，如癃状，非癃也，数便，意恐惧，气不足，腹中悒悒，刺足厥阴。
肺疟者，令人心寒，寒甚热，热间善惊，如有所见者，刺手太阴阳明。
心疟者，令人烦心甚，欲得清水，反寒多不甚热，刺手少阴。
肝疟者，令人色苍苍然，太息，其状若死者，刺足厥阴见血。
脾疟者，令人寒，腹中痛，热则肠中鸣，鸣已汗出，刺足太阴。
肾疟者，令人洒洒寒，腰脊痛宛转，大便难，目眴眴然，手足寒，刺足太阳少阴。
胃疟者，令人且病也，善饥而不能食，食而支满腹大，刺足阳明太阴横脉出血。
疟发身方热，刺跗上动脉，开其空，出其血，立寒。
疟方欲寒，刺手阳明太阴，足阳明太阴。
疟脉满大，急刺背俞，用中针，旁五胠俞各一，适肥瘦，出其血也。
疟脉小实急，灸胫少阴，刺指井。
疟脉满大，急刺背俞。用用：原缺，据《素问》刺疟篇补。五胠俞、背俞各一，适行至于血也。
疟脉缓大虚，便宜用药，不宜用针。
诸疟而脉不见，刺十指间出血，血去必已。先视身之赤如小豆者，尽取之。
十二疟者，其发各不同时，察其病形，以知其何脉之病也。
先其发时，如食顷而刺之，一刺则衰，二刺则知，三刺则已。不已，刺舌下两脉出血；不已，刺郄中盛经出血，又刺项已下侠脊者，必已。舌下两脉者，廉泉也。
刺疟者，必先问其病之所先发者，先刺之。
先头痛及重者，先刺头上及两额两眉间出血。先项背痛者，先刺之。先腰脊痛者，先刺郄中出血。先手臂痛者，先刺手少阴阳明十指间。先足胫酸痛者，先刺足阳明十指间出血。
风疟，疟发则汗出恶风，刺三阳经背俞之血者。
胻酸痛甚，按之不可，名曰胕髓病，以镵针针绝骨，出血立已。
身体小痛，刺至阴。
诸阴之井无出血，间日一刺。
疟不渴，间日而作，刺足太阳，渴而间日作，刺足少阳。温疟汗不出，为五十九刺。
《甲乙经》曰：痎疟，上星主之。先取譩嘻，后取天牖、风池、大杼。
痎疟，取完骨及风池、大杼、心俞、上髎、譩嘻、阴都、太渊、三间、合谷、阳池、少泽、前谷、后溪、腕骨、阳谷、侠溪、至阴、通谷、京骨皆主之。
疟，振寒热甚，狂言，天枢主之。
疟，热盛，列缺主之。
疟，寒厥及热厥，烦心善哕，心满而汗出，刺少商出血立已。
热疟口干，商阳主之。
疟，寒甚，阳溪主之。
风疟汗不出，偏历主之。
疟，面赤肿，温溜主之。
痎疟，心下胀满痛，上气，灸手五里，左取右，右取左。
疟，项痛，因忽暴逆，掖门主之。
疟发有四时，面上赤，(目巟)(目巟)无所见，中渚主之。
疟，食时发心痛，悲伤不乐，天井主之。
风疟，支正主之。
疟，背膂振寒，项痛引肘腋，腰痛引少腹，四肢不举，少海主之。
疟，不知所苦，大都主之。
疟，多寒少热，大钟主之。
疟，欬逆，心闷不得卧，呕甚，热多寒少，欲闭户牖而处，寒厥足热，太溪主之。
疟，热少间寒，不能自温，(月真)胀切痛，引心，复溜主之。
疟，不嗜食，厉兑主之。
疟，瘈瘲惊，股膝重，胻转筋，头眩痛，解溪主之。
疟，日西发，临泣主之。
疟，振寒，腋下肿，丘墟主之。
疟，从胻起，束骨主之。
疟，多汗，腰痛不能俯仰，目如脱，项如拔，昆仑主之。
疟，实腰背痛，虚则鼽衄，飞扬主之。
疟，头重，寒背起，先寒后热，渴不止，汗乃出，委中主之。
疟，不渴，间日作，昆仑主之。
《济生方》曰：疟疾久不愈，不问男女，于大椎中第一骨节尽处，灸三七壮立效；或灸第三骨节亦可。
《景岳全书》曰：疟病，痞成难消者，须灸章门、水道等穴，炷宜稍大，多灸或连灸二三次，方得全愈。

　　导引

《保生秘要》曰：疟病导引法，平身坐定，双手擦掌，抚肾囊，两肋靠膝，以声势向前，躬而后仰，如此用力，起五九之数，约汗透身轻爽而自愈。慎风邪。
运功：定艮起念，运上风门穴，多着功夫，盖风由此入也。渐运入内，又散出外，上泥丸，降心头，推开，或吐而愈，不吐亦愈。
又法：心头推开至脐，俾脾寒之气，尽吐出来。
又法：寒时两手跪指按双乳下，用力揉，揉到满身臭汗微出便好，要初寒而作。如单热不寒，散步而呵，向东六次；如燥结，须睡平仰上，定其心志，舌托上腭，咽津液入肺经即愈。

　　医案

《儒门事亲》曰：故息城一男子病疟，求治于戴人。诊两手脉，皆沉伏而有力，内有积也。此是肥气病者，曰左胁下有肥气，肠中作痛，积亦痛，形如覆杯，间发止，今已三年，祈禳避匿，无所不至，终不能疗。戴人曰：此痎疟也。以三花神佑丸五七十丸，冷水送下，过五六行；次以冷水止之，冷主收敛故也。湿水既尽，一二日煎白虎汤作顿啜之，疟犹不愈；候五六日，吐之以常山散，去冷痰涎水六七次，若飜浆；次以柴胡汤和之，间用妙功丸磨之，疟悉除。

一书生病疟，间日一作。及秋试之日，乃疟之期，书生忧甚，误以葱蜜合食，大吐涎数升，瘀血宿食皆尽，同室惊畏。至来日入院，疟亦不发。此偶得吐法耳。

《东垣十书》曰：佥宪詹公禀甚壮，形甚强，色甚苍，年近六十矣。二月得痎疟。予诊之，知其饫于醲肥者，告之曰：须远色食淡，调理浃月，得大汗乃安。公不悦。一人从旁曰：此易耳，数日可安。与劫药三五贴，病退；旬日后又作，又与又退，缠绵至冬，病犹未除，又来求治。余知其久得药，痰亦少，惟胃气未完，又天寒汗未透，遂以白朮，粥和丸，与二斤，令其遇饥时且勿饮食，取一二百丸，以热汤下，只与白粥调养，尽此药，当大汗而安。已而果然。

予次女形瘦性急，体本有热，怀孕三月，适当夏暑，口渴思水，时发小热，遂教以四物汤加黄芩、陈皮、生甘草、木通，因懒于煎煮，数帖而止。其后此子二岁，疮痍遍身。忽一日，有疮顿愈，数日遂成痎疟。予曰：此胎毒也。疮若再作，病必自安。已而果然。若于孕时确守前方，何病之有？

《丹溪心法》曰：一妇病疟，三日一发，食少，经不行已三月，脉无。时冬寒认作虚寒治，疑误。再诊，见其梳洗言动如常，知果误也。经不行非无血，脉为痰所碍故无。非血气虚，乃积痰生热，结伏其脉而不见耳，当作实热治，与三花丸。旬日后食进，脉出带微弦，谓胃气既全，疟当自愈而经行也，令淡滋味，果应。

一妇身材小，味厚，痎疟月余，间日发于申酉，头与身痛，寒多，喜极热辣汤，脉伏面惨晦，作实热治之。以十枣汤为末，粥丸黍米大，服十粒，津咽，日三次。令淡饮半月，大汗愈。

一妇人久痢，因哭子变疟，一日五六作，汗如雨不止，脉微数疲甚，无邪可治，阴虚阳散，死在旦夕。且服四兽等热剂，遂用参、朮各二两，白芍药一两，黄芪半两，炙甘草二钱，作大剂，四五服而愈。

一人因劳役发嗽，得痎疟，又服发散药，变为发热舌短，语言不正，痰吼有声，脉洪实似滑。先用独参汤加竹沥二蛤?，一服后吐胶痰，舌本正；后用黄芪人参汤，服半月而愈。

《卫生宝鉴》曰：燕南河北道提刑按察司书吏高士谦，年踰四十，至元戊寅七月间，暑气未退，因官事出外劳役，又因过饮，午后大发热，而渴冰水不能解。其病早晨稍轻减，服药不效，召予治之。诊其脉弦数，《金匮要略》云：疟脉自弦，弦数者多热。疟论曰：瘅疟脉数，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发，发则阳气盛而不衰，则病矣。其气不及于阴，故但热而不寒者，邪气内藏于里，而外舍于分肉之间，令人消烁脱肉，故名曰瘅疟。《月令》云：孟秋行夏令，民多瘅疟。洁古云：动而得之，名曰中暍，以白虎加栀子汤治之。士谦远行劳役，又暑气有伤，酒热相搏，午后时助，故大热而渴，如在甑中。先以柴胡饮子一两下之，后以白虎加栀子汤，每服一两，数服而愈。

《医学正传》曰：予壮年过杭，同舟有二男子，皆年踰四十五，各得痎疟三年矣，俱发于寅申巳亥日，一人昼发于巳而退于申，一人夜发于亥而退于寅。予曰：俱到杭，可买药俱与痊可。昼发者乃阴中之阳病，宜补气解表，与小柴胡汤倍柴胡、人参，加白朮、川芎、葛根、陈皮、青皮、苍朮。夜发者为阴中之阴病，宜补血疏肝，用小柴胡合四物汤加青皮。各与十贴，教其加姜枣煎，于未发前二时服，每日一贴。服至八贴，同日得大汗而愈，永不再举。

《医学纲目》曰：二妇人五十余岁，形实，喜作劳，性急味厚，喜火食，夏却患恶寒发热，更作无休时，衣被虽厚尚凛凛然，两手脉皆濇，予作杂合邪治之，遂以四物加陈皮，以人参、白朮为君，生甘草、黄蘗为佐，多入姜汁，吞通神丸三十丸，回金、柳青各二十丸，阿魏十丸。煎三贴而得睡，第五贴而身和，第七贴通身微汗，诸证皆去。

《本草纲目》曰：一人作劳发疟，服疟药变为热病，舌短，痰嗽，六脉洪数而滑。此痰蓄胷中，非吐不愈，以参芦汤加竹沥二服，涌出胶痰三块；次与人参、黄芪、当归煎服，半月而安。

《医宗必读》曰：太史杨方壶疟发两日，脉见弦紧，两发后，苦不可支，且不能忌口，便恳截之。余曰：邪未尽而强截之，未必获效。即使截住，必变他证。不若治法得所，一二剂间，令其自止。升麻、柴胡各二钱，提阳气上升，使远于阴而寒可止；黄芩、知母各一钱五分，引阴气下降，使远于阳而热自已。以生姜三钱刦邪归正，甘草五分和其阴阳。一剂而减半，再剂而竟止矣。

新安程武修患疟，每日一发，自巳午时起，直至次日寅卯而热退，不逾一时则又发矣。已及一月，困顿哀苦，命两郎君叩首无算，以求速愈。余曰：头痛恶寒，脉浮而大，表证方张，此非失汗，必悞截也。武修云：寒家素有截疟丸，百发百中，弟服之病势增剧，何也？余曰：邪未解而遽止之，邪不能伏。请以八剂，四日服尽，决效耳。石膏、黄芩各三钱，抑阳明之热，使其退就太阴；白豆蔻三钱，生姜五钱，救太阴之寒，使其退就阳明，脾胃为夫妻，使之和合，则无阴阳乖乱之愆；半夏、槟榔各一钱五分，去胷中之痰；苏叶二钱，发越太阳之邪；干葛一钱，断入阳明之路。甫三剂而疟止。改用小柴胡倍人参服四剂，补中益气服十剂而痊。

相国沈铭缜丙辰秋患疟吐蛔，闷不思食，六脉沉细。余曰：疟伤太阴，中寒蛔动也。用理中汤加乌梅三个，黄连五分，进四剂后，胷中豁然，寒热亦减，蛔亦不吐；去黄连加黄芪二钱，生姜五钱，五剂而疟止。以手书谢曰：早年攻苦，即有寒中之患，医者但明疏气，不解扶阳，积困于今，虽当盛暑，寒冷不敢沾唇，此独不肖自知之耳。疟发蛔动，几为性命之忧，幸老年侄隔垣之视，一匕回春。岂但超迈庸俦，直当上参和扁，嗣此有生，讵非慈造？镌之焦府，与日偕长矣。

《薛氏医案》曰：冬官朱省庵停食感寒而患疟，自用清脾截疟二药，食后腹胀，时或作痛；服二陈、黄连、枳实之类，小腹重坠，腿足浮肿；加白朮、山楂，吐食未化。谓余曰：何也？余曰：食后胀痛，乃脾虚不能克化也；小腹重坠，乃脾虚不能升举也；腿足浮肿，乃脾虚不能运行也；吐食不消，乃脾胃虚寒无火也。治以补中益气加吴茱萸、炮姜、木香、肉桂，一剂诸证顿退，饮食顿加，不数剂而痊。

大尹曹时用患疟，用止截之剂，反发热恶寒，饮食少思，神思甚倦，其脉浮洪或微细。此阳气虚寒，余用补中益气，内参、芪、归、朮各加三钱，甘草一钱五分，加炮姜、附子各一钱，一剂而寒热止，数剂而元气复。

一儒者秋患寒热，至春未愈，胷痞腹胀，余用人参、煨生姜各二两，煎顿服，寒热即止。更以调中益气加半夏、茯苓、炮姜数剂，元气顿复。后任县尹，饮食劳倦疾作，服前药即愈。大凡久疟，乃属元气虚寒，盖气虚则寒，血虚则热，胃虚则恶寒，脾虚则发热，阴火下流则寒热交作，或吐涎不食，泄泻腹痛，手足逆冷，寒战如栗，若误投以清脾截疟二饮，多致不起。

一上舍每至夏秋，非停食作泻，必疟痢霍乱，遇劳吐痰，头眩体倦，发热恶寒。用四物、二陈、芩、连、枳实、山栀之类，患疟服止截之药，前证益甚，时或遍身如芒刺然。余以补中益气加茯苓、半夏，内参、芪各用三钱，归、朮各二钱，十余剂少愈。若间断其药，诸病仍至。连服三十余剂全愈。又服还少丹半载，形体充实。

一妇人疟久不愈，发后口干倦甚，用七味白朮散加麦门、五味，作大剂，煎与恣饮。再发稍可，乃用补中益气加茯苓、半夏十余剂而愈。

东洞庭马志卿疟后，形体骨立，发热恶寒，食少体倦。用补中益气，内参、芪、归、朮各至三钱，甘草一钱五分，炮姜二钱，一剂而寒热止，数剂而元气复。

一妇人劳役停食患疟，或用消导止截，饮食少思，体瘦腹胀。余以补中益气，倍用参、芪、归、朮、甘草，加茯苓、半夏各一钱五分，炮姜五钱，一剂顿安。又以前药炮姜用一钱，不数剂，元气复而全愈。

外祖母虞太孺人年八十余，夏患疟，诸舅以年高不堪，惧其再发，议欲截之。予曰：欲一剂愈，亦甚易，何必截乎？乃用柴胡、升麻、葛根、羌活、防风之甘辛气清以升阳气，使离于阴而寒自已；以知母、石膏、黄芩之苦甘寒，引阴气下降，使离于阳而热自已；以猪苓之淡渗分利阴阳，使不得交并；以穿山甲引之；以甘草和之。果一剂而止。

《证治准绳》曰：予弱冠游乡校时，校师蒋先生之内患牝疟身痛，逾月不瘥，困甚。时予初知医，延予诊治，告以医欲用姜附温之。予曰：溽暑未衰，明系热邪，安得寒而温之？经云：阳并于阴则阴实而阳虚，阳明虚则寒栗鼓颔也。巨阳虚则腰背头项痛，三阳俱虚则阴气胜，阴气胜则骨寒而痛，寒生于内，故中外皆寒。此所云寒，乃阴阳交争互作之寒，非真寒也，岂得用桂附温之？乃处一方，以柴胡、升麻、葛根、羌活、防风补三阳之虚，升之也。何曰补虚？曰，虚非真虚，以陷入阴分，故谓之虚，升之即补矣。以桃仁、红花引入阴分，而取阳以出还于阳分。以猪苓分隔之，使不复下陷。一剂而病良已。

《寓意草》曰：袁继明素有房劳内伤，偶因小感，自煎姜葱汤表汗，因而发热三日，变成疟疾。余诊其脉，豁大空虚，且寒不成寒，热不成热，气急神扬，知为元阳衰脱之候。因谓其父曰：令郎光景，窃虑来日疟至，大汗不止，难于效药。倘信吾言，今晚急用人参二两，煎浓汤预服防危。渠父不以为意。次日五鼓时，病者精神便觉恍惚，扣门请救。及觅参至，疟已先发矣。余甚彷徨，恐以人参补住疟邪，虽救急无益也，只得姑俟疟势稍退，方与服之。服时，已汗出沾濡，顷之果然大汗不止，昏不知人，口流白沫，灌药难入，直至日暮，白沫转从大孔遗出。余喜曰：白沫下行，可无恐矣。但内虚肠滑，独参不能胜任，急以附子理中汤，连进四小剂，人事方苏，能言，但对面谭事不清。门外有探病客，渠忽先知，家人惊以为祟。余曰：此正神魂之离舍耳。吾以独参及附子理中驷马之力追之，尚在半返未返之界，以故能知宅外之事。再与前药二剂而安。

陆六息先生体伟神健，气旺血充，从来无病。莅任以后适值奇荒巨寇，忧劳百倍，因而病疟，饮食减少，肌肉消瘦，形体困倦，口中时时嗳气。其候一日轻，一日重，缠绵三月，大为所苦。察脉辨证，因知先生之疟，乃饥饱劳佚所感，受伤在阳明胃之一经。夫阳明受病，邪气浅而易愈，乃至为所苦者，缘不识病之所在，药与病邪不相值，反伤其正耳。诚知病邪专专在胃，则胃为水谷之海，多气多血之区，一调其胃，而疟立止矣。故饮食减而大便转觉艰濇者，胃病而运化之机迟也；肌肉消瘦者，胃主肌肉也；形体困倦者，胃病而约束之机关不利也；口中时时暧气者，胃中不和而显晦塞之象也。至于一日轻，一日重者，此人所不经见之证。病机之最当发明者，其候亦阳明胃经之候也。《内经》阳明脉解篇有曰：阳明之病，恶人与火，闻木声则惕然而惊。及刺疟篇又曰：阳明之证喜见火，喜见日月光。何经文之自悖谬耶？不知此正更实更虚之妙义，而与日轻日重之理相通者也。夫阳明得病之始则邪气有余，故恶人、恶火、恶木音者，恶其助邪也。及其病久则邪去而正亦虚，故喜火、喜日月光者，喜其助正也。若是，则时日干支之衰旺，其与人身相关之故，可类推矣。盖甲丙戊庚壬者，天时之阳也；乙丁己辛癸者，天时之阴也。疟久食减，胃中之正已虚而邪去未尽，是以值阳日助正而邪不能胜则轻，值阴日助邪而正不能胜则重也。夫人身之病，至于与天时相召，亦云亟矣。使当日稍知分经用药，何至延绵若是哉？迄今吃紧之处，全以培养中气为主。盖人虽一胃而有三脘之分。上脘象天，清气居多；下脘象地，浊气居多。而其能升清降浊者，全赖中脘为之运用，一如天地定位，不可无人焉参赞之也。先生下脘之浊气，本当下传也，而传入肠中则艰。不当上升也，而升至胸中甚易者，无他，中脘素受饮食之伤，不能阻下脘浊气上干清道耳。试观天地间有时地气上而为云，必得天气下而为雨，则二气和而晴爽立至。若一味地气上升，天气不降，则太空窒塞而成阴曀之象。人之胃中亦犹是也。清浊偶有相干，顷当自定，设有升无降则逼矣。故中脘之气旺，则水谷之气上升于肺而灌输百脉，水谷之浊气下达于大小肠从便溺而消，胷中何窒塞之有哉？此所以培养中气为亟亟也。中气旺则浊气不久停于下脘，而脐下丹田之真气，方能上下无碍，可以呼之于根，吸之于蒂，深深其息矣。所用六味地黄丸，凝滞不行之药，大为胃病所不宜，况于浊气上干，反以阴浊之属扬波助流乎？今订理中汤一方，升清降浊，为合法耳。

古今图书集成医部全录卷二百九十二

　厥门

　　黄帝素问

　　　四气调神大论

冬三月，此为闭藏，水冰地坼，无扰乎阳。早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。
【 注　万物收藏闭塞而成冬也，阳气收藏，故勿烦扰以泄阳气。早卧晚起，顺养闭藏之气，必待日光避寒邪也。若伏若匿，使志无外也。若有私意，若已有得，神气内藏也。去寒就温，养标阳也，无泄皮肤之阳而使急夺其根气也。凡此应冬气者，所以养藏气之道，逆冬藏之气则伤肾，至春为痿厥之病，因奉生者少故也。盖肝木生于冬，水主春生之气而养筋，筋失其养则为痿，生气下逆则为厥。】 

　　　厥论

黄帝问曰：厥之寒热者何也？岐伯曰：阳气衰于下，则为寒厥；阴气衰于下，则为热厥。
 【 注　气逆则乱，故忽为眩仆，卒不知人，此名为厥，与中风不同。有寒热者，有阴有阳也。阴阳二气皆从下而上，是以寒厥热厥之因，由阴阳之气衰于下也。】 
帝曰：热厥之为热也，必起于足下者，何也？岐伯曰：阳气起于足五指之表，阴脉者集于足下而聚于足心，故阳气胜则足下热也。
【 注　阳气胜则阴气虚而阳往乘之，故热厥起于足下也。】 
帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下而聚于膝上，故阴气胜则从五指至膝上寒。其寒也，不从外，皆从内也。
 【 注　足三阴之血气，起于五指内侧之端，集于膝下者，三阴交于踝上也；聚于膝上者，三阴经脉皆循内股而上。故其寒也，不从外，皆从内也。】 
帝曰：寒厥，何失而然也？岐伯曰：前阴者宗筋之所聚，太阴阳明之所合也。春夏则阳气多而阴气少，秋冬则阴气盛而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰，不能渗营其经络，阳气日损，阴气独在，故手足为之寒也。
【 注　宗筋根起于胞中，内连于肾脏。阴阳二气生于胃腑，输于太阴，藏于肾脏。太阴阳明合聚于宗筋者，中焦之太阴阳明与下焦之少阴太阳，中下相合而会合于前阴之间。当秋冬之时，阳气收藏，阴气外盛，此寒厥入者，因恃其质壮，过于作劳则下气上争，不复藏于下矣，阳气上出则阴脏之精气亦溢于下矣。邪气者，谓阴脏水寒之邪。夫阳气藏于阴脏，精阳外出则阴寒之邪因从之而上，故中焦所生之阳亦衰，不能渗营于经络。中下之气不能互相资生，阳气日损，阴气独在，故手足为之寒也。】 
帝曰：热厥，何如而然也？岐伯曰：酒入于胃，则络脉满而经脉虚。脾主为胃行其津液者也。阴气虚则阳气入，阳气入则胃不和，胃不和则精气竭，精气竭则不营于四肢也。此人必数醉，若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气日衰，阳气独胜，故手足为之热也。
【 注　卫气者水谷之悍气。酒亦水谷悍热之液，故从卫气先行于皮肤，而充于络脉，是不从脾气而行于经脉，故络脉满而经脉虚也。不从脾气通调于经脉，则阴气虚矣。悍热之气，反从外而内，则阳气入矣。阳明乃燥热之腑，借太阴中见之阴化，阴气虚而阳热之气内入则胃气不和，而所生之精气竭，不能营于四肢矣。饮酒数醉，酒气聚于脾中，若饱以入房，则谷气留于胃中，脾脏不能转输其精液，而谷气聚而不得散，酒气与谷气交相侵薄，则热盛于中矣。中土之热灌于四旁，故热遍于身。入胃之饮食，不能游溢精气，下输膀胱，故内热而溺赤。夫肾为水脏，受水谷之精而藏之。酒气热盛而慓悍，则肾脏之精气日衰，阴气衰于下，而阳气独胜于中，故手足为之热也。】 
帝曰：厥或令人腹满，或令人暴不知人，或至半日远至一日乃知人者，何也？岐伯曰：阴气盛于上则下虚，下虚则腹胀满。阳气盛于上则下气重上而邪气逆，逆则阳气乱，阳气乱则不知人也。
【 注　暴不知人，卒然昏愦或仆扑也。半日气周之半，一日气行之周。阴气盛于上，谓中焦之阳气损，阴气独盛于上也。阴盛于上则下焦之阳气亦虚，阳虚于下是以腹胀满也。下气谓下焦之元阳，邪气肾脏水寒之邪也。阳气盛于上，谓阴气虚而阳气独胜也。阳盛于上则下气重上，下气上乘则寒邪随之而上逆，逆则阳气乱于上而卒不知人。】 
帝曰：善。愿闻六经脉之厥状病能也。岐伯曰：巨阳之厥，则肿首头重，足不能行，发为眴仆。
 【 注　足太阳之厥逆于上则为首肿头痛，厥逆于下则为足不能行，皆太阳之脉病也。神气昏乱，则为眩仆，太阳为诸阳主气也。】 
阳明之厥，则癫疾欲走呼，腹满不得卧，面赤而热，妄见而妄言。
 【 注　癫狂、走呼、妄言妄见，阳明之脉病也。经气厥逆故腹满，胃不和则不得卧。阳明乃燥热之经，其经气上出于面，故面赤而热。】 
少阳之厥，则暴聋，颊肿而热，胁痛，胻不可以运。
 【 注　逆则暴聋、颊肿、胁痛、足胻不可以运行。】 
太阴之厥，则腹满(月真)胀，后不利，不欲食，食则呕，不得卧。
 【 注　厥则腹满(月真)胀。食饮入胃，脾为转输，逆气在脾，故后便不利。脾不转运则胃亦不和，是以食则呕而不得卧。】 
少阴之厥，则口干溺赤，腹满心痛。
 【 注　经脉厥逆，而阴液不能上资，是以口干心痛。肺经不能通调于下，故溺赤。水火阴阳之气，上下不交，故腹满也。】 
厥阴之厥，则少腹肿痛，腹胀，泾溲不利，好卧屈膝，阴缩肿，胻内热。
 【 注　厥则少腹肿痛而腹胀，泾溲不利，阴缩而肿。肝主筋，膝者筋之会。经脉厥逆，不能濡养筋骨，故好卧而屈膝。厥阴木火主气，荣俞厥逆，故胻内肿热也。】 
盛则泻之，虚则补之，不盛不虚以经取之。
 【 注　此厥在经脉，故当随经以治之。如经气盛者，用针泻而疏之；经气虚者，以针补之；不盛不虚，即于本经以和调之，名曰经刺。】 
太阴厥逆，胻急挛，心痛引腹，治主病者。
 【 注　中土之气，主溉四旁。足太阴气厥，故胻为之急挛。脾气逆而不能转输其精气，是以心气虚而痛引于腹也。此是主脾所生之病，故当治主病之脾气焉。】 
少阴厥逆，虚满呕变，下泄清，治主病者。
 【 注　少阴之气，上与阳明相合而主化水谷。少阴气厥以致中焦虚满，而变为呕逆。上下水火之气不变，故下泄清冷也。】 
厥阴厥逆，挛腰痛，虚满前闭，谵言，治主病者。
 【 注　挛者，肝主筋也。腰者，肝之表也。虚满者，食气不能散精于肝也。前闭者，肝主疏泄也。肝主语，谵语者肝气郁也。】 
三阴俱逆，不得前后，使人手足寒，三日死。
 【 注　三阴俱逆，是阴与阳别矣。不得前后者，阴关于下也。诸阳之气皆生于阴，三阴俱逆则生气绝灭，是以手足寒而三日死矣。】 
太阳厥逆，僵仆呕血善衄，治主病者。
 【 注　太阳之气厥逆，故僵仆。阳气上逆则呕血，阳热在上则衄血。】 
少阳厥逆，机关不利。机关不利者，腰不可以行，项不可以顾。
 【 注　少阳主枢，是以少阳气厥而机关为之不利。颈项乃三阳、阳维之会，腰脊者身之大关节也，故机关不利者，腰不可以转行，项不可以回顾。】 
发肠痈，不可治，惊者死。
 【 注　少阳相火主气，火逆于内，故发为肠痈。肠痈不可治者，谓病在气分而痈肿在内，非针刺之可能治也。若发惊者，其毒气干脏，故死。】 
阳明厥逆，喘欬身热，善惊衄呕血。
【 注　阳明气厥则喘，上逆则欬。阳明主肌肉，故厥则身热。阳明乃悍热之气，厥气上逆，则迫血妄行，故呕血。】 
手太阴厥逆，虚满而欬，善呕沫，治主病者。
 【 注　手太阴肺主气，逆故虚满而欬；不能通布水津，故善呕沫。是主肺所生之病，故治主病之肺气。】 
手心主少阴厥逆，心痛引喉，身热，死不可治。
 【 注　手心主者，手厥阴胞络之气也。手少阴者，心脏之气也。胞络为君主之相火，二火并逆，将自焚矣，故为死不可治。】 
手太阳厥逆，耳聋泣出，项不可以顾，腰不可以俯仰，治主病者。
 【 注　手太阳所生病者，耳聋。小肠主液，故逆则泣出而不能营养经脉也，故项不可以顾，腰不可以俯仰。盖腰项乃脉络经俞之大会也。】 
手阳明少阳厥逆，发喉痹，嗌肿，痓，治主病者。
 【 注　手阳明者，肺之腑也。手少阳者，手厥阴三焦也。阳明主嗌，肺主喉，兼三焦之火气并逆，是以发喉痹而嗌肿。阳明乃燥热之经，三焦属龙雷之火，火热并逆，故发痓。】 

　　　奇病论

帝曰：人有病头痛，以数岁不已，此安得之？名为何病？歧伯曰：当有所犯大寒，内至骨髓。髓者以脑为主。脑逆，故令头痛，齿亦痛，病名曰厥逆。帝曰：善！
 【 注　此下受之寒，上逆于巅顶，故名曰厥逆。】 

　　　大奇论

二阴急为痫厥。
 【 注　二阴，少阴也。痫厥者，昏迷仆扑不知人。此水气乘心，是以二阴脉急。】 
脉至如喘，名曰暴厥。暴厥者，不知与人言。
【 注　如喘者，脉来滑急也。此痰水上壅，故脉来急滑，名曰暴厥。暴厥者，一时昏厥而不能与人言。】 

　　　脉解篇

太阳所谓入中为瘖者，阳盛已衰，故为瘖也。内夺而厥则为瘖俳，此肾虚也。少阴不至者，厥也。
 【 注　入中为瘖者，阳盛已衰，入中之气不足，则阴虚而为瘖矣。阳盛于外，内夺其所藏之气，则肾虚矣。阳受气于四末，阳盛已衰，故四肢不收而为痱。肾气不足则为瘖，以致少阴之气不至，则手足厥冷矣。】 

　　　调经论

志有余，则腹胀飧泄，不足则厥。
 【 注　肾者胃之关也，不利则聚水而为腹胀飧泄矣。肾为生气之原，故不足则厥逆而冷。】 
络之与孙脉，俱输于经，血与气并，则为实焉。血之与气，并走于上则为大厥，厥则暴死。气复反则生，不反则死。
 【 注　夫络脉之血气，孙络之血气，俱输于经，是血与气共并于血分，则为实也。血之与气，并走于上则为大逆，逆则暴死。气复反则生，不反则死。】 

　　　生气通天论

阳气者，烦劳则张，精绝，辟积于夏，使人煎厥。
 【 注　烦劳则伤阳气，夏时阳浮于外，故益虚而煎厥。】 
大怒则形气绝而血菀于上，使人薄厥。
 【 注　怒则气上，血随气行，气血并逆，故令迫厥。】 

　　　阴阳别论

三阳为病发寒热，下为痈肿，及为痿厥腨(疒肙)。
 【 注　三阳者太阳也，太阳主表。邪之中人始于皮毛，邪正相搏，发为寒热之病矣。太阳主开，病则开阖不得，邪气逆于肉理，乃生痈肿。太阳为诸阳主气而主筋，筋伤则为痿，气伤则为厥也。】 

　　　脉要精微论

厥成为巅疾。
 【 注　厥者，气上逆也。气惟上逆，则变为巅顶之病。】 

　　　通评虚实论

黄疸，暴痛，癫疾，厥狂，久逆之所生也。
 【 注　黄疸者，湿热内郁而色病见于外。暴痛者五脏中之气不平，卒然而为痛也。巅疾厥狂，阴阳偏胜之为病也。此皆阴阳五行之气久逆不和之所生也。】 

　　　阳明脉解篇

阳明厥则喘而惋，惋则恶人。
 【 注　厥气上逆于肺则喘，逆于心则惊。经言阳气入阴，阴阳相薄则恐，如人将捕之。盖阳明之热上逆于少阴，阴阳相薄则恐而恶人也。】 

　　　评热病论

帝曰：有病身热，汗出烦满，烦满不为汗解，此为何病？岐伯曰：汗出而身热者风也，汗出而烦满不解者厥也，病名曰风厥。
 【 注　风为阳邪，开发肌腠，津液外泄，风热留之，故身热。风热不去，则伤动其肾气而上逆，逆于上则心烦，乘于脾土则中满。病名曰风厥，谓因风邪而使肾气之厥逆也。】 
帝曰：愿卒闻之！岐伯曰：巨阳主气，故先受邪，少阴与其为表里也。得热则上从之，从之则厥也。帝曰：治之奈何？岐伯曰：表里刺之，饮之以汤。
 【 注　太阳之气主表，风为阳邪，伤人阳气，两阳相搏则为病热。少阴与太阳相为表里，阳热在上则阴气从之而为厥逆矣。刺表以泻风热之阳邪，刺里以下少阴之逆气，饮之以汤以助水津之汗。】 

　　　缪刺论

邪客于手足少阴、太阴、足阳明之络，此五络皆会于耳中，上络左角，五络俱竭，令人身脉皆动，而形无知也。其状若尸，或曰尸厥。鬄其左角之发方一寸燔治，饮以美酒一杯。不能饮者，灌之立已。
【 注　百脉皆始于足少阴肾，生于足阳明胃，输于足太阴脾，主于手少阴心，朝于手太阴肺，是以五脉之气皆会于耳中。络左角者，肝主血而居左，其气直上于巅顶也。五络俱竭则荣卫不行，故令人身脉振振而形无知也，名曰尸厥。盖人所以生动者，借气昫而血濡，血气不行则其形若尸矣。刺足大指，足太阴之隐白，刺足心，足少阴之涌泉；刺足中指，足阳明之厉兑；刺手大指，手太阴之少商；刺手心主，手少阴之神门。使血气疏通，其厥立已。如不已，用竹管吹其两耳以通宗脉之气，鬄其左角之发以通荣血，饮以美酒以通卫气。】 

　　　气交变大论

岁水太过，寒气流行，邪害心火，民病阴厥。
【 注　诸丙之岁，水运太过，阴气寒甚，故厥逆于上。】 

　　　五常政大论

金不及曰从革。从革之纪，是谓折收。其气扬，其用躁切，其动铿禁瞀厥。
 【 注　金运不及，则收政乃折。瞀，肺是动病也。厥，气上逆也。】 
少阳司天，厥逆。
 【 注　土位中央，中鬲不通，则上下厥逆也。】 
太阴司天，湿气下临，肾气上从，厥逆。
 【 注　阳气不起，则手足为之厥逆。】 

　　　六元正纪大论

水郁之发，民善厥逆。
 【 注　厥逆者，阳气下藏，中气塞也。】 

　　　至真要大论

阳明在泉，主胜则寒厥于肠，上冲胷中，甚则喘，不能久立
 【 注　寒厥于肠，上冲胷中，甚则喘者，寒气逆乘阳明之大肠，而上及于胷中之肺脏也。】 
太阳之胜，寒厥入胃则内生心痛。
 【 注　厥逆而入于胃者，水侮土也。胃络上通于心，故心痛。】 
太阳之复，厥气上行。
【 注　此郁寒之气上行，而复岁半以前之气也。】 
诸厥固泄，皆属于下。
 【 注　在上之阳气下逆，则为厥冷。】 
少阴在泉，主胜则厥气上行心痛。
 【 注　厥气上行者，乃寒水之主气，上乘于在泉之君火也】 

　　　方盛衰论

雷公请问气之多少，何者为逆？何者为从？黄帝答曰：阳从左，阴从右。老从上，少从下。是以春夏归阳为生，归秋冬为死。反之则归秋冬为生，是以气多少逆皆为厥。问曰：有余者厥耶？答曰：一上不下，寒厥到膝，少者秋冬死，老者秋冬生。气上不下，头痛巅疾。求阳不得，求阴不审，五部隔无征，若居旷野，若伏空室，绵绵乎属不满日。是以少气之厥，令人妄梦，其极至迷。
【 注　阳从左者，谓春夏之气从左而行于右，阴从右者，谓秋冬之气从右而行于左。老者之气从上而下，犹秋气之从上而方衰于下；少者之气从下而上，犹春气之从下而方盛于上。是以春夏之气归于阳之从左而右，气之顺也，故为生气；归于秋冬之从右而左，气之逆也，故为死气。反之，谓秋冬之气归于阴之从右而左为生，归于春夏之从左而右为逆。是以气之无论多少，逆者皆为厥也。一谓一阴之气。一上不下，寒厥到膝者，阴气上行秋冬之令也。故老者为顺，少者为逆。气谓一阳之气，气上不下，头痛巅疾者，阳气自下而直上于巅顶也。不明天地人参合之道，求阳而不得其气，求阴而不能审其微，则隔绝而无征验矣。少气之厥，气虚而上逆也。】 

　　　解精微论

厥则目无所见。夫人厥则阳气并于上，阴气并于下。阳并于上则火独光也；阴并于下则足寒，足寒则胀也。夫一水不胜五火，故目眦盲。
【 注　肾精不上贯于目，故目无见。并者，诸阳合并于上，诸阴合并于下也。心乃阳中之太阳而为五脏之专精，故阳并于上不得阴气以和之，则火独光于上。肾为水脏，受藏五脏之精，阴脉集于足下而聚于足心，故阴并于下，不得阳气以和之则足寒，足寒则脏寒生满病也。一水谓太阳之水，五火谓五脏之阳气，是以阴阳厥逆则目眦盲。眦者，谓太阳之两睛明，以应天之日月也。】 

　　灵枢经

　　　邪气脏腑病形篇

心脉微濇为维厥。
 【 注　维，四维也。心为阳中之太阳，故手足厥冷也。】 
肾脉微急为沉厥奔豚。
 【 注　肾为生气之原，正气虚寒则为沉厥，气虚反逆故为奔豚。】 

　　　本神篇

肾气虚则厥。
 【 注　肾为生气之原，故虚则厥。】 

　　　经脉篇

肺手太阴之脉，是动甚则交两手而瞀，此为臂厥；是主肺所生病者，臑臂内前廉痛厥。
 【 注　交两手而瞀，乃肾气厥逆所致。臑臂痛厥，经脉所循之部分为病也。】 
心手少阴之脉，是动则病嗌干心痛，渴而欲饮，是为臂厥；是主心所生病者，臑臂内后廉痛厥。
【 注　臑臂，掌中心脉所循之部分。】 
膀胱足太阳之脉，是动则病冲头痛，目似脱，项如拔，脊痛，腰似折，髀不可以曲，腘如结，踹如裂，是为踝厥。
 【 注　此病在太阳之气也。】 
肾足少阴之脉，是动则病饥不欲食，面如漆柴，欬唾则有血，喝喝而喘，坐而欲起，目(目巟)(目巟)而无所见，心如悬若饥状，气不足则善恐，心惕惕如人将捕之，是为骨厥。是主肾所生病者，痿厥。
 【 注　少阴之上，君火主之，少阴是动为病则上下之气不交，故饥不欲食，心如悬若饥状。气不足于下则善恐；不足于上，心惕惕如人将捕之。少阴属肾，肾上连肺，而肾为生气之原，面如漆柴者，少阴之气不升也。欬唾则有血，喝喝而喘者，少阴之生气不上交于肺，而肺气上逆也。坐而欲起者，躁动之象，少阴之气厥于下而欲上也。骨之精为瞳子，目(目巟)(目巟)无所见者，精气不升也。此少阴肾脏之生气厥逆于下，而为此诸病，故为骨厥也。】 
胆足少阳之脉，是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。
 【 注　是动则病口苦，善太息，心胁痛不能转侧，少阳之气不升也。少阳主初阳之生气，故胆气升，十一脏腑之气皆升。少阳之动气为病，则厥逆而不升，故甚则面有微尘，体无膏泽。少阳相火主气，足下反热者，火逆于下也，是为阳气厥逆之所致也。】 

　　　五乱篇

清气在阴，浊气在阳。荣气顺脉，卫气逆行。清浊相干，乱于胷中，是谓大悗。故气乱于臂胫则为四厥，乱于头则为厥逆，头重眩仆。
 【 注　清浊相干者，循脉之营卫与行阴行阳之营卫相干，是以乱于胷，及乱于臂胻头而为厥逆诸病。】 

　　　逆顺肥瘦篇

黄帝曰：少阴之脉独下行何也？岐伯曰：夫冲脉者，五脏六腑之海也，五脏六腑皆禀焉。其上者出于颃颡，渗诸阳，灌诸精；其下者注少阴之大络，出于气街，循阴股内廉入腘中，伏行骭骨内，下至内踝之后属而别；其下者，并于少阴之经，渗三阴；其前者，伏行出跗属，下循跗，入大指间，渗诸络而温肌肉，故别络结则跗上不动，不动则厥，厥则寒矣。
【 注　人之血气，充肤热肉，澹渗皮毛，而肌肉充满。若怯然少气，则水道不行而形气消索矣。夫五脏六腑之气，皆禀于冲脉，而行其上者，出于颃颡，渗诸阳，灌诸阴；其下者注少阴之大络，下出于气街。此五脏六腑之血气，皆从冲脉而渗灌于脉外皮肤之间，应水随气而运行于天表也。夫少阴主先天之水火，水火者精气也，冲脉并少阴之经，渗三阴，循跗入大指间，渗诸络而温肌肉，是少阴之精气，又从冲脉而运行出入于经脉皮肤之外者也。故别络结，则少阴之气不能行于跗上，而跗上不动矣。不动者，乃少阴之气厥于内，故厥则寒矣。】 

　　　五色篇

雷公曰：小子闻风者百病之始也，厥逆者寒湿之起也，别之奈何？黄帝曰：常候阙中，薄泽为风，冲浊为痹，在地为厥，此其常也，各以其色言其病。
 【 注　地，地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。】 

　　　卫气篇

下虚则厥。
 【 注　下虚者，虚之在本也。】 

　　　百病始生篇

积之始生，得寒乃生，厥乃成积也。
【 注　积之始生，得寒而生。清湿之邪，厥逆于下而成积也。】 
厥气生足悗，悗生胫寒，胫寒则血脉凝濇。
 【 注　邪气厥逆于下，则足胫悗而不得疏利矣，悗则生寒，寒则血脉凝濇。】 

　　　刺节真邪篇

厥在于足，宗气不下，脉中之血，凝而留止，弗之火调，弗能取之。
 【 注　厥在足者，少阴之气厥也。寒气厥逆于下，是以宗气不能下行，脉中之血，，凝而留止。弗之火调，弗能通之，谓下焦之精气，乃阴阳水火，得火热而后能温其水寒。】 

　　扁鹊难经

　　　厥逆

病若谵言妄语，身当有热，脉当洪大，而反手足厥逆，脉沉细而微者，死也。

　　金匮要略 【 汉?张机】 

　　　厥逆

脏腑篇曰：问曰：寸脉沉大而滑，沉则为实，滑则为气，实气相搏，血气入脏即死，入腑即愈，此为卒厥。何谓也？师曰：唇口青，身冷，为入脏，即死；如身和，汗自出，为入腑，即愈。
腹满篇曰：腹痛脉弦而紧，弦则卫气不行，即恶寒，紧则不欲食，邪正相搏即为寒疝。寒疝绕脐痛，若发则白津出，手足厥冷，其脉沉紧者，大乌头煎主之。
水气篇曰：寸口脉迟而濇，迟则为寒，濇为血不足。趺阳脉微而迟，微则为气，迟则为寒，寒气不足则手足逆冷，手足逆冷则荣卫不利，荣卫不利则腹满胁鸣相逐。气转膀胱，荣卫俱劳。阳气不通即身冷，阴气不通即骨疼。阳前通则恶寒，阴前通则痹不仁。阴阳相得，其气乃行。大气一转，其气乃散。实则失气，虚则遗溺，名曰气分。
呕吐篇曰：干呕，哕，若手足厥者，橘皮汤主之。
下利篇曰：夫六腑气绝于外者，手足寒，上气脚缩；五脏气绝于内者，利不禁，下甚者，手足不仁。
下利手足厥冷无脉者，灸之不温，若脉不还，反微喘者，死。少阴负趺阳者为顺也。
下利清谷者，必郁冒汗出而解，病人必微厥，所以然者，其面戴阳，下虚故也。
下利后脉绝，手足厥冷，晬频率还，手足温者生，脉不还者死。

　　中藏经 【 汉?华佗】 

　　　阳厥论

骤风暴热，云物飞扬，晨晦暮晴，夜炎昼冷，应寒不寒，当雨不雨，水竭土坏，时岁大旱，草木枯悴，江河乏涸，此天地之阳厥也。暴壅塞，忽喘促，四肢不收，二腑不利，耳聋目盲，咽干口焦，喉舌生疮，鼻流清涕，颊赤心烦，头昏脑重，双睛似火，一身如烧，素不能者乍能，素不欲者乍欲，登高歌笑，弃衣奔走，狂言妄语，不辨亲疏，发躁无度，饮水不休，胷膈膨胀，腹胁满闷，背疽肉烂，烦溃消中，食不入胃，水不穿肠，骤肿暴满，叫呼昏冒，不省人事，疼痛不知去处，此人之阳厥也。阳厥之脉，举按有力者生，绝者死。

　　　阴厥论

飞霜走雹，朝昏暮霭，云雨飘飖，风露寒冷，当热不热，未寒而寒，时气霖霪，泉生田野，山摧地裂，土坏河溢，月晦日昏，此天地之阴厥也。暴哑卒寒，一身拘急，四肢拳挛，唇青面黑，目直口噤，心腹满痛，头颔摇鼓，腰脚沉重，语言蹇濇，上吐下泻，左右不仁，大小便滑，吞吐酸渌，悲忧惨戚，喜怒无常者，此人之阴厥也。阴厥之脉，举指弱按指大者生，举按俱绝者死。一身悉冷，额汗自出者，亦死。阴厥之病，过三日勿治。

　　　论阴阳否格

阳气上而不下曰否。阴气下而不上亦曰否。阳气下而不上曰格，阴气上而不下亦曰格。否格者，谓阴阳不相从也。阳奔于上则燔，脾肺生其疸也，其色黄赤，皆起于阳极也；阴走于下则冰，肾肝生其厥也，其色青黑，皆发于阴极也。疸为黄疸也，厥为寒厥也，由阴阳否格不通而生焉。阳燔则治以水，阴厥则助以火，乃阴阳相济之道耳。

　　　当灸不灸成厥逆

夫病有宜灸者，盖灸则起阴通阳。当灸而不灸，则使人冷气重凝，阴毒内聚，厥气上冲，分坠不散，以致消灭。

　　　死脉

病四逆者，其脉浮大而短者死。
病厥逆，呼之不应，脉绝者死。
病胀满四逆，脉长者死。
病厥逆汗出，脉虚而缓者死。

　　脉经 【 晋?王叔和】 

　　　脉法

肝胆俱虚：右手关上脉阴阳俱虚者，足厥阴与少阳经俱虚也，病苦恍惚，尸厥不知人，妄见，少气不能言，时时自惊。
督之为病脊强而厥。
入里，乃阳乘阴也。其证身凉四肢厥恶热，是外阴而内阳也；但寒不热不渴者，是内外皆阴也。仲景云：厥深热亦深，厥微热亦微。口伤烂赤，因发汗得之。

　　活人书 【 宋?朱肱】 

　　　论阴阳寒热

重阳必阴，重阴必阳，寒暑之变也。假令手足逆冷而大便秘，小便赤，或大便黑色，其脉沉而滑者，皆阳证也。轻者白虎汤，甚者承气汤。
伤寒失下，血气不通，令四肢逆冷，此是伏热深，故厥亦深，速用大承气加分剂下之，汗出立差，仲景所谓厥应下之者此也。
热厥与阴厥自不同。热厥者，微厥即发热。若阴厥即不发热，四肢逆冷恶寒，脉沉而细，大小便滑泄。
手足逆冷，此名厥也。厥者逆也，阴阳不相顺接，手足逆冷也。阳气衰，阴气盛，阴胜于阳，故阳脉为之逆，不通于手足，所以逆冷也。伤寒热多厥少者，其病当愈；厥多热少者，其病为进。然有冷厥有热厥，当仔细辨认。
冷厥者，初得病日便四肢逆冷，脉沉微而不数，足多挛，卧而恶寒，或自引衣盖覆，不饮水，或下利清谷，或清便自调，或小便数，外证多惺惺而静。脉虽沉实，按之迟而弱者，知其冷厥也。四逆汤、理中汤、通脉四逆汤、当归四逆汤、当归四逆加茱萸生姜汤、白通加猪胆汁汤，皆可选用也。
热厥者，初中病必身热头痛外，别有阳证，至二三日乃至四五日方发厥。兼热厥者，厥至半日却身热，盖热气深则方能发厥，须在二三日后也。若微厥即发热者，热微故也，其脉虽沉伏，按之而滑，为里有热，其人或畏热，或饮水，或扬手掷足，烦躁不得眠，大便秘，小便赤，外证多昏愦者，知其热厥也，白虎、承气随证用之。仲景云：伤寒一二日至四五日厥者，必发热，前热者后必厥。厥深者热亦深，厥微者热亦微。厥应下之而反发汗者，必口伤烂赤。又有下证悉具而见四逆者，是失下后血气不通，四肢便厥。医人不识，却疑是阴厥，复进热药，祸如反掌。大抵热厥须脉沉伏而滑，头上有汗，其手虽冷，时复指爪温，须便用承气汤下之，不可拘忌也。
诸手足逆冷，皆属厥阴，不可下，不可汗。然有须下、有须汗证者，谓手足虽逆冷，时有温，时手足掌心必暖，非正厥逆也，当消息之。
若病人寒热而厥，面色不泽，冒昧，而两手忽无脉，或一手无脉者，必是有正汗也，多用绵衣包手足令温暖，急服五味子汤，或兼与麻黄细辛甘草汤之类服之，晬时必大汗而解矣。
邪气结在胷中，亦能令人手足厥，但认脉乍结者是也。脏厥为难治。
问仲景少阴四逆汤，又有四逆散，何也？答曰：大抵少阴病不可便用热药。且如少阴病亦有表热者，仲景谓之晚发热，用麻黄细辛之类以发汗，终不成少阴证便不得发汗耶？今少阴病四肢冷，亦有内热者，仲景用四逆散是也。四逆汤用附子、干姜，而四逆散主四逆，而其人或欬或悸，或小便不利，或腹中痛，或泄利下重，已上病皆热证耳。

　　河间六书 【 金?刘完素】 

　　　厥逆

气逆冲上，火气炎上故也。
屈伸不便，厥逆禁固。阴水主于清净，故病寒则四肢逆冷，而禁止坚固，舒卷不便利，故冬脉沉短以敦，病之象也。或病寒尚微而未至于厥逆者，不可反以为热，或热甚而成阳厥者，不可反以为寒。然阴厥者，原病脉候皆为阴证，身凉不渴，脉迟细而微，全无阳证。其阳厥者，原病脉证皆为阳证，热极而反厥，时复反温，虽厥而亦烦渴谵妄，身热而脉数。若阳厥极深而至于身冷反见阴脉微欲绝者，止为热极而欲死。俗皆妄谓变成阴病，且曰阴阳寒热反变而不可测，仍取阳主于生、阴主于死之说，急以火艾热药温其表里，助其阳气，十无一生。俗因以为必死之证，致使举世大惧阴证，而疑似阴者，急以温之，唯恐救之不及而反招暴祸，岂知热病之将死者，鲜有逃于此证也！殊不知一阴一阳之谓道，偏阴偏阳之谓疾。阴阳以平为和，而偏为疾。万物皆以负阴抱阳而生，故孤阴不长，独阳不成。阳气极盛而阴气极衰，则阳气怫郁，阴阳偏倾而不能宣行，则阳气畜聚于内，而不能营运于四肢，则手足厥冷，谓之阳厥。故仲景曰：热深则厥亦深，热微则厥亦微。又曰：厥当下之，下后厥愈，为里热已除。故病热甚则厥，又以失下则热甚而反为阴证，非反变为寒病尔。夫病之传变者，谓中外上下经络脏腑部分而传变为病之邪气，非寒热阴阳之反变也。法曰：阴阳平则和，偏则病。假令阳实阴虚为病热，若果变而为寒，则比之热气退去寒欲生时，阴阳平而当愈，岂能反变之为寒病欤？虽疟论言阴胜则寒，阳胜则热者，谓里气与邪热并之于表则为阳胜而发热，表气与邪热并之于里则为阴胜而寒栗。由表气虚而里气热，亢则害，承乃制，故反战栗。大抵本热，非寒病也。或伤寒病寒热往来者，由邪热在表而浅，邪恶其正，故恶寒；邪热在里而深，邪甚无畏，物恶其极，故不恶寒而反恶热；表里进退不已，故为寒热往来。此气不并于表里，故异于疟而寒热微，皆热传于表里之阴阳，而非病气寒热之阴阳反变也。或病热而寒攻过极，阳气损虚，阴气暴甚而反为寒者，因药过度而致之，非自然寒热之反变也。夫六气变乱而为病者，乃相兼而同为病。风热燥同，多兼化也；寒湿性同，多兼化也。性异而兼化者鲜矣。或制甚而兼化者，乃虚象。如火热甚而水化制之，反为战栗者，大抵热甚而非寒气，故渴为热在里，而寒战反渴引饮也。又如以火炼金，热极而反化为水，虽化为水，止为热极而为金汁也。或燥热太甚而肠胃郁结，饮冷过多而痞隔不通，留饮不能传化浸润而寒极畜于胃中，燥热太甚，郁于胷腹，而(月真)胀满烦渴不已，反令胃膈冷痛，呕哕浆水，而水浆难下。欲止其渴而强饮于水，则满痛呕哕转甚，而渴亦不已。不强饮之，则烦渴不可以忍，令人烦寃闷绝，但欲死。若误治之即死，不治亦为难已。每用大承气汤热服下咽，而肠胃郁结痞膈即得宣通，而留饮传化浸润，则寒湿散去，肠胃之外，得其润泽，热退而烦渴满痛呕哕遂止，须臾得利而已矣。然而病诸气者，必有所因。病本热而变为寒者，实亦鲜矣。大凡阳实，则脉当实数而身热烦渴，热甚则为阳厥。至极则身冷脉微而似阴证，以至脉绝而死。故阳病见阴脉者死，谓其脉近乎绝也。病虽热甚而不已，则必须厥冷而脉微，以至身冷脉绝而死。或病本热势太甚，或按法治之不已者，或失其寒药调治，或因失下，或误服热药，或误熨烙熏灸，以使热极而为阳厥者，以承气汤之类寒药下之，热退而寒得宣通，则厥愈矣。慎不可用银粉、巴豆性热大毒丸药下之，而反耗阴气，而衰竭津液，使燥热转甚，而为懊憹喘满，结胷腹痛，下利不止，血溢血泄，或为淋闭发黄，惊狂谵妄，诸热变证，不可胜举。由此为破症瘕坚积之药，非下热养阴之药也。古人谓治伤寒热病，若用银粉、巴豆之类丸药下之，则如刀剑刃人也。及尝有阳厥而尚不下，以至身冷脉微而似阴证，反误以热药投之，病势转甚，身冷脉微而欲绝，唯心胷微暖，昏冒不知人事而不能言，主病者或欲以暖药急救其阳，恐阳气绝而死也。不知此因热极失下，反又温补而致之。若又以热药助其阳气，则阴气暴绝，阳气亦竭而死，阳气何由生也？或曰：何不急下之？答曰：此阳胜伐阴而阴欲先绝，则阳亦将竭，于此时而下之，则阴阳俱绝而立死，不救亦死。但及于期则缓而救之，则当以寒药养阴退阳，但不令转泻，若得阴气渐生，则可救也。宜用凉膈一服，则阴气可以渐生。何以知之？盖以候其心胷温暖渐多，而脉渐生尔。终日三服，其脉主至沉数而实，身表复暖而唯厥逆，与水善饮，有时应人之问，谵妄而舌强难言，方以调胃承气汤下之，或获汗而愈。所谓寒药反能生脉而令身暖者，由阳实阴虚，欲至于死，身冷脉微，今以寒药养阴退阳，而复不至于死故也。大凡治病必先明其标本，标为上首，本乃根元。故经言先病为本，后病为标，标本相传，先以治其急者。又言六气为本，三阴三阳为标，故病气为本，受病经络脏腑为标。夫标本微甚，治之逆从，不可不通也。故经言知逆与从，正行无间。明知标本，万举万当。不知标本，是谓妄行。阴阳之逆从，标本之谓道也。斯其理欤！
一阳一阴，病发惊骇、背痛、噫欠，名风厥。盖胃土肝木，为木克土，风胜湿，不制肾水，故令上逆，远志散主之。

　　明理论 【 金?成无己】 

　　　厥逆

伤寒四逆，何以明之？四逆者，四肢逆而不温者是也。积凉成寒，积温成热，非一朝一夕之故，其所由来者渐矣。伤寒始者邪在皮肤，当太阳阳明受邪之时则一身手足尽热，当少阴太阴受邪之时则手足自温，是表邪渐缓而欲传里也。经曰：伤寒四五日，手足温而渴者，小柴胡汤主之。是太阳之受邪，传之少阳也。伤寒脉浮，手足自温者，是为系在太阴，是少阳邪传于太阴也。是知邪气在半表半里，则手足不热而自温也。至于邪传少阴，为里证已深，虽未至厥而手足又加之不温，是四逆也。若至厥阴，则手足厥冷矣。经曰：少阴病四逆，其人或欬或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆是寒冷之物，而专主四逆之疾，是知四逆非虚寒之证也。又有四逆诸汤，亦治四逆手足寒，方用干姜、附子热药者，厥有旨哉！若手足自热而至温，从四逆而至厥者，传经之邪也，四逆散主之。若始得之，手足便厥而不温者，是阴经受邪，阳气不足，可用四逆汤温之。常须识此，勿令误也。四逆与厥相近而非也。经曰：诸四逆厥者不可下，是四逆与厥有异也。吐利烦躁见四逆者死，是恶见其四逆也。诊视之间，熟详究之！
伤寒厥者，何以明之？厥者冷也，甚于四逆也。经曰：厥者，阴阳气不相顺接便为厥。厥者，手足逆冷是也。谓阳气内陷，热气逆伏，而手足为之冷也。经曰：伤寒一二日至四五日厥者，必发热。前热者后必厥。厥深者热亦深，厥微者热亦微。是知内陷者，手足为厥矣。少阴病但厥无汗，而强发之，必动其血，未知从何道出，或从口鼻，或从目出，是名下厥上竭，亦是言发动其热也。先热而后厥者，热伏于内也；先厥而后热者，阴退而阳气得复也。若始得之便厥者，则是阳气不足而阴气胜也。大抵厥逆为阴所主，寒者多矣，而又有进退之别。经曰：病厥五日，热亦五日，设六日当复厥不厥者，自愈。发热四日，厥反三日，复热四日，厥少热多，其病自愈。厥四日，热反三日，复厥五日，其病为进。寒多热少，阳气退故为进也。病至厥阴，传经尽也。当是之时，阳气胜阴，厥少热多，其病则愈。若或阴气反胜，阳不得复，厥多热少，其病则逆。厥为阴气至，热为阳气复也。至于下利，则曰先厥后发热，而利必自止，见厥复利。厥者复为热，为阳气得复而利必自止。热者便为厥，是阴气还胜也，故复下利矣。诸阳受气于胷中，邪气客于胷中，郁郁留结，则阳气不得敷布而手足为之厥。经曰：手足厥冷，脉乍紧，邪结在胷中，心中满而烦，饥不能食，病在胷中当吐之者是矣。厥为阴之盛也，若更加之恶寒而蜷者，阴气盛极难制。经曰：少阴病恶寒，身蜷而利，手足厥冷者不治。是厥冷之逆者，神丹其能生乎？

　　儒门事亲 【 元?张从政】 

　　　论厥逆近世差元说

厥之为状，手足及膝下或寒或热也。举世传脚气乃寒湿之病，岂知《内经》中无脚气之说。王太仆亦云：本无脚气，后世《广饰方论》而立此名。古方谓厥者，即今所谓脚气也。然厥当分二种，次分五脏。所谓二种者，有寒厥，又有热厥。阳气衰于下则为寒厥，阴气衰于下则为热厥。热厥为手足热也，寒厥为手足寒也。阳经起于足指之表，阴经起于足心之下。阳气胜，足下热，阴气胜，足下寒。又曰：阳主外而厥在内，阴主内而厥在外。若此者，阴阳之气逆而上行故也。夫春夏则阳多阴少，秋冬则阴壮阳衰。人或恃赖壮勇，纵情嗜欲，于秋冬之时，则阳夺于内，精气下溢，邪气上行，阳气既衰，真精又竭，阳不荣养，阴气独行，故手足寒发为寒厥也。人或醉饱入房，气聚于脾胃，主行津液，阴气虚，阳气入，则胃不和，胃不和则精气竭，精气竭则四肢不荣，酒气与谷气相薄，则内热而溺赤，气壮而慓悍，肾气既衰，阳气独胜，故手足热发而为热厥也。厥亦有令人腹暴满不知人者，或一二日稍知人者，或卒然闷乱无知觉者，皆因邪气乱，阳气逆，是少阴肾脉不至也。肾气微少，精血奔逸，使气促迫，上入胷膈，宗气反结心下，阳气退下，热归阴股，与阴相助，令身不仁。又五络皆会于耳中，五络俱绝，则令人身脉皆动，而形体皆无所知，其状如尸，故曰尸厥。有涎如曳锯，声在喉咽中为痰厥。手足搐搦者为风厥。因醉而得之为酒厥。暴怒而得之为气厥。骨痛爪枯为骨厥。两足指挛急，屈伸不得，爪甲枯结为臂厥。身强直如椽者为肝厥。喘而惋者，狂走攀登，为阳明厥。皆气逆之所为也。

古今图书集成医部全录卷二百九十三

　厥门

　　东垣十书 【 元?李杲】 

　　　伤寒四逆厥辨

成无己注《伤寒论》有云：四逆者，四肢不温也。厥者，手足冷也。伤寒邪在三阳则手足必热，传到太阴手足自温，至少阴则邪热渐深，故四肢逆而不温，及至厥阴则手足厥冷，是又甚于逆。经曰：少阴病四逆，其人或欬或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆寒冷之物而专主四逆之疾，是知四逆非虚寒之证也。四逆与厥，相近而非。经曰：诸四逆厥者不可下，是四逆与厥有异也。吁！斯言也！所谓弥近理而大乱真者欤？窃尝考之，仲景言四逆与厥者非一：或曰四逆、或曰厥、或曰厥逆、或曰厥冷、或曰厥寒、或曰手足逆冷、或曰手足厥逆、或曰手足厥冷、或曰手足厥逆冷，细详其义，俱是言寒冷耳。故厥逆二字，每每互言，未尝分逆为不温、厥为冷也。然四肢与手足，却有所分。其以四字加于逆字之上者，是通指手足臂胫以上言也；其以手足二字加于厥逆、厥冷等之上，及无手足二字者，是独指手足言也。既曰不温，即为冷矣，尚何异乎？仲景所谓诸四逆厥者不可下，盖以四逆为四肢通冷，厥为手足独冷而臂与胫以上不冷耳。不谓逆厥有不温与冷之别也。故又曰，厥者手足逆冷是也。以逆冷二字释厥字，足见逆即厥、厥即逆也。故字书曰：厥者逆也。虽然逆厥，虽俱为寒冷，而却有阴阳之殊焉。热极而成逆厥者，阳极似阴也；寒极而成逆厥者，独阴无阳也。阳极似阴，固用寒药；独阴无阳，固用热药。仲景以四逆散寒药治四逆一条，此阳极似阴之四逆也。其无四逆汤热药治四逆之条者，安知其非本有而失之乎？且四逆汤之名，由四肢之冷而立也。今以四逆汤治手足厥冷，岂非逆厥之不异乎？既以四逆为四肢不温，厥为手足独冷，何故不名治厥之药为四厥汤乎？成氏于四逆散治四逆条下，谓四逆为热邪所为，及于《明理论》谓四逆非虚寒之证矣。至于少阴病死证二条下，却谓四逆为寒甚，若此者，得不自悖其说乎？是知四逆亦犹厥之有寒有热，固不可谓四逆专为邪热所作也。但四肢通冷，比之手足独冷，则有间尔。故仲景曰：少阴病，吐利躁烦四逆者，死。又曰：少阴病，四逆恶寒而身蜷，脉不至，不烦而躁者，死。又曰：少阴病吐利，手足厥冷，烦躁欲死者，吴茱萸汤主之。此三条者，二为死一为可治，虽通由诸证兼见而然，然死者以四逆言，可治者以厥冷言，则亦可见四逆与手足厥冷之有轻重浅深矣。夫四肢通冷其病为重，手足独冷其病为轻，虽妇人小子亦能知之，成氏乃谓厥甚于逆何邪？若能知四逆厥之所以异者，在于独指手足言，与兼指臂胫以上言，则不劳创为不温与冷之曲说而自然贯通矣。

　　丹溪心法 【 元?朱震亨】 

　　　厥逆

厥逆，乃手足因气血逆而冷也。因气虚为主，有因血虚。气虚脉细，血虚脉大，热厥脉数，外感脉沉实，有痰脉弦。因痰者，用白朮、竹沥；气虚，四君子；血虚，四物；热厥，用承气；外感，用双解散加姜汁、酒。有阴厥阳厥，阴衰于下则热，阳衰于下则寒者。又有手足麻者，属气虚；手足木者，有湿痰死血；十指麻木，是胃中有湿痰死血。
厥者，甚也、短也、逆也，手足逆冷也。其证不一，散之方书者甚多，今姑撮大概。且如寒热厥逆者，则为阴阳二厥也。阳厥者是热深则厥，盖阳极则发厥也，不可作阴证而用热药治之，精魂绝而死矣。急宜大小承气汤，随其轻重治之。所谓阴厥者，始得之身冷，脉沉，四肢逆，足蜷卧，唇口青，或自利不渴，小便色白，此其候也。治之以四逆、理中之辈，仍速灸关元百壮。
尸厥、飞尸、卒厥，即中恶之候。因冒犯不正之气，忽然手足逆冷，肌肤粟起，头面青黑，精神不守，或错言妄语，牙紧口噤，或昏不知人，头旋运倒。此是卒厥、客忤、飞尸、鬼击，吊唁、入庙、登冢，多有此病。以苏合丸灌之，候稍苏，以调气散、和平胃散服，名调气平胃散。
痰厥者，乃寒痰迷闷，四肢逆冷，宜姜附汤，以生附代熟附。
蛔厥者，乃胃寒所生。经曰：蛔者长虫也。胃中冷即吐蛔虫。宜理中汤加炒川椒五粒，槟榔半钱，吞乌梅丸效。蛔见椒则头伏故也。
气厥者，与中风相似。何以别之？风中身温，气中身冷。以八味顺气散或调气散；如有痰，以四七汤、导痰汤服之。

　　卫生宝鉴 【 元?罗天益】 

　　　厥逆

阳厥手足虽冷，有时或温，手足心必暖，脉虽沉伏，按之则滑，其证或畏热，或渴欲饮水，或扬手掷足，烦躁不得眠，大便秘，小便赤。此名热厥，古人所谓阳极发厥也。治用白虎汤、大承气汤、双解散、凉膈散四方，详证轻重，选而用之。
阴厥四肢冷，身不热，恶心，蜷足卧，或引衣被自覆，不渴或下利，或大便如常，脉沉微不数，或虽沉实，按之则迟弱。此名冷厥，治用通脉四逆汤，或当归四逆汤，或白通加猪胆汁汤。
若病人寒热而厥，面色不泽，冒昧，两手忽无脉，或一手无脉，此是将有好汗，宜用麻黄附子甘草汤以助其汗，汗出则愈。不用药助亦好，汗必自出。
杂病厥冷，手足冷，或身微热，脉皆沉细微弱而烦躁者，治用四逆汤加葱白，或白通加猪胆汁汤，或用人参三白汤加竹茹，或无忧散，四方选而用之。手足冷，脉细微而讝语，治用四逆汤；身凉，手足或冷而郑声者，治用四逆汤；身冷，手足或冷而呃逆者，治用四逆汤加人参；呕而身微热，或厥或烦，小便利，脉弱者，治用四逆汤；吐而手足寒或烦躁，治用四逆汤。

　　医学入门 【 明?李梴】 

　　　总论

《内经》气厥篇：厥者，气逆也。凡移寒移热，或伏热深而振栗，或虚寒盛而发躁，皆谓之厥，不但手足厥冷而已。宗筋，阴器也，厥阴所主，脾胃脉皆辅近宗筋。寒厥则阴缩而四肢冷，热厥则津干不荣四肢，溺赤而手足热，是六经之厥皆统于肝与脾胃也。
伤寒邪在三阳，则四肢热。半表半里，及传太阴，则邪渐入内，则四肢温。传至少阴厥阴，则邪入深而陷伏于内，则四肢厥冷。然先由热而后厥者，传经热厥也，轻则四逆散、白虎汤、竹叶石膏汤，重则大柴胡承气下之。若邪乍结胷中，心烦不食而厥者，瓜蒂散吐之。
《百问》云：热厥与冷厥不同。热厥者，微厥却发热。若冷厥则不发热，四肢逆冷，脉沉细，大小便滑泄，恶寒，指甲青色。又有失下，血不通，四肢便厥，医者不识，疑是阴厥，复进四逆之类，祸如反掌。大抵热厥脉沉伏而滑，头上有汗，手掌温，指梢亦温，便宜下。此仲景之妙旨也。

　　　蚘厥

蚘即蛔也，谓之厥者，病属厥阴，又手足厥逆义也。其人素有食蛔，或因病过饥，虫逆上咽膈而出，妄发其汗，以致胃冷，长虫上攻咽膈，胃气困乏，虽饥不能食。食即吐蛔者，虫闻食臭气而出也。外证乍静乍烦者，虫或上或止也。又或下利脏寒，则蛔亦上入于膈。然上焦热而中下焦寒，故虽烦热消渴便鞕，不可遽投凉药，当先以乌梅丸、理中汤安蛔，然后随证调之。或烦热不退，小柴胡汤。或热甚昏愦，腹胀便闭，或蛔不得安，从大便而出者，大柴胡汤。

　　　阴厥

阴厥者，未厥前无头痛，无身热吐利，不渴静蜷等证，乃阴邪独胜而然。手足尽冷，乃厥阴所主，阴阳之气不相顺接而然，非比传经四逆之渐冷也。太阴厥，手足指头微冷者，理中汤。少阴厥，胫寒足冷，甚则手至臂足至膝者，四逆汤、通脉四逆汤。厥阴厥，一身尽冷者，当归四逆汤。厥逆烦躁者不治。《百问》云：冷厥初得，病四肢逆冷，脉沉细，卧多挛足，或恶寒，指甲青色，或自引衣覆身，或下利清谷，或清便自调，小便数，外证惺惺，此冷厥也，四逆汤、三味参萸汤选用。凡病热多厥少者易愈，厥多热少者难已。又有血厥，四物汤；气厥，四君子汤；暑厥，白虎汤；水厥，心下怔忡，茯苓桂甘汤；尸厥即中恶，冒犯不正之气而然，木香匀气散合平胃散或追魂汤。蛔厥见前。

　　　阳厥

阳厥者，未厥前有头疼，有身热、潮汗、闭濇、满渴、谵狂证具。初邪深入，陷伏于内而后发厥，微厥半日间，却又发热，热气下行，则腹痛下利后重，稠粘黄赤，必见脓血。若不便血，热气上行，则必喉痹。又热厥传经七日不退者，其后必便脓血。若阴厥，腹痛下利清白，不渴，为阴厥尤的，详前热厥。

　　　外感寒暑

寒泣血发厥，脉沉微者，理中汤、四逆汤。暑耗气发厥，脉虚者，白虎汤，或香薷散加羌活。夏月劳役犯房，以致阳气烦扰，目盲耳闭，《内经》谓之煎厥，言热气煎逼，损肾与膀胱而成也，宜四君子汤加远志、防风、赤芍、麦门冬、陈皮。凡外感发厥者，宜解散药中加姜汁。

　　　内伤七情

内因喜怒伤气伤志，气逆而不下行，则血积于心胷，《内经》谓之薄厥，言阴阳相薄气血奔并而成。古法暴厥气逆身冷者，苏合香丸、八味顺气散。怒气逆甚，呕血鼽衄发厥者，四物汤去地黄加赤茯苓、人参、桔梗、陈皮、麦门冬、槟榔，姜煎服，或六郁汤。气实多怒，忽大叫发厥者，乃痰闭于上，火起于下而上冲，用香附五钱，川芎七钱，生甘草三钱，童便姜汁煎服。又青黛、人中白、香附为丸服稍愈，用导痰汤加黄连、香附，吞当归龙荟丸。因劳役饮水被惊发厥者，六君子汤加芩、连、竹沥、姜汁。
内伤痰火发厥，脉弦滑者，二陈汤加竹沥。挟寒加生附子，挟火加芩、连、山栀、竹沥，肥人加人参、姜汁。凡厥证为颠，为眴仆，为妄见，或腹胀二便不利，或呕或心痛，皆痰火郁气病也。

　　　脏厥

发热七八日，脉微肤冷而躁，或吐或泻，无时暂安者，此乃厥阴真脏气尽，故曰脏厥，仲景无治法，四逆汤冷饮救之。又少阴厥而吐利发躁者，亦不治，三味参萸汤救之。

　　　酒色所致

热厥因醉饱入房，湿熟郁于脾土，不能渗荣四肢，阳气独盛，故手足心热，宜补中益气汤、升阳散火汤、火郁汤。
寒厥因多欲夺精，元阳大有所损，不能渗荣经络，阴气独在，故手足皆寒，宜十全大补汤加附子，或当归四逆汤。
寻常气虚发厥者，四君子汤；血虚发厥者，四物汤。有火加知母、黄蘗，虚寒加附子。但厥冷多以不胜乘其所胜，如肾移寒于脾则为寒厥，心移热于肾则为热厥，六经皆然。抑论阳证烦渴谵语身热，阴证不渴静倦身凉，与伤寒阳厥、阴厥大同。但杂病多因酒色七情，痰火所致，外感者少。故经曰阳衰于上则为寒厥，阴衰于下则为热厥。阳极似阴，阴极似阳。与伤寒因虽不同，而病状变化亦相似也。

　　　尸厥

凡有吊死问疾，或入庙登冢，卒中外邪，与脏气相忤，气遏不行，经络脉伏，昏不知人，忽手足逆冷，头面青黑，牙关紧急，昏运卒倒，或错言妄语，决不可作风治，先宜苏合香丸灌之，候醒以木香匀气散合平胃散调之。素虚者用焰硝五钱，硫黄二钱为末，作三服，用陈酒一盏煎，觉焰硝起，倾于盏内，盖着温服，如人行五里又进一服。如无前药，用古参附汤入姜汁酒煎服；外灸百会穴如菉豆大艾九壮，气海百壮，身温者生。暴死者，追魂汤灌之。
治法
阴阳气不相接则厥。热厥补阴，寒厥补阳，正经所谓壮水之主以镇阳光，益火之源以消阴翳也。
凡卒厥未辨，先以苏合香丸灌醒。痰壅口噤者，瓜蒂散吐之，或口?畜鼻亦可。热甚者，大承气汤、双解散下之。

　　医宗必读 【 明?李中梓】 

　　　伤湿

伤湿者，感受湿邪，身重而痛，自汗，身不甚热，两胫逆冷，四肢沉重，胷腹满闷。

　　　阴证

身静气短少息，目不了了，鼻中呼不出，吸不入，水浆不入，二便不禁，面如刀刮，色青黑，或喜向壁卧，闭目不欲见人，鼻气自冷，唇口不红，或白、或青、或紫，手足冷，指甲青紫，小便白或淡黄，大便不实，手按重无大热，若阴重者冷透手也。

　　　阴毒

阴毒者，肾本虚寒，或伤冷物，或感寒邪，或汗吐下后，变成阴毒。头痛，腹中绞痛，眼睛痛，身体倦怠而不甚热，四肢逆冷，额上手背有冷汗，恍惚身痛如被杖，虚汗不止，郑声呕逆，六脉沉微，或尺衰寸盛，五日可治，六七日不可治。
伤寒传至三阴，四肢厥冷，腹痛吐泻，口唾冷涎，畏寒战栗，面如刀刮，引衣蜷卧，脉见迟软，急宜温之，轻者理中汤，重者四逆汤。或初病起不发热，便见寒证者，名为直中阴经，亦以二汤主之。

　　　阴证似阳

阴证似阳者，烦躁面赤身热，咽痛烦渴，脉浮微，手足冷，大便泄，小便清，昏沉多眠。又有身热反欲得衣，口不渴，指甲黑，此阴盛于内真阳失守也。
厥者不可汗。
厥逆者不可吐。
厥逆脉沉细，蜷卧恶寒，引衣自覆，不饮水，下利清谷，四逆汤。脉不至者，通脉四逆汤。脉迟弱，理中汤。手足指微冷谓之清，理中汤。厥而有热，黄芪人参建中汤。厥而渴者，白虎汤。厥而悸，先治其永，茯苓甘草汤。厥而恶热，不眠谵语，白虎汤。
诸阳受气于胷，邪客则阳气不施，故手足厥逆，脉乍紧，心满而烦，病在胷中，仲景用瓜蒂散吐之。
先发热而后厥者，手扬足掷，烦躁，饮水畏热，大便秘，小便赤，怫郁。大抵热深厥亦深，脉沉滑，头面有汗，指甲温，皆伏热也，大小承气汤。
少阴吐利烦躁，四逆者死。
厥而下利，当不能食，反能食者，名曰除中，死。
少阴病厥逆无脉，与白通猪胆汤，脉暴出者死。
醉饱过度，或感风寒，或着气恼，以致填塞胷中，胃气不行，忽然厥逆昏迷，口不能言，肢不能举，若误作中风中气治之，必死，宜煎姜盐汤探吐；风寒者藿香正气散，气滞者八味顺气散。吐后别无他证，只以苍朮、白朮、陈皮、厚朴、甘草之类调之。

　　证治准绳 【 明?王肯堂】 

　　　总论

楼全善曰：王太仆云，厥者气上逆也，世谬传为脚气，读此始知其病，上古称之为脚气也。经曰：寒厥者手足寒也，热厥者手足热也。痿厥者痿病与厥杂合，而足弱痿无力也。痹厥者，痹病与厥病杂合，而脚气顽麻肿痛也。厥逆者，即前寒厥、热厥、痿厥、痹厥、风厥等气逆上，而或呕吐，或迷闷，或胀，或气急，或小腹不仁，或暴不知人，世所谓脚气冲心者是也。今人又以忽然昏运，不省人事为厥。或问世以手足冷者名为厥，何如？曰非也。在张仲景论伤寒，则以手足热者为热厥，手足冷者为寒厥，冷者曰逆。谓凡厥者阴阳不相顺接便为厥，厥者手足逆冷也。是故于阳虚而不接者，则温之；于阳陷而伏深，不与阴相顺者，则下之；于邪热入而未深者，则散其传阴之热，随其浅深轻重以为治。此乃为伤寒之邪，自表入里，至太阴手足厥者，独归于二经也。盖自伤寒六经传邪者论，故厥阴是两阴交尽之经，热传至此，乃极深之时，故曰厥阴。及《内经》厥论篇之义则不然，盖以足之三阳起于足五指之表，三阴起于足五指之里，故阳气胜则足下热，阴气胜则从五指至膝上寒。论得寒厥之由，则谓前阴者宗筋之所聚，太阴阳明之所合也，此人质壮，秋冬阴气盛阳气衰之时也，夺于所用，下气上争，不能复，精气溢下，邪气因从之而上，阳气衰不能渗营其经络，阳气日损，阴气独在，故手足为之寒也。论得热厥之由，则谓人必数醉，若饱以入房，气聚于脾中，肾气日衰，阳气独胜，故手足为之热也。观其微旨，殆将为肾得先天生身之精，元气从此而充，二脏相因，脉道乃行，运阴阳于内外，各有所司，阳主表其气温，阴主里其气寒，表里之脉，循环相接于四肢，是故举此脾胃伤于酒色，致阴阳二厥之大者为例，着于篇首。续叙十二经之厥逆者，止出本经气逆病形，皆不言手足之厥，亦不及受病之由，亦非一言而可足。既设二例在前，于此便可推而及之，故不复言也。虽然更以诸篇有关于厥者，详陈以明之。如太阴阳明论曰：阳明者，五脏六腑皆禀气于胃，今脾病不能与胃行其津液于三阴，胃亦不能行津液于三阳，四肢不得禀水谷气，日以益衰，阴道不利，筋骨肌肉，皆无气以生，即此而言，脾胃有更实更虚，互相盛衰，衰者不行津液，盛者独行，独行必寒，此脾胃之致厥一也。又十二经皆禀气于胃，受胃之寒则经气亦寒，受胃之热则经气亦热，因之经脉不和，比流行相接之际，必有所遗寒热于四末，此脾胃之致厥二也。更有脾胃是肾之胜脏，脾胃有邪，必乘于肾，肾乃治下，主厥者也，肾受邪则厥，此脾胃之致厥三也。《灵枢》曰：冲脉者，与少阴大络同出于肾，为五脏六腑之海，故五脏六腑皆禀焉。其上者渗诸阳，灌诸精；其下者并少阴之经，渗三阴，灌诸络，而温肌肉；其别络结则胕上不动，不动则厥，厥则寒矣。夫冲脉者，是行肾脏治内之阳者，阳即火也。故阳动之以正则为生物温养之少火，动之以妄则为炎炽害物之壮火，火壮则元真之阳亦衰。东垣谓火与元气不两立，一胜则一负也。如前厥论谓下气上争，邪气因从之而上者，非别有其邪，即此火所乱，阴阳之淫气起而上逆者也。故经以逆气为冲脉之病，病机亦言诸逆冲上皆属于火，诸厥皆属于下。然而在肾之阴阳和则下治，不和则下不治，不治则寒热之厥生矣。此肾主厥之道也。至于冲脉与胃，皆以海名，故十二经禀气而致厥病悉同。又若他篇论厥，有谓因阳气烦劳则张，精绝辟积于夏，使人煎厥者；有二阳一阴发病为风厥者；有志不足则厥者；有脏厥者；有暴不知人之厥者；有五络俱竭而尸厥者。凡此诸因上逆之邪，皆相火与五火相扇而起，起则变乱其经气，所以属风寒燥湿热之五气相从而起。五气多相兼化，风燥同热化，湿同寒化，病甚则手足经从其所化之寒热以为厥。盖所逆之气自下而上者，非得之火炎之势而能之乎？如三焦、足少阳、冲、任、督皆是司相火在下者，然而统属乎肾。何则？足少阴子与手少阴午对化者，寄于其间，如是则肾之元气安于治下。若相火妄动，须当先救其肾，分正治从治折其冲逆，辨五气所从之盛衰者补泻之。虽然，亦有不因气逆而遽冷者，如《原病式》谓阴水主清净，故病寒则四肢冷是也。乃谓阳虚而阴独在，故寒。即仲景所谓先厥后热，因寒邪外中，阳气未能胜之，故先厥也。虽邪有内外之分，然在温之则一耳。

　　医贯 【 明?赵献可】 

　　　血厥

有人平居无疾苦，忽如死人，身不动摇，默默不知人，目闭不能开，口噤不能言，或微知人，恶闻人声，但如眩冒，移时方寤。此由已汗过多，血少气并于血，阳独上而不下，气壅塞而不行，故身如死。气过血还，阴阳复通，故移时方寤。名曰郁冒，亦名血厥。妇人多有之。宜白薇汤、仓公散。

　　　诸厥

厥无常病，阳厥补阴，壮水之主；阴厥补阳，益火之源。此阴厥阳厥与伤寒阴阳二厥不同，伤寒阳厥用推陈致新，阴厥用附子理中，冰炭殊涂，死生反掌。
阳气衰乏者，阴必凑之，令人五指至膝上皆寒，名曰寒厥。是寒逆于下也，宜六物附子汤主之。阴退则阳进，故阴气衰于下则阳往凑之，故令人足下热也，热甚则循三阴而上逆，谓之热厥，宜六味地黄丸主之。肝脏血而主怒，怒则火起于肝，载血上行，故令血菀于上，是血气乱于胷中，相薄而厥逆也，谓之薄厥，宜蒲黄汤主之。诸动属阳，故烦劳则扰乎阳而阳气张大，阳气张大则劳火亢矣，火炎则水干，故令精绝，是以迁延辟积，至于夏月，内外皆热，水益亏而火益亢，孤阳厥逆，如煎如熬，故曰煎厥，宜人参固本丸主之。五尸之气，暴淫于人，乱人阴阳气血，上有绝阳之络，下有破阴之纽，形气相离，不相顺接，故令暴厥如死，名曰尸厥，宜二十四味流气饮、苏合香丸主之。寒痰迷闷，四肢逆冷，名曰痰厥，宜姜附汤主之。胃寒即吐蛔虫，名曰蛔厥，宜乌梅散加理中汤主之。气为人身之阳，一有怫郁，则阳气不能四达，故令手足厥冷，与中风相似，但中风身温，中气身冷耳，名曰气厥，宜八味顺气散主之。

　　景岳全书 【 明?张介宾】 

　　　论经义

详脉解篇之言，厥者以其内夺，谓夺其五内之精气也。瘖，声不能出也。俳，肢体偏废也。今人见此，必皆谓之中风而不知由于内夺，由于肾虚，盖声出于肺而本乎肾，形强在血而本乎精，精气之本皆主于肾，故少阴不至则为厥。又调经论曰：志不足则厥。本神篇曰：肾气虚则厥。观此诸论，则非风之义可知矣。故凡治此者，当以非风证治第三条等法主之。
详调经论谓气并为血虚，血并为气虚，此阴阳之偏败也。今其气血并走于上，则阴虚于下，而神气无根，是即阴阳相离之候，故致厥脱而暴死。复反者轻，不反者甚。此正时人所谓卒倒暴仆之中风，亦即痰火上壅之中风，而不知实由于下虚也。然上实者假实也，其有甚者，亦宜稍为清理。下虚者真虚也，若无实邪可据，则速当峻补其下。
观阳明脉解篇之连经连脏，本以厥逆为言，何其明显平正！盖连经者病在肌表，故轻而生；连脏者病在根本，故重而死。既知此为厥逆，则凡卒倒暴仆等证，其非风也可知，而河间诸公皆以中腑中脏为言，则是风非风，始混乱而莫辨矣。
详大奇论、解精微论二篇云：脉至如喘者，谓脉之急促如喘，此血气败乱之候，故致暴厥不言，即今人所谓中风不语之属也。云阳并于上，阴并于下，此即上热下寒水火不交之候，故为目无所见，即中风昏眩之属也。不语者责在肺肾，昏眩者责在肝脾。暂见者气复则苏，阴败者最危之候。俱当按法如前而救其本。
详终始篇论厥云：暴清即暴冷也，若裂若切，谓其懊憹痛楚，莫可名状，此即所谓躁扰烦乱之中风也。有火者多温热而脉洪大，宜清阴中之火；有痰者多喘壅而脉滑实，宜开上焦之痰；无火无痰，多寒凉而脉濇弱，宜补其元气。凡证有若此而兼之昏乱不醒者，此真连脏之甚者也，多不可治。
详生气通天论云：煎厥者即热厥之类，其因烦劳而病积于夏，亦今云暑风之属也。若见抽搐痰涎卒倒者，当即以前暑风之法治之。
薄厥者，急迫相薄之谓，因于大怒，即气厥血厥之属，治法如后。
详通评虚实论云：膏粱之疾，即酒色之伤脾肾之病也；暴忧之病，即悲忧伤肺之属也；内气暴薄，即郁怒伤肝之属也。凡此皆内伤之病。其有不从内而外中于风者，则必留着经络，故为消瘦痛痹之病。是可见内伤外感之辨，其不可混言有如此。
详逆顺肥瘦篇冲脉之义，则上自头，下自足，后自背，前自腹，凡五脏六腑十二经脉，无所不禀，故称为五脏六腑十二经脉之海，夫海为百川之宗，凡诸经发源之处，即皆有会合之义，其于通身血气盛衰，皆归乎此可知也。然冲脉起于胞中，即其经络之所，亦即其聚畜之所，故称为血海，亦称为命门，此即所谓根本之宅也。若素纵情欲，以致精气之源伤败于此，则厥脱暴仆等病，亦因于此。不然，则何以忽然仆倒而神形俱败，表里俱残，全无知觉，一至于此，是岂一经一脏之病之所致欤？于此察之，则实由冲脉崩败，必无疑矣。故凡治此者，欲舍根蒂而求其济，吾知其必无是理也！
详缪刺论尸厥一证，乃外邪卒中之恶候。凡四时不正之气，及山魔土煞，五尸魇魅之属皆是也。犯之者忽然手足厥冷，肌肤寒栗，面目青黑，精神不守，或口噤妄言，痰涎壅塞，或头旋运倒，不省人事，即名尸厥、卒厥，宜用针法，具见本经。若用艾灸，则无如秦承祖灸鬼法，及华佗灸阳脱法为妙。凡用药之法，当知邪之所凑，必因气虚，故在本经即以左角之血余，用补五络之脱竭，其义可知。若此危急之际，非用参附回阳等药，何以挽回？若果邪气壅盛，胷膈不清，则不得不先为开通，然后调理，宜不换金正气散、流气饮、葱姜汤、苏合丸之类酌而主之。
详方盛衰论言，气逆者即为厥也。凡阴阳之气，阳从左而升，阴从右而降，故阳病者左为甚，阴病者右为甚。以升者不升，降者不降，而逆其升降之气也。又人之生气，必自下而升，故老人之气已衰于下，而从上者为顺；少壮之气，先盛于下，而从下者为顺。若以老人而神衰于上，其所终之气可知；少壮而形衰于下，其所始之气可知，皆逆候也。及其为病而一上不下，此其根本已亏，故寒厥到膝。少年以阳气方盛而阳衰若此，故秋冬当死；老人以阳气本衰，而畏寒其常，故秋冬无虑。凡此厥逆之病，谓其阳若非阳，谓其阴若非阴，五脏隔绝，无征可验，若不能终其日者，盖甚言其雕敝难为也。再若人之妄梦，而有至迷乱昏绝者，此以心肾不交而精神散越，故为厥逆，有如此，亦总属少阴根本之病。
详厥论之寒厥热厥，虽皆以手足为言，而实以阴阳之败乱为言也。故寒厥言夺于所用，热厥言因于数醉。正以阴阳之气，无不起于手足，故凡厥之将作，则寒热麻痹，必先由手足而起。及其甚也，则变出百端，或五脏六腑，各有其证如此。然则手足之厥，特其形见之征兆耳，而见微知着，自当因标而虑本也。
详仲景论厥逆，颇与《内经》有异。盖以手足言之，在《内经》则有寒厥热厥之分，在仲景则单以逆冷者为厥。再以邪正言之，在《内经》则论在元气，故其变出百端，而在气在血，俱有危证；在仲景则论在邪气，故单据手足，而所畏者，则在阴进而阳退也。观成无己曰：厥为阴之盛也，义可知矣。

　　　论证

厥逆之证，危证也。盖厥者尽也，逆者乱也，即气血败乱之谓也。故《内经》特重而详言之。即云卒厥暴厥者，皆厥逆之总名也。如云寒厥热厥者，分厥逆之阴阳也。如云连经连脏者，论厥逆之死生也。再若诸经脏腑之辨，亦既详矣。叉近世犹有气厥、血厥，痰厥，酒厥，蛔厥等证，亦无非本之经义。观《内经》诸纶，已极颢明，奈何后人犹不能察，凡遇此证，则悉认之为中风，竟不知厥逆为何证，而通作风治，害孰甚焉！余深悲之，故于前非风门悉力辨正。至于治此之法，即当以前非风证治，互相参用，正所以治厥逆也。其有未尽等证，仍列于后条。

　　　论治

凡寒厥者，必四肢清凉，脉沉微不数，或虽数而无力，或畏寒喜热，引衣自覆，或下利清谷，形证多惺惺。虽此类皆属寒证，然似热非热之证犹多。故凡以手足见厥而脉证俱经无实热者，悉寒厥之无疑也。热厥者必先多热证，脉沉滑而数，畏热喜冷，扬手掉足，或烦躁不宁，大便秘赤，形证多昏冒。凡治此二者，即当以非风门治寒治热之法主之。至若伤寒厥证，其阴其阳，亦当以此法为辨。但伤寒之厥，辨在邪气，故寒厥宜温，热厥宜攻也。《内经》之厥重在元气，故热厥当补阴，寒厥当补阳也。二者之治，不可不察！
气厥之证有二，以气虚气实皆能厥也。气虚卒倒者，必其形气索然，色清白，身微冷，脉微弱，此气脱证也，宜参、芪、归、朮、地黄、枸杞、大补元煎之属，甚者以回阳饮、独参汤之类主之。气实而厥者，其形气愤然勃然，脉沉弦而滑，胷膈喘满，此气逆证也。大怒则形气绝而血菀于上，即此类也，治宜以排气饮，或四磨饮，或八味顺气散、苏合香丸之类先顺其气，然后随其虚实而调理之。若因怒伤气逆，气旋去而真气受损者，气本不实也，若素多忧郁恐畏而气怯气陷者，其虚尤可知，若以此类而用行气开滞等剂则误矣。
血厥之证有二，以血脱血逆皆能厥也。血脱者，如大崩大吐，或产血尽脱，则气亦随之而脱，故致卒仆暴死。宜先掐人中，或烧酢炭以收其气，急用人参一二两煎汤灌之，但使气不尽脱，必渐苏矣；然后因其寒热，徐为调理，此所谓血脱益气也。若不知此而但用血分等药，则几微之气，忽而散失，阴无所主，无生机矣。其或有用寒凉以止血者，必致败绝阳气，适足以速其死耳。血逆者，即经所云血之与气并走于上之谓，又曰大怒则形气绝而血菀于上之类也。夫血因气逆，必须先理其气，气行则血无不行也。宜通瘀煎或化肝煎之类主之，俟血行气舒，然后随证调理。
凡一时痰涎壅塞，气闭昏愦，药食俱不能通，必先宜或吐或开以治其标，此不得不先救其急也。但觉痰气稍开，便当治其病本。如因火生痰者，宜清之降之；因风寒生痰者，宜散之温之；因湿生痰者，宜燥之利之；因脾虚生痰者，自宜补脾；因肾虚生痰者，自宜补肾。此痰之不必治也，但治其所以生痰而痰自清矣。然犹有不可治痰者，恐愈攻愈虚而痰必愈甚也。诸治痰法，见前非风门治痰条中。
酒厥之证，即经所云热厥之属也。又经云酒风者，亦此类也。凡纵饮无节之人，多有此病。方其血气正盛，力能胜之，不知酒害之何有，及其将衰，则酒之侮人，斯可畏耳。酒病极多，莫知所出，其为酒厥，则全似中风，轻者犹自知人，重者卒而运倒，忽然昏愦，或躁烦，或不语，或痰涎如涌，或气喘发热，或欬嗽，或吐血。但察其大便干燥，脉实喜冷者，此湿热上壅之证，宜以抽薪饮之类，疾降其火。火之甚者，仍以梨浆饮、菉豆饮之属更迭进之，以解其毒。此证大忌辛燥等物，务使湿热渐退，神气稍复，然后用补阴等剂以善其后。其有大便不实，或无火证而脉见缓弱者，则不宜清火，但以二陈汤、六君子汤，或金水六君煎之类主之。若因酒伤阴，以致脾肾两虚而为厥脱者，非速救本源，终无济也。凡患此者，宜终身忌酒，勿使沾唇可也；若不知戒，再犯必难为矣。
色厥之证有二，一曰暴脱，一曰动血也。凡色厥之暴脱者，必以其人本虚，偶因奇遇而悉力勉为者有之；或因相慕日久而纵竭情欲者亦有之。故于事后则气随精去，而暴脱不返。宜急掐人中，仍令阴人搂定，用口相对，务使暖气嘘通，以接其气，勿令放脱，以保其神；随速用独参汤灌之，或速灸气海数十壮，以复阳气，庶可挽回。但以临时慌张，焉知料理，故每致不救。然此以即病者言，所见诚不多也。其有不即病而病此者，则甚多也。又何以言之？以其精去于频，而气脱于渐，故每于房欲二三日之后，方见此证。但因其病不在即，故不以此为病，兼之人多讳此，而不知中年之后，多有因此而病者，是皆所谓色厥也，奈时师不能察而每以中风毙之耳。凡治此者，单宜培补命门，或水或火，当以非风门治法第三条者主之。
又色厥之动血者，以其血气并走于上，亦血厥之属也。但与大怒血逆者不同，而治法亦有所异。盖此因欲火上炎，故血随气上，必其情欲动极而欲不能遂者有之，或借曲蘗以强遏郁火者亦有之。其证则忽而暴吐，或鼻衄不能禁止，或厥逆，或汗出，或气喘，或欬嗽，此皆以阴火上冲而然。凡治此者，必先制火以抑其势，清满化饮，四阴煎或加减一阴煎之类主之。其有阴竭于下，火不归源，别无烦热脉证，而血厥不止垂危者，非镇阴煎必不能救，待其势定，然后因证酌治之。

　　　阴阳二厥

厥有二证，阳厥阴厥也。阳厥者，热厥也，必其先自三阳传入阴分，故其初起必因头疼发热，自浅入深，然后及于三阴，变为四肢逆冷，或时乍温。其证必便结躁烦，谵语发渴，不恶寒反恶热，脉沉有力。此以传经热证所化，外虽手足厥冷，内则因于热邪。阳证发厥，故为阳厥，乃阳极似阴也。其证由邪热内结，或伏阳失下之所致也。凡厥微则热亦微，宜四逆散之类；厥甚则热亦甚，宜承气汤之类也。阴厥者，寒厥也，初无三阳传经实热等证，而真寒直入三阴，则畏寒厥冷，腹痛吐泻，战栗不渴，脉沉无力。此独阴无阳也，故为阴厥，轻则理中汤，重则四逆、回阳等汤主之。
按阳厥阴厥，其辨如前，此先哲之大法也。然愚则有所辨。如阴厥一证，既无阳证阳脉而病寒若此，明是阴证，今人但曰中寒者，即其病也。然犯此者无几，知此者无难，治宜温中，无待辨也。惟是阳厥一证，则有不得不辨者。夫厥由三阳所传，是为阳厥，此固然矣。即以传经者言之，又岂尽无阴证乎？故凡病真阳不足者，即阳中之阴厥也；脉弱无神者，即阳中之阴厥也；攻伐清凉太过者，即阳中之阴厥也。四肢为诸阳之本，使非有热结烦渴胀实等证，而见厥逆者，皆由阳气不足也。成无己曰：大抵厥逆为阴，所主寒者多矣。又曰：厥为阴之盛也。故凡属挟虚伤寒，则虽自阳经传入者，是亦阳中之阴厥也。阴中之阴者宜温，阳中之阴者果宜凉乎？学者勿谓先有头痛发热，但自三阳传至者，便为阳厥而寒因热用之，则为害不小矣。

　　　蛔厥

成无己曰：脏厥者死，阳气绝也。蛔厥虽厥而烦，吐蛔已则静，不若脏厥而躁，无暂安时也。病人脏寒胃虚，故宜与乌梅丸，温脏安虫。然脏厥蛔厥二证，皆伤寒证也，详见伤寒门。

　　石室秘箓 【 清?陈士铎】 

　　　厥

偏治法。如厥病一时手足厥逆，痛不可忍，人以为手足四肢之风证也，不知乃心中热蒸，外不能泄，故四肢手足则寒，而胷腹皮热如火。方用柴胡三钱，当归二钱、荆芥一钱，黄连二钱，炒栀子二钱，半夏一钱，枳壳一钱，水煎服，一剂即平，二剂即全愈。盖厥证多是火病，厥之甚则热之甚也，故舒其内热而四肢手足自温矣。方中妙在用柴胡为君，用诸寒凉之药，直入心肝之内，又不凝滞于胷膈之间。盖柴胡能散半表半里之邪，又善疏泄郁闷之气，若止治其四肢手足之风，而不直捣其中坚，则贼首不擒，余党安息？故不治四肢手足，而专治其心胷也。
厥证虽多是火，然亦有非火而亦厥者，乃直中阴经也。阴寒直入于肾宫，则必挟肾水上犯心君之火，君弱臣强，犯上自所不免，若不用大热之药急救心君，则危亡顷刻。方用人参三钱，白朮一两，附子、肉桂、吴茱萸各一钱，水煎服，一剂即愈。然寒厥与热厥，大相悬绝，不可不辨。寒厥，手足必青，饮水必吐，腹必痛，喜火熨之。若热厥，手足虽寒而不青紫，饮水不吐，熨火则腹必加疼是也。能辨证清而用药当，下喉即定，便是神医，何必用追魂之符箓哉？
开治法。如尸厥乃中邪气闭，必须用药以开之，不用瓜蒂散以探吐，即用皂角以取嚏也。方用瓜蒂七个，水二碗，煎汤一碗，加盐少许灌之，即大吐浓痰数碗而愈。或用皂角刺碾为细末，取鹅翎管盛药末，吹入病人鼻中，得打喷嚏，口吐浓痰如黄物者，即愈。盖厥证多系热邪，然热邪必然叫号，今黯然无语，宛似死人，明系阴虚之人，忽中阴邪，不可以治阳厥之法治之而至不救，不若先以瓜蒂、皂角取吐，以去其痰涎，声出后，以人参五钱，白薇一钱，茯苓三钱，白朮五钱，半夏二钱，治之自安。此乃开治之一法也。
喷嚏之法，用生半夏三钱为末，水丸如黄豆大，入鼻孔中，则必喷嚏不已，用水饮之立止。通治中风不语尸厥等证，中恶中鬼俱妙，皆开治之法也。
引治法。如人病厥逆之证，不敢用药以治之，用吴茱萸一两为末，以面半两，水调成厚糊一般，以布如钟大，摊成膏纸，厚半分，贴在涌泉穴内，则手足不逆矣。况上热下寒之证，皆可用此法而治之，亦引火归元之法也。
立治者，不可坐卧而立治之也。如厥证多两手反张，两足转逆，必须立而饮药，则顷刻立定。盖厥证原是热病，热深则厥亦深，倘令其卧而服药，则药到胃，一遇火气沸腾，冲击而不相入，反致吐出也。今立而饮药，则断断无吐出之虞。方用黄连、茯苓、白芍各三钱，柴胡、白芥子、木瓜、甘草各一钱，水煎服。此方纯是平肝之品，去火而又顺火之性，自宜入口不吐。然而火热炎上，吐亦常有。令人将病人抱而立之，令一人将药与饮，俟其下口久之，然后抱卧，则药相顺而无吐逆之苦矣。
人有忽然发厥，口不能言，眼闭手撒，喉中作酣声，痰气甚盛，有一日即死者，有二三日而死者，此厥多犯神明，然亦因素有痰气而发也。治法自宜攻痰为要，然徒攻痰而不开心窍，亦是徒然。方用启迷丹，生半夏、人参各五钱，菟丝子一两，甘草三分，茯神三钱，皂角荚、生姜各一钱，菖蒲二钱，水煎服。此方人参、半夏各用五钱，使攻补兼施，则痰易消而气易复。尤妙用菟丝子为君，则正气生而邪气散；更妙用皂荚、菖蒲、茯神开心窍以清心，自然气回而厥定。倘疑厥证是热，而轻用寒凉之药，则去生远矣。半夏用生不用制者，取其生气以救死，且制之过熟，反掣肘效迟，而不能奏功也。

古今图书集成医部全录卷二百九十四

　厥门

　　方

茯苓甘草汤 【 仲景，下同】 　伤寒厥而心下悸者，有水也，此治之。
茯苓　桂枝各二两　生姜切，三两　甘草炙，一两
右四味，以水四升，煮取二升，去滓，分温三服。

四逆汤　治太阳误汗，复加烧针而厥者。
干姜一两五钱　附子一枚，生用，去皮破八片　甘草炙，二两
右三味(口父)咀，以水三升，煮取一升二合，去滓，分温三服。强人可用大附子一枚，干姜三两凉服。

通脉四逆加猪胆汁汤　治吐已下断汗出而厥，四肢拘急不解，脉微欲绝。
即四逆汤方中，加入猪胆汁半合，余依前法服。

甘草干姜汤　治太阳内真寒而外假热，因误汗致厥者。
甘草炙，四两　干姜炮，二两
右(口父)咀，以水三升，煮取一升五合，去滓，分温再服。

白虎汤　治伤寒里热，脉滑而厥者。
知母六两　石膏碎，一斤　甘草二两　粳米六合
右四味，以水一斗煮熟，汤成去滓，温服一升，日三服

乌梅丸　治蛔厥吐蛔。
乌梅三百个　干姜十两　黄连一斤　附子炮　桂枝　人参　黄蘗各六两　当归　细辛　蜀椒去子，各四两
右十味，异捣筛，合治之。以苦酒渍乌梅一宿，去核蒸之，用五升米下饭熟捣成泥，和药令相得，内臼中加蜜，杵二千下，丸如梧桐子大，先食饮服十丸，日三服，稍加至二十丸。禁生冷滑物臭食等味。

当归四逆汤　治手足厥寒，脉细欲绝者。
当归　桂枝　芍药各三两　细辛　甘草炙　通草各二两　大枣三十五枚，擘
右七味，以水八升，煮取三升，去滓，温服一升，日三服。

当归四逆加吴茱萸生姜汤　治前证内有久寒者。
当归　桂枝　芍药各三两　甘草炙　通草　细辛各二两　生姜切，半斤　大枣三十五枚，擘　吴茱萸一升
右九味，以水六升，清酒六升和煮，取五升，去滓，分温五服。一方水酒各四升。

理中丸　作煎，名理中汤。治四肢厥逆，脉沉微而不数。
干姜炮　甘草炙　人参腹痛者倍之　白朮各一两
右捣筛，炼蜜和丸如鸡子黄许大，以汤数合和一丸碾碎，温服之，日三夜二服。腹中未热，益至三四丸。热粥食之，微自温覆，勿揭衣，然不及汤。

四逆散　治少阴病四逆，其人或欬或悸，或小便不利，或腹中痛，或泄利下重者，此主之。
甘草炙　柴胡　枳实去白穰炒黄　芍药各一两
右捣筛为细散，米饮调下二钱，日三服。

白通加猪胆汁汤　治少阴病下利脉微者，与白通汤利不止厥逆无脉干呕烦者，白通加猪胆汁汤主之。服汤脉暴出者死，微续者生。
猪胆半合　干姜炮，五钱　附子生去皮，半个　葱白四茎　溺二合半
右以水一盏，煎五分，去滓内尿、胆汁，和相得，分温再服。

大柴胡汤　治阳厥。
柴胡半斤　黄芩　芍药各三两　生姜切，五两　半夏洗，半升　枳实炙，四枚　大枣十二枚，擘
右七味，以水一斗二升，煮取六升，去滓再煎，温服一升，日三服。一方用大黄二两。若不加大黄，恐不为大柴胡也。

桂枝麻黄各半汤　治寒热而厥，两手无脉，或一手无脉，用绵衣包手者。
桂枝二两十六铢　芍药　生姜切　甘草炙　麻黄各一两　杏仁去皮尖及两仁者，二十四个　大枣四枚，擘
右七味，以水五升，先煮麻黄一二沸，去上沫，内诸药中，煮取一升八合，去滓，温服六合。

麻黄附子甘草汤　治三阴表寒厥逆。
麻黄去节　甘草炙，各二两　附子一枚，炮去皮
右三味，以水七升，先煮麻黄一二沸，去上沫，内诸药，煮取三升，去滓，温服一升。

益元散 【 河间，下同】 　合三一承气，治热深厥深，脉有力者。
滑石白腻好者，六两　甘草一两
右为细末，每服三钱，蜜少许，温水调下，或无蜜亦可，每日三服。或欲冷饮者，新井泉调下亦得。解利发汗，煎葱白豆豉汤下，每服水一盏。葱白五寸，豆豉五十粒，煮取汁七分调，并三四服，以效为度。此药是寒凉解散热郁，设病甚不解，多服无害，但有益耳。一名天水散，一名太白散，一名六一散。

黄连解毒汤　治热厥下后，热少退而未愈者。
黄连　黄蘗　黄芩　大栀子各五钱
右剉如麻豆大，每服称五钱，水一茶盏，煎至四分，绞取汁，温服无时，日三四，以效为度，每一二服效。或腹满呕吐，或欲作利者，每服加半夏三枚全用，厚朴二钱剉，茯苓去皮剉，水一盏半，生姜三片，煎至半盏，
绞汁温服，名曰半夏黄连解毒汤。或欲急下者，本方加大承气汤一服，生姜煎，如前法，以利为度；一法为细末，水和如小豆大，温水下二十丸，治积热劳欬泻利，甚良。

双解散 【 《活人》】 　治厥逆兼内外诸邪者。
益元散　防风通圣散各七两
右二味，一处相和搅匀，每服三钱，水一盏半，入葱白五寸，盐豉五十粒，生姜三片，煎至一盏，温服。

八味顺气散丹溪　治气厥。
白朮　白茯苓　青皮　白芷　橘红　台乌　人参各一两　甘草五钱
每服五钱，水一钟半，煎七分，温服。仍以酒化苏合香丸间服。

姜附汤仲景　治中寒，身体强直，口噤不语，逆冷。
干姜一两　附子生，去皮脐，一个
右剉，每服三钱，水煎服。挟气攻刺，加木香五分。挟气不仁，加防风一钱。挟湿者加白朮。筋脉牵急，加木瓜。肢节痛，加肉桂二钱。

导痰汤 【 丹溪，下同】 　治痰气厥逆。
法制硝同莱菔，水煮化，去莱菔，绵滤，令结，入腊月牛胆内风化，称五钱；或只风化硝亦可。又云一两　青蒙石二两，搥碎，焰硝二两，同入小砂罐内瓦片盖之，铁线缚定，盐泥固济，晒干火煅红，候冷取出
右为末，神曲糊丸梧子大，每服三五十丸，白汤下。一方加苍朮五钱，滑石一两，看病冷热虚实作汤使。

调气散　合平胃散服，治尸厥。
白豆蔻　丁香　檀香　木香各二钱　藿香　甘草炙，各八钱　砂仁四钱
右为末，每服二钱，入盐少许，沸汤点服。

平胃散　治证见调气散下。
苍朮泔浸五斤　厚朴姜制炒　陈皮各三斤　甘草炒，三十两
右为末，每服五钱，姜三片，枣一个，煎服；入盐一捻，沸汤点服亦得。

四七汤　治痰气厥逆。
厚朴二两　茯苓四两　半夏五两　紫苏二两
右，每服四钱，水一钟，姜七片，枣一个煎服。

回阳救急汤 【 《医鉴》，下同】 　治伤寒初起，无头痛，无身热，便就恶寒，四肢厥冷，或过于肘膝，或腹痛吐泻，或口吐白沫冷涎，或战栗面如刀刮，引衣蜷卧，不渴，脉来沉迟无力，即是直中阴经真寒证，不从阳经传来者。
人参　白朮　茯苓　陈皮　半夏　干姜　肉桂　附子　五味子　甘草
右剉，一剂，生姜三片，水煎服。

熨法　治寒邪直入三阴，无头痛身热，恶寒腹痛，下利清白，唇青面黑，吐沫口噤，或身痛如被杖，四肢厥冷，上过乎肘，下过乎膝，引衣蜷卧，不渴，脉来沉迟无力，及一切虚寒，并能治之。
葱细切　麦麸各三升　盐一斤
右用水和匀，分作二处，炒令极热，重绢包之，乘热熨脐，冷更易一包。其葱包既冷，再用水拌炒热，依前用之。如大小便不通，亦用此法。

三生饮 【 《良方》，下同】 　治痰厥气厥。
南星生用，五钱　木香一钱五分　川乌去皮　附子去皮，生用，各一钱
右作一服，水二钟，生姜七片，煎至一钟，不拘时服。有卒中风不省人事者，以苏合香丸，用生姜自然汁化开擦牙。

追魂汤　治卒厥暴死，及客忤、鬼击、蜚尸、奄忽气绝口噤。
麻黄六钱　杏仁去皮尖，五十粒　甘草炙，二钱
右，分作二服，煎至七分，去滓灌之，口噤斡开。若更不下，分病人发左右提搦肩引之，药下渐苏。若唇青身冷为入脏，即死；身和汗出即愈。《千金方》有桂。

甘竹沥汤　治卒中恶，风噎倒闷，口噤不能语；肝厥尸厥，死不识人，闭目，灸针不知痛，风狂，宜服此汤。
甘竹沥一斗　生姜　防风　甘草炙，各三两　防己　麻黄去节　人参　黄芩　白朮　细辛　茵芋　秦艽　桂心各一两　附子一枚，大者，炮
右(口父)咀，以汤渍药令赤，合竹沥，煮取四升，分为四服。忌海藻、松菜、桃李、雀肉、生葱、生菜、猪肉、冷水。

人参汤　治风厥志意不乐，身背疼痛，多惊，善欠噫气。
人参　川芎　枳壳麸炒　芍药　防风　细辛　附子炮裂去皮脐　甘草炙　桂心各五钱　桔梗炒　茯神去木　木香各一分
右(口父)咀，每服五钱匕，水一盏半，生姜半分，煎至八分，去滓温服。

三建汤　治元阳素虚，寒邪外攻，手足厥冷，六脉沉微，大小便滑数。凡中风涎潮，不省人事，伤寒阴证，皆可服之。
大川乌　附子　天雄俱炮去皮脐，各三钱
右作一服，用水二钟，生姜十片，煎至一钟，不拘时服。自汗加肉桂、浮麦各一钱。气逆者，加沉香一钱。胃冷者，加丁香、胡椒各五分。

洞阳丹　治阳虚阴盛，手足厥冷，暴吐大下，脉细羸瘦，伤寒阴证，并皆治之。
川乌四两　天雄并炮去皮，三两　钟乳粉　附子炮去皮脐，各二两　阳起石　朱砂研，各一两
右为细末，酒煮神曲糊丸如梧桐子大，每服五十丸，空心，用温酒或盐汤送下。

接真汤　治阴病，手足厥冷，脐腹疼痛，真气不足，衰惫欲绝。
沉香　丁香各二钱　附子炮去皮脐，四钱　麝香一钱
右剉碎，用水二钟，生姜七片，枣二枚去核，煎至七分，去滓，空心温服。

四君子汤　治气虚厥逆。
人参一钱　白朮　茯苓各二钱　甘草六分
右，生姜三片，枣子一枚，水煎，不拘时温服。加半夏、陈皮，名六君子汤，治气虚痰厥。

四物汤　治血虚厥逆。
白芍药　当归　熟地　川芎各二钱
右，水煎温服。

木香匀气散　一名木香调气散。治气滞厥逆。
木香　丁香　白檀香　白豆蔻　藿香叶　甘草各八钱　砂仁四钱
右为末，每二钱，入盐少许，沸汤点服。一方有沉香。

八味顺气散　治暴厥气逆身冷者。
四君子汤加青皮　陈皮　白芷　乌药各等分
右，姜煎服。仍以酒化苏合香丸兼服，妙。

苏合香丸　治证见前。凡一切卒暴痰壅气逆等证，并治之。
白朮　青木香　朱砂　犀角　沉香　麝香　诃子皮　丁香　安息香　荜澄茄　白檀香　香附各二两　龙脑　熏陆香　苏合香各一两
右为末，用安息香，以酒熬成膏，同前合香油和蜜调，每服旋丸桐子大，取井水温冷任意，下四丸。老人小儿，酒化下一丸。

六郁汤　解诸郁，治厥逆。
陈皮　半夏　川芎　苍朮各一钱　赤茯苓　栀子各七分　香附二钱　砂仁　甘草各五分
右姜三片，水煎温服，随证加减。

二陈汤　治痰厥。
陈皮二钱　半夏一钱　茯苓八分　甘草四分
右，姜三片，水煎温服。

补中益气汤　治湿热郁于脾土，不能荣于四肢，热厥。
黄芪　人参　甘草各一钱　当归　白朮　陈皮　柴胡　升麻各五分。虚甚者升柴各一分，汗多者不用
右水煎，巳午未初时温服。伤之重者，连进二服。如得微汗即愈。忌多言劳役，静养一二时辰久，方进美膳以助之。常服去升、柴加黄蘗三分以滋肾水；红花二分入心养血，多用则破血。

火郁汤　治热厥。
升麻　葛根　柴胡　白芍药各一钱五分　防风　甘草各一钱
右，葱白煎服。

当归龙荟丸　热厥痰闭于上，火郁于下，用导痰汤吞龙荟丸。
木香一钱　当归　胆草　山栀　黄连　黄蘗　黄芩各一两　大黄　芦荟　青黛各五钱
右为末，入麝香五分研细，炼蜜丸小豆大，每二三十九，姜汤下。

四磨饮　治诸气厥逆。
沉香　乌药　枳实　槟榔
右四味，以白汤共磨服。

星香汤 【 《易简》】 　治痰厥气厥，身热面赤者，宜服之。
南星八钱　木香一钱
右作二贴，水二钟，生姜十片，煎七分，不拘时服。

沉香桂附丸 【 《宝鉴》】 　治中气虚寒，手足厥冷，腰屈不能伸，喜热熨稍缓等证。
附子炮去皮脐　川乌炮去皮脐　沉香　肉桂　干姜炮　良姜炮　茴香炒　吴茱萸炮，各一两
右为末，酢煮面糊丸桐子大，每服五七十丸，食前米饮下，日二服。忌生冷。

养正丹　治上盛下虚，眩运厥逆，此药升降阴阳。
硫黄为末　黑锡熔凈　水银　朱砂碾，各一两
右，将锡熔化，入硫黄末，渐入渐搅为末，再入水银同擂；如硬，再于火上微煅，又擂匀放冷，碾极细末糯米糊丸菉豆大，每服三十丸，空心盐汤下。

六味回阳饮 【 《景岳全书》，下同】 　治手足厥逆，微阳将脱等证。
人参一二两或数钱　炙甘草一钱　炮干姜　制附子各二三钱　当归身三钱，泄泻或动血者代以冬朮　熟地五钱或一两
水二钟，武火煎七八分，温服。

镇阴煎　治阴虚于下，格阳于上，厥逆等证。
熟地一二两　炙甘草一钱　泽泻一钱五分　肉桂一二钱　制附子五七分或一二三钱　牛膝二钱
水二钟，速煎服。

四味回阳饮　治手足厥逆，元阳虚脱，危在顷刻者。
人参一二两　制附子二三钱　炙甘草一二钱　炮干姜二三钱
水二钟，武火煎七八分，温服，徐徐饮之。

通瘀煎　治血厥。
归尾三五钱　山楂　香附　红花炒黄，各二钱　乌药一二钱　泽泻　青皮各一钱半　木香七分
水二钟，煎七分，加酒一二小钟，食前服。

调气散 【 《良方》，下同】 　治卒厥。
白豆蔻　丁香　白檀香　木香　藿香叶　甘草炙，各八钱　砂仁四钱
右为末，每服二钱，入盐少许，沸汤调下。

五味子汤　治阴厥脉伏，手足逆冷，脉微欲绝，气虚之证。
五味子一两　人参　麦冬　杏仁　陈皮各五钱
右，姜一片，枣一枚，煎服，即生脉散加陈皮、杏仁。

调气平胃散　治卒暴尸厥，触犯邪气，昏运卒倒无所知。
白豆蔻　丁香　檀香　木香各二钱　藿香　砂仁各四钱　甘草六钱
右为末，每服二钱，入盐少许，点沸汤调服。

仓公散　治血厥。
瓜蒂　藜芦　明矾煅　雄黄等分
右为细末，每用少许，吹入鼻中，得嚏。此药能起死回生。

白薇汤　治证同上。
白薇　当归各二钱　人参一钱半　甘草炙，七分
右，水盏半，煎七分，温服。

返魂汤　治血逆卒厥，并产后血厥昏运，目闭口噤，惟妇人多有此病。
当归酒洗　川芎　肉桂　干姜炮　赤芍药　甘草　黑豆炒去壳　紫苏各等分
右，水盏半煎；或为细末，每服二钱，酒调灌下。

人参固本丸　治煎厥。
人参二两　天冬　麦冬　生地　熟地各四两
右为末作丸服。

蒲黄汤　治血菀于上，使人薄厥。
蒲黄一两，炒褐色
清酒十爵，沃之温服。

人参散　治煎厥气逆，头目昏愦，听不闻，目不明，七气善怒。
人参　远志　赤茯苓　防风各二两　芍药　麦门冬　陈皮去白　白朮各一两
右为末，每服三钱，水一盏半，煎至八分，去滓温服。

赤茯苓汤　治薄厥暴怒，怒则伤肝气逆，胷中不和，甚则呕血鼽衄也。
赤茯苓　人参　桔梗　陈皮各一两　芍药　麦门冬　槟榔各半两
右为末，每服三钱，水一盏，生姜五片，同煎至八分，去滓温服。

远志散　治风厥多惊背痛，善噫善欠，志意不乐，身背皆痛。
远志　人参　细辛　茯苓　黄芪　桂各两半　菖蒲　熟地黄焙　白朮　防风各半两
右为末，每服一钱至二钱，温酒调下，空心食前，日三服。

吴茱萸加减汤　治厥疝腹中冷痛，积气上逆，致令阴冷于脂膜。
吴茱萸二两，洗炒　川乌去皮炮　细辛各三两　良姜　当归　干姜炮　官桂各一两
右为末，每服二钱，水一盏，同煎至七分，去滓温服，日进三服。

升阳泄火汤东垣　治气虚陷下，四肢厥逆。
羌活　黄芪　苍朮米泔浸去皮，爆干剉，各一两　甘草炙　人参　黄芩各七钱　柴胡一两半　黄连酒制，半两　升麻八钱　石膏长夏用少许
右(口父)咀，每服称三钱，水二盏，煎至一盏，去滓，大温服，早饭后、午饭前，间日服。

还魂丹　治尸厥不语。
朱砂　雄黄并水飞　生玳瑁屑　麝香另研　白芥子各二钱半
右同碾如粉，于瓷器中镕安息香，和丸如菉豆大，或冲恶不语，每服五丸，用童便化下。小儿热风，只服一丸。

二十四味流气饮 【 《和剂》】 　治尸厥，破阴绝阳，形静如死，医者不知针石，宜此方主之。
陈皮　青皮　炙甘草　厚朴姜制　紫苏　香附各四两　大腹皮　丁香皮　槟榔　木香　草果　莪朮炮　桂　藿香各一两半　人参　麦门冬　白朮　赤茯苓　枳壳炒　石菖蒲　木通　木瓜　白芷　半夏各一两
右为末，每服五钱。

　　单方

尸厥卒死，不知人者：烧尸场土二三钱，擂细，汤泡灌之即活；如无，以灶心土代之。 【 何氏方】 

尸厥不醒，脉动如故：灶墨弹丸，浆水和饮，仍针百会穴、足大指中指甲侧。 【 《千金方》】 

痰厥气绝，心头尚温者：千年石灰一合，水一盏煎滚，去清水，再用一盏煎极滚，澄清灌之，少顷痰下自省。 【 《集元方》】 

热厥气痛：元明粉三钱，热童尿调下。 【 《集简方》】 

阴证伤寒极冷，厥逆烦躁，腹痛无脉危甚者：舶上硫黄为末，艾汤服三钱，就得睡，汗出而愈。 【 《本事方》】 

热厥心痛，或发或止，久不愈，身热足寒者：元胡索去皮、金铃子肉等分为末，每温酒或白汤下二钱。 【 《圣惠方》】 

痰厥，头痛如破，厥气上冲，痰塞胷膈：炮附子三分，金墨四钱，冷水调服方寸匕，当吐即愈。忌猪肉冷水。

肾厥头痛，《指南》方：用大附子一个，炮熟去皮，生姜五钱，水一升半煎，分三服。

痰厥头痛：白附子、天南星、半夏等分，生碾为末，生姜自然汁浸蒸饼丸菉豆大，每服四十丸，食后姜汤下。 【 《济生方》】 

呕逆厥逆，内有寒痰：半夏一升，洗滑焙碾，小麦面一升，水和作弹丸，水煮，初吞四五枚，日三服，稍增至十五枚，旋煮旋吞，觉病减再作。忌羊肉、饧糖。此乃许仁则方也。 【 《外台秘要》】 

尸厥之病卒死，脉犹动，听其耳目中如微语声，股间暖者是也。魇死之病，卧忽不寤，勿以火照，但痛啮其踵及足拇趾甲际，唾其面即苏，仍以菖蒲末吹鼻中，桂末纳舌下，并以菖蒲根汁灌之。 【 《肘后方》】 

斑豆服凉药多，手足厥冷，脉微：用干豆炮二钱五分，粉甘草炙一钱五分，水二钟，煎一钟服。 【 庞安常《伤寒论》】 

痰厥，头痛如破者：乌梅肉三十个，盐三撮，酒三升，煮一升，顿服，取吐即愈。 【 《肘后方》，下同】 

呕啘厥逆：蘡薁藤煎汁呷之。

风冷气血闭，手足身体，疼痛冷麻：五灵脂二两，没药一两，乳香五钱，川乌头一两五钱，炮去皮为末，滴水丸如弹子大，每用一丸，生姜温酒磨服。 【 《衍义》】 

卒死尸厥：用白马前脚夜目二枚、白马尾十四茎合烧，以苦酒丸如小豆大，白汤灌下二丸，须臾再服即苏。 【 《肘后方》】 

　　针灸

《素问》曰：太阳脏独至，厥，喘虚气逆，是阴不足阳有余也，表里俱当泻，取之下俞。
少阳脏独至，是厥气也，蹻前卒大，取之下俞。
帝曰：有病膺肿，颈痛，胷满腹胀，此为何病？何以得之？岐伯曰：名厥逆。帝曰：治之奈何？岐伯曰：灸之则瘖，石之则狂，须其气并，乃可治也。帝曰：何以然？岐伯曰：阳气重上，有余于上，灸之则阳气入阴，入则瘖；石之则阳气虚，虚则狂。须其气并而治之，可使全也。寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。
邪客于手足少阴太阴、足阳明之络，此五络皆会于耳中，上络左角，五络俱竭，令人身脉皆动而形无知也，其状若尸，或曰尸厥。刺其足大指内侧爪甲上去端如韭叶，后刺足心，后刺足中指爪甲上，各一痏，后刺手大指内侧去端如韭叶，后刺手心主少阴锐骨之端，各一痏，立已。不已，以竹管吹其两耳，鬄其左角之发方一寸燔治，饮以美酒一杯。不能饮者，灌之立已。
《灵枢经》曰：阴刺者左右率刺之，以治寒厥，中寒厥，足踝后少阴也。
刺热厥者，留针反为寒；刺寒厥者，留针反为热。刺热厥者，二阴一阳；刺寒厥者，二阳一阴。所谓二阴者，二刺阴也；一阳者，一刺阳也。
足少阳之别，名曰光明，去踝五寸，别走厥阴，下络足跗。实则厥，虚则痿躄，坐不能起，取之所别也。
骨寒热者，病无所安，汗注不休，齿未槁，取足少阴于阴股之络。齿已槁，死不治。骨厥亦然。
厥痹者，厥气上及腹，取阴阳之络，视主病也，泻阳补阴经也。颈侧之动脉人迎，人迎足阳明也，在婴筋之前；婴筋之后，手阳明也，名曰扶突；次脉，足少阳脉[足少阳脉：原作「手少阳」，据《灵枢》寒热病改。]也，名曰天牖；次脉，足太阳也，名曰天柱；腋下动脉，臂太阴也，名曰天府。
热厥，取足太阴少阳，皆留之；寒厥，取足阳明少阴于足，皆留之。
厥逆为病也，足暴清，胷将若裂，肠若将以刀切之，烦而不能食，脉大小皆濇，暖取足少阴，清取足阳明。清则补之，温则泻之。
厥逆腹胀满，肠鸣，胷满不得息，取之下胷二胁，欬而动手者，与背腧，以手按之立快者是也。
热病头痛，颞颥目(疒挈)，脉痛善衄，厥热病也，取之以第三针，视有余不足。寒热痔[寒热痔：《灵枢》热病谓：「寒热痔，热病体重，肠中热，取之以第四针，……。」据此，寒热痔非厥热病之证，当删。]。
厥挟脊而痛至顶，头沉沉然，目(目巟)(目巟)然，腰脊强，取足太阳腘中血络。
厥，胷满面肿，唇漯漯然，暴言难，甚则不能言，取足阳明。
厥气走喉而不能言，手足清，大便不利，取足少阴。
厥而腹响响然，多寒气，腹中谷谷，便溲难，取足太阴。
痿厥，为四末束悗，乃疾解之，日二，不仁者，十日而知无休，病已止。
黄帝曰：何谓逆而乱？岐伯曰：清气在阴，浊气在阳，营气顺脉，卫气逆行，清浊相干。乱于臂胫则为四厥，乱于头则为逆厥，头重眩仆。有道以来，有道以去，审知其道，是为身宝。气在于头者，取诸天柱、大杼；不知，取足太阳荥输。气在于臂足，取之先去血脉，后取其阳明少阳之荥输。
寒则地冻水冰，人气在中，皮肤致，腠理闭，汗不出，血气强，肉坚濇，当是之时，善用针者，亦不能取四厥。血脉凝结坚搏不往来者，亦未可即柔。故治厥者必先熨，调和其经，掌与腋肘与脚项与脊以调之，火气已通，血脉乃行，然后视其病脉淖泽者刺而平之，坚紧者破而散之，气下乃止，此所谓以解结者也。
《甲乙经》曰：头重目瞑，凄厥寒热汗不出，陶道主之。
肩髆间急，凄厥恶寒，魄户主之。
肩痛胷腹满，凄厥脊背急强，神堂主之。
寒热凄厥，鼓颔，承浆主之。
寒厥及热烦心，少气不足以息，阴湿痒腹痛，不可以食饮，肘挛支满，喉中焦干渴，鱼际主之。
热病汗不出且厥，手足清，暴泄，心痛腹胀，心尤痛甚，此胃心痛也，大都主之，并取隐白。
阳厥凄凄而寒，少腹坚，头痛，胫股腹痛，消中，小便不利，善呕，三里主之。
厥四逆喘气满，风身汗出而清，髋髀中痛，不可得行，足外皮痛，临泣主之。
四厥手足闷者，使人久持之，厥热 【 一本作逆冷，】 胫痛，腹胀，皮痛，善伸，数欠，恶人与木音，振寒，嗌中引外痛，热病，汗不出，下齿痛，恶寒，目急，喘满，寒栗，断口噤僻，不嗜食，内庭主之。
足厥喘逆，足下清至膝，涌泉主之。
尸厥死不知人，脉动如故，隐白及大敦主之。
恍惚尸厥烦痛，中极及仆参主之。
尸厥暴死，金门主之。
《千金方》曰：跗阳，主痿厥，风头重痛。
《医学纲目》曰：身热如火，足冷如水，可灸阳辅穴。又云胻酸冷，绝骨取之。
《医学入门》曰：尸厥百会一穴美，更针隐白效昭昭。外用笔管吹耳，不针百会，针上星亦同。
《古今医统》曰：厥逆，灸人中一穴，在鼻下，灸七壮，或针入至齿妙。又膻中一穴，在两乳间陷中，灸二十壮。
又法：以绳围臂腕，男左女右，将绳从大椎上度下，至脊中绳头尽处是穴，灸二十二壮愈。

　　导引

《保生秘要》曰：手足厥逆，法先念脐，次涌泉处，肋拔上至脐，又从脐处肋拔下至涌泉止，又从左手肋拔过右手，右手肋拔过左手，每次行六遍。

　　医案

《儒门事亲》曰：一夫病痰厥不知人，牙关紧急，诸药不能下，候死而已。戴人见之，问侍病者口中曾有涎否？曰：有。戴人先以防风、藜芦煎汤，调瓜蒂末灌之口中，不能下，乃取长蛤甲磨去刃，以纸裹其尖，灌于右鼻窍中，嘓然下咽有声，后灌其左窍，亦然。戴人曰：可治矣。良久涎不出，遂以砒石一钱又投之鼻中，忽偃然仰面，似觉有痛，斯须吐哕出胶涎数升颇腥。砒石寻常勿用，以其病大，非如此莫能动。然无瓜蒂亦不可便用，宜消息之。大凡中风涎壅，往往止断为风，专求风药，灵宝至宝，误人多矣。刘河间治风舍风不论，先论二火，故将此法实于火形中。

西华李政之病寒厥，其妻病热厥，前后十余年。其妻服逍遥散十余剂，终无效。一日命予诊之，二人脉皆洪大而无力。政之曰：我手足之寒时时渍以热汤，渍而不能止；吾妇手足之热，终日沃以冷水，沃而不能已者，何也？予曰：寒热之厥也。此皆得之贪饮食，纵嗜欲。遂出《内经》厥论证之。政之喜曰：十年之疑，今而释然，纵不服药，愈过半矣。予曰：热厥者寒在上也，寒厥者热在上也。寒在上者，以温剂补肺金；热在上者，以凉剂清心火。分取二药，令服之不辍。不旬月，政之诣门谢曰：寒热厥者皆愈矣。

《医宗必读》曰：社友韩茂远伤寒九日以来，口不能言，目不能视，体不能动，四肢俱冷，众皆曰阴证。比余诊之，六脉皆无，以手按腹，两手护之，眉皱作楚，按其趺阳，大而有力，乃知腹有燥屎也。欲与大承气汤，病家惶惧不敢进。余曰：吾郡能辨是证者，惟施笠泽耳。延至诊之，与余言若合符节。遂下之，得燥屎六七枚，口能言，体能动矣。彼按手不及足者，何以救此垂绝之证耶？

给谏晏怀泉夫人，先患胷腹痛，次日卒然运倒，手足厥逆。时有医者以牛黄丸磨就将服之。余诊之，六脉皆伏，惟气口稍动，此食满胷中。阴阳痞隔，升降不通，故脉伏而气口独见也。取陈皮、砂仁各一两，姜八钱，盐三钱，煎汤以指探吐，得宿食五六碗，六脉尽见矣。左关弦大，胷腹痛甚，知为大怒所伤也，以木香、青皮、橘红、白朮、香附，煎成与服，两剂痛止。更以四君子加木香、乌药，调理十余日方瘥。此食中兼气中。

吴门周复庵年及五旬，荒于酒色，忽然头痛发热，医以羌活汤散之，汗出不止，昏运不醒。余与之灸关元十壮而醒，以四君子加姜、桂日服三剂，至三日少康。又因分析家产，劳而且怒，复发厥。余用好参一两，熟附二钱，煨姜十片，煎服稍醒，但一转侧即厥。一日之间，计厥七次，服参三两。至明日以羊肉羹糯米粥与之，尚厥二三次。至五日而厥定。向余泣曰：已蒙再生，不知有全愈之日否？余曰：脉有根蒂，但元气虚极，非三载调摄不能康也。幸其恪信余言，遵守用药，两月之间服参四斤，三年之内进剂六百贴，丸药七十余斤，方得步履如初。亲友众多，议论杂出，若非病人任之专，或久而见疑，服药少怠，未有获生者也。

《薛氏医案》曰：一男子食少胷满，手足逆冷，畏寒发热，吐痰，饮食时欲作呕，自用清气化痰及二陈、枳实之类，胷腹膨胀，呕吐痰食，小便淋漓。又用四苓、连、蘗、知母、车前，小便不利，诸病益甚。余曰：此脾胃虚寒无火之证，故食入不消而反出。遂用八味丸补火以生土，用补中益气加生姜、桂培养中宫，发阳气，寻愈。

大司马王浚川呕吐宿滞，脐腹痛甚，手足俱冷，脉微细，用附子理中丸一服益甚。脉浮大，按之而细，用参附汤一剂顿愈。
古今图书集成医部全录卷二百九十五

　癫狂门

　　黄帝素问

　　　通评虚实论

帝曰：癫疾何如？岐伯曰：脉搏大滑，久自己；脉小坚急，死不治。帝曰：癫疾之脉，虚实何如？岐伯曰：虚则可治，实则死。
 【 注　脉搏大者，气盛于外；小坚急者，气泄于下。】 

　　　奇病论

帝曰：人生而有病癫疾者，病名曰何？安所得之？岐伯曰：病名为胎病。此得之在母腹中时，其母有所大惊，气上而不下，精气并居，故令子发为癫疾也。
 【 注　有所大惊，则气暴上而不下。夫精以养胎而精气并居，母受惊而气上，则子之精气亦逆，故令子发为癫疾也。】 

　　　脉要精微论

衣被不敛，言语善恶不避亲疏者，此神明之乱也。
 【 注　语言善恶不避亲疏者，神乱而谵语也。】 

　　　阳明脉解篇

帝曰：阳明病甚，则弃衣而走，登高而歌，或至不食数日，踰垣上屋，所上之处，皆非其素所能也，病反能者何也？
岐伯曰：四肢者诸阳之本也，阳盛则四肢实，实则能登高也。
 【 注　四肢为诸阳之木，阳盛则四肢实，实则能登高矣。盖阳盛则升，四旁俱盛，故能升高。】 
帝曰：其弃衣而走者，何也？岐伯曰：热盛于身，故弃衣欲走也。
 【 注　阳明之气主肌肉，故热盛于身，身热故弃衣而走也。盖热在外，故不欲衣。】 
帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏，而不欲食，不欲食，故妄走也。
 【 注　胃络上通于心，阳盛则心神昏乱，故使人妄言骂詈，不避亲疏。如热盛于胃，则不欲食，不欲食，故妄走。盖四肢禀气于胃故也。】 

　　　厥论

阳明之厥，则癫疾欲走呼，腹满不得卧，面赤而热，妄见而妄言。
 【 注　癫狂走呼，妄言妄见，阳明之脉病也。经气厥逆，故腹满。胃不和，故不得卧。阳明乃燥热之经，其经气上出于面，故面赤而热。】 

　　　气交变大论

岁火太过，上临少阴少阳，病反谵妄狂越。
【 注　上临少阴少阳，火气更甚，谵妄狂越，热极也。】 
肾脉急甚为骨癫疾。
 【 注　肾为阴脏而主骨，阴寒太甚，故为骨癫疾。】 

　　　五常政大论

赫曦之纪，其病笑狂妄。
 【 注　心气实则笑不休狂妄，皆火热之为病也】 

　　　宣明五气论

邪入于阳则狂，搏阳则为癫疾。

　　　阴阳类论

二阴二阳皆交至，病在肾，骂詈妄行，癫疾为狂。
 【 注　皆交至者，二阴二阳之经气交并而上至于阳明。病在肾者，谓肾气病而精液少，其虚气反上奔也。病气传于阳明，是以骂詈妄行，癫疾为狂。】 

　　　生气通天论

阴者藏精而起亟也，阳者卫外而为固也。阴不胜其阳则脉流薄疾，并乃狂。
 【 注　阳盛则狂。阳盛而自为病，故曰并乃狂。】 

　　　至真要大论

诸躁狂越，皆属于火。
【 注　火者，少阳包络之相火也。】 

　　　脉解篇

太阳所谓甚则狂巅疾者，阳尽在上，而阴气?下，下虚上实，故狂巅疾也。
 【 注　狂巅疾者，乃阳气尽甚于上，而阴气从之于下，不得与阳气相和，下虚上实，故使狂巅疾也。】 
阳明所谓病至则欲乘高而歌，弃衣而走者，阴阳复争而外并于阳，故使之弃衣而走也。
 【 注　阴阳复争者，谓阴阳之气上下相薄，而复交争于外内也。阴阳之气外并于阳，则阳盛而为病矣。阳盛，故使之乘高而歌，弃衣而走也。】 

　　　气厥论

肝移寒于心，狂鬲中。
 【 注　肝为阳脏而木火主气，阳并于阳，故狂。心居膈上，肝处膈下，母子之气上下相通，肝邪上移于心，留于心下，故为鬲中。】 

　　　调经论

血并于阴，气并于阳，故为惊狂。
 【 注　血并于阴则阴盛而血实，心主血脉，故阴盛则惊。气并于阳，则阳盛而气实，阳盛则发狂也。】 

　　　病能论

帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以治之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已。夫食入于阴，长气于阳，故夺其食则已。使之服以生铁落为饮。生铁落者，下气疾也。
【 注　巨阳者心之标阳，少阳者肝之表气，皆不动者也。夫阳明乃胃之悍气，故独动而不休。今不动之气反动而大疾，故使人怒狂。食气入胃，散精于肝，浊气归心，淫精于脉，毛脉合精，行气于腑，是食入于阴而长气于阳也。今肝心之气上逆，以致巨阳少阳之动大疾，故夺其食，则阴气衰而阳动息矣。】 

　　灵枢经

　　　邪气脏腑病形篇

肺脉急甚为癫疾。
 【 注　肺主清金而畏寒，寒甚则为癫疾，所谓重阴则癫也。】 

　　　本神篇

肺喜乐无极则伤魄，魄伤则狂，狂者意不存人，皮革焦，毛悴色夭，死于夏。
 【 注　喜乐，心之情也。如喜乐无极则伤肺脏之魄，魄伤则狂。意者心之发，盖喜乐无极，则神亦惮散而不存矣。肺主皮毛，故人皮革焦。】 

　　　经脉篇

胃足阳明之脉，是动则病洒洒振寒，善呻数欠，颜黑，病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为骭厥。
【 注　阳明者午也，阴气加之，故洒洒振寒。善呻者，阳气郁而欲伸出之。数欠者，阳欲引而上也。颜黑者，阴气加于上也。病至者，病气而至于经脉也。阳明之脉病，则恶人与火，闻木音则惕然而惊。胃络上通于心，故心欲动，阴阳相薄，故欲独闭户牖而居。阳盛则四肢实，实则登高而歌。热盛于身，故弃衣而走。阳明之脉下膈属胃络脾，故贲响腹胀。】 
膀胱足太阳之脉，是主筋所生病者，痔疟狂痫疾。
 【 注　阳气者柔则养筋，故是主筋所生之病，则为痔。经络沉以内薄，则为疟。厥逆于下，则为癫为狂。】 

　　　癫狂篇

目眦外决于面者为锐眦，在内近鼻者为内眦。上为外眦，下为内眦。
 【 注　太阴之气主约束，目外角为锐眦，内角为内眦者，乃太阴之气主乎外内之目眦也。太阳为目上纲，阳明为目下纲，上为外眦，下为内眦者，乃太阳阳明之气，主于上下之目眦也。】 
骨癫疾者，顑齿诸腧分肉皆满而骨居，汗出烦悗，呕多沃沫，气下泄，不治。
 【 注　齿者骨之余，分肉属骨，是以骨癫疾者，顑齿诸分肉皆满。骨居者，骨肉不相亲也。汗出烦悗者，病在足少阴肾而上及于手少阴心也。呕多沃沫，太阴阳明之气上脱也。气下泄，少阴之气下泄也。阴阳上下离脱，故为不治。】 
癫疾者，疾发如狂者，死不治。
 【 注　阴盛者癫，阳盛者狂。疾发如狂者，阴阳之气并伤，故死不治。】 

　　扁鹊难经

　　　辨狂癫证

二十难曰：重阳者狂，重阴者癫。脱阳者见鬼，脱阴者目盲。
五十九难曰：狂癫之病，何以别之？然。狂疾之始发，少卧而不饥，自高贤也，自辨智也，自倨贵也，妄笑好歌乐，妄行不休是也。癫疾始发意不乐，僵仆直视，其脉三部阴阳俱盛是也。

　　金匮要略 【 汉?张机】 

　　　癫

五藏篇曰：邪哭使魂魄不安者，血气少也。血气少者，属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。
痰饮篇曰：假令瘦人脐下有悸，吐涎沫而癫眩，此水也，五苓散主之。

　　中藏经 【 汉?华佗】 

　　　癫狂

病起于六腑者，阳之系也，阳之发也。或上或下，或内或外，或反在其中，行之极也。有能歌笑者，有能悲泣者，有能奔走者，有能呻吟者，有自委曲者，有自高贤者，有寤而不寐者，有不能言而声昧者，各各不同，皆生于六腑也。喜其通者，因以通之；喜其塞者，因以塞之；喜其水者，以水济之；喜其冰者，以冰助之。病者之乐喜好勿违背，亦不可强抑之也。如此从随，则十生其十，百生其百，疾无不愈耳。
心风之状，汗自出而好偃仰卧，不可转侧，语言狂妄者，生，宜于心俞灸之。若唇面青白黄黑赤，其色不定，眼瞤动不休，心绝者不可救，过五日即死矣。

　　脉诀 【 晋?王叔和】 

　　　狂妄之脉

心脉歌曰：三部俱数心家热，舌上生疮唇破裂。狂言满目见鬼神，饮水百杯终不歇。
紧脉歌曰：紧脉三关数又弦，上来风是正根源。忽然狂语人惊怕，不遇良医不得痊。
杂病生死歌曰：恍惚之病定癫狂，其脉实牢保安吉。寸关尺部沉细时，如此未闻人救得。

　　千金方 【 唐?孙思邈】 

　　　癫狂证治

徐嗣伯曰：余少承家业，颇习经方，名医要治，备闻之矣。自谓风眩多途，诸家未能必验，至于此术，鄙意偏所究也，少来用之，百无遗策。今年将衰暮，恐奄忽不追，故显明论论以贻于后云尔。夫风眩之病，起于心气不定，胷上蓄实，故有高风面热之所为也。痰热相感而动风，风心相乱则闷瞀，故谓之风眩。大人曰癫，小儿则为痫，其实则一。此方疗治，万无不愈，但恐证候不审，或致差违。大都忌食十二属肉。而贲豚为患，发多气急，气急则死不可救。故此一汤是轻重之宜，勿因此便谓非患所治。风眩汤散丸煎，凡有十方。凡人初发，宜急与续命汤也。困急时但度灸穴便火针针之，无不瘥者。初得针竟便灸最良，灸法次列于后。余业之以来三十余年，所救活者数十百人，无不瘥矣。后人能晓得此方，幸勿参以余术焉。
凡诸百邪之病，源起多途，其有种种形相，示表癫邪之端而见其病，或有默默而不声，或复多言而谩说，或歌或哭，或吟或笑，或眠坐沟渠，噉食粪秽，或裸形露体，或昼夜游走，或嗔骂无度，或是蜚虫精灵，手乱目急，如斯种类癫狂之人，今针灸与方药并主之。凡占风之家，亦以风为鬼断。
风入阳经则狂，入阴经则癫。
夫历节风着人久不治者，令人骨节蹉跌，变成癫病，不可不知。古今以来，无问贵贱，往往苦之。此是风之毒害者也，治之虽有汤药，而并不及松膏、松节酒。若羁旅家贫，不可急办者，宜服诸汤，犹胜不治，但于痛处灸三七壮佳。
凡发狂则欲走，或自高贤称神圣，皆须备诸火灸，乃得永瘥耳。若或悲泣呻吟者，此为邪非狂，自依邪方治之。邪入于阳则为狂，邪入于阴则为血痹。邪入于阳，传即为癫狂；邪入于阴，传则为痛瘖。阳入于阴病静，阴入于阳病怒。
心病烦闷，少气大热，热上汤心，呕欬吐逆，狂语，汗出如珠，身体厥冷，其脉当浮，今反沉濡而滑，其色当赤而反黑者，此是水克火，为大逆，十死不治。
言音喘急，短气好唾，此为火克金，阳击阴，阴气沉，阳气升，升则实，实则热，热则狂，狂则闭眼悸，言非常所说，而赤口张，饮无时度。此热伤肺，肺化为血，不治，若面赤而鼻不敧，可治也。
伤寒病无热，但狂言烦躁，不安精彩，言语不与人相主，当者勿以火迫之，但以猪苓散一方寸匕服之，当逼与新汲水一升若二升，强饮之，令以指刺喉中吐之，病随手愈。若不能吐者，勿强与水，水停则结心下也，当更以余药吐之。

　　活人书 【 宋?朱肱】 

　　　伤寒发狂

此名阳毒也。伤寒病若阳气独盛，阴气暴绝，必发躁狂走，妄言面赤，咽痛，身斑斑若锦文，或下利赤黄，脉洪实或滑促，宜用酸苦之药，令阴气复而大汗解矣。葶苈苦酒汤、阳毒升麻汤、大黄散、栀子仁汤、黑奴丸，可选而用之。太阳病发狂者，以热在下焦，少腹硬满，下血乃愈。
发狂有二证，阳毒发狂，蓄血如狂，其外证与脉皆不同。病人烦躁狂走，妄言面赤，咽痛脉实，潮热独语，如见鬼状，此阳毒也。病人无表证，不发寒热，唇燥，但欲漱水不欲入咽，其脉微而沉，小腹硬满，小便反利，大便必黑，身黄发狂，此血证谛也。大抵伤寒当汗不汗，热蓄在里，热化为血，其人喜忘而如狂，血上逆则喜忘，血下蓄则肉争，甚者抵当汤、抵当丸，轻者桃仁承气汤、犀角地黄汤，须取尽黑物为效。又有火邪发惊狂者，医以火于卧床下，或周身用火迫刧汗出，或熨而成火邪，其人亡阳，烦躁惊狂，卧起不安，桂枝去芍药加蜀漆牡蛎龙骨救逆汤，桂枝甘草龙骨牡蛎汤主之。

　　河间六书 【 金?刘完素】 

　　　狂越

狂者，狂乱而无正定。越者，乖越礼法而失常也。夫外清而内浊，动乱参差，火之体；静顺清朗，准则信平，水之体。由是肾水主志而水火相反，故心火旺则肾水衰，乃失志而狂越。或云重阳者狂，重阴者癫，则《素问》之说不同也。经注曰：多喜为癫，多怒为狂。然喜为心志，故心热甚则多喜而为癫；怒为肝志，火实制金不能平木，故肝实则多怒而为狂。况五志所发皆为热，故狂者五志间发，但怒多尔。凡热于中则多干阳明胃经。经曰：阳明之厥则癫疾欲走，腹满不得卧，面赤而热，妄言。又曰：阳明病洒洒振寒，善伸数欠，或恶人与火，闻木音则惕然而惊，心欲动，独闭户牖而处，欲上高而歌，弃衣而走，贲响腹胀，骂詈不避亲疏。又经曰：热中消中，皆富贵人也。今禁膏粱是不合其心，禁芳草石药是病不愈，愿闻其说。岐伯曰：芳草之气美，石药之气悍，二者其气急疾坚劲，故非性缓心和人不可服此二者。夫热气慓悍，药气亦然。二者相遇，恐内伤脾。盖服膏粱芳草石药，则热气坚劲疾利而为热中消中，发为癫狂之疾。夫岂癫为重阴者欤？

　　　骂詈

言为心之声也。骂詈，言之恶也。夫水数一，道近而善；火数二，道远而恶。水者内清明而外不彰，器之方员，物之气味，五臭五色，从而不违，静顺信平，润下而善利万物，涤洗浊秽以清净，故上善若水。水火相反，则下愚如火也。火者外明耀而内烦浊，燔焫万物，为赤为热，为苦为焦，以从其已，躁乱参差，炎上而烈害万物，熏燎鲜明以为昏昧。水生于金而复润母燥，火生于木而反害母形。故《易》曰：润万物者莫过乎水。又言离火为戈兵。故火上有水制之，则为既济。水在火下，不能制火，为未济也。是知水善火恶。而今病阳盛阴虚，则水弱火强，制金不能平木，而善去恶发，骂詈不避亲疏，喜笑恚怒而狂，本火热之所生也。平人怒骂亦同。或本心喜而无怒，以为戏弄之骂，亦心火之用也。故怒骂者亦兼心喜骂于人也；怒而恶发可嗔者，内心喜欲怒于人也。
伤寒发狂奔走，骂詈不避亲疏，此阳有余阴不足，三一承气汤加当归、姜枣，名当归承气汤，以利数行；候微缓，以三圣散吐之；后用凉膈散、洗心散、黄连解毒汤调之。讝妄发狂，踰垣上屋，赴井投河，皆为阳热极甚，用三一承气合解毒下之。惊悸癫狂，三一承气汤。发狂极甚，投河入井者，三下不通，不可下攻，便当涌之以瓜蒂散，吐出痰涎宿物，一扫而愈；后以甘露饮之类调之。

　　明理论 【 金?成无己】 

　　　伤寒发狂

伤寒发狂，何以明之？狂者，猖狂也，谓其不宁也。《难经》曰：狂之始发也，少卧而不饥，自高贤也，自辨智也，自贵倨也，妄笑好歌乐也，妄行走不休也。狂家所起，皆阳盛致然。《内经》曰：阴不胜其阳，脉留薄疾，并乃狂也。又曰：邪入于阳则狂，邪入于阴则瘖。《难经》曰：重阳者狂，重阴者癫。《脉经》曰：阴附阳则狂，阳附阴则癫。《病源》曰：阳邪并于阳则狂，阴邪并于阴则癫。即诸经之狂为阳盛也明矣。又阳明之病，恶人与火，闻木音则惕然而惊，心欲动，独闭户牖而处，甚则欲上高而歌，弃衣而走，踰垣上屋，其所上之处，皆非素所能者，是谓阳邪并于阳明也。伤寒热毒在胃，并于心脏，使神不宁而志不定，遂发狂也。伤寒至于发狂，为邪热至极也，非大吐下则不能已。又有热在下焦，其人如狂者，经曰：热入膀胱，其人如狂。谓之如狂，则未至于狂，但卧起不安尔。其或狂言，目反直视，又为肾之绝；汗出辄复热，狂言不能食，又为失志，死。若此则殆非药石之所及，是为真病焉。

　　东垣十书 【 元?李杲】 

　　　狂言谵语郑声辩

狂言者，大开目，与人语，语所未尝见之事，即为狂言也。谵语者，合目自言，言所日用常见常行之事，即为谵语也。郑声者，声战无力，不相接续，造字出于喉中，即郑声也。

　　丹溪心法 【 元?朱震亨】 

　　　癫狂

癫属阴，狂属阳。癫多喜而狂多怒。脉虚者可治，实则死。大率多因痰结于心胷间，治当镇心神，开痰结。亦有中邪而成此疾者，则以治邪法治之。《原病式》所论尤精，盖为世所谓重阴者癫，重阳者狂是也。大概是热。
癫者神不守舍，狂言如有所见，经年不愈，心经有损，是为真病。如心经蓄热，当清心除热；如痰迷心窍，当下痰宁志；若癫哭呻吟，为邪所凭，非狂也，烧蚕纸，酒水下方寸匕。
风癫引胁痛，发则耳鸣，用天门冬去心，日干作末，酒服方寸匕。
癫证，春治之，入夏自安，宜助心气之药。
阳虚阴实则癫，阴虚阳实则狂。狂病宜大吐下则除之。

　　　活套

五志之火，因七情而起，郁而成痰，故为癫痫狂妄之证，宜以人事制之，非药石所能疗也，须诊察其由以平之。怒伤于肝者为狂为痫，以忧胜之，以恐解之。喜伤于心者为癫为痫，以恐胜之，以怒解之。忧伤于肺者为痫为癫，以喜胜之，以怒解之。思伤于脾者为痫为癫为狂，以怒胜之，以喜解之。恐伤于肾者为癫为痫，以思胜之，以忧解之。惊伤于胆者为癫，以忧胜之，以恐解之。悲伤于心胞者为癫，以恐胜之，以怒解之。此法惟贤者能之。

　　医学正传 【 明?虞抟】 

　　　论癫狂

《内经》曰：阳明之厥则癫疾欲走呼，腹满不得卧，面赤而热，妄见妄言。又曰：甚则弃衣而走，登高而歌，踰垣上屋，骂詈不避亲疏。是盖得之于阳气太盛，胃与大肠实热燥火郁结于中而为之耳。此为癫狂之候也。曰癫曰狂，分而言之，亦有异乎？《难经》谓重阴者癫，重阳者狂。《素问》注云：多喜为癫，多怒为狂。然则喜属于心，而怒属于肝，乃二脏相火有余之证。《难经》阴阳之说，恐非理也。大抵狂为痰火实盛，癫为心血不足，多为求望高远不得志者有之。狂宜乎下，癫则宜乎安神养血，兼降痰火。虽然，此二证者，若神脱而目瞪如愚痴者，吾末如之何也已矣。
或问《内经》有曰：阳明病甚，则弃衣而走，登高而歌，或不食数日而踰垣上屋，所上之处，皆非素所能也。素非所能，因病而不食，反能登非常之处，岂有是哉？曰：《难经》有云：重阳者狂，重阴者癫。又曰：癫多喜而狂多怒。所谓重阳者，三部阴阳脉皆洪盛而牢，故病强健而有力，故名曰狂；谓重阴者，三部阴阳脉皆沉伏而细，故病罢倦而无力，故名曰癫。尝见东阳楼氏一少年病狂，一日天风大作，忽飞上于邑东之塔巅，且歌且哭。其塔实无容步之阶，众皆以为怪。予思龙乃纯阳之物，伏蛰于海内，其身止有鳞甲，且无羽翼，遇阳气升腾之日，则借风云之势而能飞腾，即此义也。奚足为怪哉？

　　　脉法

脉大坚疾者癫狂，沉数为痰热。大滑者自已，沉小急疾者死，虚而弦急者死。
寸口沉大而滑，沉则为实，滑则为气，实气相搏，入脏则死，入腑则愈。

　　证治要诀 【 明?戴思恭】 

　　　癫狂

癫狂由七情所郁，遂生痰涎，迷塞心窍，不省人事，目瞪不瞬，妄言叫骂，甚则踰垣上屋，裸体打人。当治痰宁心，宜辰砂妙香散加金箔、珍珠末，杂青州白丸子末，浓姜汤调下，吞十四丸；滑石六一汤加珍珠末，白汤调下。
有病癫人专服四七汤而愈。盖痰迷为癫，气结为痰故也。如健忘，如惊悸，如怔忡五痫，亦宜用此。如癫狂不定，非轻剂所能愈者，宜太乙膏及抱胆丸。

　　　心风

心风者精神恍惚，喜怒不常，无语，时或错乱，有癫之意，不如癫之甚，亦痰气所为也，宜星香散加石菖蒲、人参各半钱，下寿星丸。
有心经蕴热，发作不常，时烦躁，鼻眼有热气，不能自由，有类心风，稍定复作，参苏饮加石菖蒲一钱。

　　医学纲目 【 明?楼英】 

　　　狂癫辨论

狂谓妄言妄走也，癫谓僵仆不省也，各自一证。今以狂入脾部，癫入肺部。然经有言狂癫疾者，有言狂互引癫者，又言癫疾为狂者，此则又皆狂癫兼病。今病有妄言妄走，顷时前后僵仆之类，有僵仆后妄见鬼神，半日方已之类，是以癫狂兼病者也。
狂之为病少卧，少卧则卫独行，阳不行阴，故阳盛阴虚，令昏其神。得睡则卫得入于阴，而阴得卫填不虚，阳无卫助不盛，故阴阳均平而愈矣。
狂邪癫痫，不欲眠卧，自贤自智，妄行不休，此方能安五脏，下心气，用白雄鸡一只煮熟，五味调和，作羹粥食之。
经云：悲哀动中则伤魂，魂伤则狂妄不精，不精则不正。此悲哀伤魂而狂，当温药补魂之阳，仲景方以地黄汤、本事惊气丸之类即是也。
经云：喜乐无极则伤魄，魄伤则狂，狂者意不存人。以喜乐伤魄而狂，当用凉药补魄之阴，辰砂、郁金、白矾之类是也。

　　医学入门 【 明?李梴】 

　　　癫属喜怒无常

《素问》注云：多喜为癫，多怒为狂。喜属心，怒属肝，二经皆火有余之地。但喜则气散，毕竟谋为不遂郁结不得志者多有之。大概痰迷心窍者，叶氏清心丸、金箔镇心丸、朱砂安神丸。心风癫者，牛黄清心丸、追风祛痰丸，虚者加紫河车一具为糊。怒伤肝者，宁神导痰汤、泻清丸、当归龙荟丸。因惊者，抱胆丸、惊气丸。丹溪云：五志之火，郁而成痰，为癫为狂，宜以人事制之。如喜伤心者，以怒解之，以恐胜之；忧伤肺者，以喜胜之，以怒解之。

　　　狂属膏粱积热

阳明发狂，见伤寒杂证，胃与大肠实热，燥火郁结于中，大便闭者，凉膈散加大黄下之。
膏粱醉饱后发狂者，止用盐汤吐痰即愈，或小调中汤。
服芳草石药，热气慓悍发狂者，三黄石膏汤加黄连、甘草、青黛、板蓝根，或紫金锭。

　　　重阴者癫重阳者狂

《难经》云：重阴者癫，重阳者狂。河间以癫狂一也，皆属痰火。重阴之说非也。但世有发狂一番，妄言妄语，而不成久癫者；又有痴迷颠倒，纵久而不发狂者。故河间合一于前，《难经》分析于后。

　　　治法

癫者异常也。平日能言，癫则沉默；平日不言，癫则呻吟，甚则僵仆直视，心常不乐。此阴虚血少，心火不宁，大调中汤主之。不时晕倒者，滋阴宁神汤；言语失伦者，定志丸；悲哭呻吟者，烧蚕退、故纸，酒调二钱，蓖麻仁煎汤常服，可以断根。
狂者凶狂也。轻则自高自是，好歌好舞；甚则弃衣而走，踰垣上屋；又甚则披头大叫，不避水火，且好杀人。此心火独盛，阳气有余，神不守舍，痰火壅成使然，小调中汤、三黄丸、控涎丹、单苦参丸。狂则专于下痰降火，癫则兼乎安神养血。经年心经有损者不治。
视听言动俱妄者，谓之邪祟。甚则能言平生未见闻事，及五色神鬼。此乃气血虚极，神光不足，或挟痰火壅盛，神昏不定，非真有妖邪鬼祟。大概内服伤寒瘟疫条中人中黄丸，照依气血痰汤药为使；或单人中黄服亦好；或单石菖蒲末，猪心血为丸服亦可。有妇人夜梦鬼来交者，定志丸料加赤小豆，水煎服。有妇人月水崩漏过多，血气迷心，或产后恶露上冲，而言语错乱，神志不守者，此血虚神耗也，宜宁神膏，但亦不可纯服补心敛神药。血热者，小柴胡汤加生姜、生地煎服，百余贴即安。血迷心胞，踰墙上屋，歌唱无时者，逍遥散加远志、桃仁、红花、苏木。服后病退，用平胃散，少用厚朴，倍加苍朮、升麻，常服以绝病根。又男子挟瘀血者，陶氏当归活血汤。有卒中尸恶，吐利如霍乱状，或狂谵如醉人，事起心先知其肇，或已死口噤不开者，急用伤寒门追魂汤灌之即醒，外用辟邪丹灌鼻法。

　　　伤寒发狂

发狂者，热毒在胃，并入于心，遂使神昏不定，言动急速，妄辨妄笑，甚则登高而歌，弃衣而走，踰墙上屋，不饥不卧，皆因汗下失宜，阳气亢极，阴气暴虚，非大吐下不止。伤寒四五日身热烦躁，不得汗发狂者，表里俱热，三黄石膏汤、双解散。伤寒六七日壮热，胷满便秘，脉实数发狂者，大承气汤加黄连。阳毒暴盛发狂，多干呕，面赤发斑，咽痛，下利黄赤，壮热而不得汗者，葶苈苦酒汤。咽痛吐脓血者，阳毒升麻汤。潮热甚者，栀子仁汤。潮热大便闭者，升麻葛根汤加大黄，或三黄汤。发斑不可下者，草龙胆一味，水煎服。狂走者瓜蒂散吐痰。时行热毒发狂者，黑奴丸，通用水渍法、火劫法、王氏元明粉。凡发狂见阳证阳脉者顺，见阴证阴脉及舌卷囊缩者即死。

　　　如狂

有阴盛发躁，欲坐井地如狂者；有火邪，惊惕不安如狂者。然如狂有三证，与阳毒如狂相似，故举言之。
如狂属瘀血者，脉沉实，多漱水不咽，有无表证，但血蓄下焦，小便自利如狂者；有无表里证，脉数善饥不大便如狂者；有太阳初证，热结下焦如狂者，血自下者即愈。如外未解者桂枝汤、陶氏桂苓饮；外已解但小腹急结者，桃仁承气汤；挟血传心脾者，当归活血汤。有太阴身黄，溺濇如狂者，五苓散。此皆如狂，但睡中或欲起行，错言妄语，犹知谏阻，尚可制御，非若发狂势凶，莫能御也。

　　古今医统 【 明?徐春甫】 

　　　癫狂有同异之分

癫狂之病，总为心火所乘，神不守舍，一言尽矣。癫者至高也，火性炎上，正如经云阳气太上则狂癫，狂则孔子所谓狂狷者之狂也。《灵枢经》曰：狂病始发，少卧不饥，自高贤也，自辨智也，自尊贵也，故曰狂者进取，志大而言大者也。前谓狂言如有所见，斯得之矣。盖心火暴炽，言语善恶，不避亲疏，此神明之乱也，此之所谓狂也。盖谓火炽之甚，阳气太上，则病人亦乘阳火之上炎，故弃衣而登高，由狂而又癫，此则圣人命名之义而有同中之异耳。

　　　癫痫辨混同之误

古方每以癫痫并治出方，乃大误也。盖癫为心病而属实者多，痫为五脏兼病而属虚者多。盖因《灵枢》云：癫痫瘈瘲，不知所苦，后人不察，遂认为一证。殊不知《灵枢》癫痫自以两证而言。不知所苦，皆言不能自知其病之所苦也。《玉机微义》始分别之，而亦未尝白《灵枢》之旨也。

　　　治法当分

登高弃衣，引重致远者为癫，乃痰火亢炽之甚而然，治宜降下之剂，滚痰丸之属是也。
自高辨智，妄语狂言，神明失守为狂，治宜镇心安神，清上之剂，牛黄朱砂丸之属是也。

　　　心风证治

心风病，诸书鲜有载之，而多附癫痫门，混同论治。心风虽出于世俗之称，深中病情，诚为切当。古人谓风善行而数变，风痹为不仁。此曰心风者，非若外风入中，甚言其变常无定，恍惚不仁，而心之病诚若风之魔也。此皆七情五志，久逆所生，而与癫痫则又不同矣。癫狂痫证主于火炽，风痰之盛，涎及于心，属实者多。心风则由七情五志，久逆不遂，戴人所谓肝屡谋，胆屡不决，屈无所申，怒无所泄，心之官则思，甚则心血日涸，脾液不行，痰迷心窍，则成心风，属虚者多。治法须以七情相胜，五志遂心，养血豁痰，引神归舍，标本兼治，此疾可愈矣。至若混同癫痫攻治，是谓虚虚而速其死也，噫！
心风初作，多属虚候。何则？思虑伤脾，则谷气寖少，血液日亏，则心神漫散，神不守舍，卒成心风，故知其始皆属虚也，归脾汤、养心汤、定志丸之类。至于病久，则心志变而美恶不知，无思无虑，饮食如故，杀
气颇增，病根已固。郁痰不解者，可用子和法治之，随证调理，无不愈也。

　　　贵贱系难易

心风病，贵者为难。膏粱素积，耗散良多，一经病作，则正气虚而邪气盛，所以难。贱者为易。素甘淡薄，禀受颇厚，虽是病此，则正气实而邪气轻，所以易。

　　证治准绳 【 明?王肯堂】 

　　　总论

《素问》止言癫而不及痫，《灵枢》乃有痫瘈、痫厥之名。诸书有言癫狂者，有言癫痫者，有言风痫者，有言惊痫者，有分癫痫为二门者，迄无定论。究其独言癫者，祖《素问》也；言癫痫，言癫狂者，祖《灵枢》也。要之癫痫狂，大相径庭，非名殊而实一之谓也。《灵枢》虽编癫狂为一门，而形证两具，取治异途，较之于痫，又不侔矣。徐嗣伯曰：大人曰癫，小儿曰痫。亦不然也。《素问》谓癫为母腹中受惊所致，今乃曰小儿无癫可乎？痫病大人每每有之，妇人尤多。今据经文分辨于后。
癫者，或狂或愚，或歌或笑，或悲或泣，如醉如痴，言语有头无尾，秽洁不知，积年累月不愈，俗呼心风，此志愿高而不遂所欲者多有之。
狂者病之发时，猖狂刚暴，如伤寒阳明大宁发狂，骂詈不避亲疏，甚则登高而歌，弃衣而走，踰垣上屋，非力所能，或与人语所未尝见之事，如有邪依附者是也。
痫病发则昏不知人，眩仆倒地，不省高下，甚而瘈瘲抽掣，目上视，或口眼喎斜，或口作六畜之声。

古今图书集成医部全录卷二百九十六

　癫狂门

　　景岳全书 【 明?张介宾】 

　　　论证

癫狂之病，病本不同。狂病之来，狂妄以渐而经久难已；癫病之至，忽然僵仆，而时作时止。狂病常醒，多怒而暴；癫病常昏，多倦而静。由此观之，则其阴阳寒热，自有冰炭之异。故《难经》曰：重阳者狂，重阴者癫。义可知也。后世诸家有谓癫狂之病，大概是热，此则未必然也。此其形气脉气，亦自有据，不可不辨察阴阳分而治之。
癫，即痫也，观《内经》所言癫证甚详，而痫则无辨，即此可知。后世有癫痫、风痫、风癫等名，所指不一，则徒滋惑乱，不必然也。又如《别录》所载五痫，曰马痫，牛痫、猪痫、羊痫、鸡痫者，即今人之谓羊癫、猪癫也。此不过因其声之相似，遂立此名。可见癫痫无二，而诸家于癫证之外，又有痫证，诚属牵强，无足凭也。又《千金方》有风痫、惊痫、食痫及阴痫、阳痫之说，皆所当辨。

　　　论治

凡狂病多因于火，此或以谋为失志，或以思虑郁结，屈无所伸，怒无所泄，以致肝胆气逆，木火合邪，是诚东方实证也。此其邪乘于心则为神魂不守，邪乘于胃则为暴横刚强，故治此者当以洽火为先，而或痰或气，察其甚而兼治之。若止因火邪而无胀闭热结者，但当清火，宜抽薪饮、黄连解毒汤、三补丸之类主之。若水不制火，而兼心肾微虚者，宜朱砂安神丸，或服蛮煎、二阴煎主之。若阳明火盛者，宜白虎汤、玉泉散之类主之。若心脾受热，叫骂失常而微兼闭结者，宜清心汤、凉膈散、三黄丸、当归龙荟丸之类主之。若因火致痰者，宜清膈饮、抱龙丸、生铁落饮主之，甚者宜滚痰丸。若三焦邪实热甚者，宜大承气汤下之。若痰饮壅闭，气道不通者，必须先用吐法，并当清其饮食。此治狂之要也。
癫病多由痰起。凡气有所逆，痰有所滞，皆能壅闭经络，格塞心窍，故发则旋晕僵仆，口眼相引，目睛上视，手足搐搦，腰脊强直，食顷乃苏。此其倏病倏已者，正由气之倏逆倏顺也。故治此者当察痰察气，因其甚者而先治之。若火之有无，又当审其脉证而兼为之治也。气滞者，宜排气饮、大和中饮、四磨饮，或牛黄丸、苏合丸、集成润下丸之类主之。痰盛者，宜清膈饮、六安煎、二陈汤、橘皮半夏汤，或抱龙丸、朱砂滚涎丸之类主之。兼痰兼火者，宜清膈饮、朱砂安神丸、丹溪润下丸之类主之。痰逆气滞之甚者，必用吐法，吐后随证调理之。
癫痫证无火者多。若无火邪，不得妄用凉药，恐伤脾气以致变生他证。且复有阴盛阳衰，及气血暴脱而绝无痰火气逆等病者，则凡四君、四物、八珍、十全大补等汤，或干姜、桂、附之类，皆所必用，不得谓癫痫尽属实邪，而概禁补剂也。若真阴大损，气不归根，而时作时止，昏沉难愈者，必用紫河车丸，方可奏效。其有虚中挟实，微兼痰火不清而病久不愈者，集验龙脑安神丸，最得其宜，随证增减，可为法也。
痴呆证，凡平素无痰而或以郁结，或以不遂，或以思虑，或以疑贰，或以惊恐而渐致痴呆，言辞颠倒，举动不经，或多汗，或善愁，其证则千奇万怪，无所不至，脉必或弦或数，或大或小，变易不常。此其逆气在心，或肝胆二经气有不清而然，但察其形体强壮，饮食不减，别无虚脱等证，则悉宜服蛮煎治之，最稳最妙。然此证有可愈者，有不可愈者，亦在乎胃气元气之强弱，待时而复，非可急也。凡此诸证，若以大惊猝恐，一时偶伤心胆，而致失神昏乱者，此当以速扶正气为主，宜七福饮，或大补元煎主之。
小儿无狂证，惟病癫者常有之。凡小儿之病，有从胎气而得者，有从产后受惊而得者。盖小儿神气尚弱，惊则肝胆夺气，而神不守舍，舍空则正气不能主，而痰邪足以乱之。故治小儿之惊痫，必先审正气，然后察其病邪，酌宜治之。诸法俱载小儿门。
愚按《千金方》论小儿风惊食三痫，陈无择论痫病由于三因之说，虽若切当，然风寒外感自有表证，饮食内伤自有里证，俱未必乱神若此。而癫痫为病，则忽尔昏厥，此其病则专在心经，以及肝胆二脏，又非风寒饮食所能顿病若此者。且风痫之义，本以木邪所属为言，亦非外感之谓。即有外感，或有饮食，亦无非因惊因恐相兼为病耳。若以三因并列之，则有未必然也。

　　　伤寒发狂

伤寒发狂，本阳明实热之病。然复有如狂证者，虽似狂而实非狂，此中虚实相反，最宜详辨，不可忽也。凡实热之狂，本属阳明。盖阳明为多气多血之经，阳邪传入胃腑，热结不解，因而发狂。《内经》阳明脉解篇曰：胃者土也，故闻木音而惊者，土恶木也。其恶火者，热甚则恶火也。其恶人者，以阳明厥则喘而惋，惋则恶人也。其病甚则弃衣而走，登高而歌，或数日不食，或踰垣上屋者，以四肢为诸阳之本，阳盛则四肢实，实则能登高也。其弃衣而走者，以热甚于身也。其妄言骂詈，不避亲疏而歌者，以阳盛为邪也。又曰：阴不胜其阳，则脉流薄疾，并乃狂。又曰：邪入于阳则狂。是皆以阳明热邪上乘心肺，故令神志昏乱若此。此阳狂也。然伤寒病至发狂，是为邪热已极，使非峻逐火邪则不能已。故但察其大便鞕结，或腹满而坚，有可攻之证，则宜以大小承气，或凉膈散、六一顺气汤之类下之可也。如无胀满实坚等证，而惟胃火致然者，则但以白虎汤、抽薪饮之类泄去火邪，其病自愈。
如狂证本非实热发狂，其证亦有轻重。如仲景曰：太阳病不解，热结膀胱，其人如狂，其外不解者，尚未可攻，当先解外；外已解，但少腹急结者，乃可攻之，宜桃仁承气汤。又曰：太阳病六七日，表证仍在，脉微而沉，反不结胷，其人如狂者，以热在下焦，少腹当鞕满，小便自利者，下其血乃愈，抵当汤主之。按此二条以太阳热邪不解，随经入腑，但未至发狂，故曰如狂。此以热搏血分，蓄聚下焦，故宜下也。
近见伤寒家则别有如狂之证，古人所未及言者。盖或由失志而病，其病在心也；或由悲忧而病，其病在肺也；或由失精而病，其病在肾也；或由劳倦思虑而病，其病在肝脾也。此其本病已伤于内，而寒邪复感于外，则病必随邪而起矣。其证如狂，亦所谓虚狂也。而虚狂之证，必外无黄赤之色，刚暴之气，内无胷腹之结，滑实之脉，虽或不时躁扰，而禁之则止，口多妄诞而声息不壮，或眼见虚空，或惊惶不定，察其上则口无焦渴，察其下则便无鞕结，是皆精气受伤，神魂不守之证，此与阳极为狂者，反如冰炭。而时医不能察，但见错乱便谓阳狂，妄行攻泻，必致杀人。凡治此者，须辨阴阳。其有虚而挟邪者，邪在阳分，则宜补中益气汤之类；邪在阴分，则宜补阴益气煎之类。虚而无邪者，在阳分，则宜四君、八珍、十全大补汤大补元煎之类；在阴分，则宜四物、六味、左归饮、一阴煎之类。阴虚挟火者，宜加减一阴煎、二阴煎之类；阳虚挟寒者，宜理中汤、回阳饮、八味汤、右归饮之类等方治之。然大略如此，而变证之异，则有言不能传者。能知意在言表，则知所未言矣。
凡身有微热，或面赤带黄，或烦躁不宁，欲坐卧于泥水中，然脉则微弱无力，此阴证似阳也，名为阴躁。盖以阳虚于下，则气不归原，故浮散于上而发躁如狂，速当温补其下，命门暖则火有所归，而病当自愈。若医不识此，而误用寒凉者，必死。

　　石室秘箓 【 清?陈士铎】 

　　　癫病治法

癫痫之证，亦累岁经年而未愈，乃痰入于心窍之间而不能出，喜食炭者，盖心火为痰所迷，不得发泄，炭乃火之余，与心火气味相投，病人食之，其甘如饴也。方用人参一两，南星、鬼箭、柴胡、白芍各三钱，附子、肉桂各一钱，半夏、菖蒲、丹砂末各二钱，先将前药煎汤二碗，分作二服，将丹砂一半调入药中，与病人服之。彼不肯服，即以炭给之，服了与汝炭吃，彼必欣然服之。索炭，也不妨仍与之炭。第二服亦如前法，则彼不若前之欣然，当令人急灌之。不听不妨打之，以动其怒气，怒则肝木火起以生心，反能去痰矣。
癫痫之病，虽时常食物，肠中有水谷之气，可以养生不死，亦其心之不死也。倘心早死，即无病之人食谷亦亡，况有癫痫之证，吾见其早亡不能待于今日。惟其中心不死，不过痰邪有碍，一时癫痫，其脾胃尤有生气也，故用人参以治心，加附子、菖蒲、肉桂温中以祛邪，加柴胡舒肝平木，加南星、鬼箭、半夏逐痰荡邪，加丹砂定魂镇魄，自然邪气少而正气多也。
别有治癫之方，亦奇妙。方用柴胡、白芥子各五钱，白芍、半夏、牛胆制过南星、茯神、菖蒲各三钱，附子、人参各一钱，水十碗，煎二碗，先与一碗，服之必倦怠，急再灌一碗，必熟睡。有睡至一二日者，切不可惊醒，如死人一般，任其自醒。醒来病如失，即索饮食，说从前之病，不可即与饮食。饿半日，与之米粥，汤内加人参、陈皮各五分，煎粥与之。再用人参三钱，白朮一两，甘草一钱，茯苓、白芥子各五钱，陈皮五分，水煎与之，彼必欣然自服。服后再睡，亦听其自醒，则永不再发，亦奇妙法也。
如人病花癫，妇人忽然癫痫，见男子抱住不肯放，此乃思慕男子不可得，忽然得病，如暴风疾雨，罔识羞耻，见男子则为情人也。此肝木枯槁，内火燔盛，脉必弦出寸口，法当用平肝散郁祛邪之味，用柴胡、当归、麦冬、白芥子各五钱，白芍一两，炒栀子、茯神、元参各三钱，甘草、菖蒲各一钱，水煎服。如不肯服，用人灌之，彼必骂詈不休。久之人倦欲卧，卧后醒来，自家羞耻，紧闭房门者三日，少少与之饮食自愈。一剂后，不必更与之药也。
癫病之生也，多生于脾胃之虚寒；脾胃虚寒，所食水谷不变精而变痰，痰凝胷膈之间，不得化流于心而癫证生矣。苟徒治痰而不补气，未有不速之死者。方用祛癫汤，人参、白芥子各五钱，白朮一两，肉桂、干姜、陈皮各一钱，甘草、菖蒲各五分，半夏三钱，水煎服。此方用人参、白朮专补脾胃，用干姜以祛寒邪，用白芥子、半夏以消顽痰，用甘草、菖蒲以引入心而开窍，自然正气回而邪痰散。一剂神定，再剂神旺，又何癫病之不能愈哉？惟是花癫之证，乃女子思想其人而心邪，然亦因脾胃之寒而邪入也。本方加入白芍一两，柴胡二钱，炒栀子三钱，去肉桂治之，亦最神，一剂而癫止矣。盖柴胡、白芍、炒栀子皆入肝以平木，祛火而散郁，故成此奇功也。

　　　呆病治法

呆病如痴而默默不言，如饥而悠悠如失也，意欲癫而不能，心欲狂而不敢，有时睡数日不醒，有时坐数日不眠，有时将己身衣服密密缝完，有时将他人对象深深藏掩，与人言则无语而神游，背人言则低声而泣诉，与之食则厌薄而不吞，不与食则吞炭而若快。此等证虽有祟凭之，实亦胷腹之中无非痰气，故治呆无奇法，治痰即治呆也。然而痰势最盛，呆气最深，若以寻常二陈汤治之，安得获效？方用逐呆仙丹，人参、白芥子、菟丝子各一两，白朮二两，茯神三两，半夏五钱，附子五分，白薇、丹砂各三钱，研末，先将各药煎汤，调丹砂末与半碗。彼不肯服，以炭给之，欣然服矣。又给之又服半碗，然后听其自便，彼必倦怠欲卧矣。乘其睡熟，将其衣服被褥，尽行火化，单留身上所服之衣，另用新被盖之，切不可惊醒。此一睡有睡至数日者，醒来必觅衣而衣无，觅被而被非故物，彼必大哭。然后又以前药与一剂，必不肯服，即给之炭亦断不肯矣。不妨以鞭责之，动其怒气，用有力之人，将前药执而灌之，彼必大怒，已而又睡去矣。此时断须预备新鲜衣服被褥等项，俟其半日即醒，彼见满房俱是亲人，心中恍然如悟，必又大哭不已。诸人当以好言劝之，彼必说出鬼神之事。亲人说幸某人治疗，已将鬼神尽行祛遣，不必再虑，彼听之欣然，而病亦全愈矣。此方之妙，妙在大补心脾，以茯神为君，使痰在心者尽祛之而出，其余消痰之药，又得附子引之无经不入，将遍身上下之痰，尽行祛入膀胱之中而消化矣。白薇、菟丝子皆是安神妙药，而丹砂镇魂定魄，实多奇功，所以用之而奏效也。
呆病乃郁抑不舒，愤怒而成者有之，羞恚而成者有之。方用人参、柴胡、当归、菖蒲、生枣仁、半夏各一两，白芍四两，甘草、天南星、郁金、神曲各五钱，附子一钱，茯苓三两，水十碗，煎一碗灌之。彼必不肯饮，以双手执其头发，两人拿其左右手，以一人托其下颏，一人将羊角去尖，插入其口，一人以手拿住其头，一人倾药入羊角内灌之。倘或吐出，不妨益妙，以灌完为主。彼必骂詈，少顷，人困欲睡，听其自醒，切勿惊动使醒。自醒来则全愈，惊醒来则半愈矣。此生治之一法也。

　　　狂病治法

痰结在胃中，不能吐出，狂言如见鬼状，时发时止，气塞胷膛，以牛肉五斤、水二斗煎汤饮之，至不可食而止。以鹅翎探吐，必大吐，必吐至如块黄色顽痰而后止。若不吐出，再饮之，必以吐尽而止，前病顿失。后以陈皮、茯苓、甘草、白朮汤徐徐饮之，平复如故。
伤寒发狂，至登高而歌，弃衣而走，见水而入，骂詈呼号，不避亲疏者，去生远矣。仲景以竹叶石膏汤救之，妙矣。盖阳明之火，其势最烈，一发而不可救，非用大剂白虎汤，何能止其燎原之势？而世人畏首畏尾，往往用之而特少其剂，是犹杯水救车薪之焰也。故用石膏，必须至三四两或半斤，一剂煎服，火势始能少退，狂亦可少止也。然石膏性猛，虽善退火，未免损伤胃气，必须与人参兼用为妙。今有一方，用白虎汤之半，而另加药味，方名祛热生胃汤。石膏、元参、麦冬各三两，知母三钱，人参、车前子各五钱，茯苓一两，水煎服。此方石膏、知母以泻胃火，人参以生胃气，元参去浮游之热，麦冬生肺中之阴，茯苓、车前引火下行于膀胱，从小便而出。且火盛者口必渴，口渴必多饮水，吾用此二味以分湿，则水流而火自随水而散矣。方中泻火又不伤气，似胜于白虎汤。一剂而狂定，二剂而口渴减半，三剂而口渴止，火亦息，正不必用四剂也。凡有火热而发狂，或汗如雨下，口渴舌燥，或如芒刺者，以此方投之立效，断不至于死也。
生治者，乃人未死而若死者，用药以生之也。譬如发狂呆病是也。发狂多是热病，登高而歌，弃衣而走，见水而入，骂詈之声，叫喊杀人之语，不绝于口，舌如芒刺，饮水不休，痰色光亮，面如火肿是也。方用石膏半斤，元参一斤，白芥子、半夏各三两，知母、人参、甘草各一两，麦冬五两，竹叶数百片，先用糯米半升煎汤一锅，去其米粒，用汤半锅将前药煎之，取数碗，彼索水时与之饮。随索随与，饮尽必睡。急再用元参一斤，麦冬半斤，煎汤候之。一醒呼水，即以此汤与之，彼必欣然自饮。服完又必大睡，又将滓煎汤候之。醒后再与，彼即不若从前之肯服，亦不必强，听其自然可也。后用熟地、麦冬各三两，元参六两，山茱萸一两，煎二碗与之，一剂必愈，不必再与。此生治之一法也。
凡人发狂而止骂詈人，不口渴，索饮与之水不饮者，乃寒证之狂也。此得之气郁不舒，怒气不能发泄，其人平日必懦弱不振，今一旦而狂病发作，法宜祛痰为主，而佐以补气之药。方用人参、茯神各一两，白朮五钱，半夏、南星、附子各一钱，菖蒲三分，水煎服。此方之妙，全在补气而不十分祛痰。盖寒证发狂，与痫证同治，加入附子以消其寒气，菖蒲引入心经，自然下喉熟睡，病如失也。加柴胡一钱，以舒其肝木之郁气，尤易奏效。
人有终年狂病而不愈者，或拿刀杀人，或见官大骂，亲戚不认，儿女不知，见水则喜，见食则怒，此乃心气之虚，而热邪乘之，痰气侵之也。此等证欲泻火而火在心之中，不可泻也；欲消痰而痰在心之中，不易消也。惟有补脾胃之气，则心自得养，不必祛痰痰自化，不必泻火火自无矣。方名化狂丹，人参、白朮、茯神各一两，附子一分，半夏、菟丝子各三钱，菖蒲、甘草各一钱，水煎服。一剂狂定，再剂病痊。此方妙在补心脾胃之三经，而化其痰，不去泻火。盖泻火则心气愈伤，而痰涎愈盛，狂将何止呼？尤妙用附子一分，引补心消痰之剂，直入心中，则气尤易补而痰尤易消也。
凡人有病发狂，如见鬼状，此乃正气虚而邪气犯之也，似宜正治邪为是。然而邪之所凑，其气必虚，不治其虚，安问其余？此所以急宜固其正气，而少佐以祛痰祛邪之药为妙。如发狂见鬼者，乃虚也。方用人参、白朮各一两，半夏、天南星各三钱，附子一钱，大剂灌之，狂自定矣。
发狂不知人而不见鬼者，乃热也，不可与前汤。此见鬼为虚而非实热，方用人参同入于祛痰祛邪之药内，乃因其反而反治之也。

　　方

芎藭酒 【 《千金方》，下同】 　治风乘虚经五脏六腑为癫狂，诸邪病悉主之。
芎藭　辛夷　天雄　人参　天门冬　柏子仁　磁石　石膏　茵芋　山茱萸　白头翁　桂心　秦艽各三两　松萝　羚羊角　细辛　薯蓣　菖蒲　甘草各二两　云母烧令赤为粉，一两　防风四两
右二十一味(口父)咀，以酒二斗渍七日，初服二合，渐加至五合，日三。

续命风引汤　治中风癫眩不知人，狂言舌肿出。
麻黄　芎藭　石膏　人参　防风各三两　桂心　甘草　独活各二两　防己　附子　当归各一两　杏仁三十枚　陈姜三两
右十三味(口父)咀，以酒三升、水一斗合煎，取四升，分四服，日三夜一。

鸱头丸　治风癫。
葶苈子　鈆丹　虎掌　乌头　(艹舌)蒌根各三分　甘遂　天雄　蜀椒　大戟各二分　铁精　(艹闾)茹各一两　鸱头一枚
右十二味为末，蜜丸如梧子大，酒下二丸，日三服。
又方　治狂邪发无常，披发大叫唤，欲杀人，不避水火。
虎睛　露蜂房　鸱头各一具　枫上寄生五分　石长生十分　茯苓　桂心　防风各三两　独活　甘草　人参　天雄各一两
右十二味(口父)咀，以水一斗二升，煮取三升，分四服，日三夜一。

抱胆丸 【 《准绳》，下同】 　治男妇一切癫痫风狂，或因惊恐怖畏所致；及妇人产后血虚，惊气入心，并室女经脉通行，惊邪蕴结，累效。
水银二两　乳香去油细研　朱砂各一两，细研　黑铅一两半
右将黑铅入铫子内，下水银结成砂子，次下朱砂、滴乳，乘热用柳木槌研匀，丸鸡头大，每服一丸，空心，井华水吞下。病者得睡，切莫惊动，觉来即安，再一丸可除根。

五邪汤　治中风神思昏愦，五邪所侵，或歌或哭，或笑或喜或怒，发则无时。
防风　桂心　白芍药　远志　独活　甘草炙　白朮　人参　秦艽　牡蛎煅　石膏　禹余粮酢淬各二两　雄黄水飞　防风　石菖蒲　茯神　蛇蜕皮炒，各一两
每服四钱，水二盏，煎一盏，去渣温服，不拘时候，日进二服。

九精丸　一名九物牛黄丸。治男子沾鬼魅欲死，所见惊怖欲走，时无休止，邪气不能自绝者。
牛黄土精，一云火精　龙骨水精　荆实人精　元参元武精　赤石脂朱雀精　玉屑细研，白虎精　曾青苍龙精　空青研，天精　雄黄地精，无石者炒研，各一两
右九味，名九精，上通九天，下通九地。为细末，炼蜜和丸如小豆大，每服一丸，日三服，以知为度。

甘遂散 【 《得效方》，下同】 　一名遂心丹。治癫痫及妇女心风血邪。
甘遂一钱
右为末，用猪心取三管血三条，和甘遂多少和之，将心批作二片，入药在内，合之线缚，外用皮纸裹湿，慢火煨熟，或令焦，取药细研，入辰砂末一钱，和匀，分作四丸，每服一丸，将所煨猪心煎汤化下。再服用别猪心亦可。过半日，大便下恶物后，调和胃气。凡此病乍作乍醒者，苏不食，迷痴者，不治。

泻心汤　治心受积热，谵言发狂，踰墙上屋。
大黄　黄芩　黄连各五钱
右剉散，每服四钱，水一盏半煎服。

引神归舍丹　治心气，亦治心风。
生天南星刮去皮取心　朱砂水飞各一两　附子一枚，重七钱已上者，炮去皮脐
右为末，用猪心血，丸梧子大，如不稠黏，用面糊少许，煎忘忧草根汤下，子午之交，各一服。

秘方半夏丸 【 《集验方》】 　治心风狂。张德明传，其内人失心狂数年，服此药而愈，后再作服人参琥珀丸而安。
半夏一两，用生姜汁煎五十沸，取出，切作块，更煎令熟，焙干为细末　麝香一钱，研　水银半钱　生薄荷一大握，和水银研如泥
右件药入薄荷泥内，更研千百下，丸如芥子大，每服十五丸，金银汤临卧下，三日再服。

人参琥珀丸　治癫狂心风。
人参　琥珀研　茯神　茯苓　石菖蒲节密者　远志各半两，温酒浸半日去心　乳香另研　酸枣仁温酒浸半日，去壳，净纸上炒令香熟　朱砂另研水飞，各二钱半
右为细末，炼蜜丸如梧桐子大，每服二十丸，食后温酒送下，日再服。如不能饮，枣汤下。可常服。

宁志丸 【 《得效方》】 　治心风。
好朱砂一两，将熟绢一小片，包裹线扎，不用研　獖猪心一枚，竹刀切开，不犯铁，用纸拭去血，入朱砂包于猪心内，再用线缚合
右再用甜笋壳重裹，麻皮扎定，无灰酒二升，入银器或砂罐内煮，酒尽，去包取出，朱砂另研。将猪心竹刀细切，砂盆内研烂，却入后药末，朱砂、枣肉为丸，留少朱砂为衣，药末须隔日研下，枣肉于煮猪心日绝早煮熟，去皮核取肉四两，入后药：
人参　白茯苓　当归洗去土及芦　石菖蒲　乳香另研　酸枣仁五两许，汤浸去皮，净仁炒令赤，香熟为度，各半两
右为末和丸如梧子大，以留下朱砂为衣，每服五十丸，人参汤下。

蕊珠丸　治癫狂。
大猪心一枚，取血　朱砂一两，为末　青靛花一匙
右先将青靛花、猪心血一处同研，次以朱砂末共丸如梧子大，每服二十丸，茶酒任下，不拘时。

天门冬煎　治风癫。
天门冬十斤，汤浸去心　生地黄肥净者，三十斤
右二味，安木臼内，捣一二千杵，取其汁，再入温汤，更捣，又取其汁，不论几次，直待二药无味方止，以文武火熬成膏子，盛磁器内，每服一匙，温酒化下，不拘时，日进三服。

生铁落饮。
生铁四十斤，入火烧赤，砧上锻之，有花出如兰如蛾、纷纷堕地者，名铁落，用水二斗，煮取一斗，入后药　石膏三两　龙脑研　白茯苓　防风各一两半　元参　秦艽各一两
右为粗散，入铁汁中，煎取五斤，去滓，入竹沥一升和匀，温服二合，无时，日五服。

朱砂丸　镇心神，化痰涎，退潮热，利咽膈，止烦渴。
铁粉　海金砂　天竺黄各一两　脑子半钱　金银箔各二十片　生麝香一钱　人参　轻粉　真犀角各二钱　朱砂五钱
右为末，水丸，朱砂为衣，共丸作六百丸。每一丸至五丸，痰盛潮热，薄荷砂糖生葛自然汁井水下。狂言谵语，涎壅膈上，地龙三两，薄荷及砂糖水研。心神不宁，金银箔薄荷汤化下。

来苏膏瑞竹堂　治远年近日风痫，心病，风狂，中风，涎沫潮闭，牙关不开，及破伤风搐。
皂角一两，肥大不蛀者，去皮弦
右将皂角切碎，用浆水一大碗，春秋浸三四日，冬七日，夏一二日，揉开取净浸透皂角汁入银器，或砂锅内，用文武火熬，用新柳条槐枝搅，熬似膏药取出，摊于夹纸上，阴干收顿，如遇病人，取手掌大一片，用温浆化在盏内，用小竹管盛药水，将病人扶坐定，头微抬起，以药吹入左右鼻孔内。良久，扶起，涎出为验。要欲涎止，将温盐汤令病人服一二口，便止。忌鸡鱼生硬湿面。

洗心散河间　治风壅涎盛，心经积热，口苦唇燥，眼濇多泪，大便秘结，小便赤濇。
白朮一两半　麻黄和节　当归　荆芥穗　芍药　甘草　大黄面裹煨，去面切焙，各六两
右剉散，每服三钱，水一盏半，生姜三片，薄荷叶七片　水煎服。为末，茶清调亦可。

宁志膏 【 《本事方》】 　治癫狂心恙。
人参　酸枣仁各一两　辰砂五钱　乳香二钱半
右为细末，炼蜜和丸如弹子大，每服一丸，薄荷汤送下。予族弟缘兵火失心，制此方与之，服二十粒，愈。亲旧传去，服之皆验。

灵苑辰砂散　洽风痰诸痫，狂言妄走，精神恍惚，思虑迷乱，乍歌乍哭，饮食失常，疾发仆地，吐沫戴目，魂魄不守。
辰砂一两　酸枣仁微炒　乳香各半两
右，量所患人饮酒几何，先令恣饮沉醉，但勿令吐，至静室中，以前药都作一服，温酒调作一盏，调之令顿饮。如饮酒素少人，但以随量取醉。服药讫，便安置床枕，令卧。病浅者半日至一日，病深者三两日，令家人潜伺之，鼻息匀调，但勿唤觉，亦不可惊触使觉，待其自醒，即神魂定矣。万一惊寤，不可复治。吴正肃公少时心病，服此一剂，寐五日方醒，遂瘥。

祛风一醉散　治阳厥气逆，多怒而狂。
朱砂水飞，半两　曼陀罗花二钱半
右为细末，每服二钱，温酒调下。若醉便卧，勿令惊觉为佳。有痰者，先服胜金丸。一方加乳香二钱，依前法服之。

防己地黄汤　治病如狂状，妄言，独语不休，无寒热，其脉浮。
防己一钱　桂枝　防风各三钱　甘草二钱
右四味，以水一杯渍一宿，绞取汁，生地黄二斤口?父咀，蒸之如斗米饭久，以铜器盛其汁，更绞地黄汁和，分再服。

牛黄膏 【 河间，下同】 　治热入血室，发狂不认人者。
牛黄二钱半　朱砂　郁金　牡丹皮各三钱　脑子　甘草各一钱
右为细末，炼蜜丸如皂角子大，新汲水化下。

人参散　治心脏风邪，有如鬼语，闷乱恍惚。
龙齿研，一两　人参　赤茯苓　石菖蒲　鬼箭　犀角屑，各七钱半
右(口父)咀，每服四钱，水一中盏，煎至七分，去滓温服，不拘时。

茯神散　治心脏风邪，见鬼妄语，有所见闻，心悸恍惚。
茯神　远志　黄连　砂仁各半两　石菖蒲　人参　羚羊角屑，各七钱半　赤小豆四十九粒　甘草二钱半，炙
右(口父)咀，每服五钱，水一中盏，煎至七分，去滓温服，不拘时候。

金箔丸　治心脏风邪，恍惚狂言，意志不定。
金箔二百片　腻粉半两
右用新小铛子，中先布金箔，逐重用粉隔之，然后下牛乳一小盏，用文火煎至乳尽，金箔如泥，即于火上焙干，研为末，蒸饼和丸，如小豆大，每服五丸，食后新汲水下。

镇心丸　治心风狂言多惊，迷闷恍惚。
牛黄研　铁粉研　铅霜各七钱半研　朱砂飞　龙脑研　龙胆草　天竺黄研　远志　生干地黄各半两　金箔五十片　人参　茯神去木　犀角屑，各一两
右为细末，入另研药和匀，炼蜜丸如小豆大，每服七丸，煎竹叶汤送下，不拘时。

五苓散仲景　瘦人脐下悸，吐涎沫而癫眩，此水也，以此主之。
泽泻一两一分　桂枝去皮，二分　猪苓去皮　茯苓　白朮各三分
右五味为末，白饮服方寸匕，日三服，多饮暖水，汗出愈。

补心丹华佗　治因惊失心，或因思虑过当，心气不宁，狂言妄语，叫呼奔走。
朱砂　雄黄各一分，并研　白附子一钱，为末
右拌匀，以猪心血丸如梧桐子大，更别以朱砂为衣，每服二丸，临卧用人参菖蒲汤下。常服一粒，能安魂魄，补心气，镇神灵。

控涎丹 【 《良方》，下同】 　治痰迷心窍，狂言谵语，如有所见。
甘遂去心　紫大戟去皮　白芥子微炒，各等分
右为末，姜糊丸，每用姜汤下十丸，食后临卧服。

牛黄泻心汤　治心经邪热，狂言妄语，心神不安。
脑子另研　牛黄另研　朱砂另研，各一钱半　大黄生，一两
右各研为细末，和匀再研，每服三钱，凉生姜蜜水调下。

薯蓣丸 【 《千金方》，下同】 　治头目眩冒，心中烦郁，惊悸狂癫。
薯蓣二十八分　生甘草二十分　鹿角胶　大豆黄卷　桂心各七分　干地黄　神曲　当归　人参各十分　麦门冬　防风　黄芩　芍药　白朮各六分　柴胡　桔梗　茯苓　杏仁　芎藭各五分　白蔹　干姜各三分　大枣一百枚，取膏
右二十二味为末，合白蜜枣膏丸如弹丸，先食服一丸，日三。

雄雌丸　治风癫失性，颠倒欲死。
雄黄　雌黄　真珠各一两　铅二两，熬令成屑　丹砂一分　水银八分
右六味为末，以蜜捣三万杵，丸如胡豆，先食服二丸，日二，稍加，以知为度。
又方　治百二十种风癫痫惊狂，发即吐沫，不识人者，四月五月宜服之。
紫石英　芍药　龙骨一作黄芩　青石脂　白藓皮　麻黄去节　当归　甘草　(艹舌)蒌根　桂心　人参各二两　牡蛎三两　大黄五两
右十三味，治下筛为粗散，分作七颗。每以大枣十枚，水三升，煮取二升半，去滓，下一颗大枣汁中，煎取一升，去滓顿服，相去七日一服，服讫即瘥。

白金丸　治癫狂，因忧郁而得痰涎包络心窍者。
白矾三两　郁金七两
米糊为丸，每服五十丸，水送下。

寿星丸 【 《济生方》】 　治因病惊忧，涎留心胞，精神不守，谵言妄语，不得安卧
生天南星一斤　琥珀别研，一两　朱砂水飞，二两
右为细末和匀，用生姜自然汁打面糊为丸，如菉豆大，每服四十丸，不拘时候，用人参石菖蒲煎汤送下，淡姜汤亦得。若心气狂甚，入铁艳粉一两。

桃核承气汤　太阳病不解，热结膀胱，其人如狂，血自下者愈。其外不解者，尚未可攻，当先解其外。外解已，但少腹结者乃可攻之，宜用此药。
大黄四两　桂枝去皮　甘草炙　芒硝各二两　桃仁去皮尖双仁者，五十个，搥碎
右剉如麻豆大，每服五钱匕，以水二大盏，煎至八分，去滓，下硝煎化，温服，以微利为度，未利再服。

抵当丸　治畜血如狂。
水蛭熬去子，杵碎。水蛭再生，为害尤甚，须剉断，以石灰同炒过，再熬　蝱虫去翅足熬，各五个　桃仁四个，去皮尖　大黄三分，去皮净
右捣筛只为一丸，以水一大白盏，煎至七分，顿服。晬时当下血，不下更作之。或剉如麻豆大，作二服，以水二盏，煎至七分，去滓温服，名抵当汤。

葶苈苦酒汤　治伤寒七八日，内热不解，阳毒发狂。
苦酒一升半，米醋也　生艾汁半升，无生艾，煮熟艾汁，或艾根捣汁　葶苈杵，熬膏，一合
右，煎取七合，作三服。

阳毒升麻汤　治伤寒一二日变成阳毒，或服药吐下之后变成阳毒，腰背痛，烦闷不安，面赤狂言，或走或见鬼，或下利，脉浮大数，面赤斑斑如锦纹，喉咽痛，下脓血。五日可治，七日不可治也。
升麻二分　犀角屑　射干　人参　黄芩　甘草各一分
右剉如麻豆大，以水三升，煎取一升半，去滓，饮一盏，食顷再服。温覆手足出汗，汗出则解，不解重作。

大黄散　治阳毒伤寒未解，热结在内，恍惚如狂者。
川大黄一两，半切　桂心三分　甘草炙微赤　桃仁二十一枚，汤浸去皮尖双仁，麸炒令微黄　木通切　大腹皮切，各一两　川芒硝二两
右件捣为粗末，每服四钱，以水一中盏，煎至六分，去滓，不计时候温服，以通利为度。

栀子仁汤　治阳毒发狂。
栀子仁　大青　知母　赤芍药各一两　升麻　黄芩　石膏　杏仁浸去皮尖，麸炒微黄，各二两　柴胡一两半　甘草半两，炙赤剉
右件捣为粗末，每服抄四钱，以水一中盏，入生姜半分，豉一百粒，煎至六分，去滓，不拘时候温服。

三一承气汤　治伤寒杂证，腹满咽干，烦渴讝妄，狂癫，一切实热。
大黄　芒硝　厚朴　枳实各半两　甘草一两
右剉如麻豆大，水一盏半，生姜三片，煎至七分，内硝煎数沸，去滓服。

黄连解毒汤　治伤寒杂病，狂躁热毒，烦闷干呕口燥，呻吟喘满，阳厥极深，畜热内甚，俗妄传为阴毒者。
黄连　黄蘗　黄芩　大栀子各半两
右剉如麻豆大，每服称半两，水一茶盏，煎至四分，绞去滓，温服。

加减小续命汤 【 《纲目》，下同】 　治中风，或歌或哭或笑语，无所不及。
麻黄三两　人参　白朮土炒　桂枝各二两　当归一两　杏仁去皮尖炒研　芎藭酒洗　白芍酒炒　甘草炙　黄芩酒炒　防己各八钱
右为末，每三钱，水煎服。

一醉膏　治心恙。
无灰酒二碗　香油四两和匀，用杨柳枝二十条，逐条搅一二百下，候香油与酒相入成膏，煎至八分灌之，熟睡则醒，或吐下即安矣。

当归承气汤　治阳厥狂癫。
当归　大黄各一两　甘草半两　芒硝七钱
右剉如麻豆大，每二两，水一大碗，姜五片，枣十枚，煎至一半，去渣热温服。若阳狂奔走，骂詈不知亲疏，此阳有余，阴不足。大黄芒硝去胃中实热，当归补血益阴，甘草缓中；加姜枣者，胃属土，此引入胃中也。经所谓微者逆之，甚者从之，此之谓也。以大利为度，微缓以瓜蒂散，入防风末、藜芦末吐之，其病立安。后用调心散、洗心散、凉膈散、解毒汤等调之。

鹊石散　治伤寒发狂，弃衣奔走，踰墙上屋。
黄连　寒水石各等分
右为细末，每服二钱，浓煎甘草汤，候冷调下

防风黄连汤　治伤寒，心风狂妄者。
黄连　大黄　防风　远志　茯神各半两
右为细末，每服一两，水煎服。

调胃承气汤 【 仲景，下同】 　治伤寒，阳证发狂。
大黄三两，清酒浸去皮　甘草二两，炙　芒硝半斤
右三味(口父)咀，以水三升，煮取一升，去滓，内芒硝，更上火微煮令沸，少少温服。

干姜附子汤　治伤寒，阴证发狂。
干姜一两　附子一枚，生用去皮，破八片
右二味，以水三升，煮取一升，去滓顿服。

二白丸 【 《元戎》】 　治痰涎为病患，以致癫痫狂妄，惊悸等证。
白矾一两　轻粉一字，或半钱，量虚实加减
右用生蒸饼剂裹，蒸熟去皮，可丸，入轻粉，丸如梧桐子大，每服二三十丸，生姜汤下。小儿如黍米大。

碧霞丹 【 《局方》，下同】 　治痰涎壅塞，牙关紧急，目睛上视，癫痫狂妄等证。
石绿半两，水飞九度　附子尖　川乌头尖　蝎梢各二十个
右为末，入石绿合匀，面糊为丸如鸡头实大，每服一丸，薄荷汤化下。更以温酒半合饮之，须臾吐出痰涎，然后随证以他药治之。如口噤者，斡开灌之。

牛黄清心丸　治心气不足，神志不定，惊恐癫狂，语言讝妄，虚烦少睡，甚至弃衣而走，登高而歌，踰垣上屋等证。
羚羊角　麝香　龙脑各一两　人参　神曲炒　蒲黄炒，各二两半　白茯苓　牛黄研　柴胡　桔梗各一两二钱　川芎　杏仁去皮尖及双仁，麸炒黄另研，各一两二钱半　防风　白朮　白芍　麦门冬　黄芩　当归去头，各一两半　阿胶炒　干姜炒　白蔹各七钱半　雄黄水飞，八钱　甘草剉，五两　山药炒，七两　大豆黄卷炒　肉桂去皮，各一两七钱半　金箔一千四百片　大枣一百个，蒸黑，去皮核研膏　犀角未二两
右除枣、杏仁、金箔外，牛黄、龙脑、麝香、雄黄四味研为细末，入余药和匀，炼蜜入枣膏为丸，每两作十丸，金箔为衣，每服一丸，食后温水化下。

宁志化痰汤陈白埜方　治癫狂，心虚痰盛之证。
胆星　半夏制　陈皮　茯苓　天麻　人参　黄连姜汁炒　酸枣仁　石菖蒲各一钱
右剉一剂，生姜五片，水煎服；再服清心养血汤。

清心养血汤　治心虚癫狂。
人参　白朮　茯神　远志　枣仁炒　川芎　生地黄各一钱　当归一钱五分　甘草五分
右剉一剂，加龙眼五个，水二盏，煎八分，空心服。

河车丸 【 《医鉴》，下同】 　治久患心风癫，气血两虚之证。
紫河车不拘几个，焙极干
右为末，炼蜜为丸梧子大，每七十丸，空心酒下。

开迷散　治妇人癫疾，歌唱无时，踰垣上屋，乃营血逆于心胞所致。
当归　白朮炒　白芍药　苏木　红花各一钱　柴胡　白茯苓各八分　甘草炙，七钱　桃仁　远志　生地黄各一钱五分
右剉，生姜煎服；或用此方炼蜜为丸，辰砂为衣。

防风通圣散　治一切癫狂，风疾暴发之证。
防风　川芎　当归　白芍药　大黄　芒硝　连翘　麻黄不去节　薄荷各四分　石膏　桔梗　黄芩各八分　滑石二钱四分　白朮　山栀仁　荆芥各二分　甘草炙，一钱
右(口父)咀，生姜三片，水二盏，煎一盏，温服。

祛风至宝丹　治癫痫。
防风　薄荷叶　荆芥穗　羌活　独活　连翘　黄芩　黄蘗　黄连　栀子仁　全蝎　天麻　细辛　枳实　桔梗　大黄　芒硝　生地黄　石膏　甘草各一两　盐梅肉五十个　赤芍　干葛　细茶各一两半　麻黄三钱，临证酌用
右药俱用温水洗，火焙干为末，炼蜜为丸弹子大，朱砂为衣，每服二丸，无时细嚼，并临时茶酒任下。如血虚，加芎、归各一两。气虚，加人参、白朮各一两。

郁金丸 【 《良方》】 　治失心及心恙风。
郁金七两　白矾三两
右为细末，薄糊为丸如梧桐子大，每服六十丸，汤水任下，不拘时服。有患癫狂数年者，服之皆愈。至人授此，初服心胷间有物脱去，神气洒然，再服而苏。此经忧戚，痰络于心窍所致也。

黄石散杨氏家藏　治心风发狂。
狗肝一具，批开　黄丹　硝石各二钱半
右二味，研匀掺在肝内，用麻缚定，水一升，煮熟细嚼，以本汁送下。

清心汤　治心受热邪，狂言叫骂，动履失常。
黄连　黄芩　薄荷　连翘　栀子仁　甘草　大黄　芒硝各等分
右，水盏半，竹叶十个，煎八分，温服。

抱胆丸　治男女一切癫狂风痫，及妇人产后惊风入心，室女经行惊气蕴结，顿服此药屡效
朱砂二两　黑铅两半　乳香细研　水银各一两
右将铅入铫内，下水银结成砂子，下乳香，乘热用柳木槌擂匀，丸如鸡头子大，每服一丸，空心，井华水下。得睡切莫惊动，觉来则安。再进一丸除根。

五胆丸　治癫狂风痫妄走。
羊胆　猪胆　狗胆　鸡胆　鲤鱼胆各一枚，倾汁作一处　蛇黄五两煅红，食胆汁尽为度
右为末，另以胆汁和丸菉豆大，朱砂为衣，每服十五丸，食后以磨刀汁吞下；或用末，以磨刀水调服。

夺命丹　治癫痫痰盛。
青蒙石每两用火硝一两和，同炼如金色
研末，每服一钱，薄荷自然汁加蜜调下，良久，其药自裹痰下坠。甚者三服愈。

牛黄丸　治癫狂、风癫、心风，邪气惊心，神不守舍，时发无常，仆地吐涎，不自知觉。
牛黄　珍珠　麝香　水银各五分　朱砂　龙齿各另研　犀角　琥珀各二钱　人参　茯苓　天门冬　麦门冬去心，各四钱　防风　黄芩　知母　龙胆草　石菖蒲　全蝎　芍药　甘草各半两　露蜂房三钱　金银箔各七十片
右除另研药外，余为细末，共和匀，入炼蜜和捣千杵，丸桐子大，每服十五丸，食后临夜，新竹叶汤下。

乌巴丸　治癫狂热结，乱叫不止。
乌梅五个　巴豆五粒，去油成粉
二味同研，粥丸如黍米大，朱砂为衣，大人三五丸，临卧白汤送。谅下三四行，白粥止之。

正心汤　治七情五志久逆，心风妄言妄笑，不知所苦。
人参　茯神　当归酒洗　生地黄酒洗，各一钱　羚羊角镑　甘草炙　枣仁炒研　远志各八分
右(口父)咀，水二盏，莲子七枚，煎七分，去渣，入羚羊角末、麝香一分和匀，食后临卧服。

清心丸　治心受邪气，精神恍惚，狂言呼叫，睡卧不安。
人参　生地黄酒洗　郁金　天麻各一钱　朱砂　牛胆南星各二钱
右为末，蒸饼丸黍米大，朱砂为衣，每服三十丸，人参汤下。

金银定志汤　治心风失志，妄行妄语。
当归酒浸　人参　益智各一钱　甘草　茯神　石菖蒲各七分　五味子十五粒　琥珀另研　羚羊角镑，各五分
右以琥珀、羚羊角另放，余水二盏，金银各一两，同煎至八分，去滓，入珀、角二末，调匀服。

琥珀茯苓膏　治精神失守，渐成心风。
人参一两　陈皮半两　当归二两，酒浸剉，三味熬稀膏一碗　白茯苓二两，为末　琥珀半两，另为末
右将人参膏，加琥珀、茯苓末调匀。如稠甚，加蜜汁调之得所。每服二三匙，嚼咽下，不时，临卧服亦妙。

归神丹 【 《百一选方》】 　治一切惊忧，思虑多忘，心气不足，癫痫狂乱。
獖猪心二个，切，入大朱砂二两　灯心三两，在内，麻扎石器煮一复时
取砂为末，以茯神末二两，酒打薄糊丸桐子大，每服九丸、至十五丸、至二十五丸，麦门冬汤下，甚者乳香人参汤下。

大补元煎 【 《景岳全书》，下同】 　治气血大坏，精神失守，癫狂等证。
人参少则一二钱，多则一二两　山茱萸一钱　山药炒　杜仲各二钱　当归　枸杞各二三钱　熟地少则二三钱，多则二三两　炙甘草一二钱
水二钟，煎七分，食远温服。

大和中饮　治饮食留滞积聚，癫狂等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七八分，食远温服。

七福饮　凡癫狂气血亏损者，此能兼治之，足称王道之最。
人参　熟地各随宜　当归二三钱　杏仁二钱　白朮炒，一钱半　炙甘草一钱　远志三五分，制
水二钟，煎七分，食远温服。或加生姜三五片。

二阴煎　治心经有热，惊狂失志，多言多笑等证，宜此主之。
生地　麦冬各二三钱　枣仁炒，二钱　白茯苓　元参　木通各一钱半　黄连一二钱　甘草一钱
水二钟，灯草二十根，竹叶亦可，煎七分，食远服。

六安煎　治痰滞气逆，癫狂等证。
陈皮一钱半　半夏二三钱　茯苓二钱　甘草　杏仁去皮尖，各一钱　白芥子五七分，老弱不用
水一钟半，加生姜三五片，煎七分，食远服。

排气饮　治气逆癫狂等证。
陈皮　藿香　枳壳各一钱五分　厚朴一钱　木香七分或一钱　香附　泽泻　乌药各二钱
水一钟半，煎七分，热服。

抽薪饮　治诸凡癫狂，火炽盛而不宜补者。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服。内热甚者，冷服更佳。

清膈煎　治痰因火动，气壅喘满，内热烦渴，癫狂等证。
陈皮钱半　贝母二三钱，微敲破　胆星一二钱　海石二钱　白芥子五七分　木通二钱
水一钟半，煎七分，温服。

服蛮煎　此方性味极轻极清，善入心肝二脏，行滞气，开郁结，通神明，养正除邪，大有奇妙。
生地　麦门冬　芍药　石菖蒲　石斛　丹皮　茯神各二钱　陈皮一钱　木通　知母各一钱半
水一钟半，煎七分，食远服。

玉泉散　一名一六甘露散。治阳明内热，癫狂等证。
生石膏六两　粉甘草一两
右为极细末，每服一二三钱，新汲水、或热汤、或参汤调下。此方加朱砂三钱亦妙。

古今图书集成医部全录卷二百九十七

　癫狂门

　　　单方

凡狂癫，谬乱不识人：伏龙肝末，水服方寸匕，每日三服。 【 《千金方》】 

失心风疾：水银一两，藕节八个，研成砂子，丸如芡子大，每服二丸，磨刀水下，一二服。 【 经验方】 

病笑不休：沧盐煅赤研，入河水煎沸啜之，探吐热痰数升，即愈。 【 《儒门事亲》】 

卒发癫狂：葶苈一升，捣三千杵，取白犬血和丸麻子大，酒服一丸，三服取瘥。 【 《肘后方》】 

风癫发作则吐，耳如蝉鸣，引胁牵痛：天门冬去心皮，暴捣为末，酒服方寸匕，日三服，久服良。 【 《外台秘要》】 

癫痫风疾：九节菖蒲，不闻鸡犬声者，去毛，木臼捣末，以黑獖猪心一个批开，砂罐煮汤，调服三钱，每日三服。 【 《正传》】 

风癫百病：麻子四升，水一升，猛火煮令芽生，去渣煎取二升，空心服之。或发或不发，或多言语，勿怪之，但令人摩手足，须臾即定。凡进三剂无不愈。 【 《千金方》】 

风痰癫疾：茶芽、栀子各一两，煎浓汁一碗服，良久即吐。 【 《摘元方》】 

风癫：用地黄三十斤，天门冬十斤，二味捣取汁，作煎，服之瘥。 【 《千金方》，下同】 
又方：莨菪子三升捣筛，酒一斗，渍半日绞去滓，汤中煎，令可丸。先食服如小豆二丸，加至如梧子二丸，以知为度。额上手中从文理中赤起，是知也。无此候更服。病日发者三日愈，间日发者十日愈，五日发者二十日愈，半岁发者一月愈。

狂邪风癫，不避水火：苦参五斤，蜜和丸如酸枣大，每服十丸，薄荷汤化下。 【 《纲目》】 
又方：令患人着地仰卧，以冷水终日淋其面，良。

癫痫瘈瘲：飞鸱头二枚、铅丹一斤为末，蜜丸梧子大，先食服三丸，日三；剧者夜一，稍加之。 【 《千金方》】 

风狂歌笑，行走不休：用豭猪肉一斤，煮熟切脍，和酱食，或羹粥炒任服之。 【 《心镜》】 

风疾恍惚，心烦腹痛，或时闷绝复苏：以青羚羊角屑微炒为末，无时温酒服一钱。 【 《圣惠方》】 

凡狂发欲走，或自高贵称神，或悲泣呻吟，此为邪祟。以蚕纸烧灰，酒水任下方寸匕。亦可治风癫。 【 《肘后方》】 

久癫失志，气血虚弱者：用河车治净，烂煮食之。 【 经验方】 

伤寒发狂，踰垣上屋：寒水石二钱、黄连一钱为末，煎甘草冷服，名鹊石散。 【 《本事方》】 

风热心躁，口干狂言，浑身壮热：寒水石半斤，烧半日，净地坑内，盆合四面，湿土壅起，经宿取出，入甘草末、天竺黄各二两，龙脑二分，糯米糕丸弹子大，蜜水磨下。 【 《集验方》】 

伤寒发狂，惊怖恍惚：用撒法郎二分，水一盏，浸一夕服之。天方国人所传。 【 《医林集要》】 

癫狂邪疾：防葵研末，温酒服一刀圭，至二三服，身瞤及小不仁为效。 【 《肘后方》】 

卒发狂癫：烧自经死绳末，水服三指撮，陈蒲煮汁服亦佳。 【 藏器】 

伤寒发狂，烦躁热极：吞生鸡子一枚，效。 【 《食鉴》】 

伤寒时气温病六七日，热气发狂，见鬼欲走：取白狗从背破取血，乘热摊胷上，冷乃去之。此治垂死者亦活。无白犬，但纯色者亦可。 【 《肘后方》】 

热病发狂，奔走似癫，如见鬼神，久不得汗，及不知人事者：以人中黄入大罐内，以泥固济煅半日，去火毒研末，新汲水服三钱，未退再服。 【 《斗门方》】 

大热狂渴：干陈人屎为末，于阴地净黄土中作五六寸小坑，将末三两匙，于坑中以新汲水调匀，良久澄清，细细与饮即解，世俗谓之地清。 【 寇宗奭《衍义》】 

人魄：镇心安神魄，定惊怖癫狂，磨水服之。 【 时珍】 

胞衣水：主治狂言妄语，头上无故发竖，虚痞等证，天行热病，饮之立效。 【 藏器】 

乌头、附子尖为末，茶服半钱，吐风痰癫痫。 【 时珍】 

狐肉羹：洽惊痫恍惚，语言错谬，歌笑无度，及五脏积冷，蛊毒寒热诸病。用狐肉一片，及五脏治净，入豉汁煮熟，入五味作羹，或作粥食。京中以羊骨汁鲫鱼代豉汁，亦妙。 【 《心镜》】 

银屑：主治热狂惊悸发痫，水磨服之，功胜紫雪。 【 《开宝》】 

吐癫狂方：此方可代瓜蒂三圣散之属。凡邪实上焦，或痰或食，或气逆不通等证，皆可以此吐之。用萝卜子捣碎，以温汤和搅，取淡汤徐徐饮之，少顷即当吐出。即有吐不尽者，亦必从下行矣。
又法：萝卜子为末，温水调服一匙，良久吐涎沫愈。
又法：用盐少许，于热锅中炒红色，乃入以水，煮至将滚未滚之际，搅匀，试其滋味稍淡，乃可饮之。每用半碗，渐次增饮，自然发吐，以去病为度而止。

癫风：用鲤鱼一尾，制净切成块，以明矾四两为末，腌二日，煎吃，其疾必愈。
又方：以铁浆服之。

癫狂大叫奔走：用虾蟆一只，去腹中物，洗净，将肠胃复入腹中，入罐固济煅红，土掩定，隔夜取出，入麝香一分，同研极细，每服一钱新汲水下。

暴狂：以朱砂末酒调服方寸匕，日三次。

　　针灸

《素问》曰：病在诸阳脉，且寒且热，诸分且寒且热，名曰狂。刺之虚脉，视分尽热，病已止。
病初发，岁一发不治，月一发不治。月四五发，名曰癫病。刺诸分诸脉，其无寒者，以针调之，病止。[病止：原作「病已止」，据《素问?长刺节论》改。]
肝热病者，小便先黄，腹痛多卧，身热，热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴少阳。其逆则头痛员员，脉引冲头也。
《灵枢》曰：足阳明之别，名曰丰隆，去踝八寸，别走太阴；其别者循胫骨外廉，上络头项，合诸经之气，下络喉嗌。其病气逆则喉痹卒瘖；实则狂癫；虚则足不收，胫枯，取之所别也。
癫疾始生，先不乐，头重痛，视举目赤甚作极，已而烦心，候之于颜，取手太阳阳明太阴，血变而止。
癫疾始作而引口啼呼喘悸者，候之手阳明太阳，左强者攻其右，右强者攻其左，血变而止。
癫疾始作，先反僵，因而脊痛，候之足太阳阳明太阴、手太阳，血变而止。
治癫疾者，常与之居，察其所当取之处，病至视之[之：原作「其」，据《灵枢?癫狂》改。]，有过者泻之，置其血于瓠壶之中，至其发时，血独动矣；不动，灸穷骨二十壮。穷骨者，骶骨也。
筋癫疾者，身倦挛急，大刺项大经之大杼脉。呕多沃沫，气下泄，不治。
脉癫疾者，暴仆，四肢之脉皆胀而纵，脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄，不治。
狂始生，先自悲也，喜忘苦怒善恐者，得之忧饥，治之取手太阴阳明，血变而止；及取足太阴阳明。
狂始发，少卧不饥，自高贤也，自辩志也，自尊贵也，善骂詈，日夜不休。治之取手阳明太阳太阴，舌下少阴。视之盛者，皆取之。不盛，释之也。
狂言，惊，善笑，好歌乐，妄行不休者，得之大恐，治之取手阳明太阳太阴。
狂，目妄见，耳妄闻，善呼者，少气之所生也，治之取手太阳太阴阳明、足太阴、头两顑。
狂者多食，善见鬼神，善笑而不发于外者，得之有所大喜，治之取足太阴太阳阳明，后取手太阴太阳阳明。
狂而新发，未应如此者，先取曲泉左右动脉，及盛者见血，有顷已。不已，以法取之。灸骨骶二十壮。
热病数惊，瘈瘲而狂，取之脉，以第四针，急泻有余者。
癫疾毛发去，索血于心，不得索之水。水者肾也。
大热遍身，狂而妄见妄闻妄言，视足阳明及大络取之，虚者补之，血而实者泻之。因其偃卧，居其头前，以两手四指，挟按颈动脉，久持之，卷而切之，下至缺盆中，而复止如前，热去乃止。此所谓推而散之者也。
《甲乙经》曰：癫疾呕沫，神庭及兑端、承浆主之；其不呕沫，本神及百会、后顶、玉枕、天冲、大杼、曲骨、尺泽、阳溪、外丘、当上脘旁五分、通谷、金门、承筋、合阳主之。合阳在委中下二寸。
癫疾，上星主之，先取譩嘻，后取天牖、风池。
癫疾呕沫，暂起僵仆，恶见风寒，面赤肿，顖会主之。
癫疾，狂走瘈瘲，摇头，口喎戾，颈强，强间主之。
癫疾，瘈瘲狂走，颈项痛，后顶主之。后顶在项后一寸五分。
癫疾，骨酸眩狂，瘈瘲，口噤 【 《千金》作喉噤】 羊鸣，刺脑户。
癫疾，僵仆目妄见，恍惚不乐，狂走瘈瘲，络却主之。
癫疾大瘦，脑空主之。
癫疾，僵仆狂疟，完骨及风池主之。
癫疾互引，天柱主之。
癫疾，怒欲杀人 【 《千金》又云瘈瘲身热狂走，谵语见鬼，】 身柱主之。
狂走癫疾，脊急强，目转上插，筋俞主之。
癫疾发如狂走者，面皮厚敦敦不治，虚则头重，洞泄淋癃，大小便难，腰尻重，难起居，长强主之。
癫疾，憎风时振寒，不得言，得寒益甚，身热狂走，欲自杀，目反妄见，瘈瘲，泣出，死不知人，肺俞主之。
癫疾，憎风时振寒，不得言，得寒益甚，身热狂走，欲自杀，目反妄见，瘈瘲，泣出，死不知人，肺俞主之。
癫疾互引，水沟及龂交主之。
癫疾狂，瘈瘲眩仆，癫疾瘖不能言，羊鸣沫出，听宫主之。
癫疾互引，口喎喘悸者，大迎主之；及取阳明太阴，候手足变血而止。
狂癫疾吐舌，太乙及滑肉门主之。
癫疾多言，耳鸣口僻，颊肿，实则聋龋，喉痹不能言，齿痛鼻鼽衄，虚则痹，膈俞、偏历主之。
癫疾，吐舌鼓颔，狂言见鬼，温溜主之，在腕后五寸。
目不明，腕急身热，惊狂躄痿痹瘈瘲，曲池主之。
癫疾吐舌，曲池主之。
热病汗不出，狂互引，颈嗌外肿，肩臂酸重，胁腋急病不举，痂疥，项不可顾，支沟主之。
癫疾，吐血沫出，羊鸣，戾颈，天井主之，在肘后。
热病汗不出，狂互引癫疾，前谷主之。
狂互癫疾数发，后溪主之。
狂癫疾，阳谷及筑宾、通谷主之。
癫疾狂多，善食善笑，不发于外，烦心，渴，商丘主之。
癫疾，短气呕血，胷背痛，行间主之。
痿厥，癫疾，洞泄，然谷主之。
狂癫，阴谷主之。
癫疾，发寒热，欠，烦满悲泣出，解溪[解溪：原作「解谷」，据《甲乙》卷十一阳厥大惊发狂痫改。]主之。
癫疾互引，僵仆，申脉主之。先取阴蹻，后取京骨、头上五行；目反上视，若赤痛从内眦始，复下半寸各三痏，左取右，右取左。
寒厥癫疾，噤吤、瘈瘲、惊狂，阳交主之。
癫疾，狂妄行，振寒，京骨主之。
身痛狂善行，癫疾，束骨主之，补诸阳。
癫疾，僵仆转筋，仆参主之。
癫疾，目(目巟)(目巟)，鼽衄，昆仑主之。
癫狂疾体痛，飞扬主之。
癫疾反折，委中主之。
短气，心痹，悲怒，逆气，怒狂易，鱼际主之。
狂易多言不休，及狂走欲自杀，及目妄见，刺风府。
身热狂走，讝语见鬼，瘈瘲，身柱主之。
狂妄言怒，恶火，善骂詈，巨阙主之。
狂歌妄言怒，恶人与火，骂詈，三里主之。
狂易，鱼际、合谷、腕骨、支正、少海、昆仑主之。
狂言，太渊主之。
狂言笑见鬼，取之阳溪，及手足阳明太阴。
狂疾，掖门主之；又侠溪、丘墟、光明主之。
狂互引，头痛耳鸣目痹，中渚主之。
狂仆，温溜主之。
狂妄走，善欠，巨虚上廉主之。
狂易见鬼与火，解溪主之。
《千金方》曰：解溪、阳蹻主癫疾。
脑户、听会、风府、听宫、翳风，主骨酸眩狂，瘈瘲口噤，喉鸣沫出，瘖不能言。
臑会、申脉，主癫疾凑气。
五处、身柱、委中、委阳、昆仑，主脊强反折，瘈瘲，癫疾，头痛。
尺泽、然谷，主癫疾，手臂不得上头。
曲池、少泽，主瘈瘲癫疾。
飞扬、太乙、滑肉门，主癫疾狂，吐舌。
温留、仆参，主癫疾，吐舌，鼓颔，狂言，见鬼。
筋缩、曲骨、阴谷、行间，主惊痫，狂走，癫疾。
完骨，主癫疾僵仆，狂疟。
天井、小海，主癫疾，羊痫吐舌，羊鸣，戾颈。
天冲，主头痛，癫疾互引，数惊悸。
风池、听会、复溜，主寒热，癫仆。
脑空、束骨，主癫疾大瘦，头痛。
风府、昆仑、束骨，主癫疾，大瘦头痛。
攒竹、小海、后顶、强间，主痫发瘈瘲，狂走不得卧，心中烦。
大人癫，小儿惊痫，灸背第二椎及下穷骨两处，以绳度中折绳端一处，是脊骨上也。凡三处毕，复断绳作三折，令各等而参合如?字，以一角注中央，灸下二角，侠脊两端便灸之。凡五处也。故画图法，以丹注所灸五处，各百壮。削竹皮为度，胜绳也。
卒癫，灸阴茎上宛宛中三壮，得小便通即瘥。 【 《千金翼》云当尿孔上是穴。】 
又　灸阴茎头三壮。
又　灸足大趾上聚毛中七壮。
又　灸囊下缝二七壮。
又　灸两乳头三壮。
又　灸督脉三十壮，三报。穴在直鼻中上入发际。
又　灸天窻、百会，各渐灸三百壮，炷惟小作。
又　灸耳上发际各五十壮。
仓公法：狂痫不识人，癫病眩乱，灸百会九壮。
狂走掣瘲，灸玉枕上三寸；一法，顶后一寸，灸百壮。
狂走癫疾，灸顶后二寸十二壮。
狂邪鬼语，灸天窻九壮。
狂走癫疾，灸大幽百壮。
狂言恍惚，灸天枢百壮。
狂走癫痫，灸季肋端三十壮。
狂痫哭泣，灸手逆注三十壮。穴在左右手腕后六寸。
狂走惊痫，灸河口五十壮。穴在腕后陷中动脉是。
狂癫风痫，吐舌，灸胃脘百壮，不针。
狂邪发无常，披发大呼，欲杀人，不避水火，及狂言妄语，灸间使三十壮。穴在腕后五寸臂上两骨间。
狂走喜怒悲泣，灸臣觉 【 亦作巨搅。】 随年壮。穴在背上甲内侧，反手所不及者，骨芒穴一捻之痛者是也。 【 骨芒疑膏肓。】 
狂邪鬼语，灸伏兔百壮。 【 前作天窻九壮】 
悲泣鬼语，灸天府五十壮。
悲泣邪语，鬼忙歌哭，灸慈门五十壮。
狂邪惊痫病，灸承命三十壮。穴在内踝后上行三寸动脉上。 【 亦灸惊狂走。】 
狂癫风惊，厥逆心烦，灸巨阳五十壮。
狂癫鬼语，灸足太阳四十壮。
狂走，惊恍惚，灸足阳明三十壮。
狂癫痫易疾，灸足少阳，随年壮。
狂走，癫厥如死人，灸足大趾三毛中九壮。 【 《千金翼》云灸大敦。】 
狂走易骂，灸八会随年壮。穴在阳明下五分。
狂癫惊走风，恍惚嗔喜，骂笑歌哭鬼语，悉灸脑户、风池、手阳明太阳太阴、足阳明阳蹻少阳太阴、阴蹻足跟，皆随年壮。狂风骂詈挝斫人，名为热阳风，灸两吻边燕口处赤白际各一壮。
又　灸阴囊缝三十壮。令人立，以笔正注当下已卧卵核上灸之，勿令近前中卵核，恐害阳气也。
狂走刺人，或欲自死，骂詈不息，称神鬼语，灸口吻头赤白际一壮。
又　灸两肘内屈中五壮。
又　灸背胛中间三壮，报灸之。仓公法神效。
卒狂言鬼语，以甑带急合缚两手大指，便灸左右胁下对屈肋头两处，火俱起，各七壮。须臾鬼自道姓名，乞去，徐徐问之，乃解其手焉。
风府、肺腧，主狂走，欲自杀。
络却、听会、身柱，主狂走瘈瘲。
天柱、临泣，主狂易多言不休，目上反。
支正、鱼际、合谷、少海、曲池、腕骨，主狂言惊恐。
温留、掖门、京骨，主狂仆。
神门、阳谷，主笑若狂。
阳溪、阳谷，主吐舌，戾颈，妄言。
巨阙、筑宾，主狂易，妄言怒骂。
冲阳、丰隆，主狂妄行，登高而歌，弃衣而走。
下廉、丘墟，主狂言非常。
劳宫、大陵，主风热善怒，心中悲喜，思慕欷歔，喜笑不止。
风府、昆仑、束骨，主狂易多言不休。
《丹溪心法》曰：卒狂言鬼语，针大拇指甲下，即止。
《医学纲目》曰：秦承祖灸鬼法，狐魅神邪癫狂诸病，并小儿惊痫：两手大拇指，用软绳急缚之，灸三壮艾炷着四处，半在甲，半在肉上，四处尽烧，一处不着，其疾不愈，神效难量。此法累用累效。
狂发怒，欲杀人，见鬼，灸明堂、身柱、后溪。身柱在三椎节下间。
呆痴，刺神门一穴，沿皮向前三分，先补后泻。又后溪，补生泻成。
又法：太钟。
失志，呆痴，取神门、中冲、鬼服、鸠尾、百会。
心闷不已，取支沟。
伤寒发热，不识尊卑，取曲池、绝骨、百劳、涌泉。
《本草纲目》曰：癫痫诸风，熟艾于阴囊下，谷道正门当中间，随年岁灸之。

　　导引

《保生秘要》曰：风病导引法，先念背而通至四肢，又从四肢转骨轮处，想火烧之，风气结处折开环转推散。
癫狂导引法：先将手把他手尺部拿住，又将手把他手中指之脉通心者，以指甲掐之，后又把他心头推开痰出，至神定时，教他念脐守之，久久复心头推开，分两边下谷道去。

　　医案

《千金方》曰：唐相国寺僧允惠患癫疾失心，经半年，遍服名医药不效。僧俗兄潘氏家富，召孙思邈疗之。孙曰：今夜睡着，明后日便愈也。潘曰：但告投药，报恩不忘。孙曰：有咸物但与师吃，待渴却来道。夜分僧果渴。孙至，遂求温酒一角，调药一服与之。有顷，再索酒，与之半角。其僧遂睡两昼夜乃觉，人事如故。潘谢孙，问其治法。孙曰：众人能安神矣，而不能使神昏得睡，此乃灵苑方中朱砂酸枣仁乳香散也，人不能用耳。又正肃吴公少时，心病，服前方一剂，五日方寤，遂瘥。

《儒门事亲》曰：一叟年六十，值徭役烦扰，而暴发狂，口鼻觉如虫行，两手爬搔，数年不已。戴人诊其两手脉皆洪大如絙绳，断之曰：口为飞门，胃为贲门。曰口者，胃之上源也。鼻者足阳明经起于鼻交頞之中，旁约太阳，下循鼻柱，交人中，环唇下交承浆，故其病如是。夫徭役烦扰，便属火化，火乘阳明经，故发狂。故经言阳明之病，登高而歌，弃衣而走，骂詈不避亲疏。又况肝主谋，胆主决，徭役迫遽而财不能支，则肝屡谋而胆屡不能决，屈无所伸，怒无所泄，心火磅礡，遂乘阳明经。然胃本属土而肝属木，胆属相火，火随木气而入胃，故暴发狂。乃命置燠室中，涌而汗出，如此三次。《内经》曰：木郁则达之，火郁则发之。良谓此也。又以调胃承气汤半斤，用水五升煎半沸，分作三服，大下二十行，血水与瘀血相杂而下数升，取之乃康。以通圣散调其后。

项关令之妻，病饥不欲食，常好叫呼怒骂，欲杀左右，恶言不辍。众医皆处药，几半载，尚尔。戴人曰：此难以药治。乃使二娼各涂丹粉，作伶人状，其妇人大笑。次日又作角抵，又大笑。常以两个能食之妇，夸其食美，病妇索其食而一尝之。数日怒减食增，不药而瘥。后得一子。夫医贵有才，无才何足应变无穷？

一男子落马发狂，起则目瞪狂言，不识亲疏，弃衣而走，骂詈涌出，气力加倍，三五人不能执缚，烧符作醮，问鬼跳巫，殊不知顾。丹砂、牛黄、犀、珠、脑、麝备尝，赀财散去，室中萧然，不远二百里而求戴人一往。戴人以车轮埋之地中，约高二丈许，上安之中等车轮，其辋上罄一穴，如作盆之状，缚狂病人于其上，使之伏卧，以软裀衬之。又令一人于下坐机一枚，以棒搅之，转千百遭，病人吐出青黄涎沫一二斗许，绕车轮数匝。病人曰：我不能任，可解我下。从其言而解之。索凉水，与之冰水，饮数升，狂方罢矣。

一狂人阴不胜其阳，则脉流薄厥，阳并乃狂。《难经》曰：重阳者狂，重阴者癫。阳为腑，阴为脏。非阳热而阴寒也，热并于阳则狂，狂则生寒；并于阴则癫，癫则死。《内经》曰：足阳明实则狂，故登高而歌，弃衣而走，无所不为，是热之极也。以调胃承气大作汤下数十行，三五日复上涌一二升，三五日又复下之。凡五六十日，下百余行，吐亦七八度。如吐时暖室置火，以助其热而汗少解，数汗方平。

《丹溪心法》曰：外弟岁一日醉饱后，乱言妄语，妄见，询之系伊亡兄附体，言生前事甚的。乃叔在边叱之曰：非邪，食腥与酒太过，痰所为耳。灌盐汤一大碗，吐痰一二升，汗因大作，困睡一宵而安。

金氏妇壮年，暑月赴筵，妇乃姑询其坐次失序，遂赧然自愧，因成此病，言语失伦，其中又多间一句，曰奴奴不是，脉皆数而弦。余曰：此非邪，乃病也。但与补脾清热导痰，数日当自安。其家不信，邀数巫者喷水而呪之，旬余而死。或问曰：病非邪而邪治之，何遽至于死？余曰：暑月赴宴，外境蒸热。辛辣适口，内境郁热。而况旧有积痰，加之愧闷，其痰与热，何可胜言！今乃惊以法尺，是惊其神而血不宁也；喷以法水，是实其体密其肤，使汗不得泄也。汗不泄则蒸热内燔，血不得宁则阴消而阳不能独立也，不死何俟！或曰：《外台秘要》有禁呪一科，庸可废乎？予曰：移精变气，乃小术耳，可治小病。若内有虚邪，外有实邪，当用正大之法，自有成式，昭然可考。然符水惟膈上热痰，一呷凉水，胃热得之，岂不清快？亦可取安。若内伤而虚，与冬受严寒，符水下咽，必冰胃而致害。彼郁热在里，热邪在表，须以汗解，卒得清冷，肤腠固密，热何由解？必致内攻阴阳离散，血气乖争，去死为近。

《卫生宝鉴》曰：甲寅岁四月，予随斡耳朵行至界河里住，丑厮兀闽病五七日，发狂乱，弃衣而走，呼叫不避亲疏，手执潼乳与人饮，时人皆言风魔了。巫师祷之，不愈反剧。上闻，命予治之。脉得六至，数日不得大便，渴饮潼乳。予思北地高寒，腠理致密，病伤寒者少。然北地此时乍寒乍热，因此触冒寒邪，失于解利，因转属阳明证，胃实谵语，又食羊肉以助其热，两热相合，是谓重阳者狂，阳胜宜下，急以大承气汤一两半加黄连二钱，水煎服之。是夜下利数行，燥屎二十余块，得汗而解。翌日再往视之，身凉脉静，众人皆喜，曰：罗谦甫医好风魔也。由此见用伤寒非杂病之比，六经不同，传变各异。诊之而疑，不知病源，互相侮谤。呜呼！嗜利贪名，耻于学问，此病何日而愈耶？

《医学纲目》曰：浙江一妇人癫狂不止，医以瓜蒂半两为末，每一钱重，井华水调满一盏投之，随得大吐。吐后熟睡，勿令惊动，自此无恙。

许氏病阳厥狂怒，骂詈不避亲疏，或哭或歌，六脉举按无力，身表如冰，若发即叫呼声高。洁古云：夺食则已，因不与之食。予用大承气汤下之，得脏腑渣秽数升，狂稍宁。数日复发，复下。如此五七次，行大便数斗，疾瘥，身温脉生，良愈。此易老夺食之法也。

戊申年一人犯法褫衣，将受刑而得释，精神顿失如痴，予与惊气丸一丸，服讫而寐，及觉，病已失矣。

提辖张载阳，其妻因避寇失心，已数年，予授惊气丸方，不终剂而愈。

黄彦奇妻狂厥者踰十年，诸医不验，予授惊气丸方，去附子加铁粉，亦不终剂而愈。

《古今医鉴》曰：一女子年十五，因气恼，患语言颠倒，欲咬人打物，偷藏东西，时哭时笑，心怕胆小，饮食不知饥饱，身体发热，以防风通圣散加生地黄、牡丹皮，二服即安。

《万病回春》曰：一妇人发狂，弃衣而走，踰垣上屋，不识亲疏，狂言妄语，人拿不住，诸医措手，余令家人将凉水乱泼，不记数，须臾倒仆。诊其脉，六部俱弦数有力，乃热极生风也。用防风通圣散加生地黄、黄连、桃仁、红花、牡丹皮，三剂而安。后服祛风至宝丹，全愈。

《薛氏医案》曰：一仆人五月间病热，口干唇干，谵语，诊其脉细而迟，用四君子汤加黄芪、当归、芍药、熟附子，进一服，热愈甚，狂言狂走。或曰：附子差矣！诊其脉如旧，仍增附子，进一大服，遂汗出而热退，脉还四至矣。应天王治中遍身发黄，妄言如狂，苦于胷痛，手不可近。此中焦蓄血为患，用桃仁承气汤一剂，下瘀血而愈。

太守朱阳山弟，下部畜血发狂，用抵当汤而愈。

《证治准绳》曰：滑伯仁治一僧病发狂谵妄，视人皆为鬼，诊其脉累累如薏苡子，且喘且搏。曰：此得之阳明胃实。《素问》云：阳明主内，其经血气俱多，甚则弃衣升高，踰垣妄骂。遂以三化汤三四下，复进以清火之剂即愈。

一人方饭间，坐甫定，即掬炉中火杂饭猛噬，且喃喃骂人。令左右掖而脉之，皆弦直上下行，而左手寸口尤浮滑，盖风痰留心胞证也。法当涌其痰而凝其神，涌出痰沫四五升，即熟睡，次日乃寤，寤则病已去矣。

古今图书集成医部全录卷二百九十八

　痫门 【 当与癫狂门互参】 

　　黄帝素问

　　　大奇论

二阴急为痫厥。
 【 注　二阴少阴也。痫厥，乃水气乘心，故二阴脉急。】 
心脉满大，痫瘈筋挛；肝脉小急，痫瘈筋挛。
 【 注　此肝脏虚寒而不能荣养于筋，故为挛瘈之病。】 

　　灵枢经

　　　经脉篇

膀胱足太阳之脉，是主筋所生病者，痔疟狂痫疾。
 【 注　经络厥逆于下，则为痫为狂也。】 

　　千金方 【 唐?孙思邈】 

　　　痫

癫病有五：一曰阳癫，发时如死人，遗溺，有顷乃解；二曰阴癫，坐初生小时脐疮未愈，数洗浴，因此得之；三曰风癫，发时眼目相引，牵纵反急强，羊鸣，食顷方解，由劳作汗出当风，因以房室过度，醉饮饱满行事，令心气逼迫，短气，脉悸得之；四曰湿癫，眉头痛，身重，坐热沐发，湿结脑，汗未止得之；五曰马癫，发时反目口噤，手足相引，身皆热，坐小时膏气脑热不和得之。 【 按此乃痫病，前人咸列于癫证中。盖癫痫之病状异而病因则同，今分之为是。】 

　　济生方 【 宋?严用和】 

　　　痫病论证

夫痫病者，考之诸方，所说名证不同，难于备载。观《别录》有五痫之证：一曰马痫，作马嘶鸣，应乎心；二曰羊痫，作羊叫声，应乎脾；三曰鸡痫，作鸡叫声，应乎胃；四曰猪痫，作猪叫声，应乎肾；五曰牛痫，作牛吼声，应乎肺。此五痫应乎五畜，五畜应乎五脏者也。发则旋晕颠倒，口眼相引，目睛上摇，手足搐搦，背脊强直，食顷乃醒。原其所自，皆由惊动脏气不平，郁而生涎，闭塞诸经，故有是证。或在母腹中受惊，或幼小受风寒暑湿，或因饥饱失宜，逆于脏气而得之者。各随所感，施以治法。
夫痫病者，十岁以下为痫。大抵其发之原，皆因三种，风痫、惊痫、食痫是也。因此三种，变作诸痫。若不早治，久成痼疾。其发之状，卒然口眼相引，或目睛上摇，或手足掣纵，或背脊强直，颈项反折，或摇头弄舌，或数啮齿，皆其证也。但正发搐掣之时，勿捉持之，捉之则曲捩不随也。

　　儒门事亲 【 元?张从政】 

　　　痫

夫痫病不至于目瞪如愚者，用三圣散投之。更用大盆一个，于暖室中，令汗下吐三法俱行，次服通圣散，百余日则愈矣。至于目瞪愚者，不可治。《内经》曰：神不得守，谓神乱也。
大凡风痫病发，项强直视，不省人事，此乃肝经有热也。或有咬牙者，先用葶苈苦酒汤吐之，吐后可服泻青丸下之；次服加减通圣散。显咬牙证，用导赤散治之则愈。如病发者，可用轻粉、白矾、蒙石、代赭石，发过，米饮调之。经云：重剂以镇之。

　　丹溪心法 【 元?朱震亨】 

　　　证治

惊与痰宜吐，大率行痰为主，用黄连、南星、(艹舌)蒌、半夏，寻火寻痰，分多分少，治之无不愈者。
分痰与热，有热者以凉药清其心，有痰者必用吐药，吐后用东垣安神丸。
大法宜吐，吐后用平肝之剂，青黛、柴胡、川芎之类，龙荟丸正宜服之。
且如痫因惊而得惊，则神不守舍，舍空而痰聚也。
痫证有五，马牛鸡猪羊。且如马痫张口摇头马鸣，牛痫目正直视腹胀，鸡痫摇头反折喜惊，羊痫喜扬目吐舌，猪痫喜吐沫，以其病状偶类之耳。无非痰涎壅塞，迷闷孔窍，发则头旋颠倒，手足搐搦，口眼相引，胸背强直，叫吼吐沫，食顷乃苏。宜星香散加全蝎三个。

　　医学正传 【 明?虞抟】 

　　　痫证

《内经》曰：巨阳之厥，则肿首头重，足不能行，发为眩仆。是盖阳气逆乱，故令人卒然暴仆而不知人，气复则苏，此则痫之类也。痫病独存乎痰，因火动之所作也。治法痫宜乎吐。若神脱而目瞪如愚痴者，吾未如之何也已矣

　　　脉法

虚弦为惊为风痫，沉数为痰热。滑大者自已，沉小急疾者死，虚而弦急者死。
寸口沉大而滑，沉则为实，滑则为气，实气相搏，入脏则死，入腑则愈。

　　医学纲目 【 明?楼英】 

　　　证治

癫痫，即头眩也。痰在膈间则眩微不仆；痰溢膈上，则眩甚仆倒于地而不知人，名之曰癫痫。徐嗣伯云：大人曰癫，小儿曰痫，其实一疾也。然与中风、中寒、中暑、尸厥等仆倒不同。凡癫痫仆时，口中作声，将省时吐涎沫，省后又复发，时作时止而不休息。中风、中寒、中暑、尸厥之类，则仆时无声，省时无涎沫，省后不复再发，间有发者，亦非如癫痫之常发也。
治长洪伏三脉，风痫惊痫发狂恶人与火者，灸第三椎、第九椎，服局方妙香丸，以针穿一眼子，纳冷水内浸少时，服之如本方。若治弦细缓三脉诸痫似狂者，李河南五生丸。
治风痫病久不能愈者，从厚朴丸春秋加添外，又于每一料中，加人参、菖蒲、茯苓各一两五钱，和剂服之。凡癫痫及中风、中寒、中暑、中湿、气厥、尸厥而昏眩倒仆，不省人事者，皆由邪气逆上合阳而乱于头中也。癫痫者，痰邪逆上也。中风寒暑湿及气厥、尸厥者，亦风寒暑湿等邪气逆上也。邪气逆上则头中气乱，头中气乱则脉道闭塞，孔窍不通，故不闻声，目不识人，而昏眩无知，仆倒于地也。以其病在头巅，故曰癫疾。治之者或吐痰而就高越之，或镇坠痰而从高抑之，或内消痰邪使气不逆，或随风寒暑湿之法，用轻剂发散上焦，或针灸头中脉络而导其气，皆可使头巅脉道流通，孔窍开发，而不致昏眩也。是知癫痫之癫，与厥成癫疾眩冒癫疾之癫，一疾也。王太仆误分癫为二疾，独孙真人始能一之，今特冠此气乱头巅等经文于癫痫篇首，使人知疾有所归，而治有所据也。

　　医学入门 【 明?李梴】 

　　　与癫狂不同

痫与癫狂相似，但痫病时发时止，邪流五脏，癫狂经久不愈，邪全归心。

　　　病只一痰

内伤最多，外感极少。盖伤饮食积为痰火上迷心窍，惊恐忧怒则火盛神不守舍，舍空痰塞。丹溪云：痫因痰塞心窍，发则头旋卒倒，手足搐搦，口眼相引，胷背强直，叫吼吐涎，食顷乃醒。病先身热脉浮，在表者阳痫，属六腑，易治。病先身冷脉沉，在里者阴痫，属五脏，难治。若神脱目瞪如愚痴者，不治。

　　　名分五种

痫久必归于五脏。肝痫，面青，摇头，喜惊，作鸡鸣状。心痫，面赤，口张，摇头，马嘶。脾痫，面黄，下利，吐舌，羊吼。肺痫，面白，吐沫，腹胀，牛吼。肾痫，面黑，直视如尸，猪叫。此五痫病状偶类之耳。其实痰火与惊三者而已。

　　　痰火与惊

肥人多痰，动则有声，沫出。风痰，星香散加全蝎三枚，姜煎服；或追风袪痰丸、五生丸。
惊痰，紫石散、惊气丸、抱龙丸、三痫丸。引神归舍丹，寿星丸。因怒者，顺气导痰汤加菖蒲、辰砂；因忧思者，妙香散。食痰，醒脾散。
瘦人火盛面赤者，防风当归饮，或小调中汤加南星，或滚痰丸、泻青丸、牛黄清心丸、龙脑安神丸、千金龙胆汤。
痰火俱盛者，猪心丸，温酒下，上吐下利，去顽痰老痰为妙。
通用断痫丹、活虎丹、蝙蝠散、四涎丸、紫金锭。

　　　治法

痫本痰热挟惊，宜寒药清心降火化痰为主。故古法用二陈汤加(艹舌)蒌、南星、黄连探吐，吐后必服朱砂安神丸以降南方之火，当归龙荟丸以平东方之木。但化痰必先顺气，顺气必先调中。顽痰胶固，非辛温热药为佐，何以开导？故古方治惊痫，皆用温剂。如钱仲阳治小儿痫，已经吐泻，及服凉药过多，身冷闭目，不食，后用益黄散补中能食，次服肾气丸补北方肾水能语。此须从权以救痫之坏证，可以为成法。

　　古今医鉴 【 明?龚信】 

　　　证治

夫痫者有五等，而类五畜，以应五脏。发则卒然倒仆，口眼相引，手足搐搦，背脊强直，口吐涎沫，声类畜叫，食顷乃苏。原其所由，或因七情之气郁结，或为六淫之邪所干，或因受大惊恐，神气不守，或自幼受惊，感触而成，皆是痰迷心窍，如痴如愚。治之不须分五，惧宜豁痰顺气，清火平肝，而以黄连、(艹舌)蒌、南星、半夏之类，寻火寻痰，分多分少，治之无有不愈。有热者，以凉药清其心；有痰必用吐法，吐后甩东垣安神丸，及平肝之药青黛、柴胡、川芎之类。
脉虚弦为惊，为风痫。

　　医学准绳六要 【 明?张三锡】 

　　　总论

大抵癫痫之发，由肾中阴火上逆，而肝从之，故作搐搦。搐搦则遍身之脂液促迫而气上逆，吐出于口也。然肾间动气乃生气之原，肾伤则志不足，故神躁扰，火逆上，攻动其痰而厥也。或经脉引入外邪，内伤深入，伤其生气之原，邪正混乱，天枢不发，卫气固留于阴而不行，不行则阴气蓄满，郁极乃发，发则命门之相火，自下逆上，填塞其窍，惟迫出其如羊鸣者一二声而已。遍身之脂液，脾之涎沫，皆迫而上胷臆，流出于口，五脏六腑十二经脉，皆不胜其冲逆，故卒倒而不知入也。食顷，火气退散乃醒。若生气未复，则余邪渐炽而复作也。然所谓生气之原者，乃有生之初，先生此而外通于脐而系胞，随母呼吸，若母受惊，气混于其中，久之乃成。命门即脐下肾间一点真阳是也。复被外邪则发作也。如此则生命之原为邪所害，自小目瞪质弱，必不长寿。

　　证治准绳 【 明?王肯堂】 

　　　证治

?痫病与卒中痉病相同，但痫病仆时，口中作声，将醒时吐涎沫，醒后又复发，有连日发者，有一日三五发者。中风、中寒、中暑之类，则仆时无声，醒时无涎沫，醒后不复再发。痉病虽亦时发时止，然身强直，反张如弓，不如痫之身软，或如猪犬牛羊之鸣也。《原病式》以由热甚而风，燥为其兼化，涎溢胷膈，燥烁而瘈瘲昏冒僵仆也。《三因》以惊动脏气不平，郁而生涎，闭塞诸经，厥而乃成；或在母腹中受惊，或感六气，或饮食不节，逆于脏气而成。盖忤气得之外，惊恐得之内，饮食属不内外。所因不同，治法亦异。如惊者，安神丸以平之。痰者，三圣散以吐之。火者，清神汤以凉之。可下，则以承气汤下之。
平旦发者足少阳，晨朝发者足厥阴，日中发者足太阳，黄昏发者足太阴，人定发者足阳明，半夜发者足少阴，煎药中各加引经药。
刘宗厚曰：阴阳痫犹急慢惊。阳痫不因吐下，由其有痰有热，客于心胃之间，因闻大惊而作。若热盛虽不闻惊，亦自作也。宜用寒药以攻治之。阴痫亦本于痰热所作，医以寒凉攻下太过，损伤脾胃，变而成阴，宜用温平补胃燥痰之药治之。若曰不因坏证而有阴阳之分，则是指痰热所客，表里脏腑浅深而言。痫病岂本自有阴寒者哉！

　　景岳全书 【 明?张介宾】 

　　　痫病论证

癫，即痫也。观《内经》言癫甚详，而痫则无辨，即此可知。后世有癫痫、风痫、风癫等名，所指不一，则徒滋惑乱，不必然也。又如《别录》所载五痫，曰马痫、牛痫、猪痫、羊痫、鸡痫者，即今人之谓羊癫、猪癫也。此不过因其声之相似，遂立此名。可见癫痫无二，而诸家于癫证之外，又有痫证，诚属牵强，无足凭也。又《千金方》有风痫、惊痫、食痫及阴痫、阳痫之说，皆所当辨，并列后条。
癫病多由痰气。凡气有所逆，痰有所滞，皆能壅闭经络，格塞心窍，故发则旋晕僵仆，口眼相引，目睛上视，手足搐搦，腰脊强直，食顷乃苏。此倏病倏已者，由气之倏逆倏顺也。故治此当察痰察气之甚者而先治之。至若火之有无，又当审其脉证而兼为之治也。

　　　论治

气滞者，宜排气饮、大和中饮、四磨饮，或牛黄丸、苏合丸、集成润下丸之类主之。
痰盛者，宜清膈饮、六安煎、二陈汤、橘皮半夏汤或抱龙丸、朱砂滚痰丸之类主之。
痰兼火者，宜清膈饮、朱砂安神丸、丹溪润下丸之类主之。痰逆气滞甚者，必用吐法，吐后随证调理之。
癫痫证无火者多。若无火邪，不得妄用凉药，恐伤脾气以致变生他证。且复有阴盛阳衰，及气血暴脱，而绝无痰火气逆等病者，则凡四君、四物、八珍、十全大补等汤，或干姜、桂、附之类，皆所必用，不得谓癫痫尽属实邪，而概禁补剂也。若真阴大损，气不归根，而时作时止，昏沉难愈者，必用紫河车丸方可奏效。
其有虚中挟实，微兼痰火不清，而病久不愈者，集验龙脑安神丸最得其宜，随证增减，可为法也。

　　　痴呆证治

痴呆证，凡平素无痰，而或以郁结，或以不遂，或以思虑，或以疑贰，或以惊恐，而渐致痴呆。口辞颠倒，举动不经，或多汗，或善愁，其证则千奇万怪，无所不至，脉必或弦或数，或大或小，变易不常，此其逆气在心或肝胆二经，气有不清而然。但察其形体强壮，饮食不减，别无虚脱等证，则悉宜服蛮煎治之，最稳最妙。然此证有可愈者，有不可愈者，亦在乎胃气元气之强弱，待时而复，非可急也。
凡此诸证，若以大惊猝恐，一时偶伤心胆，而致失神昏乱者，此当以速扶正气为主，宜七福饮或大补元煎主之。

　　石室秘箓 【 清?陈士铎】 

　　　治法

癫痫之证，多因气虚有痰，一时如暴风疾雨，猝然而倒，口吐白沫，作牛羊马声，种种不同，治之不得法，往往有死者。吾今留一方，名祛痰定癫汤，人参、茯神、半夏各三钱，白朮、白芍各五钱，甘草、附子、陈皮、菖蒲各一钱，水煎服。此方参、朮、茯、芍皆健脾平肝之圣药，陈皮、半夏、甘草不过消痰和中。妙在用附子、菖蒲以起心之迷，引各药直入心窍之中，心清则痰自散，而癫痫自除矣。既不耗气，又能开窍，安有死法哉！
更有羊癫之证，忽然卧倒，作羊马之声，口中吐痰如涌者，痰迷心窍，因寒而成，感寒则发也。方用人参、半夏、山药各三钱，白朮一两，茯神、薏仁各五钱，肉桂、附子各一钱，水煎服。此方助其正气以生心血，又加桂、附以祛寒邪，加半夏以消痰，逐去其水，自然气回而癫止也。一剂全愈，永不再发，幸珍视之毋忽！羊癫证得之小儿之时居多，内伤脾胃，外感风寒，结成在胷膈之中，所以一遇风寒，便发旧痰。今纯用补正之药，不尽祛痰，转能去其病根也。若作风痰治之，虽亦奏功，终不能止而不发也。
治牛马之癫，虽与羊癫同治，而证实各异。方用人参三两，白朮五两，陈皮三钱，生南星、半夏、甘草各一两，附子一钱为末，蜜为丸。须病发前服之，永不再发。盖健其胃气自不生痰，况又佐之祛痰斩关之将乎？若羊癫之人，亦先以此方治之，亦自愈。人病来如作牛马声，即牛马癫也。大约羊癫小儿居多，牛马癫大人居半也。

　　方

千金治痫方　治五癫。
铜青　雄黄　空青另研　东门上鸡头东门上鸡头：原作「东门土鸡头」，据《千金》卷十四风癫改。　水银　茯苓　猪苓　人参　白芷　石长生　白蔹　白薇各一两　卷柏　乌扇各半两　硫黄一两半
右十五味为末，以青牛胆和，着铜器中，于甑中五斗大豆上蒸之，药成，丸如麻子，先食服三十丸，日再夜一。

虎睛丸　治湿癫掣瘲，口眼张大，口出白沫，或作声，或死不知人。
虎睛一具，酒浸一宿炙　鬼箭羽　露蜂房二分　独活　远志　细辛　贯众　麝香　白蔹一作白薇　升麻　白藓皮各三两　牛黄　防风　秦艽　防葵　龙齿　黄芩　雄黄　山茱萸　防己　白茯苓　铁精　鬼臼　干地黄一作干姜　人参　大黄　银屑各四分　蛇蜕一尺　茯神　石膏　天雄各五分　寒水石六分
右三十二味为末，蜜和丸如梧子大，酒服十五丸，日再，稍加至二十五丸。神方。
又方　凡癫发之候，其状多端，口边白沫，动无常者。
秦艽　人参　防葵　茯神　甘草各二两　鈆丹一两　贯众一枚
右七味(口父)咀，以水九升，煮取三升半，分三服。一方有防风、牡丹，无防葵、茯神。

雄雌丸　治风癫失性，颠倒欲死，五癫惊痫。
雄黄　雌黄　真珠各一两　鈆二两，熬令成屑　丹砂一分　水银八分
右六味为末，以蜜捣三万杵，丸如胡豆，先食服二丸，日二，稍加，以知为度。
又方　治癫痫厥，时发作。
白蔹四分　蚱蝉十四枚　防葵　代赭　人参　铅丹　钩藤　茯神　雷丸　虎骨　生猪齿　远志　桂心　白殭蚕　防风各六两　莨菪子　升麻　附子　卷柏　牡丹　龙齿　光明砂各一分　牛黄二分　蛇蜕皮　白马眼睛各一具
右二十五味，治下筛，酒服方寸匕，日二。亦可为丸。良验。

龙脑安神丸 【 《集验方》】 　治男妇小儿五积癫痫，无问远年近日，发作无时，但服此药，无不痊愈。
龙脑研　麝香研　牛黄各三钱，研　犀角屑　茯神去木　人参　麦门冬　朱砂水飞，各二两　甘草炙　地骨皮　桑皮炒，各一两　马牙硝二钱
右为细末，炼蜜和丸如弹子大，金箔三十五片为衣。如有风痫病岁久，冬月用温水化下，夏月用冷水化下，不拘时候。如病二三年，日进三服。小儿一丸，分作二服。

龙齿丹　治因惊，神志恍惚，久而成痫，时发时止。
龙脑研　白殭蚕炒　白花蛇肉酒浸　朱砂飞　铁粉研　石菖蒲　远志　木香　橘红去白　麻黄去节　天麻　天南星姜制　人参各半两　紫苏子一两　龙脑研，半钱　全蝎三钱半，炒　麝香一钱，另研
右为细末，次入研药和匀，炼蜜为丸，每一两作十五丸，每一丸，空心薄荷汤下。

三圣散
瓜蒂炒微黄　防风各三两　藜芦一两或三五钱
右为粗末，每服约半两，以虀汁三茶盏，先用二盏，煎三五沸，去虀汁，次入水一盏，煎至三沸，却将先一盏，同一处熬二沸，去渣澄清放温，徐徐服之，以吐为度，不必尽剂。

杨氏五痫丸　治癫痫潮发，不问新久。
白附子半两，炮　半夏汤洗　皂角搥碎，用水二升，揉汁去渣，与白矾一处熬干为度，细研，各二两　天南星姜制　白矾生　乌蛇酒浸，各一两　全蝎炒，二钱　蜈蚣半条　白殭蚕炒，一两半　麝香三字，研　朱砂飞，二钱半　雄黄飞，一钱半
右为细末，生姜汁煮面糊为丸如梧桐子大，每服二三十九，温生姜汤送下，食后服。

犀角丸 【 《河间六书》】 　治风癫痫发作有时，扬手掷足，口吐痰涎，不省人事，仆倒屈伸。
犀角末半两　赤石脂三两　(石卜)硝二两　殭蚕　薄荷叶各一两
右为末，面糊丸如梧桐子大，每服二三十丸，温水下，日三服，不拘时。如觉痰多即减数。忌油腻炙煿。

参朱丸　治风痫，大有神效。
人参　蛤粉　朱砂各等分
右为细末，獖猪心血为丸如梧子大，每服三十丸，金银煎汤下，食远服。

琥珀寿星丸　治痫。
天南星一斤，掘坑深二尺，用炭火五斤，于坑内烧热红，取出炭扫净，用好酒一斤浇之，将南星趁热下坑内，用盆急盖讫，泥壅合，经一宿取出，再焙干为末　琥珀四两，另研　朱砂一两，飞，留一半为衣
右和匀，猪心血三个，生姜汁打面糊，搅令稠粘，将心血和入药末，丸如梧桐子大，每服五十丸，煎人参汤空心送下，日三服。《局方》用南星一斤，朱砂二两，琥珀一两，无猪心血。

升阳汤　治阳蹻痫。足太阳下行，宜升阳气。
麻黄不去节　防风根各八钱　羌活一两半　炙甘草五钱
每服三钱，水五大盏，煎至一盏，去滓稍热服，宿食消尽腹中空服之，后避风寒一二时辰，乃效。

妙功丸　治诸痫无不愈者。
丁香　木香　沉香　雄黄研　青皮去白　黄芩　胡黄连各半两　乳香研　麝香研　熊胆各二钱半　白丁香三百粒　轻粉四钱半　黄连　黑牵牛炒　荆三棱煨　甘草炙　莪朮　陈皮去白　雷丸　鹤虱各一两　大黄一两半　赤小豆三百粒　巴豆七粒，去皮心膜油
右为细末，荞面一两半作糊和匀，每两作十丸，朱砂水飞一两为衣，阴干。每服一丸，用温水浸一宿，去水，再用温水化开，空心服之。小儿加减服。十年病一服即愈。若未愈，三五日再服。重者不过三服。

风引汤　除热癫痫。
大黄　干姜　龙骨各四两　桂枝去皮，三两　甘草炙　牡蛎煅，各二两　凝水石　滑石　赤石脂　石膏　紫石英　白石脂各六两
右十二味，杵粗末筛，以韦囊盛之，取三指撮，井华水三升，煮三沸，去滓温服一升。深师云：大人风强少水，惊痫瘈瘲，日数十发，医所不治，除热方效，宜风引也。
又方　治痫疾。
川芎二两　蜈蚣黄脚赤脚各一条　防风　猪牙皂角　郁金　明矾各一两
右六味为细末，蒸饼丸如梧子大，空心茶清下十五丸，一月除根。

神应丹　治诸痫。
好辰砂不以多少
右细研，猪心血调匀，以蒸饼裹剂蒸熟，就热取出，丸如桐子大，每服一丸，人参汤下，食后、临卧。

珠子辰砂丹　治风痫久不愈。
山药　人参　远志　防风　紫石英　茯神　虎骨　虎睛　龙齿　五味子　石菖蒲　丹参　细辛各二钱半　真珠末四分　辰砂二钱研
右为末，面糊丸如桐子大，以前朱砂为衣，每服三五十丸，煎金银汤送下，日进三服。忌鱼肉湿面动风之物。

五生丸　治风痫。
川乌生　附子生炙去皮脐　南星生　半夏生　干姜生，各半两
右为细末，酢煮大豆汁作糊和丸如梧桐子大，每服五丸，冷酒送下，不拘时。一方有大豆，无干姜。

胜金丸　治风痫，有惊骇，不时旋晕潮搐，口吐痰沫，忽然仆地，不省人事。
天南星姜制　皂角去皮弦子　川乌生　细辛　桔梗　威灵仙　何首乌　白矾枯　白殭蚕炒　乌蛇酒浸，各一两　荆芥穗　川芎各二两
右为细末，酒糊丸如梧桐子大，每服二十丸，食后温酒送下，日二服。

虎睛丸　治痫疾潮搐，精神恍惚，烦乱不宁，口干喜水，或时谵语。
虎睛一对　犀角屑　远志去心　栀子仁　大黄各一两
右为细末，炼蜜和丸如菉豆大，每服二十丸，温酒送下，食后服。

控涎丸　治诸痫久不愈，顽涎聚散无时，变生诸证。
川乌生用　半夏汤洗　白殭蚕炒剉碎，生姜汁浸一宿，各半两　全蝎七枚，炒　铁粉三钱，研　甘遂二钱半，面裹煨
右为细末，生姜自然汁打糊为丸如菉豆大，朱砂为衣，每服五十丸，食后姜汤送下。忌食甘草。

抵住丸 【 《永类方》】 　治风邪痫疾。
皂荚去弦子烧存性　苍耳根茎叶晒干，各四两　密陀僧一两
右为细末，蜜丸如梧桐子大，朱砂为衣，每服三四十丸，枣汤下，日二服，稍退只服二十丸。
又方 【 《乾坤秘韫》】 　治大人小儿痫疾。
初生胞衣一具，长流水洗净，以水浸，春三、夏一、秋五、冬七日，焙干为末　羌活　天麻　防风各半两　殭蚕　白附子各一两　南星二两　川乌一个　全蝎二十一个
右为细末，糊丸如梧桐子大，朱砂为衣，每服五十丸，好酒下。

医痫无双丸 【 《身经通考》，下同】 　治五痫。
南星　半夏二味俱用白矾、皂角、生姜煎汤浸一日夜透，切片，汤渣共阴干，去矾、皂、姜不用　归身　生地　软石膏各一两　天麻七钱　白殭蚕　荆芥穗　独活　乌犀角　白茯苓　远志　麦冬　枣仁炒　辰砂　人参　白朮　陈皮　黄连各五钱　白附子煨　甘草各三钱　牛黄　珍珠　川芎　黄芩各量用
右为末，好酒打稀糊为丸梧子大，金箔为衣，每服五十丸空心白汤下。最能祛风化痰降火，养血理脾，宁心定志。轻者半料效，重者一料效。
又方　治大人小儿忽然昏晕倒地，五痫之证。
朱砂水飞，用猪心一个剖开，入砂末五钱，湿纸包裹，慢火炙熟，取净砂　巴豆五钱，用石灰一碗炒红，入仁在内，灰冷取仁，将灰又炒，又以仁入内，取出用草纸搥去油灰不用　南星沸汤浸三次，姜制，二两　全蝎去头足尾炙　龙胆草各二钱
右为末，共前砂面糊丸如桐子大，每空心姜汤下十五丸。

鸱头丸　治风痫不问长幼，发作渐频，呕涎沫。
飞鸱头一枚，烧灰　虢丹五钱，研　皂角五挺，酥炙
右为细末，用糯米糊为丸如菉豆大，每服十五丸，加至二十丸，以粥饮送下，不拘时候。

蛇黄丸　治五痫因积风热风痰攻心所致。
蛇黄小者，二十枚，以姜汁拌，入火煅通红取出，地上出火毒，研令极细
右用狗胆一枚取汁，和粟米饭丸如菉豆大，每服十五丸，温酒送下，不拘时候，吐涎乃效。长幼皆可服。

惺神散　治惊痫潮作，仆地不省，口吐涎沫。
雄鸱鸮一枚，用磁罐盛，以黄泥固济，灰火煅令红
右为细末，每服二钱，入麝香少许，温酒调服，熟水亦得，不拘时候。

乳朱丹　治癫痫。
乳香别研　朱砂细研水飞
右用乳香镕化，拌和朱砂为剂丸如龙眼大，每服一丸，侧柏叶浸酒磨化，荡温服，不拘时候。

防风通圣散　治痫病。
防风　当归　川芎　白芍药　大黄　薄荷叶　麻黄去根不去节　连翘　芒硝各半两　石膏　黄芩　甘草　桔梗各二两　滑石三钱　荆芥　白朮　山栀子各一两
右为粗末，每服五七钱，水一大盏，生姜三片，煎至七分，去滓热服。如痰涎加半夏五钱，生姜制过。

安神丸 【 东垣，下同】 
黄连一钱五分，酒洗　朱砂一钱，水飞　酒生地　酒归身　炙甘草各五分
右除朱砂水飞外，四味捣为末和匀，汤浸蒸饼丸如黍米大，每服十五丸，食后津咽下。

乌龙丸 【 《宝鉴》，下同】 　治五风痫病。
川乌头　草乌头　天仙子　五灵脂各二两　黑豆一升
右为末，水丸桐子大，每服五七丸，温汤下。如中风，加附子半两。

神应丹　治诸风心痫病。
狐肝一具　乌鸦一只　鸱枭一个　生白矾　生犀角各一两　野狸一个，去肠肚皮毛，入新罐内黄泥固济，炭火煨令焦黄
右为末，酒打糊丸如皂角子大，朱砂为衣，每服二十丸，温酒送下，无时。

坠痰丸　治风痫。
天南星九蒸九晒
右为末，姜糊丸桐子大，每服二十丸，人参汤下。菖蒲麦门冬汤亦得。

沉香天麻汤　治阳痫阴痫。
沉香　川乌炮去皮　益智各二钱　甘草炙　姜屑　当归各一钱半　独活四钱　羌活五钱　天麻　黑附子炮去皮　半夏炮　防风各三钱
右十二味(口父)咀，每服五钱，水二盏，姜三片，煎一盏，温服，食前。忌生冷硬物寒处坐卧。

钱氏五色丸 【 《正传》】 　治诸痫。
朱砂半两，另研　水银二钱　雄黄熬　珍珠各一两，另研末　铅三两，用水同熬
右和匀，再研极细，面糊为丸如麻子大，每服三四丸，别煎金银薄荷汤送下。

矾丹丸　治五癫百痫，无问阴阳冷热。
虢丹　晋矾各一两
用砖凿一窠，可容二两许，先安丹在下，次安矾在上，以炭五斤，炽令炭尽，取出细研，以不经水猪心血为丸菉豆大，每服十丸至二十丸，橘皮汤下。

朱砂滚涎丸 【 《儒门事亲》】 　治五痫等证。
朱砂　白矾生用　赤石脂　硝石各等分
右为细末，研蒜膏为丸如菉豆大，每服三十丸，食后荆芥汤下。

碧霞丹 【 《局方》】 　治痰涎壅塞，牙关紧急，目睛上视，癫痫狂妄等证。
石绿半两，研九度，水飞　附子尖　乌头尖　蝎梢各二十个
右为末，入石绿令匀，面糊为丸如鸡头实大，每服一丸，薄荷汤化下，更以温酒半合饮之，须臾吐出痰涎，然后随证以他药治之。如口噤者，擀开灌之。

加减寿星汤吴都堂传　治痫证。
胆南星四两　半夏二两　防风　天麻　皂荚　香附　青皮　猪苓　泽泻　赤茯苓　茯神　白朮　麦冬各一两　荆芥　细辛各七钱
右剉，每剂一两，姜水煎服。

清神丹秘方　治证同前。
石菖蒲去毛，二两　辰砂六钱，研细水飞，一半为衣
右为末，猪心血打面糊为丸如桐子大，每服七八十丸，空心白汤送下。服前育魂丹，除根。

壮胆星朱丹　治惊痫。
朱砂一两，水飞　胆南星　石菖蒲各二两　牛黄研，五钱　麝香研，五分　猪心七具，用血
右为细末，竹沥、猪心血和丸如梧桐子大，每服七八十丸，空心白汤送下。

丑宝丸　治一切怔忡痫证。
牛黄　蒙石煅　天麻姜制　蝉蜕去足，各五钱　琥珀　雄黄各一钱　牛胆南星　黄芩酒炒　石菖蒲各一两　沉香　犀角屑，各一钱五分　大黄二两，酒蒸　殭蚕七钱，姜汁炒
右为末，竹沥、猪心二具，用血和丸如菉豆大，辰砂一钱为衣，每服六七十丸，临卧薄荷汤下。

追风祛痰丸 【 《回春》，下同】 　治诸风痫暗风。世之患此病者甚多，余用此药，效者甚广，幸试之。
防风　天麻　殭蚕洗去丝炒　白附子面包煨　牙皂各一两　全蝎去毒微炒　木香　白矾枯，各五钱　南星三两，一半白矾水、一半皂角水各浸一宿　半夏汤泡七次，研为细末，称六两，分作二分，一分用皂角浸浆作曲，一分用生姜汁作曲
右为细末，姜汁打稀糊为丸如梧桐子大，朱砂为衣，每服七八十丸，食远、临卧，用淡姜汤送下或薄荷汤下。病人气血虚者，加人参、当归，胃虚加白朮，有火加姜汁、炒黄连各一两。

清心滚痰丸　治癫痫惊狂一切怪证神效。
大黄酒蒸　黄芩各四两　沉香二钱半　犀角　青礞石硝煅　皂角　麝香　朱砂各五钱
右为细末，水丸如梧桐子大，朱砂为衣，每服七十丸，温水下。

祛风至宝丹　治癫痫。
防风　薄荷　荆芥穗　羌活　独活　连翘　黄芩去朽　黄蘗　黄连　栀子　全蝎　天麻　细辛　枳实　桔梗　大黄　芒硝　生地黄　石膏　甘草各一两　盐梅五十个，去核　干葛　赤芍　细茶各一两半　麻黄三钱，临证酌用
右药俱用温水洗，火焙干为末，炼蜜为丸弹子大，朱砂为衣，每服二丸，无时，细嚼，并卧时茶酒任下。如血虚加芎、归各一两，气虚加人参、白朮各一两。

遂心丹 【 《济生方》】 　治风痰迷心癫痫，及妇人心风血邪。
甘遂二钱
右为末，以猪心取三管血和药入猪心内，缚定纸裹，煨熟取末，入辰砂末一钱，分作四丸，每服一丸，将心煎汤调下，大便下恶物为效，不下再服。

大补元煎 【 《景岳全书》，下同】 　治大惊猝恐，有伤心胆，而致失神昏乱痴呆者。
人参一二钱至一二两　山药炒　杜仲各二钱　熟地二三钱至二三两　山萸肉一钱，畏酸吞酸者去之　当归泄泻者去之　枸杞各二三钱　炙甘草一二钱
水二钟，煎七分，食远温服。

七福饮　治前证。
人参　熟地并随宜　当归二三钱　枣仁二钱　白朮炒，一钱半　远志制，三五分　炙甘草一钱
水二钟，煎七分，食远温服。或加生姜三五片。

六安煎　治癫痫痰盛者。
半夏二三钱　茯苓二钱　陈皮一钱半　甘草　杏仁去皮尖，各一钱　白芥子五七分，年老气弱不用
水一钟，加生姜三五七片，煎七分，食远服。

清膈煎　治癫痫兼有火者。
陈皮钱半　贝母二三钱　海石　木通各二钱　胆星一二钱　白芥子五七分
水一钟半，煎七分，温服。

排气饮　治气滞成癫痫者。
陈皮　藿香　枳壳各一钱五分　香附　泽泻　乌药各二钱　厚朴一钱　木香七分
水一钟半，煎七分，热服。

大和中饮　治食滞癫狂。
陈皮一二钱　山楂　麦芽各二钱　枳实一钱　厚朴　泽泻各钱半　砂仁五分
水一钟半，煎七八分，食远温服。

　　单方

痫证羊头疯：上好松萝茶一斤，晋矾一斤为末，炼蜜丸桐子大，每服四十丸，滚汤下。 【 《身经通考》】 

风痰痫疾：金灯花根似蒜者一个，以茶清研如泥，日中时以茶调下，即卧日中，良久吐出鸡子大物，永不发。如不吐，以热茶投之。 【 《良方》】 

暗风痫疾，忽然仆地，不知人事，良久方醒：蛇黄火煅酢淬七次为末，每服酒调二钱，数服愈。年深者亦效。 【 《得效方》】 

风痰痫病：化痰丸，生白矾一两，细茶五钱为末，炼蜜丸如梧子大，一岁十丸，茶汤下。大人五十丸。久服痰自大便中出，断病根。

暗风痫疾：用腊月乌鸦一?，盐泥固济于瓶中，煅过放冷，取出为末，入朱砂末半两，每服一钱，酒下，日三服，不过十日愈。
又方：用浑乌鸦一?，瓶固煅研，胡桃七枚，苍耳子心七枚为末，每服一钱，空心热酒下。

黑犬齿磨汁，治犬痫。 【 时珍。】 

小儿牛痫：白牛屎中豆，日日服之，良。 【 《总微论》】 

惊痫嚼舌，迷闷仰目：牛黄一豆许，研和蜜水灌。 【 《广利方》】 

野马肉，主治人病马痫筋脉不能自收，周痹肌肉不仁，用肉一斤，豉汁煮熟，入五味葱白作腌腊及羹粥频食之。白煮亦可。 【 《千金方》】 

银屑：主治热狂惊悸发痫，水磨服之，功胜紫霜。 【 《开宝》】 

卒得痫疾：钩藤、甘草炙各二钱，水五合，煎一合，每用枣许，日三五度。 【 《圣惠方》】 

风痫诸痰，五痫膏取痰如神：大皂角半斤去皮子，以蜜四两涂上，慢火炙透搥碎，以热水浸一时，挼取汁，慢火熬成膏，入麝香少许，摊在夹绵纸上晒干，剪作纸花，每用三四片，入淡浆水一小盏，中洗淋下，以筒吹汁入鼻内，待痰涎流尽，吃脂麻饼一个，涎尽即愈，立效。 【 《普济方》】 

乌头、附子尖为末，茶服半钱，吐风痰癫痫。 【 时珍。】 

癫痫风疾：九节菖蒲不闻鸡犬声者，去毛，木臼梼末，以黑獖猪心一个，劈开砂礶煮汤，调服三钱，一日一服。 【 《正传》】 

痫病心风病：用天南星九蒸九曝为末，生姜汁打糊为丸如梧子大，每服二十丸，煎人参麦门冬菖蒲汤下亦可。

惊风痫疾，喉闭牙紧：鈆白霜一字，蟾酥少许为末，乌梅肉蘸药于龈上揩之，仍吹通关药，良久便开。 【 《普济方》】 

凤凰台，即凤凰脚下白物如石者，治惊邪癫痫，鸡痫发热狂走，水磨服之。 【 藏器】 

　　针灸

《千金方》曰：攒竹、小海、后顶、强间，主痫发瘈瘲狂走，不得卧，心中烦。
金门、仆参，主癫疾马痫。
丝竹空、通谷，主风痫癫疾，涎沫狂烦满。
列缺，主热痫，惊而有所见。
天井、小海，主癫疾羊痫，吐舌羊鸣戾颈。
悬厘、束骨，主癫疾互引，善惊羊鸣。
《医学纲目》曰：昼发，治阳蹻申脉二穴，在足外踝下陷中，容甲白肉际是也。夜发，治阴蹻照海二穴，在足内踝下陷中是也。先灸两蹻各二七壮，然后服药。
凡灸痫，必先下之乃可灸，不然则气不通，能杀人。针不拘。
又法：取鸠尾，必高手乃可下针，但宜灸亦不可多壮，多则令人健忘。
又法：取后溪、阳交、三里、太冲、间使。
风痫热病，心风惊痫，取上脘、三里。
天吊，取巨阙三寸、百会、顖门。
心痫，面赤心下热，短气喘息，灸巨缺三壮。
肝痫，面青反视，手足摇动，灸坵墟、中封，各三壮。
脾痫，面黄腹大，善利，灸胃脘并脘旁一寸各三壮；又取冲阳、隐白。
肺痫，面白，口吐沫，灸肺腧、少商、少阳，各三壮。
肾痫，面黑直视，身不摇如尸厥，取金户、少海、至阴、涌泉各二分，刺一分。
膈痫，四肢不举，灸风府七壮，刺一分；又灸百会、人中、承浆，各随年壮。
肠痫，都无动静，如尸厥状，灸承山、涌泉、劳宫、翳风，各随年壮，刺入一分。
马痫，目张摇头，马鸣欲反折，灸风府三壮，刺一分；又灸神关。
牛痫，目直视，腹满，灸鸠尾尖三壮，大椎三壮。
羊痫，扬目吐舌，灸大椎三壮，刺一分。
猪痫，吐浊沫，口动摇，灸浮白三壮，刺一分。
犬痫，手屈拳挛，灸劳宫一壮，刺一分；又灸丝竹空、肋户各一壮。
鸡痫，摇头反折，善惊目摇，至阴、窍阴、厉兑各灸三壮，刺一分。
右针灸癫法，《内经》但取手足太阳阳明太阴六经而已。今《甲乙经》等书，又多取督经、手足太阳足少阴厥阴，盖随证取之。然学者当以《内经》为主也。
《本草纲目》曰：癫痫诸风，熟艾于阴囊下谷道正门当中间，随年岁灸之。

　　导引

保生秘要曰：羊晕风导引法，念脐穿过肾旋转，想肾水直上顶门，下脐念。
羊遂风导引法，念脐即散四肢如通关状，次两目再看脐中，念至热时，即左旋右转，由小而大，散于四肢二十七遍。

　　医案

《丹溪心法》曰：一妇人四十五岁，生子多触胎，时有腹痛，每夜喜饮酒三盏，即睡。其夫性暴而谐谑，所以借酒解怒。忽九月望后，痫病大作，目上视，扬手掷足，甚强健，举体大筋皆动，喉响如锯，涎沫流口两角，如此一时辰许，诸证皆静，状如熟寝，全不知人。半时，小腹渐痛，上至心痛，大作汗如雨，自头至乳而止。如此半时，痛渐减，汗亦收。痛作时，却自言其痛，其余言语皆谬误，问亦不答，亦不知人。痛定又熟寝如前。痫与痛间作，昼夜不息，经两宿，方召予脉之。痛作时，脉四至半，似弦非弦，左弱于右，予未敢与药。候痫作时，再看形脉。后作时，六脉皆隐，但有大筋转于指下，眼白青而面不青，手之动三倍于足。予问之，痛作时，必欲重按，比痫作时，汗必不出。其夫言果然。予曰：此非死证，若尚能咽药则易治，试调香附子末灌之。适痫势稍定，却咽得半盏，令急烧竹沥，未就时，痛大作。余以肝有怒邪，因血少而气独行，所以脾受病，肺胃之间，旧有酒痰，为肝气所抑郁而为痛，然酒喜动，可以出入升降，入内则痛，出外则痫，当乘其入内之时，急为点大敦、行间、中脘三处穴，令分头同时下火灸之，足上艾火少灸，先了腹上痛，渐下至腰而止。熟寝少时，痫作如前证减半。又以竹沥入少姜汁灌下大半钟，灌时适值痫定，但熟寐如前。自是不省人事，一昼二夜，皆已弃之。余晓之曰：身不发热，因痛则汗出，大便不通者五六日，自予来，亦未见其小水，非死证，当是血少无神而昏耳。尔为痛搯人中，俄而呻吟。急以人参汤同竹沥灌之，又昏睡如前。余教以作人参白朮膏，入竹沥调下，如此二昼夜，凡用人参一斤，白朮二斤，眼忽能开，手能举，自言胷膈满而举身皆痛，耳目仍未有闻见，忽自溺床甚多。余闻之，甚喜，且得痫与痛皆不作，但教令用陈皮、芍药、甘草、川芎汤调参朮膏，又加竹沥饮之。余欲往他处，且与脉之，闻其作声，余自知谬拙，不教以粥与药间服，急令作稀粥与之。止咽得三四匙，牙噤不受。余遂以木楔斡开，以稀粥入药汤，又与竹沥同灌一大钟。盖是粥多而药居三之一，予遂出门，教令粥药相间与之。予在二十里外，未申间，天大风作，予料此妇痫必作，特往视之，痫不作而痛作，脉去来急无次，急为灸然谷、太冲、巨阙。灸罢痛定，问其要粥否？答曰：我正饥。其夫饮之以粥，咽两钟。予乃往他处，仍教以药汤调参朮膏、竹沥，与粥间与之如前。第二夜半时，召予甚急，往视之，痫病大作，夺手不能诊脉，令人扶定两肘两肘：原作「二时」，据文意改。，予捉其中指，强而脉之，四至半，粗大有力，左右同而右少缓，口妄言而无次；又怒骂人，眼上视，不瞬而呕；又欲起走，其状若有所凭。然予捉定两手，为灸两大指背半甲半肉际各三壮，怒状稍杀，求免，索烛视之，耳目仍未有闻见，昏寐至夜半，狂怒大作，且言鬼怪之事，而师巫至，大骂巫者。予静思之，气因血虚，亦从而虚邪因入，理或有之。且与补药，血气若充，邪当自退。仍与前药。又恐痰顽，佐以荆沥；又以秦承祖灸鬼法灸之，哀告我自去。昏睡一昼夜，忽自起坐索粥，其夫与之，方问夫你面垢如许，怪床上有香气。继又无所知识，惟开眼不睡，手足虽能运动，却作寻摸态。如此又二昼夜，粥食稍加，又溺床多如前。予益喜，仍守前药。予又往他处。次日晚，忽来召予，急往视之，病人自言浑身皆痛。脉之皆五至，左右均而和。曰：参朮膏俱尽。遂教令就与前药中加参朮煎，去荆沥加香附末，与一服，觉甚快。余且令守此药。至次夜半，又来告急曰：前痛大作。往视之。坐桶上，叫声甚高。予思之，此虚病亦多汗，肠燥而粪难耳。痛当在小腹与腰，急烘琥珀膏大者贴小腹，仍教以热手摩腰肾间，连得下气而痛减，就睡少时又起，如是者五六次。一医者劝令用通利药。予曰：痛与死孰为轻重？且坚忍至夜半后，当自通。又往他处。至四更来告急，往视之，痛大作。予令坐以温汤中，当自下，换汤痛定，觉甚快。第二桶汤，下结粪二块，就睡。天明，予又往他处。至晚，又告急。予视痛大作，连及两胁，手不可近。予思之，此痛无因，若结粪未尽，痛当在下，今痛在上，必因食多。问之果然。医者欲用感应丸，予教勿与粥药。病者力索药，遂以香附末令舐之，至夜半，痛渐减，天明觉略饥索粥。予曰：非饥也，乃嘈耳，勿与而自安。其家又自与粥。至辰巳间，予往他处，至晚痛又作，而病者索香附末不已，遂以汤调半碗与之，探令吐，犹有宿食，痛遂止。予又往他处，至夜半又告痛复作，询之，以酢拌萝卜苗吃粥，又以香附末探吐之，痛定。教令一昼夜勿与食，至次日少与淡粥，觉饥时，以陈皮汤下白朮丸，如此调理自安。

《儒门事亲》曰：一妇病风痫，从六七岁因惊风得之，自后二三年间一二作，至五七年五七作，逮三十余岁至四十岁，日作或一日十余作，以至昏痴健忘，求死而已。会兴定岁大饥，遂采百草而食，于水濒采一种草，状若葱属，泡蒸而食之，食讫，向五更，觉心中不安，吐涎如胶，连日不止，约一二斗，汗出如洗。初昏困，后三日轻健，非曩之比。病去食进，百脉皆和。省其所食，不知何物。访问诸人，乃憨葱苗也。憨葱苗者，《本草》所谓藜芦苗是也。《图经》云：藜芦苗吐风病。此亦偶得吐法耳。

《万病回春》曰：王大参嗣君年十八岁，患痫，每发即仆地，吐涎不省人事，少顷复苏，或一月一发，或两月发四五次者，七年遍医弗効。余诊六脉滑数，人迎紧盛，此气血虚而有风痰壅并也，以追风祛痰丸加人参、当归、黄连各一两，安神丸二药兼服，未及半年而痊。后有数人俱同此治，皆愈。

一小儿十五岁，御女后，复劳役，考试失意，患痫证三年，遇劳则发，用十全大补、加味归脾之类；更以紫河车生研如膏，入蒸糯米饭为丸如梧桐子大，每服百丸，日三五服而痊。后患遗精盗汗发热，仍用前药及六味丸而愈。此方治痫，不拘男女老幼皆效。

《薛氏医案》曰：鸿胪王继之室，素有痫证，遇劳役及怒气则发，良久自省。一日，因饮食后劳役失宜，发而半日方省，不能言语。或以为风中于脏，用祛风化痰顺气之剂及牛黄清心丸，病益甚。六脉浮大，两寸虚而不及本部，且进饮食。余曰：此脾胃之气伤也。若风中于脏，祸在反掌。彼不信仍用风药，后果卒。

古今图书集成医部全录卷二百九十九

　瘟疫门

　　黄帝素问

　　　阴阳应象大论

冬伤于寒，春必病温。
 【 注　乃重阴而变阳病也。】 
夫精者身之本也，故藏于精者，春不病温。
 【 注　能藏其精，则血气内固，邪不外侵，故春不病温。】 

　　　水热穴论

帝曰：人伤于寒而传为热，何也？岐伯曰：夫寒甚则为热也。
 【 注　寒极生热，是热生于寒也。】 

　　中藏经 【 汉?华佗】 

　　　死脉

温病，三四日未汗，脉太疾者死。
温病，脉细微而往来不快，胷中闭者死。
温病发热甚，脉反小者死。
温病甚，脉往来不调者死。
温病腹中痛，下痢者死。
温病汗不出，出不至足者死。

　　活人书 【 宋?朱肱】 

　　　温疫

一岁之中，长幼疾状多相似，此名温疫也。四时皆有不正之气。春夏亦有寒清时，秋冬或有暄暑时。人感疫厉之气，故一岁之中，病无长少，率相似者，此则时行之气，俗谓之天行是也。老君神明散、务成子萤火圆、圣散子、败毒散。若春应暖而清气折之则责邪在肝，夏应暑而寒气折之则责邪在心，秋应凉而反大热抑之则责邪在肺，冬应寒而反大温抑之则责邪在肾。仲景云：冬温之毒，与伤寒大异。盖伤寒者，伤寒气而作；冬温者，感温气而作；寒疫者，暴寒折人，非触冒之过。其治法不同，所施寒热温凉之剂亦异，不可拘以日数，发汗吐下，随证施行。要之，治热以寒，温而行之；治温以清，冷而行之；治寒以热，凉而行之；治清以温，热而行之。以平为期，不可以过，此为大法。

　　　温病

夏至已前，发热恶寒，头疼身体痛，其脉浮紧，此名温病也。冬伤于寒，轻者夏至巳前发为温病，盖因春温暖之气而发也。治温病与冬月伤寒、夏月热病不同，盖热轻故也。升麻汤、解肌汤、柴胡桂枝汤，最良。热多者，小柴胡汤主之；不渴外有微热者，小柴胡加桂枝也；嗽者，小柴胡加五味子也。或烦渴发热，不恶寒与虚烦者，并竹叶石膏汤，次第服之。麻黄、桂枝、大青龙，唯西北二方，四时行之，无有不验。若江淮间地偏暖处，惟冬月及正初乃可用正方，自春末至夏至已前，桂枝、麻黄、大青龙内，宜加减也。

　　儒门事亲 【 元?张从政】 

　　　立诸时气解利禁忌式

春之温病，夏之热病，秋之疟及痢，冬之寒气及欬嗽，皆四时不正之气也，总名之曰伤寒。人之劳役辛苦者，触冒此四时风寒暑湿不正之气，遂成此疾。人之伤于寒也，热郁于内，浅则发早为春温。若春不发而重感于暑，则夏为热病；若夏不发而重感于湿，则秋变为疟痢；若秋不发而重感于寒，则冬为伤寒。故伤寒之气最深。然而伤寒及温热，但发必先发热恶寒，头项痛腰脊强者，一日在太阳经故也。《内经》中虽言一日太阳者，传受常也。亦有太阳证至了不传者，止可汗之，如升麻汤、解肌汤、败毒散、五积散之类，发散则愈也。盖病人热甚，更以辛温，则病必转加。今代刘河间先生自制辛凉之剂，以通圣、益元散相合，各五七钱，水一中碗，入生姜十余片，葱须头二十余根，豆豉一撮，同煎至五七沸，去滓，分作二服，先以多半服之，顷以钗股于喉中探引，尽吐前药。因其一涌，腠理开发，汗出周身。复将余药温热而服之，仍以酸酢辛辣浆粥投之，可以立愈。解利伤寒湿温热病，治法有二。天下少事之时，人多静逸，乐而不劳，诸静属阴，虽用温剂解表发汗，亦可获愈。及天下多故之时，荧惑失常，师旅数兴，饥馑相继，赋役既多，火化大扰，属阳，内火又侵，医者不达时变，犹用辛温，兹不近于人情也。止可用刘河间辛凉之剂。三日以里之证，十痊八九。予用此药四十余年，解利伤寒温热中暑伏热，莫知其数，非为衍也，将以证后人之误用药者也。予尝见世医用升麻、五积，解利伤寒温疫等病，往往发狂谵语，衄血泄血，喘满昏瞀，懊憹闷乱劳复，此数证非伤寒便有此状，皆由辛温之剂解之不愈，而热增剧以至然也。凡解利伤寒时气疫疾，当先推天地寒暑之理，以人参之。南陲之地多热，宜辛凉之剂解之；朔方之地多寒，宜辛温之剂解之。午未之月多暑，宜辛凉解之；子丑之月多冻，宜辛温解之。少壮气实之人，宜辛凉解之；老耄气衰之人，宜辛温解之。病人因冒寒食冷而得者，宜辛温解之；因劳役冒暑而得者，宜辛凉解之。病人禀性怒急者，可辛凉解之；病人禀性和缓者，可辛温解之。病人两手脉浮大者，可辛凉解之；两手脉迟缓者，可辛温解之。如是之病，不可一概而用。偏热寒凉及与辛温，皆不知变通者。夫地有南北，时有寒暑，人有衰旺，脉有浮沉，剂有温凉，服有多少，不可差元。病人禁忌，不可不知。昔有人春月病瘟，三日之内，以驴车载百余里，比及下车，昏瞀不知人，数日而殂。又有人饮酒过伤，内外感邪，头痛身热，状如伤寒，三四日间，以马驮还家六七十里，到家百骨节皆痛，昏愦而死。此余亲覩。若此之类，不容更述。假如瘟病、伤寒、热病、中暑、冒风、伤酒，慎勿车载马驮，摇撼顿挫，大忌。夫动者火之化，静者水之化也。静为阴，动为阳。阳为热，阴为寒。病已内扰，又复外扰，是为重扰。奈人之神，讵能当之？故远行得疾者，宜舟泛床抬，无使外扰，故病不致增剧。又若伤寒时气瘟病，尝六七日之间不大便，心下坚硬，腹胁紧满，止可大小承气汤下之。其肠胃积热，慎勿用巴豆、杏仁性热大毒之药，虽用一二丸下之，利五七行，必反损阴气，涸枯津液，燥热转增，发黄谵语，狂走斑毒，血泄闷乱，轻者为劳复，重者或至死，间有愈者幸矣，不可以为法。故伤寒新愈之人，慎勿食猪鱼杂果，酽酒湿面，及沐浴房室事。如犯，病必再发。爱其身者不可不慎。又如正二三月，人气在上，瘟疫大作，必先头痛或骨节疼，与伤寒、时气、冒暑、风湿及中酒之人，其状皆相类，慎勿便用巴豆大毒之药治之。元光春，京师翰林应泰李屏山得瘟疫证，头痛身热，口干，小便赤濇。渠素嗜饮，医者便与酒症丸，犯巴豆，利十余行。次日头痛诸病仍存，医者不识，复以辛温之剂解之，加之卧于暖炕，强食葱酢汤，图获一汗，岂知种种客热，迭发并作，目黄斑生，潮热血泄，大喘大满，后虽有承气下之者，已无及矣。至今议者纷纷，终不知热药之过，往往独归罪于承气汤。用承气汤者，不知其病已危，犹复用药，学经不明故也。良可罪也。然议者不归罪于酒症丸者，亦可责也。夫瘟证在表不可下，况巴豆之丸乎？巴豆不已，况复发以辛温之剂乎？必有仲尼，方明公冶长之非罪。微生高之非直，终不肯以数年之功，苦读《内经》，但随众好恶为之毁誉，若此者皆妄议者也。不真知其理，遽加毁誉，君子之所不取。以予论之，凡伤寒之气有六禁：初病之时，甚似中酒伤食者，禁大下之，一禁也。当汗之时，宜详时之寒暑，用衾衣之厚薄，禁沐浴之火炕，重被热粥燔针，二禁也。当汗之时，宜详解脉之迟数用辛凉之剂，禁妄用热药，三禁也。当下之时，宜审详证下之药，禁巴豆、银粉丸方，四禁也。远来之病人，禁车载马驮，五禁也。大汗之后，禁杂食嗜欲，忧思作劳，六禁也。故凡有此者，宜清房凉榻，使不受客热之邪；明牕皓室，使易见斑出黄生之变。病者喜食凉则从其凉，喜食温则从其温。清之而勿扰，休之而勿劳。可辛温则辛温解之，可辛凉则辛凉解之。所察甚微，无拘彼此。欲水之人，慎勿禁水。但饮之后，频与按摩其腹，则心下自动。若按摩其中脘，久则必痛，病人获痛，复若有水结，则不敢按矣。正当禁而不禁者，轻则危，重则死。不当禁而禁者，亦然。

　　丹溪心法 【 元?朱震亨】 

　　　瘟疫证治

瘟疫，众人一般病者，是又谓之天行时疫。治有三法，宜补宜散宜降。热甚者，加童便三酒钟。
大头天行病，此为湿气在高巅之上，切勿用降药。
冬温为病，非其时而有其气也。冬时严寒，君子当闭藏而反发泄于外，专用补药而带表药，如补中益气之类。

　　全生集 【 明?陶华】 

　　　大头伤风

大头者，一曰时毒，一曰疫毒。盖天行疫毒之气，人感之而为大头伤风也。若先发于鼻额红肿，以至面目盛肿不开，并额上面部焮赤而肿者，此属阳明也。或壮热气喘，口干舌燥，或咽喉肿痛不利，脉来数大者，普济消毒饮主之。内热甚者，通圣消毒饮。若发于耳之上下前后，并头角红肿者，此属少阳也。或肌热日晡潮热，往来寒热，口苦咽干，目疼胁满，宜小柴胡加天花粉、羌活、荆芥、连翘、芩、连主之。若发于项上，并脑后项下，及目后赤肿者，此属太阳也，宜荆防败毒散主之。若三阳俱受，邪并于头面耳目鼻者，以普济消毒饮，外用清凉救苦散敷之。大抵治法不宜太峻，峻攻则邪气不伏，而反攻内，必伤人也。且头面空虚之分，既着空处，则无所不至也。治法当先缓后急，则邪伏也。先缓者，宜退热消毒，虚人兼扶元气。胃气弱食少者，兼助胃气。候其大便热结，以大黄下之，拔其毒根。此先缓之法也。盖此毒，先肿鼻，次肿于耳，从耳至头，上络后脑，结块则止，不散必成脓也。

　　　时气

时气者，乃天时暴厉之气，流行人间，凡四时之令不正者，则有此气行也。若春应温而反寒，夏应热而反凉，秋应凉而反热，冬应寒而反温，此时行不正之气也。邪伤真气，若近秽气而伤真气，正如墙壁不固，贼乃敢入。若正气既盛，邪气难侵矣。其病势与伤寒相类。盖伤寒因寒而得之，时气乃感疫厉之气而得之，不可与伤寒同治，惟发散之药则同矣。凡发散汤剂，春感寒，邪在肝，升麻葛根汤。夏感凉，邪在心，调中汤。秋感热，邪在肺，苍朮白虎汤。冬感温，邪在肾，葳蕤汤。其瘟疫败毒散，若表不愈者，用羌活冲和汤、正气散、冲和羌活散、芎苏散，选而用之。

　　　瘟疫

经曰：阳脉濡弱，阴脉弦紧，更遇瘟气，变为瘟疫也。此先因伤寒，前热未除，更感时行瘟气，而为瘟疫，治之当与瘟疟同也。

　　　寒疫

寒疫者，乃天之暴寒为病也。四时之中，天令忽有暴寒之作，若感冒即病者，名曰寒疫也，其证与正伤寒同，但暴寒为轻耳。若病初起，头疼发热，憎寒拘急，或吐逆恶心，中脘痞满，或饮食停留不化，或腹中作痛。未发热者，宜藿香正气散加减治之；若已发热者，十味芎苏散汗之；若身痛骨节疼发热者，羌活冲和汤加紫苏主之。若有汗，不可再发汗，宜加减冲和汤主之。若邪热不解，传入里变证者，宜从正伤寒条内治之。

　　医学入门 【 明?李梴】 

　　　疫疠

疫疾如有鬼疠相似，故曰疫疠，又曰时气。春应暖而反清，夏应热而反凉，秋应凉而反大热，冬应寒而反大温，非其时而有其气，凡感之者，即发头疼身痛寒热，一方长幼，病皆相似。治与伤寒微异者，春清责肝，升麻葛根汤；夏热责心，二香散调中汤；秋湿责肺，白虎加苍朮汤、茵陈五苓散；冬寒责肾，萎蕤汤、甘桔汤。土旺四季，随经取之。治与伤寒同者，表证败毒散，半表证小柴胡汤，里证大柴胡汤。挟内伤者，宜补宜散宜降，人中黄丸是也。经曰：疫气不拘于诊，更当于运气求之。凡入疫家用麻油服之，或纸捻蘸麻油，并雄黄朱砂末，探入耳鼻内，最能避秽毒之气，遍满乡村，兼用如意丹亦妙。
经曰：春气温和，夏气暑热，秋气清凉，冬气冷冽。以伤寒为毒者，以其最成杀厉之气也。其有伤于四气，留在何经而发何病？大概春伤于风，夏必飱泄；夏伤于暑，秋必疟痢；秋伤于湿，冬必欬嗽；冬伤于寒，夏必痎疟。痎者，二日一发；疟者，一日一发。秋伤于湿病欬嗽者，及冬风寒相搏，痰涎生而为欬嗽。冬伤于寒病痎疟者，及春温气相搏，变为温病。是四时正气，亦能愆期而发，皆因发动之时，逆推致病之源。非受伤之时，预拟今日之病，故有久而消散不成病者，岂可执一论哉？但稍觉气淫于内，心腹不快者，不换金正气散加减以正胃气。

　　　寒疫

春分至秋分暴寒曰寒疫，非冬月伤寒比也。三月四月，或有暴寒，阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。伤之者，其病与温暑相似而治则殊者，盖温暑伏寒自内而发，寒疫自外而入，宜调中汤为主，随时气候寒热轻重，而以辛凉辛温之药加减。盖折者，折抑阳气郁而为热也，感之轻而阳气不为所折，未至发热者，当于感冒药中求之。
春三四月间暴热伤之者，亦名温病。伤寒汗下，过经不解者，亦名温病。但当随各经见证治之，皆不宜汗下。暴温，栀子升麻汤、九味羌活汤。过经和解，参胡芍药汤。

　　医贯 【 明?赵献可】 

　　　温病论

夫伤寒二字，盖冬时严寒而成杀厉之气，触冒之而实时病者，乃名伤寒。不即发者，寒毒藏于肌肤，至春变为温病，至夏变为暑病。暑病者，热极重于温也。既变为温，则不得复言其为寒，不恶寒而渴者是也。此仲景经文也。其麻黄、桂枝为即病之伤寒设，与温热何与？受病之源虽同，所发之时则异，仲景治之，当别有方，缘皆遗失而无征，是以各家议论纷纷，至今未明。刘守真谓欲用麻黄、桂枝，必加凉药于其中，以免发黄之病。张子和六神通解散，以石膏寒药中加麻黄、苍朮，皆非也。盖麻黄、桂枝辛热，乃冬月表散寒邪所宜之药，不宜用于春夏之时，陶氏欲以九味羌活汤，谓一方可代三方，亦非也。羌活汤，易老所制之方，乃治感四时不正之气，如春宜温而反寒，夏宜热而反温，秋宜凉而反热，冬宜寒而反温，又有春夏秋三时为暴寒所折，虽有恶寒发热之证，不若冬时肃杀之气为甚，故不必麻黄、桂枝以散寒，惟宜辛凉之药，通内外而解之。况此方须按六经加减之法，不可全用也。不若逍遥散为尤妙，真可一方代三方也。然则欲治温病者将如何？余有一法，请申而明之。经曰：不恶寒而渴者是也。不恶寒则知其表无寒邪矣，曰渴则知肾水干枯矣。盖缘其人素有火者，冬时触冒寒气，虽伤而亦不甚，惟其有火在内，寒亦不能深入，所以不即发而寒气伏藏于肌肤，自冬至三四月，历时既久，火为寒郁于中亦久，将肾水熬煎枯竭。盖甲木阳木也，借癸水而生，肾水既枯，至此时强木旺，无以为发生滋润之本，故发热而渴，非有所感冒也。海藏谓新邪唤出旧邪，非也。若复有所感表，又当恶寒矣。予以六味地黄滋其水，以柴胡辛凉之药舒其木郁，随手而应，此方活人者多矣。予又因此而推广之。凡冬时伤寒者，亦是郁火证。若其人无火，则为直中矣。惟其有火，故由皮毛而肌肉，肌肉而腑脏。今人皆曰寒邪传里，寒变为热。既曰寒邪，何故入内而反为热？又何为而能变热耶？不知即是本身中之火，为寒所郁而不得泄，一步反归一步，日久则纯热而无寒矣。所以用三黄解毒，解其火也。升麻葛根即火郁发之也，三承气即土郁则夺之，小柴胡汤木郁达之也。此理甚简而易，只多了传经六经诸语，支离多歧。凡杂证有发热者，皆有头疼项强，目痛鼻干，胁痛口苦等证，何必拘为伤寒，局伤寒方以治之也。予于冬月正伤寒，独麻黄、桂枝二方作寒郁治，其余俱不恶寒者作郁火治，此不佞之创论也，闻之者孰不骇然吐舌。及阅虞天民《医学正传》伤寒篇云：有至人传曰，传经伤寒是郁病，余见之，不觉窃喜，以为先得我心之同然。及考之《内经》，帝曰人伤于寒而传为热何也？岐伯曰寒气外凝内郁之理，腠理坚致，元府闭密，则气不宣通，湿气内结，中外相薄，寒盛热生，故人伤于寒，转而为热，汗之则愈，则外凝内郁之理可知。观此而予以伤寒为郁火者，不为无据矣。

　　景岳全书 【 明?张介宾】 

　　　论证

经曰：冬伤于寒，春必病温，是温病即伤寒也。然伤寒有四时之不同，如冬感寒邪而即病者，为真伤寒。其有寒毒内侵而未至即病者，必待春温气动，真阴外越，再触寒邪，其病则发。故至春犯寒则发为温病，至夏犯寒则发为热病，亦犹伤气者遇气则作，伤食者遇食则发，其义一也。然而伤寒瘟疫，多起于冬不藏精，及辛苦饥饿之人，盖冬不藏精则邪气乘虚易入，而饥饿劳倦之流则受伤尤甚，故大荒之后，必有大疫，正为此也。但此辈疫气既盛，势必传染，又必于体质虚浊者，先受其气，以渐遍传，则又有不待冬寒而病者矣。然此以冬寒主气之为病也。至于客气变迁，岁时不同，故有冬行春令则应冷反温，夏行冬令则应热反冷，春秋皆然，是则非其时而有其气，壮者无恙，怯者受伤，是又不止冬寒，而运气不正之害，所当察而慎避者有如此。
瘟疫本即伤寒，无非外邪之病。但染时气而病无少长率相似者，是即瘟疫之谓。古人有云：瘟证因春时温气而发，乃因郁热自内而发于外，初非寒伤于表也，故宜用辛平之剂，治与正伤寒用麻黄者不同也。此说固若近理，而实有未必然者。盖瘟疫若非表证，则何以必汗而后解？故余于前论中，谓其先受寒邪，再触则发，诚理势之确然也。但其时有寒热，证有阴阳。治阳证热证者，即冬时亦可清解；治阴证寒证者，即春夏亦可温散。谓宜因证因时者则可，谓非寒伤于表也则不可。

　　　脉候

凡病伤寒瘟疫，脉洪大滑数，而数中兼缓者可治。脉洪大而紧数甚者危。脉虽浮大而按之无力者，宜补兼表。身虽热而脉弱者，当以纯补为主，或微兼温散。身大热而脉见沉濇细小足冷者，难治。瘟病四五日，身热腹满而吐，脉来细而弦强者，十二日死。瘟病二三日，头痛腹满脉直而疾者，八日死。瘟病八九日，头身不痛，色不变而利不止，心下坚，脉不鼓，时或大者，十七日死。瘟病汗不出，或出不至下部者，死。瘟病下利腹中痛甚者，死。以上死证，言其略耳。诸所未尽，当于伤寒门参阅。

　　　治法六要

自古伤寒治法，苦于浩渺，余自考索以来，留心既久，每临编得其法，未必见其病，临病见其证，未必合其方。可见病多变态，执滞难行，惟贵圆通而知其要耳。故余注《类经》，所列伤寒治要有六，曰汗补温清吐下，然亦但言其概而未及其详。今悉诸法于此，用补伤寒之未备者。倘欲求仲景心法，仍当阅伤寒本门，使能彼此参证，则纲举目张，自有包罗贯串之妙，既约且尽，而活人之要，当无出此。

　　　汗有六要五忌

治伤寒之法，余已析其六要，而六要之外，又有五忌者，何也？盖六法之中，惟汗为主，正以伤寒之愈，未有不从汗解者。故法虽有六，汗实统之，而汗外五法，亦无非取汗之法也。然取汗以辛散，此固其常也。而何以五法皆能取汗？六要则已，又何以有五忌之辩也？盖汗由液化，其出自阳，其源自阴。若肌肤闭密，营卫不行，非用辛散则元府不开而汗不出，此其一也。又若火邪内燔，血干液涸，非用清凉则阴气不滋而汗不出，此其二也。又若阴邪固闭，阳气不达，非用辛温则凝结不开而汗不出，此其三也。又若营卫不足，根本内亏，非用峻补则血气不充而汗不出，此其四也。又若邪在上焦，隔遮阳道，不施吐涌则清气不升而汗不出，此其五也。又若邪入阳明，胃气壅塞，不以通下则浊气不解而汗不出，此其六也。凡此者，皆取汗之道，是即所谓六要也。何谓五忌？盖一曰热在表者，内非实火，大忌寒凉，寒则阴邪凝滞不散，邪必日深，阳必日败，而汗不得出者死。二曰元气本弱，正不胜邪者，大忌消耗，尤忌畏补，消耗则正气日消，不补则邪气日强，消者日消，甚者日甚，而必不能汗者死。三曰实邪内结，伏火内炎者，大忌温补，温则愈燥，补则愈坚，而汗不得出者死。四曰中虚气弱，并忌汗诸条者，大忌发散，散则气脱，气脱而汗不能出，气脱而汗不能收者死。五曰病非阳明实邪，并忌下诸条者，大忌通泻，泻则亡阴，阴虚则阳邪深陷，而汗不得出者死。是即所谓五忌也。能知六要而避五忌，伤寒治法，尽于是矣。但假热者多，真热者少，能察秋毫于疑似，非有过人之见者不能也。余之谆谆，其亦颙望于潜心者耳。

　　　汗散法

凡伤寒瘟疫，表证初感，速宜取汗，不可迟也。故仲景曰：凡发汗服汤药，其方虽言日三服，若病剧不解，当半日中尽三服。如服一剂，病证犹在，当复作本汤服之。至有不肯汗出者，服三剂乃解。若汗不能出者，死病也。此所谓汗不宜迟也。然取汗之法，又当察其元气病气之虚实。若忽尔暴病，表证已具而元气未亏者，但以辛平之剂直散之。若兼杂证，则当察其寒热温凉，酌宜而治，不得但知发散也。又若身虽大热，表证全具，而脉见虚弱者，必不易汗。此即当详察补虚法酌而治之。若不知标本而概行强散，营竭则死。
伤寒之宜平散者，以其但有外证，内无寒热，而且元气无亏也，宜以正柴胡饮为主治。此外如十神汤、参苏饮皆可酌用。若病在阳明者，宜升麻葛根汤。若感四时瘟疫而身痛发热及烟瘴之气者，宜败毒散，或荆防败毒散。若病在三阳而头痛鼻塞项强，身痛欬嗽者，宜神朮散。若伤风兼寒而发热欬嗽者，宜柴陈煎或金沸草散，甚者小青龙汤。
伤寒之宜温散者，以其寒邪外盛而内无热证，及元气无亏而气清受寒者，皆可从温直散之，宜二柴胡饮为最当。若寒甚表实者，惟麻桂饮为最妙，毋疑畏也。此外如五积散、麻黄汤、桂枝汤、小青龙汤、葛根汤、圣散子之类，皆可酌用。
伤寒之宜凉散者，以其外热里亦热，必脉证俱阳而烦渴喜冷，及元气强实者，乃可兼凉兼散，宜一柴胡饮为先，或九味羌活汤、柴葛解肌汤，甚者六神通解散，皆可酌用。若内外俱热而或为热泻者，宜柴芩煎。若表里俱热而兼斑疹者，宜柴葛煎。
伤寒之宜兼补兼散者，以营卫不足，血气不充也。用药如用兵，兵进而粮饷不继则兵复，攻病而元气不继则病复。故治虚邪之宜散者，必当先本后末，此其最要者也。若寒邪在营，肝脾血少，而邪热不退者，宜三柴胡饮或归柴饮。若寒邪在卫，脾肺气虚，而表邪不解者，宜四柴胡饮。若脾胃气血不足，而邪热不解者，宜五柴胡饮。若邪在半表半里，往来寒热，而微见气虚者，宜小柴胡汤。若温暑大热大渴，津枯液涸，阴虚不能作汗者，宜归葛饮。若寒邪深入，而阴中阳气不足，或背恶寒者，必难散解，非理阴煎不可。若中气大虚大寒，身热恶寒，或大便溏泄而表邪不能解者，非大温中饮不可。

　　　补虚法

伤寒瘟疫，俱外侮之证，惟内实者能拒之。即有所感，而邪不胜正，虽病无害。最畏者，惟内虚之人，正不胜邪，邪必乘虚深入，害莫大矣。故曰：伤寒偏死下虚人。且今人虚弱者多，强实者少，设遇挟虚伤寒，而不知速救根本，则百无一生。故伤寒书曰：阳证得阴脉者死，正以阴脉即虚证也。此欲辨之，惟脉为主，而参以形证，自无失矣。盖凡遇伤寒外热等证，而脉见微弱浮空，举按无力者，即是虚证，最不易解，最不宜攻。虽欲发汗，汗亦难出，即有微汗，亦不过强逼肤腠之汗，而必非营卫通达之所化。若不顾虚实而逼之太甚，则中气竭而危亡立至矣。然治虚之法，须察虚实之微甚。若半虚者，必用补为主而兼散其邪；若太虚者，则全然不可治邪而单顾其本，顾本则专以保命，命得不死则元气必渐复，或于七日之后，或十四日，甚者二十日之后，元气一胜，邪将不攻自溃，大汗至而解矣。欲知其兆，亦察其脉，但得弱者渐强，小者渐大，弦者渐滑，紧者渐缓，则大汗将通，吉期近矣。凡用补之法，但当察其胷膈何如。若胷腹多滞者，未可补；年壮气实者，未可补。若气本不实，而胷腹无滞，则放胆用之。又若内无热邪，而素宜用温，其或气有难行者，则必兼暖胃而后可。盖补得暖而愈行，邪得暖而速散，切不可杂用消耗寒凉，以分温补之力。其或初感寒邪，但见脉证真虚，邪不易散等证，则人参、熟地之类，开手便当速用，愈早愈妙。若或迟疑，则纵寇深入，反成难制，此治虚邪最善之法也。余用此法，活人多矣。尝闻昧者有伤寒忌补之说，不知补者所以补中，是即托里之意。亦以寒邪如盗，其来在外；元气如民，其守在中。足民正所以强中，强中正所以御外。保命元机，惟此一着，何为补住邪气？庸妄误人，莫此为甚。余因再悉于此，用补伤寒治法之未备。渐用渐熟，方知其妙。自今而后，知必有不惑余言而受余之生者，将无穷矣。
伤寒，精血素弱，或阴中阳气不足，脉细弱而恶寒者，必须大助真阴，则阳从阴出，而表邪自可速解，惟理阴煎加柴胡、麻黄之类，或随证加减用之为最妙。若伤寒于七八日之后，脉数无力，神昏气倦，或躁扰不宁，散之不可，清之不可，而邪不能解者，只宜理阴煎大剂与之，真回生神剂也。若气血俱虚，而邪不能解，只宜平补者，以五福饮为主，而随证加减用之。或大补元煎，或六物煎，或十全大补汤，皆可用。若脾胃中气虚弱，而邪不能解者，宜四君子汤加减用之。若中气虚弱，脾寒或兼呕恶而邪不解者，宜五君子煎、温胃饮。若劳倦伤脾，寒邪内陷，身热不退，当升散者，宜补中益气汤。若寒邪陷入，阴分血虚，不能外达，而当升散者，宜补阴益气煎。若阴虚发热，面赤口渴烦躁，脉浮洪无力者，宜六味地黄汤大剂与之，一服可愈。凡中气虚寒表邪不解，或日久畏药，或诸药不效者，只宜独参汤，或浓或淡，或冷或热，随其所好，时时代茶与之，连日勿间，使其营气渐复，则邪气渐退，大有回生之妙，毋忽之也。
伤寒用补之法，与用攻用散者不同，盖攻散所以去实邪，其力峻，其效速。故凡用柴胡、麻黄之类，取效在一二三剂之间；用大黄芒硝之类，取效在一剂之间。此而不效，必其用之不善，不可多也。至若用补者，所以补虚，其力柔，其功缓，虽于一二剂见效者，亦多有之。若积劳积损，气血虚甚者，欲其复元，诚不易也。但察其服补无碍，或于脉证间略见相投，便是得补之力。故轻者二三剂，重者十余剂，方得见功而汗出邪退以愈也。若不知此理，而但于一二剂间未见速效，则必致庸谗，起惑乱生而全功尽弃矣，此不可不深察也。

　　　温补法

凡治伤寒瘟疫宜温补者，为其寒邪凝滞，阳不胜阴，非温不能行，非温不能复也。如寒气在经者，以邪在表也，宜用温散法，具如前。寒气在脏者，以阳气虚也，或宜温补，或止温中。然用温之法，但察其外虽热，而内无热者，便是假热，宜温不宜凉也。病虽热而元气虚者，亦是假热，宜温不宜凉也。真热者，谁不得而知之，惟假热为难辨耳。病假热者，非用甘温，热必不退。矧真寒者又在，不言可知。大都实证多真热，虚证多假热。故治实者多宜用凉，治虚者多宜用温。真假不识，误人不浅矣。又真寒假热之辨，则实亦有寒，实亦有热，虚亦有寒，虚亦有热。若谓实者皆热，虚者皆寒，则凿而谬矣。但实而寒者，只宜温散，不必滋补；虚而热者，只宜调补，最畏寒凉。盖寒凉无生意而善败元气，若以寒凉治虚证，则热未必退，且暂用则或可，久则无不败脾而危者。既已病热，又不宜寒，则总云假热，本非过也。
伤寒发热而命门阳虚，或恶寒，或身痛，或呕或痢，脉弱气虚而表不能解者，必用大温中饮或理阴煎。若伤寒身热，心肺有寒，或呕哕而欬，或腹满而喘，止有寒邪而无虚者，宜小青龙汤。若阴证伤寒，自利脉沉身痛发热，腹痛厥逆，但有寒邪而元气无虚者，当用温药，宜四逆汤。若寒在太阴，腹痛吐利，或胀满厥逆，脾胃虚寒，而邪有不解者，宜温胃饮，或理中汤。若伤寒一二日，邪在太阳，或在少阴，背恶寒而表不解者，宜附子理阴煎，在仲景则用附子汤。若风寒在表，阴寒在里，外为身热，而内则泻利不能止，或见呕恶，或腹因利痛者，此其中气下泄，则外邪益陷，必不能解，宜速用胃关煎，或大温中饮。凡患伤寒有阴阳大虚，元气将败，而邪不能解者，非六味回阳饮不可。然但有大虚大寒之意，即当用此。若待其败，恐无及矣。凡阴盛隔阳，内真寒而外假热者，其证必头红面赤，或干渴舌焦，或口疮喉痛，或烦喘狂躁，或身热如火，或见虚斑而蚊迹遍身，或发阴黄而溺如金汁，虽其外有此证，而脉则微弱不鼓，且或为呕恶，或为泄泻，或背腹畏寒，或气短似喘，或昏睡无知，或惊惶惧怯，或虽热不渴，或言虽谵妄而气促声微，或身虽躁狂而举动无力，禁之则止，是皆内虚外实、真寒假热之证，须用理阴煎，或六味回阳饮、大温中饮、八味地黄汤之类，大剂与之，庶可保全。若虚火上浮，喉痛舌燥，不能热饮者，用井水浸药，冷与饮之，此用假寒之味，以解上焦之假热，真热之性，以救下焦之真寒，回阳起死，真神妙之法也。其有血气本虚，用补相便，然温补既多，而病日昏愦，且见烦热难愈者，此其阳邪独亢，阴气不至，而虚中有热也。但改滋阴，以犀角地黄汤加黄芩、麦冬，或一柴胡饮加知母之类。此十补一清之法，一剂即效，其妙如神。医中圆活，最宜知此。

　　　清利法

凡治伤寒瘟疫，宜清利者，非止一端。盖火实者宜清火，气实者宜行气，食滞者宜消食，痰盛者宜化痰，皆所谓清利也。凡此数者，滞去则气行而表邪自解。然此宜用于邪实等证，而本非虚证之所宜。其有虚中挟实者，不妨少为兼用。此中权度，自有其宜。若病在危急，则毫不容谬。设不当清而妄用之，亦与扑残灯者无异也。
伤寒火盛者，治宜清解。若热入阳明，烦渴躁热，脉洪便实而邪有不解者，宜柴胡白虎煎，或单用白虎汤、太清饮，或玉泉散；若汗后仍热者，亦宜用之。若伤寒口渴，烦热赤斑，脉洪大而无力者，宜人参白虎汤。若伤寒邪在太阳，发热头痛，脉洪大，表邪未解，而内热又甚者，宜一柴胡饮，或三黄石膏饮，或六神通解散。若六经通热，火邪不解，或狂斑烦躁，或头红面赤，口干舌黑，脉洪邪实者，宜抽薪饮，或黄连解毒汤，或加柴胡。若伤寒热入血室，吐衄斑黄，及血热血燥，不能作汗，而邪不解者，宜《局方》犀角地黄汤，热甚者宜《良方》犀角地黄汤。若热邪闭结血分，大便不通，而邪不能解者，宜《拔萃》犀角地黄汤。若少阴水亏，阳明火盛，热渴失血，牙痛便结，脉空作喘而邪不能解者，宜玉女煎。若伤寒阳邪亢盛，血脉不通，而四肢厥逆者，谓之热厥，宜四逆散。若暑月时行瘟疫，表里俱热，宜清宜解者，羌活升麻汤。若伤寒热结膀胱，而小水不利，火邪不退，或挟热泄泻者，宜大分清饮，或柴芩煎，或益元散。若伤寒实热内畜，小水不利，而口渴烦热发黄者，宜茵陈饮，或大分清饮。凡瘟疫热甚而烦渴不宁者，宜雪梨浆时时与之，解渴退火最妙，大胜于益元散。至于冷水禀天一之性，甘而不苦，故大能清热解烦，滋阴壮水。凡火盛水涸，大渴便结，营卫热闭，不能作汗者，最宜用之。虽虚证不可用，然亦有当用者，但察其喉口热极，唇舌干焦，大便闭结不通，而大渴喜冷者，此阴虚水亏证也，不妨与人参、熟地、桂、附、干姜之属，相间并用，借以滋阴，其功不小。惟大便不结及微热微渴，劳倦阳虚等证，最不宜用。若妄用之，则多致寒颤而败。
伤寒兼杂证者，治宜调和清利。凡伤寒兼风，发热欬嗽多痰者，宜柴陈煎。若食滞气实，邪结胃脘而表不解者，宜大和中饮加柴胡。若感四时寒湿之气，以致脾胃不和，或呕吐泄泻胀满者，宜平胃散。或寒盛多吐者，宜和胃饮。若外感风寒，内停饮食，头痛寒热，或为吐泻胀满者，宜藿香正气散。若感四时寒湿，发热发黄，身痛脉紧，中寒泄泻，小水不利者，宜柴苓饮。若中无寒而多火者，宜柴苓汤。若外伤暑热，霍乱泄泻，小水不利，腹痛胀满，内阴外阳者，宜五苓散。若外伤寒湿，一身尽痛者，羌活胜湿汤。

　　　吐法

凡伤寒宜吐者，必其上焦有滞，或食或痰，结聚胷膈，而邪不得散者，当吐也。或寒邪浊气内陷膈间，而为痞为痛者，当吐也。盖吐中自有发散之意。若中气虚寒，脉弱无力，及气短虚烦不宁者，皆不可吐。凡用吐药，中病即止，不必尽剂。
古方吐法，多用独圣散及茶调散。凡上焦邪滞，皆可用之。然不若新吐法为更捷也。又凡诸药皆可吐，只随证用药煎汤，服少顷，揉而吐之，则轻重可酌，标本可兼，尤其善也。

　　　下法

凡伤寒瘟疫宜下者，必阳明邪实于腑，而秘结腹满者，乃可下之。或元气素强，胃气素实者，亦可下之。若大便虽数日不行，而腹无胀满，及大便无壅滞不通之状，或连日不食，而脐腹坦然，软而无碍者，此其阳明胃腑，本无实邪，切不可妄下妄导，以泄中气。又如伤寒门忌下诸条，必当加意详察，不可误用。盖诸误之害，下为尤甚，不可忽也。今见时医有妄下而亦不致死者，必其元气之素强，能胜攻下者也。若概引为证，必致杀人。
伤寒邪入阳明，便秘谵语，腹满烦热，脉证俱实者，宜大承气汤，或调胃承气汤。若伤寒表证未除，里证又急，表里俱实者，宜大柴胡汤。若三焦六经邪火壅结，大便不通，而表邪不解者，宜《局方》凉膈散。若伤寒热邪传里，当下而气血俱虚者，宜陶氏黄龙汤。若伤寒热邪传里，而血虚闭结，腹胀作痛，邪不能解者，宜五烛散。若时气瘟疫遍行，火邪内蓄，三焦实热，大便秘结，而邪不能退者，宜五瘟丹。若时行瘟疫发热，火浮于上，胷膈结热者，宜大清丸。凡诸有宜通宜下者，但随证作引，送百顺丸一二三钱，最捷最妙。

　　　瘟疫热毒辨治

瘟疫本即伤寒，然亦有稍异。以其多发于春夏，且因时气遍行，大小相似，必待日数足，然后得汗而解者，是为瘟疫之证。虽古法云瘟病在三阳者多，三阴者少，然亦不可拘泥。若见阴证阴脉，是即三阴病也，大宜辨而治之。
瘟疫之在三阳者，当辨其经。如脉浮头疼，发热身痛者，太阳证也，宜九味羌活汤加减治之。若脉长鼻干，不眠而躁者，阳明病也，宜葛根解肌汤，或十味参苏饮加减治之。若脉弦而数，胷胁痛而耳聋，少阳证也，宜小柴胡汤加减治之。按此三阳之治，乃古方治瘟之大略。然此证寒热虚实，无所不有，仍当察治如前，不可拘也。
瘟疫初起而头疼身痛，憎寒发热，脉紧数洪滑，而别无他证，先宜正柴胡饮，或败毒散，或十神汤。若瘟疫初起，多阴少阳，脉证无虚者，宜神朮散。若瘟疫胷膈满闷，小柴胡加枳实、橘红；热在内者，仍加黄连。若暑月时行瘟疫，表里俱热甚，宜清火解毒者，羌活升麻汤。若瘟疫火盛，脉洪大而热躁甚者，三黄石膏汤。若瘟疫热毒上浮，头面俱肿，目不能开，口干舌燥，咽喉不利者，普济消毒饮。若瘟疫脉洪大，烦躁热渴者，白虎汤；或兼呕吐者，仲景竹叶石膏汤。若瘟疫发狂谵语，脉洪大滑实，而大便秘结不通者，大承气汤，或鸡子清饮。若瘟疫内外俱有实邪，大便不通，当表里双解者，防风通圣散。若瘟疫病八九日不退，而发斑发黄，但脉不虚不浮紧，而腹见痞满者，率可以承气、五苓合服而下之。若瘟疫头身红赤，肢体热甚，烦躁不能当者，宜用解瘟疫热毒法，及内饮雪梨浆，或用井华水调玉泉散，俱妙。按以上诸法，乃因时因证，皆阳证实邪之所宜。若瘟疫脉弱无力，或外虽实而内则虚，或口不喜冷，大便不结之类，即非阳证，不得以身热脉数，俱认为火，虽在暑月，如理中汤、理阴煎、大温中饮、大补元煎及前温补诸法，皆当随证必用，此舍时从证之妙法也。矧夏月尤多伏阴，故凡临此证者，必先察阴阳，次辨虚实，则其要也。宜切识之！
徐东皋曰：瘟疫六七日不解，以至热入血室发黄，身如烟熏，目如金色，口燥而热结，以砭针刺曲池出恶血，仍以通圣散兼散兼下，得汗如黄水，粪如黑膏而即愈。按此即北方之所谓打寒也。其法用手捋上膊，使血聚于臂，以帛缚定，乃用箸夹磁锋，击刺肘中曲泽旁之大络，使邪毒随恶血而出，亦最捷之法。穷人用之极效，然非曲池穴也。

　　　大头瘟证治

大头瘟者，以天行邪毒，客于三阳之经，所以憎寒发热，头目颈项，或咽喉俱肿，甚至腮面红赤，肩背斑肿，状如虾蟆，故又名为虾蟆瘟。大都此证多属风热，然亦有表里虚实之辨。又外科有时毒证，亦即此也。
一大头虾蟆瘟治法。凡病在头目，内火未盛者，先当解散，宜正柴胡饮或败毒散。若时毒咽喉肿痛，内火不甚，而便利调和者，葛根牛蒡汤。时毒表里俱热，头目俱肿，宜清宜散者，柴葛煎。若毒在阳明，表里俱热，多头痛鼻干，宜散者，柴葛解肌汤。若时毒三阳热极狂躁，咽喉肿痛，宜清兼散者，栀子仁汤。若时毒遍行，邪热上浮，头面俱肿，咽喉不利者，普济消毒饮。若时毒风热上聚头面，宜升散者，犀角升麻汤。若时气盛行宜清火解毒者，羌活升麻汤。若时毒血热烦躁兼赤斑者，犀角散、人参白虎汤。若时毒内外俱实，当双解者，防风通圣散。若时毒焮肿作痛，脉实便秘，宜下者，五利大黄汤，或漏芦升麻汤，或连翘消毒散。若时毒虽盛而外实内虚，脉弱神困，凡诸虚证有据者，必当救里内托，宜参芪托里散，或托里消毒散。其有阳虚假热，而兼呕恶泄泻者，如六味回阳饮之类，皆所必用，不可疑也。若头项肿甚疼痛难忍者，宜用清凉救苦散敷之，或取侧柏叶自然汁调蚯蚓泥敷之。

　　　初感治法

凡病伤寒瘟疫者，无不发热。然初感之时，其邪在表，未经传里，未至郁热，虽身表有热，不过肤腠之寒邪，而内未有火，岂即阳证？斯时也，但用温散，或兼托散，药对其证，无不即愈。奈何时俗之医，一见发热，便认为火，而芩连知蘗，开手便用，不知内无实热，何以当此？以寒邪得寒药，而表里俱寒，勾连不解则日以内传，寒凉妄用则元阳日败，凡受斯害，死者多矣。此理不明，则既不知表里，又不知先后，终身不省，每至误人，而且敢侈口谈医，其心果亦安乎？

　　　饮食宜忌

凡饮食有宜忌者，有不宜忌者。若病伤寒而食不断者，以邪犹在表，未深入也；及其稍深而在半表半里之间，则食渐减矣；再入胷膈胃口，则全不食矣。邪既在胃，则胃口不饥，所以伤寒不食者，或十日或二十日，皆无足虑者，亦以胃气不馁则不败也。但不欲食者，不可强食，强食则助邪。或新愈之后，胃气初醒，尤不可纵食，纵食则食复。此皆大忌也。至有不宜忌者，则如劳倦内伤之人，偶感寒邪，亦必发热，此多以劳伤中气，本非真正伤寒外邪内陷之病，所以外虽发热，而内则饥馁，每多思食。奈何庸昧之辈，但见发热则曰饿不死伤寒，不论虚实，一概禁之。常见欲食者，索之不得，而且加以克伐寒凉之药，嗟嗟！饥肠受剥，虚者益虚，内外夹攻，苦无所诉，及胃气既脱，反不欲食矣。即欲救之，已无可及。予常治此证，每借食为药，所活多人，而见禁食受毙者，亦已不少，故详言之。若病人时时觉饥而索食者，此其邪不在脏，胃中空虚而然，必不可禁，但不宜纵耳。且因此可察虚实，关系非小，不可忽也。
巢氏曰：凡瘟疫病新瘥，脾胃尚虚，谷气未复，若作劳妄动伤力，并食猪羊鸡犬鱼脍、炙煿肥腻、生果面食硬濇难消之物，停积肠胃，膈闷腹胀便秘，或大吐大下，重复发热，病作不可救矣。

　　　避疫法

瘟疫乃天地之邪气，若人身正气内固，则邪不可干，自不相染。故避之之法，惟在节欲节劳。或于房室劳倦之后，尤不可近，仍勿忍饥以受其气，皆要法也。至于却邪之法，则如刺法论所云：天牝从来，复得其往。气出于脑，即不干邪。盖天牝者鼻也，鼻受天之气，故曰天牝。气自空虚而来，亦欲其自空虚而去，即天牝从来，复得其往也。正以气通于鼻，鼻通于脑，毒入脑中，则流布诸经，令人相染矣。气出于脑，谓嚏之，或张鼻以泄之。或受气于室，则泄气于外，而大吸精气以易之，则邪从鼻出而毒气自散，此却邪于外之法也。又如想心如日等法，盖胆属少阳，为中正之官，少阳气壮则脏气赖以俱壮，而邪不能入，此强中御邪之法也。凡探亲诊疾，事有不容已者，但知此诸法，则虽入最秽之地，自可保其无虑。一方治天行时气，宅舍怪异，用降真香烧焚，大解邪秽，小儿带之，能解诸邪，最验。一法，以福建香茶饼不时噙口中，大辟伤寒瘴气秽恶。

　　石室秘箓 【 清?陈士铎】 

　　　瘟疫治法

瘟疫之证，其来无方，然而召之亦有其故。或人事之错乱，或天时之乖违，或尸气之缠染，或毒气之变蒸，皆能成瘟疫之病也。证既不同，治难画一。然而瘟疫之人，大多火热之气，蕴蓄于房户则一家俱病，蕴蓄于村落则一乡俱病，蕴蓄于市廛则一城俱病，蓄畜于道路则千里皆病。故证虽多，但去其火热之气，而少加祛邪逐秽之品，未有不奏功效者也。方用元参五钱，大黄、麦冬、白芍、滑石、花粉各三钱，石膏二钱，柴胡、荆芥各一钱，水煎服。此方可通治瘟疫之病，出入加减，无不奏功。此方之妙，用大黄以荡涤胷腹之邪，用荆芥、柴胡以散其半表半里之邪气，用天花粉以消痰去结，用石膏以逐其胃中之火，用芍药以平肝木，不使来克脾土，则正气自存而邪气自出。此方最妥最神，治瘟疫者，以此为枕中秘。

古今图书集成医部全录卷三百

　瘟疫门

　　方

屠苏酒 【 《千金方》，下同】 　辟疫气，令人不染温病及伤寒，岁旦屠苏酒方。
大黄十五铢　白朮　桂心各十八铢　桔梗　蜀椒各五十铢　菝葜十二铢　乌头六铢[六铢：原作「六两」，据《千金》卷九辟温改。]
右七味(口父)咀，绛袋盛，以十二月晦日日中悬沉井中，令至泥，正月朔日平晓出药，置酒中煎数沸，于东向户中饮之。屠苏之饮，先从小起，多少自在。一人饮，一家无疫。一家饮，一里无疫。饮药酒得三朝，还滓置井中。能仍岁饮，可世无病。当家内外有井，皆悉着药，辟温气也。又一方有防风一两。

太乙流金散　辟温气。
雄黄三两　雌黄　羚羊角烧，各二两　矾石　鬼箭羽各一两半
右五味，治下筛，三角绛袋盛一两，带心前，并挂门户上。若逢大疫之年，以月旦青布裹一刀圭，中庭烧之。温病人亦烧熏之。

雄黄散　辟温气。
雄黄五两　朱砂一作赤朮[赤朮：原作「赤木」，据同右改。]　菖蒲　鬼臼各二两
右四味，治下筛，以涂五心额上鼻人中及耳门。

粉身散　辟温病常用。
芎藭　白芷　藁本各等分
右三味，治下筛，内米粉中以粉身。

杀鬼烧药方　辟温气。
雄黄　丹砂　雌黄各一斤　羚羊角羖羊角亦得　虎骨　鬼臼　鬼箭羽　野丈人　石长生　芜荑　猳猪屎　马悬蹄各三两　青羊脂　菖蒲　白朮各八两　蜜蜡八斤
右十六味末之，以蜜蜡和为丸如弹许大，朝暮及夜中，户前微火烧之。

虎头杀鬼丸　辟温。
虎头五两　朱砂　雄黄　雌黄各一两半　鬼臼　皂荚　芜荑各一两
右七味末之，以蜜蜡和为丸如弹子大，绛袋盛系臂，男左女右，及悬屋四角。晦望夜半，中庭烧一丸。

辟温杀鬼丸　熏百鬼恶气。
羖羊角　虎骨各七两　雄黄　雌黄　龙骨　龟甲　鲮鲤甲　猬皮各二两　樗鸡十五枚　芎藭　珍珠各五两　东门上鸡头一枚　空青一两
右十三味末之，烊蜡二十两，并手丸如梧子，正旦门户前烧一丸。带一丸[带一丸：原缺，据《千金》卷九辟温补。]，男左女右，辟百恶。独宿吊丧问病，各吞一丸小豆大。天阴大雾，日烧一丸于户牖前，佳。

雄黄丸　汉建宁[建宁：原作「建炎」，据《千金》卷九辟温改。]二年，太岁在酉，疫气流行，死者极众。即有书生丁季回从蜀青城山来，东过南阳，从西市门入，见患疫疠者颇多，遂于囊中出药，人各惠之一丸。灵药沾唇，疾无不瘥。市中疫鬼数百千余，见书生施药，悉皆惊怖而走。乃有鬼王见书生，谓有道法，兼自施药，感众鬼等奔走若是，遂诣书生，欲求受其道法。
书生曰：吾无道法，乃囊中之药，呈于鬼王，鬼王覩药，惊惶叩头乞命而走。此方药带之入山，能辟虎狼虫蛇，入水能除水怪蛟蜃。
雄黄　雌黄　曾青　鬼督邮　珍珠　虎头骨　丹砂　桔梗　白朮　芎藭　白芷　鬼箭羽　芜荑　女青　鬼臼　藜芦　菖蒲　皂荚各一两
右十八味末之，蜜丸如弹子大，绢袋盛，男左女右带之。卒中恶病及时疫，吞如梧子一丸，烧一弹丸，户内。

赤散　辟温疫气，伤寒热病。
藜芦　(艹踯)(艹躅)花各一两　丹皮　皂荚各一两六铢　附子　桂心　珍珠各六铢　细辛　干姜各十八铢
右九味末之，内珍珠合治之，分一方寸匕，置绛囊中带之，男左女右，着臂自随。觉有病之时，便以粟米大内着鼻中，又酒服一钱匕，覆取汗，日三服，当取一过汗耳。
又方　治瘟疫转相染着，乃至灭门，延及外人，无收视者。
赤小豆　鬼箭羽　鬼臼　丹砂[丹砂：原缺，据《千金》卷九辟温补。此下「右四味」随之改为「右五味」。]　雄黄各二两
右五味末之，蜜和服，如小豆一丸，可与病人同床传衣。

肝温方　治肝腑脏[腑脏：原作「肺脏」，据《千金》卷九辟温改。]温病，阴阳毒，颈背双筋牵，先寒后热，腰强急缩，目中生花。
桂心一两　白朮　芒硝　大青　栀子各三两　柴胡五两　石膏　生姜各八两　生地黄　香豉各一升
右十味(口父)咀，水九升，煮取三升，分三服。
又方　治肝腑脏温病，阴阳毒，先寒后热，颈筋挛牵，面目赤黄，身中直强。
元参　细辛各二两　石膏八两　栀子　黄芩　升麻　芒硝各三两　竹叶切五升　车前草二升
右九味(口父)咀，以水一斗半，煮竹叶、车前，取七升，去滓，下诸药，煎至三升，下芒硝，分三服。

心温方　治心腑脏温病，阴阳毒，战掉不定，惊动。
大青　黄芩　栀子　知母　芒硝各三两　麻黄四两　元参六两　生地黄切，一升　石膏　生葛根各八两
右十味(口父)咀，以水九升，煮取三升，去滓，下芒硝，分三服。

脾温方　治脾腑脏温病，阴阳毒，头重颈直，皮肉痹，结核隐起。
大青　羚羊角　升麻　射干　芒硝各三两　栀子四两　寒水石五两　元参八两
右八味，(口父)咀，以水七升，煮取三升，分三服。

肺温方　治肺腑脏温病，阴阳毒，欬嗽连续声不绝，呕逆。
杏仁　前胡各四两　麻黄　栀子　紫菀　大青　元参　葛根各三两　桂心　甘草各二两　石膏八两八两：原缺，据《千金》卷九辟温补。
右十一味(口父)咀，以水九升，煮取三升，分作三服。

肾温方　治肾腑脏温病，身面如刺，腰中欲折，热毒内伤。
葱白　豉各一升　茵陈　栀子　芒硝各三两　苦参　生葛各四两　生地黄　石膏各八两
右九味，(口父)咀，以水九升，煮取二升半，下芒硝，分三服。

萎蕤汤　治风温之病，脉阴阳俱浮，汗出体重，其息必喘，其形状不仁，嘿嘿但欲眠，下之者则小便难，发其汗者必讝语，加烧针者则耳聋难言，但吐下之则遗失便科，如此疾者，宜服之。
萎蕤　白薇　麻黄　独活　杏仁　芎藭　甘草　青木香各二两　石膏三两
右九味(口父)咀，以水八升，煮取三升，去滓，分三服取汗。若一寒一热，加(石卜)硝一分及大黄三两下之。如无木香，可用麝香一分。

治瘟方 【 丹溪，下同】 
大黄　黄连　黄芩　人参　桔梗　防风　苍朮　滑石　香附　人中黄
右为末，神曲糊丸，每服六七十丸。分气血与痰作汤使：气虚者四君子汤，血虚者四物汤，痰多者二陈汤送下，热甚者童便下。
又方
半夏　川芎　茯苓　陈皮　山楂　白朮　苍朮君　甘草
如头痛加酒芩，口渴加干葛，身痛加羌活、薄桂、防风、芍药。

漏芦汤　治脏腑积热，发为肿毒，时疫疙瘩，头面洪肿，咽嗌填塞，水药不下，一切危恶疫疠。
漏芦　升麻　大黄　黄芩　蓝叶　元参各等分
右(口父)咀，每服二钱，水煎服。肿热甚加芒硝二钱

消毒丸　治时毒疙瘩恶证。
大黄　牡蛎　殭蚕炒，各等分
右为末，炼蜜丸如弹子大，新水化一丸。内加桔梗、大力子尤妙。

洁古雄黄丸　辟时疾，可与病人同床，传着衣服，亦不相染。
雄黄研，一两　赤小豆炒　丹参　鬼箭羽各二两
右为细末，蜜丸，每服五丸，空心温水下。

升麻葛根汤 【 《良方》，下同】 　治大人小儿时气瘟疫，头痛发热。
升麻　芍药　甘草各二钱半　干葛三钱
右作一服，水二钟，生姜三片，煎至一钟，不拘时服。

柴胡升麻汤　治时行瘟疫，壮热恶风，头痛体疼，鼻塞咽干，欬嗽涕唾稠粘
柴胡　干葛　荆芥　赤芍药　石膏各一钱半　前胡　升麻　桑皮　黄芩各一钱
右作一服，水二钟，生姜三片，豆豉二十粒，煎至一钟，不拘时服。

十神汤　治伤寒，时令不正，瘟疫妄行，感冒发热，或欲出疹，不问阴阳两感风寒，并皆治之。
川芎　麻黄　赤芍药　葛根　紫苏　升麻　白芷　陈皮　甘草炙　香附各一钱半
右作一服，水二钟，生姜五片，煎至一钟，不拘时服。发热头疼，加连须葱白二根；中满气实，加枳壳煎。

不换金正气散　治四时伤寒，瘟疫时气，及山岚瘴气，寒热往来，霍乱吐泻，下痢赤白，并宜服之。
苍朮　橘皮　半夏曲　厚朴制　藿香各二钱　甘草炙，一钱
右作一服，水二钟，生姜五片，红枣二个，煎至一钟，食前服

大青四物汤 【 《活人书》，下同】 　治热病发斑，赤色烦痛。
大青一两　阿胶　甘草各二钱半　豉二合
右分三服，每用水一盏半，煎一盏，入胶烊化服。

老君神明散　治天行温疫。
附子炮去皮　白朮各二两　乌头炮去皮，四两　桔梗　细辛各一两
右五味，捣粗筛，缝绢囊盛带之，居闾里皆无病。若有疫疠者，温酒服方寸匕，覆取汗，得吐即差。若经三四日，抄三寸匕，以水二碗，煮令大沸，分三服。

务成子萤火丸　主辟瘟疫恶气，百鬼虎狼蛇虺蜂虿诸毒，五兵白刃，盗贼凶害皆辟之。
萤火　鬼箭削取皮羽　蒺藜各一两　雄黄　雌黄　矾石烧汁尽，各二两　羖羊角　锻灶灰　铁锤柄入铁处烧焦，各一两半
右九味捣筛为散，以鸡子黄并丹雄鸡冠一具和之，如杏仁大，作三角绢囊盛五丸，带左臂，仍更挂户上。

圣散子　苏内翰云：昔尝览《千金》，三建散方，于病无所不治，而孙思邈特为着论，以谓此方用药节度不近人情，至于救急，其验特异。乃知神物效灵，不拘常制，至理开感，智不能知。今予所谓圣散子者，殆此类也。自古论病，惟伤寒为至危急，表里虚实，日数证候，应汗下之类，差之毫厘，辄至不救。若时毒流行，用圣散子者，一切不问阴阳之感，连服取差，不可与伤寒比也。若疾疫之行，平旦辄煮一釜，不问老幼良贱，各一大盏，实时不入其间。平居无病，能空腹一服，则饮食快美，百病不生，济世卫家之宝也。其方不知其所从出，而故人巢君世宝之，以治瘟疫，百不失一。余既得之，谪居黄州，连年大疫，所全活者，不可胜数。巢君初甚惜此方，指江水为盟，约不传人，余切隘之，以传蕲水道人庞安常，庞以医闻于世，又善著书，故以授之，且使巢君之名，与此方闻不朽。
草豆蔻十枚，去皮面裹炮　木猪苓去皮　茯苓　附子炮去皮脐　独活去芦头　石菖蒲　芍药　厚朴去皮姜汁炙　麻黄去根节　藁本去沙土　枳壳去穰麸炒　柴胡去芦头　泽泻　藿香叶　高良姜　华阴细辛　防风去芦头　白朮炒　半夏姜制，各半两　甘草炙，一两
右剉如麻豆大，每服五钱，水一盏半，煮取八分，去滓热服；余滓两服合为一服，重煎，空心服之。

大补元煎　治气血大坏，精神失守，危剧等证。
人参一二钱至一二两　山药炒　杜仲各二钱　熟地二三钱至二三两　山萸一钱，畏酸吞酸者去之　炙甘草一二钱　枸杞　当归各二三钱，泄泻者去之
水二钟，煎七分，食远温服。

五福饮　治五脏亏损者。
人参　熟地俱随宜　当归二三钱　炙草一钱　白朮炒，一钱半
水二钟，煎七分，食远温服。

补阴益气煎　治阴虚外感不解，便结不通等证。
人参一二三钱　山药酒炒　当归各二三钱　熟地三五钱或一二两　陈皮　炙甘草各一钱　升麻三五分，火浮于上者不用　柴胡一二钱，无外邪者不用
水二钟，加姜三五七片，煎八分，食远温服。

和胃饮　治痰饮水气，胃脘不清，呕恶胀满腹痛等证。
陈皮　厚朴各钱半　干姜炮，一二钱　炙草一钱
水一钟半，煎七分，温服。

大和中饮　治饮食留滞积聚等证。
陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半
水一钟半，煎七八分，食远温服。

百顺丸　治一切阳邪积滞，伤寒实热秘结等证。
川大黄锦纹者，一斤　牙皂角炒微黄，一两六钱
右为末，用汤浸蒸饼，捣丸菉豆大，每用五分、或一钱、或二三钱，酌宜用引送下。或用蜜为丸亦可。

一柴胡饮　治感四时不正之气，寒热如疟。
柴胡二三钱　芍药二钱　甘草八分　黄芩　生地　陈皮各一钱五分
水一钟半，煎七八分，温服。

二柴胡饮　治四时外感，本无内热，不可妄用凉药者。
柴胡一钱半或二三钱　陈皮　厚朴各一钱半　半夏二钱　细辛一二钱　甘草八分　加生姜三五片
水一钟半，煎七八分，温服。

三柴胡饮　治四时外感，阴分不足者。
柴胡二三钱　芍药一钱五分　生姜三五片　炙甘草　陈皮各一钱　当归二钱，泄泻者易以熟地
水一钟半，煎七八分，温服。

四柴胡饮　治元气不足，外感风寒，六脉紧数微细，正不胜邪。
柴胡一二三钱　人参二三钱或五七钱，酌用　炙甘草一钱　生姜三五片　当归二三钱，泻者勿用
水二钟，煎七八分，温服。

五柴胡饮　治中气不足，外邪不散，兼培血气以逐寒邪。
柴胡一二三钱　熟地三五钱　芍药炒，一钱半　当归　白朮各二三钱　炙甘草一钱　陈皮酌用
水一钟半，煎七分，食远热服。

正柴胡饮　治外感初起，血气和平者。
柴胡一二三钱　芍药二钱　陈皮一钱五分　防风　甘草各一钱　生姜三五片
水一钟半，煎七八分，热服。

麻桂饮　治瘟疫阴寒气胜，夏月不必厚盖，津津透彻为度。
官桂一二钱　当归三四钱　陈皮随宜或不用　麻黄二三钱　炙甘草一钱
水一钟半，加姜五七片或十片，煎八分，去浮沫，不拘时服。

大温中饮　治四时寒疫，元阳大虚，正不胜邪之证。
熟地三五七钱　白朮　当归各三五钱，泄泻者山药代　人参二三钱，甚者一两，或不用　炙甘草一钱　柴胡二三四钱　麻黄一二三钱　肉桂一二钱　干姜炒熟，一二钱，或用煨生姜三五七片亦可
水二钟，煎七分，去浮沫温服，或略盖取微汗。

柴陈煎　治外感欬嗽多痰等证。
柴胡二三钱　陈皮一钱半　生姜三五七片　半夏　茯苓各二钱　甘草一钱
水一钟半，煎七分，食远温服。

柴芩煎　治表邪未解，外内俱热，脉滑数者。
柴胡二三钱　枳壳一钱五分　黄芩　栀子　泽泻　木通各二钱
水二钟，煎七分，温服。

归葛饮　治阳明温暑时证，热渴津竭，阴虚不能作汗。
当归三五钱　干葛二三钱
水二钟，煎一钟，以冷水浸凉，徐徐服之，得汗即解。

归柴饮　治外感营虚，不能作汗，神方。
当归一两　柴胡五钱　炙甘草八分
水一钟半，煎服。

太清饮　治胃火烦热，发斑呕吐。
知母　石斛　木通各一钱半　生石膏五七钱
水一钟半，煎七分，温服，或冷服。或加麦门冬。

玉女煎　治水亏火盛，脉浮洪滑大。
生石膏三五钱　熟地三五钱或一两　知每　牛膝各钱半　麦冬二钱
水一钟半，煎七分，温服或冷服。

玉泉散　一名甘露散。治阳明内热，温疫斑黄。
生石膏六两　粉甘草一两
右为极细末，每服一二三钱，新汲水或热汤、或人参汤调下。加朱砂三钱，亦妙

雪梨浆　解烦热，退阴火，生津止渴。
清香甘美大梨削去皮
别用大碗盛清冷甘泉，将梨薄切浸于水中，少顷，水必甘美，但频饮其水，勿食其滓。退阴火极速也。

六味回阳饮　治阴阳将脱等证。
人参一二两或数钱　炙甘草一钱　制附子　炮干姜各二三钱　归身三钱，泄泻或血动者，代以冬朮，多多益善　熟地五钱或一两
水二钟，武火煎七八分，温服。

理阴煎　治真阴不足，忽感寒邪，服此不攻自散。
熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱
水二钟，煎七八分，热服。

温胃饮　治寒疫呕吐泄泻。
人参一二三钱或一两　白朮炒，一二钱或一两　当归一二钱，泄泻者勿用　扁豆炒，二钱　炙甘草　陈皮各一钱，或不用　干姜炒焦一二三钱
水二钟，煎七分，食远温服。

五君子煎　治脾胃虚寒兼湿者。
人参二三钱　白朮　茯苓各二钱　甘草一钱　干姜炒黄，一二钱
水一钟半，煎服。

胃关煎　治脾肾虚寒等证。
熟地三五钱或一两　炙甘草一二钱　山药炒　白扁豆炒，各二钱　吴茱萸制，五七分　焦干姜　白朮炒，各一二三钱
水二钟，煎七分，食远温服。

柴葛煎　治瘟疫表里俱热。
柴胡　干葛　黄芩　连翘　芍药　甘草
水一钟半，煎服。

　　单方

天气不和，疫病流行：预备一物柏枝散，取南向社中柏东南枝，曝令干，捣末酒服方寸匕，神良。 
【 《千金方》，下同】 
又方：正月旦取东行桑根如指长七寸，以丹涂之，悬门户上，又令人带之。

断温病不相染着方：汲水瓶一，长七寸，盗着病人卧席下，良。
又方：以绳度所住户中壁，屈绳即断之。

治温病不相染方：以桃树蠹屎末之，水服方寸匕。
又方：朮、豉等分，酒渍服之，妙。
又方：正旦吞麻子、赤小豆各二十七粒，又以二七粒投井中。
又方：新布袋盛赤豆一升，内井中三日出，举家服二十七枚。
又方：松叶末之，酒服方寸匕，日三服。
又方：常以七月七日，合家吞赤小豆，向日吞二七枚。
又方：常以七月七日，男吞大豆七枚，女吞小豆二七枚。
又方：神仙教人立春后有庚子日，温芜菁葅汁，合家大小并服，不限多少
治温令不相染：新布袋盛大豆一升，内井中一宿出，服七枚。

温疫：用白药子二枚为末，水服之。
又方：白蜜和上色朱砂粉一两，以太岁日平旦大小勿食，向东方立，吞服三七丸，如麻子大，勿令齿近之；并吞赤小豆七枚，投井泉中。终身勿忘此法。
又方：凡时行疫疠，常以月望日，细剉东引桃枝，煮汤浴之。

瘴疠气方：蒜五子并皮碎之，豉心一升，二味以三岁男儿尿二升，煮五六沸，去滓服之，良。
又方：青竹茹二升，以水四升，煮取三升，分作三服。

治患雾气者，心内烦闷少气，头痛项急，起则眼眩欲倒，身微热，战掉不安，时复憎寒，心中欲吐，吐时无物：方用新猪屎二升半，内好酒一升，搅令散，以生布绞取汁，更以绵滤，顿服之，取尽，即地铺暖卧覆盖，铺前着火，当汗出。若得汗，当细细去上衣，勿使心寒，寒即不差。看汗自干乃起，慎风冷。

辟禳时疫：半天河水饮之。 【 《医林集要》】 

时气欲死：大钱百文，水一斗，煮八升，入麝香末三分，稍饮至尽，或吐，或下愈。 【 《肘后方》，下同。】 

时气温病，头痛壮热，脉大，始得一日者：比轮钱一百五十七文，水一斗，煮取七升，服汁，须臾，复以水五升，更煮一升，以水二升，投中，合得三升，出钱饮汁，当吐毒出也。

温病热甚，饮水成暴冷啘者：茅根切，枇杷叶拭去毛，炙香各半斤，水四升，煎二升，去滓，稍稍饮之。 【 庞安常《伤寒卒病论》，下同】 

温病伏热在胃，令人胷满则气逆，逆则哕或大下，胃中虚冷亦致哕也。茅根切，葛根切，各半斤，水三升，煎一升半，每温饮一(角戋)，气止即停。

伤寒时气温疫，头痛壮热脉盛：以干艾叶三升，水一斗，煮一升，顿服取汗。 【 《肘后方》】 

疫病不染：五月五日午时，多釆苍耳嫩叶，阴干收之，临时为末，冷水服二钱，或水煎，举家皆服，能辟邪恶。 【 《千金方》】 

天行热狂：芭蕉根捣汁饮之。 【 《日华》】 

时气余热不退，烦躁发渴，四肢无力，不能饮食：用牛蒡根捣汁，服一小盏效。 【 《圣惠方》】 

天行时疾：生牛蒡根捣汁五合，空腹分为二服服讫，取桑叶一把炙黄，以水一升，煮取五合，顿服取汗。无叶用枝。 【 《千金方》】 

天行热病，初起一二日者：麻黄一大两，去节，以水四升，煮去沫，取二升，去滓，着米一匙及豉，为稀粥，先以汤浴后，乃食粥，厚覆取汗，即愈。 【 《必用方》】 

温毒发斑呕逆：名黑膏。生地黄二两六钱二字半，好豆豉一两六钱二字半，以猪膏十两合之，露一夜，煎减三分之一，绞去滓，入雄黄、麝香如豆大，搅匀分作三服，毒从皮中出则愈。忌芜荑。 【 《千金方》】 

辟禳瘟疫：正月上寅日，捣女青末，三角绛囊盛，系帐中，大吉。 【 《肘后方》，下同】 

时疫流毒攻手足，肿痛欲断：用虎杖根剉煮汁渍之，良。

天行毒病，七八日热积胞中，烦乱欲死：凝雪汤。用芫花一斤，水三升，煮取一升半，渍故布，薄胷上，不过再三薄，热则除，当温四肢，护厥逆也。 【 《千金方》】 

时疾发黄，狂闷烦热不识人者：大(艹舌)蒌实黄者一枚，以新汲水九合，浸淘取汁，入蜜半合，(石卜)硝八分，尽分再服，便瘥。 【 《图经》】 

时气头痛壮热：生葛根洗净捣汁一大盏，豉一合，煎六分，去滓服，汗出即瘥。未汗再服。若心热，加栀子仁十枚。 【 《圣惠方》】 

钓樟置门上，辟天行时气。 【 萧炳】 

天行余毒，手足肿痛欲断：作坑深三尺，烧煎灌酒，着屐居坑上，以衣壅之，勿令泄气。 【 《类要》】 

时疾头痛发热者：以连根葱白二十根，和米煮粥，入酢少许，热食取汗，即解。 【 《济生秘览》】 

时气温病，初得头痛壮热脉大：即以小蒜一升，杵汁三合顿服，不过再作，便愈。 【 《肘后方》】 

禳解疫气：六月六日釆马齿苋晒干，元旦煮熟，同盐酢食之，可解疫疠气。 【 经验方】 

温病食劳：杏仁五两，酢二升，煎取一升服之，取汗瘥。 【 《类要》】 

预辟瘴疠：桃仁一斤，吴茱萸、青盐各四两同炒熟，以新瓶密封一七，取出，拣去茱盐，将桃仁去皮尖，每嚼一二十枚，山居尤宜之。 【 《选奇方》】 

伤寒温疫已发未发：用梨木皮、大甘草各一两，黄秫谷一合为末，锅底煤一钱，每服三钱，白汤下。日二服取愈。 【 《简易方》】 

温病发哕，因饮水多者：枇杷叶去毛炙香，茅根各半斤，水四升，煎二升，稍稍饮之。 【 庞安常方】 

时气烦渴：生藕汁一盏，生蜜一合，和匀细服。 【 《圣惠方》】 

天行温疫：松叶细切，酒服方寸匕，日三服，能辟五年瘟。 【 《伤寒类要》】 

辟禳瘟疫：每腊月二十四日五更，取第一汲井水，浸乳香，至元旦五更温热，从小至大，每人以乳一块，饮水三呷，则一年无时灾。孔平仲云：此乃宣圣之方，孔氏七十余代用之也。

时气温病，头痛壮热，初得一日：用生梓木削去黑皮，取里白者切一升，水二升五合煎汁，每服八合，取瘥。 【 《肘后方》，下同】 

时行发黄：竹叶五升切，小麦七升，石膏三两，水一斗半，煮取七升，细服，尽剂愈。

风热邪病：虾蟆烧灰、朱砂等分为末，每服一钱，酒服，日三甚有神验。 【 《外台秘要》】 

热病下痢欲死者：龙骨半斤研，水一升，煮取五合，候极冷稍饮，得汗取愈，效。 【 《肘后方》】 

热病目暗，因差后食五辛而致：用鲫鱼作臛食之。 【 《集验方》】 

预辟温疫：鲍鱼头烧灰方寸匕，合小豆末七枚，米饮服之，令瘟疫气不相染也。 【 《肘后方》，下同】 

辟禳瘟疫：冬至日取赤雄鸡作腊，至立春日煮食至尽，勿分他人。

时行发黄：用金色脚黄雌鸡，治如食法，煮熟食之，并饮汁令尽，不过再作。亦可少下盐豉。

天行不解，已汗者：用新生鸡子五枚，倾盏中，入水一鸡子搅浑，以水一升煮沸投入，纳少酱啜之，令汗出愈。 【 许仁则方】 

天行呕逆，食入即吐：鸡子一枚，水煮三五沸，冷水浸少顷吞之。 【 《外台》】 

时行发黄：酢酒浸鸡子一宿，吞其白数枚。 【 《肘后方》，下同】 

伤寒时气：猪膏如弹丸，温水化服，日三次。

天行劳复：合头垢枣核大，服一枚良。 【 《类要》】 

热病发狂，奔走似癫，如见鬼神，久不得汗，及不知人事者：以人中黄入大罐内，以泥固济煅半日，去火毒研末，新汲水服三钱。未退再服。 【 《斗门方》】 

大头天行：羌活、酒黄芩、酒蒸大黄，水煎服。 【 东垣】 
又方：歌曰：人间治疫有仙方，一两殭蚕二大黄，姜汁为丸如弹子，井华调蜜便清凉。 【 丹溪】 

瘟疫热病，上焦邪实，或痰食气逆不通：用萝卜子捣碎，温汤和搅，取淡汤徐徐饮之，少顷当吐。有吐不尽者，必从下行。或为末，温水调服一匙，亦妙。 【 《景岳全书》，下同】 
又方：用盐少许，于锅中炒红色，入水煮，至将滚未滚之际搅匀，试其滋味稍淡，每饮半碗，渐次增饮，自吐。以病去为度。
又方：诸药皆可取吐，但随证作汤剂探吐之。

天行瘟疫：取初病人衣，于甑上蒸过，则一家不染。 【 时珍】 
又方：桃蠹虫粪为末，水服方寸匕，令不相染。 【 《子母秘录》】 
又方：五月一日取土或砖石，入瓦器中，埋着门外阶下，合家不患时气。 【 藏器，下同】 
又方：正旦取古冢砖，呪悬大门上，一年无疫疾。

　　导引

《素问》刺法论入疫室辟传染法。帝曰：余闻五疫之至，皆相染易，无问大小，病状相似，不施救疗，如何可得不相移易者？岐伯曰：不相染者，正气存内，邪不可干，避其毒气。天牝从来，复得其往。气出于脑，即不干邗。气出于脑，即先想心如日。欲将入于疫室，先想青气自肝而出，左行于东，化作林木；次想白气自肺而出，右行于西，化作戈甲；次想赤气自心而出，南行于上，化作焰明；次想黑气自肾而出，北行于下，化作水；次想黄气自脾而出，存于中央，化作土。五气护身之毕，以想头上，如北斗之煌煌，然后可入于疫室。

古今图书集成医部全录卷三百一

　瘫痿门

　　黄帝素问

　　　四气调神大论

冬三月，此为闭藏，水冰地坼，无扰乎阳，早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。
【 注　肾王于冬，逆冬藏之气则伤肾，至春为痿厥之病，因奉生者少故也。盖肝木生于冬水，主春生之气而养筋，筋失其养则为痿，生气下逆则为厥。】 

　　　生气通天论

因于湿，首如裹，湿热不攘，大筋软短，小筋弛长，软短为拘，弛长为痿。
 【 注　阴湿上干阳气而冒明，故首如裹。阳气柔则养筋，阳气伤而不能荣筋，故大筋软短，小筋弛长。盖大筋连于小筋络骨节之内，故郁热而软短；于骨肉之外，故因湿而弛长。短则为拘挛，长则为痿弃。】 

　　　阴阳别论

三阳为病，发寒热，下为痈肿，及为痿厥腨(疒肙)。
【 注　三阳者，太阳也。太阳为诸阳主气而主筋，筋伤则痿，气伤则厥。】 
三阳三阴发病，为偏枯痿易，四肢不举。
 【 注　三阳三阴者，太阳太阴也。太阳虚则为偏枯，阳虚而不养筋则为痿。脾属四肢，故不举也。】 

　　　痿论

黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄着，则生痿躄也。
 【 注　形身之所以能举止动静者，由脏气之呴养于筋脉骨肉也。使脏病于内，则形痿于外矣。肺热则金燥叶焦，而皮毛虚薄，五脏之皮肉筋骨，皆由于肺以资养，今皮肤薄着，则精液不能转输，故五脏皆热而生痿躄矣。】 
心气热则下脉厥而上，上则下脉虚，虚则生脉痿，枢折挈，胫纵而不任地也。
 【 注　心气热则气惟上炎，心主脉，故脉气亦厥而上，上则身半以下之脉虚而成脉痿。经脉虚则枢折于下，枢折故筋骨悬挈不收，足胫缓纵而不能任地也。】 
肝气热则胆泄口苦，筋膜干，筋膜干则筋急而挛，发为筋痿。
 【 注　胆附于肝，肝气热则胆汁泄而口苦矣。胆汁泄则筋膜无以营养而干燥，故挛急发为筋痿也。】 
脾气热则胃干而渴，肌肉不仁，发为肉痿。
 【 注　脾胃之气并主肌肉，阳明津液不生，太阴之气不至，故肌肉不仁而发为肉痿也。】 
肾气热则腰脊不举，骨枯而髓减，发为骨痿。
 【 注　肾热则津液竭，腰者肾之腑，故腰脊不能伸举，髓减骨枯而发为骨痿也。】 
帝曰：何以得之？岐伯曰：肺者脏之长也，为心之盖也。有所失亡，所求不得，则发肺鸣，鸣则肺热叶焦。故曰五脏因肺热叶焦发为痿躄，此之谓也。
【 注　有所失亡，所求不得，则心志靡宁，而火气炎上。肺乃心之盖，金受火刑，即发喘鸣，而肺热叶焦，则津液无从舒布，而五脏皆热矣。】 
悲哀太甚则胞络绝，胞络绝则阳气内动，发则心下崩，数溲血也。故本病曰：大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿，及为白淫。故下经曰：筋痿者，生于肝，使内也。有渐于湿，以水为事，若有所留，居处相湿，肌肉濡渍，痹而不仁，发为肉痿。故下经曰：肉痿者，得之湿地也。有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿。故下经曰：骨痿者，生于大热也。
【 注　胞络，即冲脉也。冲脉起于胞中，为十二经脉之海，心主血脉，是以胞络绝则心气虚而内动，心气动则心下崩，数溲血也。脉外之血少则为肌痹，脉内之血少则为脉痿。溲崩之血，从大经而伤皮肤气分经脉之血。故曰，大经空虚。思想无穷，所愿不得，则肝气伤矣。白淫者，欲火盛而淫精自出也。若有湿浊之所留，而居处又兼卑下，外内相湿，以致肌肉濡渍，痹而不仁，发为肉痿也。远行劳倦则伤肾，逢大热则暑暍伤阴，渴则阴液内竭，是以阳热之气，内伐其阴而热舍于肾矣。今阳盛阴消，水不胜火，以致骨枯髓虚，足不任用于身，而发为骨痿也。】 
帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。
 【 注　痿病皆缘五脏热而精液竭，不能荣养于筋脉骨肉，是以所因不同，皆当诊之于形色也。】 
帝曰：如夫子言可矣。论言治痿者独取阳明，何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。
 【 注　五脏六腑，皆受气于阳明，故为脏腑之海。前阴者，宗筋之所聚，太阴阳明之所合，为诸筋之会，阳明所生之血气为之润养，故诸痿独取于阳明。冲脉起于胞中，上循背里，为经络之海。其浮而外者，渗灌于溪谷之间，与阳明合于宗筋，而少阴太阴阳明冲任督脉，总会于宗筋，循腹上行而复会于气街，乃阳明之所主，故阳明为之长。三阴三阳十二经脉，与奇经之任督冲维经，循于上下，皆属带脉之所约束。督脉起于会阴，分三岐为任冲而上行腹背，是以冲任少阴阳明与督脉，皆为连络。阳明为水谷之海，主润宗筋，虚则宗筋纵弛，不能束骨而利机关则成痿躄，带脉不能延引则在下之筋脉纵弛而足痿不用，此诸痿所以独取于阳明也。】 
帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。
 【 注　痿病皆缘五脏热而精液竭，不能荣养于筋脉骨肉，是以所因不同，皆当诊之于形色也。】 
帝曰：如夫子言可矣。论言治痿者独取阳明，何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。
 【 注　五脏六腑，皆受气于阳明，故为脏腑之海。前阴者，宗筋之所聚，太阴阳明之所合，为诸筋之会，阳明所生之血气为之润养，故诸痿独取于阳明。冲脉起于胞中，上循背里，为经络之海。其浮而外者，渗灌于溪谷之间，与阳明合于宗筋，而少阴太阴阳明冲任督脉，总会于宗筋，循腹上行而复会于气街，乃阳明之所主，故阳明为之长。三阴三阳十二经脉，与奇经之任督冲维经，循于上下，皆属带脉之所约束。督脉起于会阴，分三岐为任冲而上行腹背，是以冲任少阴阳明与督脉，皆为连络。阳明为水谷之海，主润宗筋，虚则宗筋纵弛，不能束骨而利机关则成痿躄，带脉不能延引则在下之筋脉纵弛而足痿不用，此诸痿所以独取于阳明也。】 
帝曰：治之奈何？岐伯曰：各补其荣而通其俞，调其虚实，和其逆顺，筋脉骨肉，各以其时受月，则病已矣。帝曰：善！
 【 注　各补其荣者，补五脏之真气也。通其俞者，通利五脏之热也。调其虚实者，气虚则补之，热盛则泻之也。和其顺逆者，和其气之往来也。筋脉骨肉，内合五脏，五脏之气，外应四时，各以其四时受气之月，随其浅深而取之，其病已矣。】 

　　　脉解篇

病偏虚为跛者，正月阳气冻解地气而出也。所谓偏虚者，冬寒颇有不足者，故偏虚为跛也。
 【 注　正月阳气解冻，从地气而上，则阳气当自次而盛矣。所谓偏虚为跛者，又缘冬令寒水之气，颇有不足，以致所生之阳气偏虚，而为经脉作病。】 

　　　气交变大论

岁土太过，雨湿流行，肾水受邪，民病足萎不收，行善瘈，脚下痛。
 【 注　四肢，脾土之所主也。】 
岁火不及，寒乃大行，复则病痿痹，足不任身。
 【 注　痿痹足不任身，皆寒湿之证也。】 

　　　五常政大论

阳明司天，筋痿不能久立。
【 注　肝木之病。】 

　　　六元正纪大论

太阳司天之政，民病寒湿，发肌肉萎，足痿不收。
 【 注　皆寒湿之气发而为病也。】 
太阳司天，四之气，肌肉萎，足痿。
 【 注　肉萎足痿者，湿土之气也。】 

　　　至真要大论

太阴在泉，客胜则足痿下重。
 【 注　足痿下重者，在泉之湿气，客于太阴之经也。】 
诸痿喘呕皆属于上。
 【 注　从下而上也。】 

　　灵枢经

　　　邪气脏腑病形篇

脾脉缓甚为痿厥，微缓为风痿，四肢不用，心慧然若无病。
 【 注　痿厥风痿，皆四肢瘫痪而不为所用，甚则从中而病见于外，微则病在外而不及于中，故心慧然若无病也。】 
肺脉微缓为痿瘘，偏风，头以下汗出，不可止。
【 注　缓则热甚故多汗，肺热叶焦则为痿也。】 
肾脉微滑为骨痿，坐不能起，起则目无所见。
 【 注　骨痿不起，热伤肾气也。目无所见，热伤骨精也。】 

　　　本神篇

恐惧而不解则伤精，精伤则骨酸痿厥，精时自下。
 【 注　恐伤肾，肾主骨，故精伤则骨酸痿厥。精时自下者，脏气伤而不能藏也。】 

　　　经脉篇

肾足少阴之脉，是主肾所生病者，痿厥嗜卧，足下热而痛，盛者寸口大再倍于人迎，虚者寸口反小于人迎也。
 【 注　气逆于下，则为痿厥诸证矣。】 

　　　阴阳二十五人篇

足阳明之下，血少气多，则肉而善瘃，善痿厥足痹。
 【 注　痿厥足痹者，血气少而不能荣养筋骨也。】 

　　金匮要略 【 汉?张机】 

　　　骨痿

味酸则伤筋，筋伤则缓，名曰泄。咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出胫冷，假令发热，便为历节也。

　　伤寒论 【 汉?张机】 

　　　伤寒吐下后成痿

伤寒吐下后，发汗虚烦，脉甚微，八九日心下痞鞕，胁下痛，气上冲咽喉，眩冒，经脉动惕者，久而成痿。

　　儒门事亲 【 元?张从政】 

　　　指风痹痿厥近世差元说

风痹痿厥四论，《内经》言之详矣。今余又为之说，不亦赘乎？曰：非赘也。为近世不读《内经》者，指其差元也。夫风痹痿厥四证，本自不同，而近世不能辨，一概作风冷治之，下虚补之，此所以旷日弥年而不愈者也。夫四末之疾，动而或劲者为风，不仁或痛者为痹，弱而不用者为痿，逆而寒热者为厥，此其状未尝同也。故其本源，又复大异。风者必风热相兼；痹者必风湿寒相合；痿者必火乘金；厥者，或寒或热皆从下起。今之治者，不察其源，见其手足亸曳，便谓之风。然《左传》谓风淫末疾。岂不知风暑燥湿火寒六气，皆能为四末之疾也哉？敢详条于左，有意于救物者，试择焉可也。痿之为状，两足痿弱不能行用，由肾水不能胜心火，心火上烁肺金，肺金受火制，六叶皆焦，皮毛虚弱急而薄者，则生痿躄。躄者，足不能伸而行步难。盖肾乃肺金之子也。今肾水衰少，随火上炎，肾主髓，火炽则髓竭，由使内太过而致。然至真要大论云：诸痿喘呕皆属于上者，上焦也。三焦者，手少阳相火也。痿喘呕三病皆在膈上，属肺金之部分也。故肌痹传为脉痿，湿痹不仁传为肉痿，髓竭足躄传为骨痿，房室太过传为筋痿，传为白淫。大抵痿之为病，皆因客热而成，好淫贪色，强力过极，渐成痿疾。故痿躄属肺，脉痿属心，筋痿属肝，肉痿属脾，骨痿属肾。总因肺受火热叶焦之故，相传于四脏，痿病成矣。直断曰，痿病无寒。故痿之作也，五月六月七月，皆其时也。午者少阴君火之位，未者湿土庚金伏火之地，申者少阳相火之分，故痿发此三月之内以为热也。故病痿之人，其脉浮而大。今之用药者，凡见脚膝痿弱，难于行步，或一足不伸，便作寒湿脚气治之，骤用乌、附、乳、没、自然铜、威灵仙之类，燔针艾火，汤煮袋蒸，痿弱转加，如此而死，岂亦天乎？夫治痿与治痹，其治颇异。风寒湿痹，犹可蒸汤灸燔，时或一效，惟痿用之转甚者，何也？盖痿以肺热为本叶焦而成，以此传于五脏，岂有寒者欤？若痿作寒治，是不刃而杀之也。夫痿病不死，死者用药之误也。陈下一武弁宋子玉因驻军息城，五六月间，暴得痿病，腰胯两足皆不任用，躄而不行，求治于予。察其两手，脉俱滑数而有力，予凭《内经》火淫于内治以咸寒，以盐水越其膈间寒热宿痰。新者为热，旧者为寒，或宿食宿饮在上脘者，皆可用之。宿痰既尽，因而下之，节次数十行，觉神志日清，饮食日美，两足渐举，脚膝渐伸，心降肾升，便继以黄连解毒汤加当归等药，及泻心汤、凉膈散、柴胡饮子大作剂煎，时时呷之。经曰：治心肺之病最近，用药剂不厌频而少；治肾肝之病最远，用药剂不厌顿而多。此法人皆怪之，然余治痿，寻常用之如拾遗物。余若以此诳人，其如获罪于天何？此宋子玉之证，所以不得不书也，且示信于来世。故《内经》谓治痿之法独取阳明经，阳明经者胃脉也，五脏六腑之海也，主润养宗筋，宗筋主束骨，束骨在脐下阴毛际上是也。又主大利机关，机关者身中大关节也，以司曲伸，是以阳明虚则宗脉纵，宗脉纵则大脉不伸，两足痿弱。然取阳明者则胃脉也。胃为水谷之海，人之四季，以胃气为本，本固则精化，精化则髓充，髓充则足能履也。阴阳应象论曰：形不足者温之以气，精不足者补之以味。味者五味也，五味调和，则可补精益气也。五味，五谷、五菜、五果、五肉。，五味贵和，不可偏胜。又曰：恬淡虚无，真气从之，精神内守，病安从来？若用金石草木补之者，必久而增气。物化之常，气增而久，夭之由也。所以久服黄连、苦参者而反化为热，久服热药之人，可不为寒心哉！

　　东垣十书 【 元?李杲】 

　　　湿热成痿肺金受邪论

六七月之间，湿令大行，子能令母实而热旺，湿热相合而刑庚大肠，故用寒凉以救之。燥金受湿热之邪，绝寒水生化之源，源绝则肾亏，痿厥之病大作，腰已下痿软瘫痪，不能动，行走不正，两足敧侧，以清燥汤主之。

　　　暑伤胃气论

刺志论云：气虚身热，得之伤暑。热伤气故也。痿论云：有所远行劳倦，逢大热而渴，则阳气内伐，内伐则热舍于肾，肾者水脏也，今水不能胜火，则骨枯而髓虚，足不任身，发为骨痿。故下经曰：骨痿者，生于大热也。此湿热成痿，令人骨乏无力，故治痿独取阳明。时当长夏，湿热大胜，蒸蒸而炽，人感之多四肢困倦，精神短少，懒于动作，胷满气促，肢节沉痛，或气高而喘，身热而烦，心下膨痞，小便黄而少，大便溏而频，或痢出黄糜，或如泔色，或渴或不渴，不思饮食，自汗体重，或汗少者，血先病而气不病也。其脉中得洪缓，若湿气相搏，必加之以迟迟，病虽互换少差，其天暑湿令则一也。宜以清燥之剂治之，名之曰清暑益气汤。
如湿热乘其肾肝，行步不正，脚膝痿弱，两脚敧侧，已中痿邪，加酒炒黄蘗、知母各五分，令两足涌出气力矣。
夫痿者，湿热乘于肾肝也，当急去之。不然，则下焦元气竭尽，而成软瘫，必腰下不能动，心烦寃而不止也。若身重减，气不短，小便如常，及湿热之令退时，或所增之病气退者，不用五味子、泽泻、猪苓、茯苓、黄蘗、知母、苍朮、白朮之药，只依本病中证候，加减常服药。亦须用酒黄蘗二分或三分。

　　丹溪心法 【 元?朱震亨】 

　　　痿躄证治

痿证断不可作风治而用风药。
痿证有湿热、湿痰、气虚、血虚、瘀血。
湿热，东垣健步丸，加燥湿降阴火，苍朮、黄芩、黄蘗、牛膝之类。
湿痰，二陈汤加苍朮、白朮、黄芩、黄蘗、竹沥、姜汁。
气虚，四君子汤加黄芩、黄蘗、苍朮之类。
血虚，四物汤加黄蘗、苍朮，煎送补阴丸。
亦有食积死血妨碍，不得下降者，大率属热，用参朮四物汤、黄蘗之类。
按五痿等证，特立篇目，所论至详，后代诸方，独于此证盖多缺略。考其由，皆因混入中风条内故也。丹溪先生痛千古之弊，悯世之罹此疾者，多误于庸医之手，有志之土，必当究其心焉。夫陈无择谓痿因内脏不足所致，诚得之矣。然痿之所不足，乃阴血也，而方悉是补阳补气之剂，宁免实实虚虚之患乎？且无择以三因立方，可谓诸方之冠，其于此证，犹且未明，况他乎？

　　医学纲目 【 明?楼英】 

　　　总论

或问曰：治痿之法，独取阳明一经，此引而未发之言，愿明以告我。予曰：诸痿生于肺热，只此一句，便见治法大意。经曰：东方实则西方虚，泻南方，补北方，此固就生克言补泻，而大经大法，不外于此。东方木，肝也。西方金，肺也。南方火，心也。北方水，肾也。五方之中，惟火有二。肾虽有两，水居其一。阳常有余，阴常不足。故经曰一水不胜二火，理之必然。金体燥而居上，主气，畏火者也。土性温而居中，主四肢，畏木者也。火性炎上，若嗜欲无节则水失所养，火寡于畏而侮所胜，肺得火邪则热矣。木性刚急，肺受热则失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿之病作。泻南方则肺金清而东方不实，何脾伤之有？补北方则心火降而西方不虚，何肺热之有？故阳明实则宗筋润，能束骨而利机关矣。治痿之法，无出于此。骆龙吉亦曰：风火既炽，当滋肾水。东垣先生取蘗皮为君，黄芪等补药辅佐，以治诸痿而无一定之方。有兼痰积者，有湿多者，有热多者，有湿热相半者，有挟气者，临病制方，其善于治痿者乎！虽然，药中肯綮矣，若将理失宜，医不治也。天产作阳，气厚发热，先哲格言，但是患痿之人，若不淡薄食味，吾知其必不能安也。
心热盛则火独光火炎上。肾之脉常下行，今火盛而上炎用事，故肾脉亦随火炎烁而逆上行，阴气厥逆，火复内焰，阴上隔阳，下不守位，心气通脉，故生脉痿，膝腕枢如折去，而不相提挈，经筋纵缓而不任地故也。可下数百行而愈。

　　　痿病风病异治辨

按丹溪痿病与风病异治诸论，盖因《局方》治中风，孟浪用发表行湿之药，戕贼血气，诛伐根本，不知补养之法，故引痿病以救《局方》之失，而其言如此。然《局方》所述中风，手足不随，起便须人，神魂恍惚，不语语濇等证，即《内经》热病相同。至于异处，不得不察。《针经》刺节真邪云：真气去，邪独留，发为偏枯。痿论云：阳明虚则宗筋纵，带脉不引而足痿不用。由是知手足不随者在偏枯，手足为邪气阻塞脉道而然，在痿病则阳明虚，宗筋纵，带脉不引而然也。痱病有言变志乱之证，痿病则无之也。痱病又名风痱，而内伤外感兼备，痿病独得于内伤也。痱病发于击仆之暴，痿病发于怠惰之渐也。凡此皆明痱与痿，明是两疾也。

　　明医杂着 【 明?王纶】 

　　　痿证不可作风治

瘫痪痿软之病，此是无血及兼痰火湿热耳。古人云不可作风治，而用风药，谓小续命汤、西州续命汤、排风汤等药，如羌活、防风、麻黄、桂枝、乌头、细辛等剂，皆发散风邪，开通腠理之药，若误用之，阴血愈燥也。
【 注　按前证江南之人所致者，多属阴虚气虚，湿热相火，其瘫痪痿软，多属手足阳明等经阴虚湿热，治者审之。】 

　　医宗必读 【 明?李中梓】 

　　　总论

按痿者，重疾也。故《内经》迭出诸篇。而前哲之集方论者，或附见于虚劳，或附见于风湿，大失经旨，赖丹溪特表而出之，惜乎言之未备也。经言病本虽五脏各有而独重太阴肺经，经言治法虽诸经各调而独重阳明胃经，此其说何居乎？肺金体燥，居上而主气化，以行令于一身，畏火者也。五脏之热火熏蒸，则金被克而肺热叶焦，故致疾有五脏之殊，而手太阴之地，未有不伤者也。胃土体湿，居中而受水谷，以灌溉于四肢，畏木者也。肺经之受邪失正，则木无制而侮其所胜，故治法有五脏之分，而足阳明之地未有或遗者也。夫既曰肺伤，则治之亦宜在肺矣，而岐伯独取阳明又何也？《灵枢》所谓真气所受于天，与谷气并而充身，阳明虚则五脏无所禀，不能行血气，濡筋骨，利关节，故百体中随其不得受水谷处不用而为痿，不独取阳明而何取哉！所以丹溪云：泻南方则肺金清而东方不实，何胃伤之有？补北方则心火降而西方不虚，何肺热之有？斯言当矣。若胃虚减食者，当以芳香辛温之剂治之。若拘于泻南之说，则胃愈伤矣。诚能本此施治，其于痿也，思过半矣。至于七情六淫，挟有多端，临病制方，非笔舌所能罄耳。

　　　治法

心火盛者，凉膈散。肝火动者，小柴胡汤。水虚火炎者，六味地黄丸。痰多者，贝母(艹舌)蒌散。
心气热则脉痿，铁粉、银箔、黄连、苦参、龙胆草、石蜜、牛黄、龙齿、秦艽、白藓皮、牡丹皮、地骨皮、雷丸、犀角之属。
肝气热则筋痿，生地黄、天门冬、百合、紫葳、白蒺藜、杜仲、萆薢、菟丝子、川牛膝、防风、黄芩、黄连之属。
脾气热则肉痿，二朮、二陈、霞天膏之属。
肾气热则骨痿，金刚丸、牛膝丸、加味四斤丸、煨肾丸。
肺热痿，黄芪、天麦门冬、石斛、百合、山药、犀角、通草、桔梗、枯芩、山栀、杏仁、秦艽之属。
挟湿热，健步丸加黄蘗、苍朮、黄芩，或清燥汤。
湿痰，二陈、二妙、竹沥、姜汁。
血虚，四物汤、二妙散、补阴丸。
气虚，四君子汤合二妙散。
气血俱虚，十全大补汤。
食积，木香槟榔丸。
死血，桃仁、红花、蓬朮、穿山甲、四物汤。
实而有积，三化汤、承气汤，下数十遍而愈。
肾肝下虚，补益肾肝丸、神龟滋阴丸、补益丸、虎潜丸。

　　证治准绳 【 明?王肯堂】 

　　　总论

痿者，手足痿软而无力，百节缓纵而不收也。圣人以痿病在诸证为切要，故特着篇目，分五脏之热名病，其所属皮脉筋肉骨之痿，致足不任于地，及叙五脏得热之邪，则以一脏因一邪所伤。观其微旨，是用五志五劳六淫，从脏气所要者，各举其一以为例耳。若会通八十一篇而言，便见五劳五志六淫，尽得成五脏之热以为痿也。何则？言肺气热则皮痿，因有所失亡，所求不得者；与他篇之谓始富后贫，虽不伤邪，皮焦筋屈，痿躄为挛者，同是一于七情之不扬，若病机之谓诸痿喘呕，诸气愤郁，皆属于上者言之，即此可推何热而不为痿，何脉而不为热也？如言心气热为脉痿，因得之悲哀太甚，阳气内动而血崩，大经空虚，乃为脉痿。此以心为神明之官，主脉为要者言也。及乎推之五脏各有神，各有志。若怒则气上逆，甚则呕血之类，亦五志所动。以热伤血，血逆行于经脉，亦必空虚，有若形乐志苦。病生于脉产则是五志皆得以痿其脉，不独悲哀一因也。且五志之在各脏，自伤其所属。若怒甚筋纵，其若不容，与形乐志乐，病生于肉，形苦志乐，病生于筋。又若忧恐喜怒，因太虚则五脏相乘，故病有五五二十五变，皆至于大骨枯槁，大肉陷下之病，其神志在五脏之为热病者，不可胜计。如言肝脏气热，因思想无穷，所愿不得，犹肺之所求不得也。其入房太甚，宗筋弛纵，亦犹肾之远行劳倦也。即此可见五劳各得伤其五脏所合之皮肉筋骨矣。如言脾脏气热，因得之有渐于湿，以水为事者。若岁运太阴湿土，司天在泉之湿，皆致肌肉痿，足痿不收，此是从五脏中举外感者为例耳。诸脏皆然。少阴之复为骨痿；少阳之复为脉痿；阳明司天之政，四之气亦为骨痿；厥阴司天，风气下临，脾气上从而为肌肉痿。有因于湿，首如裹，湿热不攘，大筋软短，小筋弛长，软短为拘，弛长为痿。《灵枢》有八风之变，或伤筋，或伤肉，或伤骨，与邪客筋骨间者，热多则筋弛骨消肉烁。夫其外淫而生五脏痿病者如此。然有不言邪，止从经脏之虚而论者。谓脾病者，身重肌肉痿，足痿不收，行善瘈；谓肾虚者为跛为痱；谓三阳有余三阴不足为偏枯；谓足少阳之别虚则痿蹶，坐不能起；足阳明之别，虚则足不收，胫枯；又有饮食所伤，味过于咸则大骨气劳，味过于辛则筋脉沮弛，与夫膏粱之人，病偏枯痿厥。已上所陈，止就本条足痿不用者言耳。至若五脏尽热，神昏仆倒，手足俱不用，世俗所谓瘫痪者，岂非亦是痿之大者也。又若下条肺痿之为脏病者，而经又有心气痿者死，则是五脏尽有其痿，盖可知矣。《原病式》论小便遗失，谓肺热客于肾部，干于足厥阴之经，而气血不得宣通则痿痹，故神无所用而不遂其机，因致溲便遗失。由是论之，凡神机气血，或劣弱，或闭塞，即脏腑经络四属，若内若外，随处而不用。故《内经》重其事，迭出诸篇，后之览者，竟失其旨。集方论者，或并见虚劳证，或并见风门，赖丹溪始发挥千余年之误，表而出之，而复语焉不详，可惜也。曰：痿论阳明冲脉，合宗筋会于气街，因阳明虚，故宗筋纵，带脉不引而足痿，所以独取阳明。今子历陈受病之邪及诸痿证，又将若何治之？曰：圣人凡语其一，推之而可十可百，岂惟足痿而已乎？所谓各补其荣而通其俞，谓其虚实，和其逆顺者，则治邪之法，尽在其中矣。所云饬脉骨肉，各以其时受月则病已者，治四属内外诸痿之法，亦在其中矣。然而诸痿之病，未有不因阳明虚而得者。何以言之？按《灵枢》有谓真气所受于天，与谷气并而充身也。又谓谷始入于胃之两焦，以溉五脏，别出两行荣卫之道，其大气之搏而不行者，积于胷中，命曰气海。《素问》则谓足太阴者三阴也，其脉贯胃属脾络嗌，故太阴为之行气于三阴。阳明者，表也，五脏六腑之海也，亦为之行气于三阳，脏腑各因其经而受气于阳明，故为胃行其津液。四肢不得禀水谷气，日以益衰，阴道不利，筋骨肌肉，无气以生，故不用焉。而冲脉者出于肾下，与任脉起于胞中，治血海，亦云为五脏六腑之海也，五脏六腑皆禀焉。其上行者渗三阳灌诸精，其下行者，渗三阴灌诸络，而温肌肉，与阳明宗筋会于气冲，因言阳明虚则宗筋纵，带脉不引，故足痿不用也。即此而观，真气者天之道也，谷气者地之道也。地非天不生，天非地不成，是故真气与谷气并而后生成，形气之道立矣。故阳明虚，于五脏无所禀，则不能行血气，营阴阳，濡筋骨，利关节，气海无所受，则卫气不能温分肉，充皮肤，肥腠理，司开阖。血海无所受，则上下内外之络脉空虚，于是精神气血之奉生身周于性命者劣弱矣。故百体中随其不得受水谷气处，则不用而为痿，治痿不独取阳明而何哉！

　　景岳全书 【 明?张介宾】 

　　　论证

痿证之义，《内经》言之详矣。观所列五脏之证，皆言为热，而五脏之证，又总由肺热叶焦，以致金燥水亏，乃成痿证。如丹溪之论治，诚得之矣。然细察经文，又曰：悲哀太甚则胞络绝，传为脉痿，思想无穷，所愿不得，发为筋痿，有渐于湿，以水为事，发为肉痿之类，则又非尽为火证。此其有余不尽之意，犹有可知。故因此而生火者有之，因此而败伤元气者亦有之。元气败伤，则精虚不能灌溉，血虚不能营养者，亦不少矣。若概从火论，则恐真阳亏败，及土衰水涸者，有不能堪。故当酌寒热之浅深，审虚实之缓急，以施治疗，庶得治痿之全矣。
经曰：湿热不攘，则大筋软短，小筋弛长，软短为拘，弛长为痿。此《内经》言筋病之溉，乃举隅之谈，以启人之自反耳。非谓大筋必无弛长，小筋必无软短也。即如痿弱，必由于弛长，岂大筋果无涉乎？此经言之意，从可知矣。故于痿证之外，凡遇瘈瘲等病，当知拘挛者必由软短，瘫弱者必由弛长，斯得《内经》之意，而于寒热燥湿之辨，亦可得其据矣。

　　　论治

凡痿由湿热，脉洪滑而证多烦热者，必当先去其火，宜二妙散，随证加减用之。若阴虚兼热者，宜《正传》加味四物汤、虎胫骨丸，或丹溪补阴丸、滋阴八味丸之类主之。若绝无火证，而止因水亏于肾，血亏于肝者，则不宜兼用凉药以伐生气，惟鹿角胶丸为最善，或加味四斤丸、八味地黄丸、金刚丸之类，俱可择用。若阴虚无湿或多汗者，俱不宜轻用苍朮。盖痿证最忌散表，亦恐伤阴也。
东垣取黄蘗为君，黄芪等补药辅佐，以治诸痿，无一定之方。有兼痰积者，有湿多热多者，有湿热相半者，有挟气者，临病制方，其亦治痿之良法也。
《纂要》云：湿热，东垣健步丸加燥湿降火之剂，黄蘗、黄芩、苍朮。湿痰，二陈汤加苍朮、白朮、黄芩、黄蘗之类，入竹沥、姜汁。血虚，四物加苍朮、黄蘗，下补阴丸。气虚，四君子加苍朮、黄芩、黄蘗。盖黄蘗、苍朮，治痿要药也。已上方治虽所主有不同，而降火清金，所谓治法之大要，无不同也。
陈无择曰：人身有皮毛、血脉、筋膜、肌肉、骨髓以成其形，内则有肝心脾肺肾以主之。若随情妄用喜怒劳佚，以致内脏精血虚耗，使血脉筋骨肌肉痿弱无力以运动，故致痿躄，状与柔风脚气相类。柔风脚气，皆外因风寒，正气与邪气相搏，故作肿苦痛，为邪实。痿由内脏不足之所致，但不任用，亦无痛楚，此血气之虚也。

　　石室秘箓 【 清?陈士铎】 

　　　痿病治法

人有气血全亏，一身多病，或头痛未已而身骨痛，或腹痛未已而四肢尽痛，虽此等病乃痿证居多，自宜专治阳明胃火。然而胃火既盛，一身上下四肢尽行消瘦，又不可专治胃经也。方用人参、黄芪、白芍、茯苓、白芥子、当归各三钱，薏苡仁、元参各五钱，甘菊花一钱，麦冬、熟地各一两，陈皮、神曲各五分，水三大碗，煎一碗服之。盖阳明火盛，理宜用竹叶石膏汤矣，而反用参、苓、芪、熟为君，补其气血者何也？胃火过盛，已烁气血，再用白虎汤，虽一时解其火毒之燎原，然而焦头烂额，必致重亡其津液。不若用补气血之药大剂煎饮，便水足而火自息。方中宜用元参、麦冬、甘菊之品，纯是退阳明火势之燎原，况又重加当归之类，生血以滋化源乎？但诸药若小其剂，则不特无益而反助火势之飞扬，此大治法之所以妙也。大约大治之法，施之于虚证初起，胃火有余，即以大剂与之，可以转败为胜。若因循时日，畏首畏尾，初时不敢用大剂，及至胃气已衰而后悔悟，始用大剂，迟矣。
痿证终年不能起床，面色光鲜，足弱无力，不能举步者，乃阳明火盛，不必去治两足，止平其胃火，则火息而足自坚凝。若不平胃火而徒用补阴之剂，则饮食愈多，而两足益弱。法当用元参三两，麦冬、熟地各一两，甘菊花三钱，人参、菟丝子各一钱，水数碗，煎汤四碗，恣其吞饮，则胃火渐平，而两足自然生力。此不治足而正所以治足也。
痿证中有不是阳明之痿，不可不辨。其证亦不能起床，亦能善饭，亦骨无力不能起立，人以为此痿证也，而不知非痿证也。此肾寒极而火沸腾，似痿而非痿也。初起之时，未尝不是阳明火炽而来，用寒凉折服之，则胃火息矣，而肾水熬干，夜必欬嗽吐痰，而日间转觉少轻，呻吟床席，饮食少迟，更觉难堪。方用元参一两，麦冬三两，熟地二两，水煎服。若有肝火者，加白芍五钱，水煎服。四剂可以起床。后用六味汤大剂煎饮，加麦冬、熟地各一两，五味一钱，山茱萸四钱，山药、丹皮各三钱，泽泻、茯苓各二钱，水煎服。此方妙在用元参、麦冬，滋肺金而去心间之游火；又妙在用熟地以补肾水，则水足而胃火自坚矣。肺金自然下生肾水，则肾水藏于肾宫，不上冲咽门，不必止嗽而嗽自除矣。
两足之弱，不能步履，人以为肾水之亏，不知非也，盖气虚不能运用耳。方用补中益气汤加人参、牛膝各三钱、金钗石斛五钱、黄芪一两治之。二剂即足生力，四剂可以步履矣。盖人参、芪、朮皆补气之圣药，而牛膝、石斛亦健足之神剂，所以两用之而功成。
痿病必久卧床席，不能辄起，其故何也？盖诸痿之证，尽属阳明胃火，胃火铄尽肾水则骨中空虚，无滋润则不能起立矣。然则止治阳明，而骨中之髓，何日充满？欲其双足有力，难矣。方用元参、麦冬各一两，熟地二两，牛膝二钱，水煎服。此方之妙，全在不去治阳明，而直治肾经，以补其匮乏，肾水一生，则胃火自然息焰。况又有麦冬以清肺气，牛膝以坚膝胫，故以此方长治之则废痿之状可免。若徒以石膏、知母之类，降其胃中之火，火降矣，肾水益干，又将何物以充足其骨髓乎？无怪经年累月愈治而愈惫也。
痿废之证，乃阳明火证。肾水不足以滋之，则骨空不能立。方用元参、熟地、山茱萸各三两，麦冬二两，水煎服。此方妙在熟地、山茱全去滋水，而元参去浮游之火，麦冬生肺金之阴，阴长阳消，阳明自然息焰。火焰既息，金水又生，脏腑有津，骨髓自满，而两足有不能步履者乎？
痿证奇方，用薏仁、熟地各三两，麦冬一两，北五味一钱，牛膝五钱，水煎服。此方之妙，妙在薏仁用至三两，则熟地不患太湿，麦冬不患太寒，牛膝不患太走，转能得三味之益，可以久服而成功也。
痿证久不效者，阳明火烧尽肾水也。然能不死长存者何？盖肾水虽涸，而肺金终得胃气以生之，肺金有气，必下生肾水，肾虽干枯，终有露气夜润，肾经常有生机，故存而不死也。方用麦冬半斤，熟地一斤，元参七两，五味子一两，水二十碗，煎六碗，早晨服三碗，下午服二碗，半夜服一碗，一连二日，必能坐起。后改用熟地八两，元参三两，麦冬四两，北五味三钱，山茱萸四钱，牛膝一两，水十碗，煎二碗，早晨一碗，晚服一碗。十日即能行步，一月即平复如旧矣。盖大滋其肺肾之水，则阳明之火不消而自消矣。
痿证久不死，虽是肺经之润，亦由肾经之有根也。倘肾水无根，总肺金有夜气之生，从何处生起？吾见立槁而已矣。惟其有根，所以不死。故用大剂补肾之品，因之而病愈，亦因其有根可救而救之也。
痿证方亦不同。方用元参、山茱萸各一两，熟地、沙参各三两，麦冬四两，五味子五钱，水煎服，十日即可起床，予曾亲试之，神验。
痿证不起床席，已成废人者，内火炽盛，以熬干肾水也。苟不补肾，惟图降火，亦无生机，虽治痿独取阳明，是胃火不可不降，而肾水尤不可不补也。我今传一奇方，补水于火中，降火于水内，合胃与肾而两治之，自然骨髓增添，燔热尽散，不治痿而痿自愈。方名降补丹：人参三钱，熟地、元参、麦冬各一两，甘菊花、生地、沙参、地骨皮各五钱，车前子二钱，水煎服。此方补中有降，降中有补，所以为妙。胃火不生，自不耗肾中之阴，肾水既足，自能制胃中之热，两相济而两相成，起痿之方，孰有过于此者乎？
凡人有两足无力，不能起立，而口又健饭，如少忍饥饿，即头面皆热，有欬嗽不已者，此亦痿证，乃阳明胃火上冲于肺金，而肺金为火所逼，不能传清肃之气于下焦，而肾水铄干，骨中髓少，故不能起立，而胃火又焚烧，故能食善饥，久则水尽髓干而死矣，可不急泻其胃中之火哉？然而泻火不补水，则胃火无所制，未易息也。方用起痿至神汤：熟地、山药、元参、甘菊花各一两，人参、当归、白芍各五钱，白芥子三钱，神曲二钱，水煎服。一剂火减，二剂火退，十剂而痿有起色，三十剂可全愈也。此方奇在甘菊花为君，泻阳明之火，而又不损胃气；其余不过补肾水生肝血，健脾气，消痰涎而已。盖治痿以阳明为主，泻阳明然后佐之诸药，自易成功耳。

古今图书集成医部全录卷三百二

　瘫痿门

　　方

地黄饮子 【 河间】 　治瘖痱，肾虚弱，厥逆，语声不出，足废不用。
熟地黄　巴戟　山茱萸　石斛　肉苁蓉酒焙　附子炮　五味　官桂　白茯苓　麦冬　菖蒲　远志等分
右为末，每服三钱，水一盏半，生姜五片，枣一枚，薄荷同煎至八分，不计时候

清燥汤 【 东垣，下同】 　治夏月湿热成痿，腰以下瘫痪不能动，行走不正，两足敧侧。
黄连　酒黄蘗　柴胡各一分　麦冬　猪苓　当归身　生地　炙甘草　神曲各二分　人参　茯苓　升麻各三分　苍朮一钱　橘皮　白朮　泽泻各五分　黄芪一钱五分　五味子九粒
右(口父)咀如麻豆大，每服半两，水二盏半，煎至一盏，去滓稍热空心服。于本方减柴胡、黄连、猪苓、泽泻，名减味清燥汤，治骨痿。

清暑益气汤　治暑伤胃气成痿。
黄芪　苍朮泔浸，去皮，各一钱半　升麻一钱　人参　白朮　橘皮　神曲炒　泽泻各五分　甘草炙　黄蘗酒浸　当归身　麦冬去心　青皮去白　葛根各三分　五味子九粒
右(口父)咀，作一服，水二盏，煎至一盏，去滓稍热服，食远。如汗少，黄芪只用五分。

补阴丸　治阴虚足痿。
侧柏　黄蘗　乌药叶各二两　龟板酒炙，五两　苦参三两　黄连半两
右为末，地黄膏丸梧子大。冬加干姜，夏加缩砂。

健步丸　治风湿足痿。
防己酒洗，一两　羌活　柴胡　滑石　甘草炙　(艹舌)蒌根酒洗，各半两　泽泻　防风各三钱　苦参酒洗　川乌各一钱　肉桂五分
右为末，酒糊为丸梧桐子大，每服七十丸，葱白煎愈风汤下。

祖传经验方 【 《正传》，下同】 　治两足痿弱软痛，或如火焙，从足躁下上冲腿膝等证，因湿热所成者。
苍朮米泔浸一二宿　黄蘗酒浸日晒，各四两　牛膝去芦　当归尾各二两　虎胫骨酥炙　龟板酥炙　防己各一两
右为细末，面糊为丸如梧桐子大，每服七十丸或一百丸，空心姜盐汤下。一方加炮附子五钱。

经验鹿角胶丸　治血气虚弱，两足痿软，不能行动，久卧床褥之证，神效。
鹿角胶一斤　鹿角霜　熟地黄各半斤　白朮　杜仲各二两　牛膝　白茯苓　菟丝子　人参　虎胫骨酥炙　龟板酥炙，各一两　当归身四两
右为细末，另将鹿角胶，用无灰酒烊化，丸梧桐子大，每服一百丸，空心姜盐汤下。

五兽三匮丸 【 《澹寮》】 　治肝肾不足，两脚痿软。
鹿茸酥炙　血竭　虎胫骨酥炙　牛膝酒浸　金毛狗脊燎去毛，各一两
右为末，即五兽也。另用附子一个，去皮，剜去中心，入辰砂细末一两，填满；又用木瓜一枚，去皮，剜去中心，入附子于内，以附子末盖口，即三匮也。却以三匮正坐于磁缸内，重汤蒸至极烂，取出，和五兽末，捣丸芡实大，木瓜酒化下。

补益丸 【 丹溪，下同】 　治痿。
龟板　琐阳　归身　杜牛膝　芍药上俱酒浸　陈皮各一两　生地酒浸，一两半　白朮二两　黄蘗　虎胫骨酒炙　茯苓各半两　炙草一钱　五味子二钱　干姜七钱半　菟丝子酒蒸熟研
诸药共研，晒干为末，紫河车为丸。如无紫河车，猪脑骨髓亦得。

龙虎丹　治痿。
败龟板　虎骨　黄蘗并酒炙　干姜各二钱半　琐阳七钱半　金箔十片　神曲。
右为末，糯粉糊为丸，空心白汤服。如懒言语，加山药末七钱。

虎潜丸　治痿。
龟板　黄蘗各四两　知母　熟地各二两　牛膝三两半　琐阳　虎骨炙　当归各一两　芍药两半　陈皮七钱半　干姜半两
右为末，酒糊丸。加附子，治痿厥如神。

神龟滋阴丸肖炳　治足痿。
龟板炙，四两　知母酒炒　黄蘗炒赤，各二两　琐阳酒洗　枸杞　五味各一两　干姜炮，半两
右为末，水丸如桐子大，每服七十丸，空心盐汤下。

续补益肾肝丸 【 东垣，下同】 　治后生丈夫，酒色过多，下焦虚惫，足膝软乏，小便滑数，外肾湿痒。
菟丝子制研　五味子各五两　石莲肉　山药　茴香各二两　白茯苓一两
右为末，糊丸如桐子大，每服四十丸，温酒或盐汤下，空心服。如脚膝无力者，木瓜酒空心下五十丸，晚食前再服，立效。

续骨丹　治两脚软弱，虚羸无力，及小儿不能行。
天麻明净者酒浸焙　白附子　牛膝　川羌活　木鳖子各半两　朱砂　乌头炮，各一钱　乳香　没药各二钱　地龙去土，一分
右以生南星末一两，无灰酒煮糊为丸如鸡头大，朱砂为衣，薄荷汤磨一丸，食前服。

养血壮筋健步丸 【 《医鉴》】 　治气血两虚，两脚痿软，不能行动。
熟地四两　牛膝酒浸　杜仲姜汁炒　酒当归　苍朮　黄蘗盐水炒，各二两　白芍酒炒，一两半　黄芪盐水炒　山药　五味子　破故纸盐水炒　人参　枸杞　菟丝子　白朮炒　虎颈骨酥炙　龟板酥炙，各一两　防风六钱　防己酒洗，五钱　羌活酒洗，三钱
右为末，猪脊髓七条，入炼蜜和丸梧子大，盐汤下百丸。

三妙丸 【 《正传》，下同】 　治湿热下流，两脚麻木痿弱，或如火烙之热。
苍朮米泔浸，六两　黄蘗酒炒，四两　牛膝二两
右为末，面糊和丸梧子大，姜盐汤下五七十丸。

加味二妙丸　治两足如火燎，从足跗热起，渐至腰胯，麻痹痿软，皆是湿热为病。
苍朮泔浸，四两　黄蘗酒浸，二两　当归尾酒洗　牛膝　萆薢　防己　龟板酥炙，各一两
右为末，酒面糊和丸梧子大，空心姜汤下百丸。

加味四物汤　治湿热，两脚痿软无力。
熟地黄二钱　当归身　麦门冬　黄蘗酒浸　苍朮各一钱　白芍药　川芎　杜仲各七分　人参　黄连各五分　知母　牛膝各三分　五味子九粒
右剉，作一贴，水煎，空心服。

滋血养筋汤 【 《医鉴》】 　治气血两虚，两足痿软，不能行动。
熟地一钱半　芍药　当归　麦冬　黄蘗酒炒　牛膝酒浸　杜仲酒炒　苍朮　薏苡仁各八分　人参　川芎　防风　知母各五分　羌活　甘草各三分　五味子九粒
右剉，作一贴，入姜三片，枣二枚，水煎服。

四制苍蘗丸 【 《入门》】 　治湿热盛，脚膝痿弱，能滋阴降火。
黄蘗二斤，以乳汁、童便、米泔，各浸八两，酥炙八两，浸炙各宜十三次　苍朮八两，用川椒、破故纸、五味子、川芎各炒二两，拣去炒药，只取蘗朮
右将蘗朮为末，蜜丸梧子大，早酒、午茶、晚白汤，吞下三五十丸。

加减四斤丸　治肝肾虚，热淫于内，致筋骨痿弱，不自胜持，起居须人，足不任地，惊恐战掉，潮热时作，饮食无味，不生气力，诸虚不足。
肉苁蓉酒浸　牛膝酒浸　菟丝子酒浸另研　木瓜　鹿茸燎去毛切酥炙　熟地　天麻　五味子酒浸各等分
右为末，蜜丸如桐子大，每服五十丸，温酒米汤，食前下。

鹿角霜丸 【 《医鉴》】 　治血气虚弱，两足痿软，不能行动，久卧床褥之证。
黄芪蜜炙　人参　白朮　白茯　当归身酒洗　熟地　芍药酒炒　破故纸酒炒　苍朮泔水浸　杜仲姜汁炒去丝，各二两　川芎　肉桂　羌活　茴香炒　独活　槟榔　附子童便和面包煨，各一两　牛膝　木瓜　川乌　肉苁蓉酒洗　防风　乌药炒　续断　虎胫骨酥炙，各一两五钱　木香一钱　甘草五钱　鹿角霜一斤
右为极细末，酒丸梧子大，空心米汤送下百丸。

藿香养胃汤 【 《良方》，下同】 　治胃虚不食，四肢痿弱，行立不能，皆由阳明虚，宗筋无所养，遂成痿躄。
藿香　白朮　神曲炒　白茯苓　乌药　缩砂　半夏曲　薏苡仁　人参各一钱半　荜澄茄　甘草炒，各一两
右作一服，水二钟，生姜五片，枣二枚，煎至一钟，不拘时服

温肾汤　治面色痿黄，脚痿弱无力，阴汗出。
麻黄　柴胡各六分　白朮炒　酒黄蘗　猪苓　白茯苓　升麻各一钱　防风　苍朮各一钱半　泽泻二钱
右作一服，水二钟，煎至一钟，食前热服，候一时才饮食。

龙骨丸　治膀胱肾冷　坐起欲倒，目(目巟)(目巟)，气不足，骨痿。
龙骨　柏子仁　防风　干地黄　甘草各五分　禹余粮　桂心　白石英　茯苓　黄芪各七分　五味子　羌活　附子　人参各六分　山茱萸　元参　芎藭各四分　杜仲　磁石　干姜各八分
右为细末，炼蜜为丸如梧桐子大，每服三十丸，加至四五十丸，空心温酒送下，日二服。

起痿丹　阳明主胃，为五脏六腑之海，主润宗筋，束骨而利机关。冲脉者，诸经之海，主渗灌溪谷，与阳明合养于宗筋，会于气冲，属于带脉，络于督脉，故阳明虚则宗筋纵，带脉不引，故足痿不用也。治之各补其荣而通其输，调其虚实，和其逆顺至筋脉骨肉，各得其时，病乃已矣。肾经虚惫，遂成骨痿，腰脚难举，日加困乏。
附子炮去皮脐　沉香不见火　朱砂研　枸杞　母丁香　木香不见火　阳起石煅　熟地黄　肉苁蓉酒浸焙　麝香研　天雄炮去皮脐，鹿茸亦可　官桂　硫黄各一两　腻粉半两　白丁香少许
右为细末，炼蜜为丸如弹子大，每用一丸，以姜汁火上入药镕化，却用手点药于腰眼上摩擦至药尽。用至二十丸，大有神效。若有他处瘫痪风疾，加皂角一片，去筋搥烂，姜汁浸一宿，瓦上焙干为末，入前药内，依前法用。
又方　治筋痿两手握固无力，两腿行动无力，急饥食少，此名筋痿。其证候口舌生疮，忽生痰涎，忽然睡中涎溢，身上躁热，忽时憎寒，颈项强急，小便赤白不定，大腑忽冷忽热不调。
连翘　防风　荆芥穗　蔓荆子　羌活　独活　丹皮　栀子　秦艽　麻黄去根　木香各等分
右为细末，每服一钱，食后用白汤调下。

金刚丸　治肾损骨痿，不能起于床，宜服此益精。
萆薢　杜仲炒去丝　肉苁蓉酒浸　菟丝子酒浸
右等分为细末，酒煮猪腰子捣和，为丸如梧桐子大，每服五七十丸，空心用温酒送下。

牛膝丸　治肾肝损骨痿，不能起于床，筋弱不能收持，宜益精缓其中。
牛膝酒浸　萆薢　杜仲炒去丝　菟丝子酒炒　白蒺藜　防风　苁蓉酒浸等分　官桂减半
右为细末，酒煮猪腰子捣和，丸如梧桐子大，每服五七十丸，空心用温酒送下。

煨肾丸　治肾肝损及脾损，谷不化，痿躄，宜益精缓中消谷。
牛膝　萆薢　杜仲炒去丝　白蒺藜　防风　菟丝子酒浸　苁蓉酒浸　葫芦巴　破故纸酒炒，等分　官桂减半
右为细末，将猪腰子制如食法捣烂，炼蜜和杵丸如梧桐子大，每服五七十丸，空心用温酒送下。如腰痛不起，甚效。

滋肾丸　治热在气分，不渴而小便不利，或肾虚足热，腿膝无力，不能履地。
知母酒炒　黄蘗酒炒，各二两　肉桂二钱
右各另为末，水丸桐子大，每服二百丸，空心白滚汤下。

虎胫骨丸　治两足痿弱软痛，或如火焙，从足踝下上冲腿胯，证因湿热所成者。
苍朮制　黄蘗制，各四两　牛膝　归尾各二两　龟板酥炙　虎骨酥炙　防己各一两
右为细末，面糊为丸梧桐子大，每服七十丸或一百丸，空心盐汤送下，神效。

补肝丸　治肾虚骨痿，阴冷如冰，并阴汗两脚痿弱无力。
黄芪蜜水炙　人参　葛根　白茯苓　猪苓　升麻各一钱　柴胡　当归身　羌活　连翘　黄蘗　泽泻　陈皮　神曲炒　知母　防风　苍朮　甘草炙，各五分
右，水二盏，煎一盏，空心热服。忌酒温面。

败毒散　一名人参败毒散。治处卑湿脚气痿弱等证，此药不可缺，日三服，以效为度。
人参　茯苓　枳壳　甘草　川芎　羌活　独活　前胡　柴胡　桔梗各等分
右，水一钟半，姜三片，煎服；或为细末，沸汤点服。

小续命汤 【 《千金方》，下同】 　通治八风五痹痿厥等证。又于六经分别随证加减通之。
麻黄去节　人参　黄芩　芍药　川芎　防己　杏仁去皮尖双仁炒　甘草炙　官桂各一两　防风一两半　附子炮去皮脐，半两
右(口父)咀，每服五钱，用水一钟半，加姜五片，枣一枚，煎八分，温服。春夏加石膏、知母、黄芩，秋冬加官桂、附子、芍药，随证增减诸药用。

追毒汤　治肝脾肾三经为风寒热湿毒气上攻，阴阳不和，四肢拘挛，上气喘满，小便秘濇，心热烦闷，遍身浮肿，脚弱不能行步。
半夏汤泡七次　黄芪　甘草炙　当归　人参　厚朴姜制　独活　橘红各一两　枳实麸炒　芍药　熟地黄　麻黄去节，各二两　桂心三两
右(口父)咀，每服八钱，水一钟半，生姜七片，枣三枚，煎八分，食前温服，日三夜一。

二妙散 【 丹溪】 　治湿热在经，筋骨疼痛。如有气加气药，如血虚加补血药，如痛甚加姜汁热辣服之。
黄蘗炒　苍朮去皮制等分
右为末，捣生姜煎沸汤调服。此二物皆有雄壮之气，如气实者加少酒佐之，此即《集要》二神汤，各三钱半，用水煎，空心服。一方以二妙为君，加甘草、羌活各二钱，陈皮、芍药各一钱，威灵仙酒炒五分为末，服之，佳。

续断丸 【 《本事方》，下同】 　治肝肾风寒，气弱，脚不可践地，足跗疼痛，风毒流注下部，行止艰难，小便余沥，此药补五脏内伤，调中益气，凉血强筋骨。
杜仲五两　五加皮　防风　薏仁　牛膝酒浸　续断　羌活各三两　萆薢四两　生地黄五两
右为末，用好酒三升，化青盐三两，用木瓜半斤，去皮子，以前盐酒煮成膏，和药为丸梧子大，每服五七十丸，空心食前，温酒盐汤任下。

酒浸牛膝丸　治腰脚筋骨，酸软无力。
川椒去目并合口者　虎骨真者，酢炙黄，各半两　附子一枚，炮去皮脐　牛膝三两，炙黄
右(口父)咀，用生绢作袋盛药，以煮酒一斗，春秋浸十日，夏七日，冬十四日，每日空心饮一大盏；酒尽出药为末，酢糊丸，每服二三十丸，空心温酒盐汤任下。忌动风等物。

调元健步丸　治阴虚血少，湿热相兼，足履无力。
牛膝盐酒浸，三两　当归酒洗　黄蘗盐酒炒　枸杞各二两　白芍药微炒　白茯苓　白朮炒　苍朮　陈皮各一两　木瓜　五加皮各八钱　续断七钱　泽泻　防己各五钱　炙甘草三钱右，蜜丸桐子大，空心，盐汤送下七八十丸或百丸。

胜骏丸 【 《三因方》】 　治元气不足，为寒湿之气所袭，腰足挛拳，或脚面连指，走痛无定，筋脉不伸，行步不随。常服益真气，壮筋骨。
附子炮　当归　天麻　牛膝　木香　枣仁炒　熟地酒蒸　防风各二两　木瓜四两　羌活　乳香各半两　全蝎炒　甘草炙　没药各一两　麝香二钱
右为末，用生地黄三斤，以无灰酒四升，煮干晒二日，杵烂如膏，入前末和匀，杵千余下，每两作十丸，每服一二丸，细嚼，临卧酒下。作小丸服亦可。

四物汤 【 《局方》】 　治血虚营弱，一切血病，当以此为主。
熟地黄　当归各三钱　川芎一钱　芍药二钱
右，水二钟，煎服。

金匮六味地黄丸钱氏　一名金匮肾气丸。治肾水亏损，小便淋闭，头目眩运，腰腿酸软，阴虚发热，自汗盗汗，憔悴瘦弱，精神疲困，失血失音，水泛为痰病，为肿胀，壮水制火之剂也。
熟地黄八两，蒸捣　山茱萸　山药炒，各四两　丹皮　泽泻　白茯苓各三两
右为细末，和地黄膏，加炼蜜为丸桐子大，每服七八十丸，空心食前，滚白汤或淡盐汤任下。此方用水煎汤，即名六味地黄汤，下八味丸亦同。

八味丸崔氏　治命门火衰，不能生土，以致脾胃虚寒，饮食少思，大便不实，或下元冷惫，脐腹疼痛等证。王太仆曰：益火之源以消阴翳，即此谓也。
即前六味地黄丸，加肉桂、制附子各一两。

滋阴大补丸 【 丹溪】 　治诸虚不足，腰腿疼痛，行步无力，壮元阳，益肾水。
熟地二两　山药炒　牛膝各两半　山茱萸　杜仲　巴戟肉　白茯苓　五味子　小茴香炒　肉苁蓉酒洗去甲焙干　远志用甘草汤煮晒干，各一两　石菖蒲　枸杞各五钱
右为末，红枣肉和或炼蜜为丸桐子大，每服七八十丸，空心淡盐汤或温酒任下。

鹿茸丸　治脚气，腿腕生疮，及阴虚下元痿弱欬嗽等证。
鹿茸酥炙捣泥　五味子　当归　熟地各等分
酒糊和丸桐子大，每服四五十丸，温酒或盐汤任下。

还少丹杨氏　治脾肾虚寒，饮食少思，发热盗汗，遗精白浊，真气亏损，肌体瘦弱，足痿等证。
熟地黄　枸杞各二两　山药　山茱萸　五味　杜仲姜汁炒　牛膝酒浸　远志姜汁炒　续断　肉苁蓉酒浸　楮实子　舶茴香　菟丝子制　巴戟肉各一两
右为细末，炼蜜丸桐子大，每服五十九，空心盐汤下。

虎骨四斤丸 【 《局方》，下同】 
木瓜　天麻　肉苁蓉洗净　牛膝焙干，各一斤　附子炮去皮脐，二两　虎骨酥炙，一两
右将前四味，用无灰酒五升浸，春秋五日，夏三日，冬十日，取出焙干，入附子虎骨共为末，用前浸药酒打面糊丸梧子大，每服五十丸，食前盐汤下。

加味四斤丸　治肝肾二经，气血不足，足膝酸痛，步履不随，如受风寒湿毒，以致脚气者，最宜服之。
虎胫骨一两，酥炙　乳香研　没药研，各五钱　川乌炮去皮　天麻各一两　木瓜一斤，去穰蒸　肉苁蓉　牛膝各一两半
右各为末，先将木瓜苁蓉捣膏，加酒糊和杵丸桐子大，每服七八十丸，空心温酒或盐汤任下。

滋阴八味丸　治阴虚火盛，下焦湿热成痿，此方变丸为汤，即名滋阴八味煎。
山药　山茱萸肉各四两　丹皮　白茯苓　泽泻　黄蘗盐水炒　知母盐水炒，各三两　熟地黄八两，蒸捣
右加炼蜜捣丸梧桐子大，或空心，或午前，用滚白汤或淡盐汤送下百余丸。

　　单方

人参酒浸服之，治风软脚弱，可逐奔马，故曰奔马草，曾用有效。 【 丹溪】 

脚软：用商陆根细切如小豆大，煮令熟，更入菉豆，同烂煮为饭，每日煮食，以瘥为度，其功最效。 【 《斗门方》】 

瘫缓：用大豆炒黑，投酒中饮之。 【 《唐本草》】 

风气脚弱：孔公孽二斤，石斛五两，酒二斗，浸服。 【 《肘后方》】 

湿气脚软：樟柳根切小豆大，煮熟，更以菉豆同煮为饭，每日食之，以瘥为度，最效。 【 《斗门方》】 

脚膝痿弱，不可屈伸：牛膝煎服丸服，或浸酒服，并佳。腰腿之疾，必用药也。 【 《本草》，下同】 

脚膝冷弱：石斛煎服丸服并佳。

八月，断大槐枝，候生嫩蘗，煮汁酿酒，疗大风痿痹，甚效。 【 《别录》】 

足躄筋急：桂末白酒和涂之，一日一上。 【 《甲乙经》】 

腰脚痹软，行履不稳者：萆薢二十四分，杜仲八分，捣筛，每旦温酒服三钱匕，禁牛肉。 【 《广利方》】 

痿躄脚弱：五加皮酿酒服，或水煎如茶饮之。 【 《本草》】 

　　针灸

《灵枢经》曰：春取络脉诸荣大筋分肉之间，甚者深取之，间者浅取之。夏取诸腧孙络肌肉皮肤之上。秋取诸合，余如春法。冬取诸井诸腧之分，故深而留之。此四时之序，气之所处，病之所合，脏之所宜。转筋者立而取之，可令遂已；痿厥者张而刺之，可令立快也。
太阳根于至阴，结于命门。命门者，目也。阳明根于厉兑，结于颡大。颡大者，钳耳也。少阳根于窍阴，结于窻笼。窻笼者，耳中也，太阳为开，阳明为阖，少阳为枢。故开折则肉节渎而暴疾起矣。故暴病者取之太阳，视有余不足。渎者，皮肤宛焦而弱也。阖折则气无所止息而痿疾起矣。故痿疾者取之阳明，视有余不足。无所止息者，真气稽留，邪气居之也。枢折即骨繇而不安于地，故骨繇者取之少阳，视有余不足。骨繇者，节缓而不收也。所谓骨繇者，摇故也，当穷其本也。
足少阳之别，名曰光明，去踝五寸，别走厥阴，下络足跗，实则厥，虚则痿躄，坐不能起，取之所别也。
痿厥为四末束悗，乃疾解之，日二。不仁者，十日而知，无休，病已止。
热病面青脑痛，手足躁，取之筋间，以第四针于四逆。筋躄目浸，索筋于肝，不得索之金，金者肺也。
凡此十二邪者，皆奇邪之走空窍者也。故邪之所在，皆为不足。故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，则乃为痿厥心悗，补足外踝下留之。痿厥心悗，刺足大指间上二寸留之；一曰足外踝下留之。
《甲乙经》曰：足缓不收，痿不能行，不能言语，手足痿躄不能行，地仓主之。
痿不相知，太白主之。
痿厥身体不仁，手足偏小，先取京骨，后取中封、绝骨，皆泻之。
痿厥寒，足腕不收，躄，坐不能起，髀枢脚痛，丘墟主之。
虚则痿躄，坐不能起，实则厥，胫热时痛，身体不仁，手足偏小，善囓颊，光明主之。
《千金方》曰：浮白，主足缓不收。
天柱、行间，主足不任身。
然谷，主足不能安，胫酸不能久立。
中都，主足下热，胫寒，不能久立，湿痹不能行。
冲阳、三里、仆参、飞扬、复溜、完骨，主足痿失履不收。
地仓、太泉，主足痿躄不能行。
光明，主痿躄坐不能起。
条口、三里、承山、承筋，主足下热，不能久立。
风市，主两膝挛，痛引胁，拘急，亸躄，或青或焦，或枯或黧如腐木。
曲泉、附阳、天池、大巨、支沟、小海、绝骨、前谷，主四肢不举。
《医学纲目》曰：刺痿概举其略，肺热叶焦则肺喘鸣，生痿躄，色白而毛败者，补其荣鱼际，通其俞太渊，至秋病已。
心热生脉痿，数，溲血，枢折，不相提挈，胫纵不能任用于地，色赤而络脉溢者，补其荣劳宫，通其俞大陵，至夏病已。
肝热生筋痿，下白淫，口苦，筋急挛，色苍而爪枯者，补其荣行间，通其俞太冲，至春病已。
脾热生肉痿，干渴，肌肉不仁，色黄而蠕动者，补其荣大都，通其俞太白，至长夏病已。
肾热生骨痿，足不任身，腰脊不举，骨枯髓减，色黑而齿槁者，补其荣然谷，通其俞太溪，至冬病已。
脚弱无力，行步艰难，灸太冲、厉兑补之，又灸风市。
又法：取太冲五分，泻八吸，忌灸。又取中封五分，泻八吸；三里一寸，泻十吸。
又法：公孙灸半寸；又取三里、绝骨、申脉；不已，取昆仑、阳辅。
两足瘫痪，两腿无力，灸鹤顶七壮，在膝盖骨尖上。

　　导引

《保生秘要》曰：世所苦者，四大之证，瘫痨蛊膈。语云：定做阎罗特客。何也？为患至极，医家药饵莫能拯者。其证因六欲七情，日感月深，本元亏陷，真气匮竭，而时医无非以土石草木之药，何能补接先天之命哉？所以《素问》首卷论曰：恬淡无为，敛神内守。盖以静功调养真气。其次《灵枢》言：针灸乃行气之法，能起膏肓之痼疾，八法运动，顿苏沉疴。乃见上古医经，惟从理气攻患，取效彰然。按针灸有补泻之功，元门运气有呼吸之法，其熊经鸟举，能攻表里，运用二者代针，总归于身，合乎天地斡旋，同一气也，审能行之，则大患者皆可不药而愈，所谓即以其人之道，还治其人之身也。导引之法，初意欲专以坐功贯之，而删去导引，但初学之士，或功夫未纯，或未能行功者，病时学此，亦可不药而愈。
导引法，如患右手，以右手指右，回头目左而视，左患亦如之。各运气二十四口。如患左足，坐平凳子上，以左足踏右膝上，左手托脚跟，右手扳脚尖，转头向左。患右亦如之。用力扳之，能除风寒暑湿，远年近日瘫痪之证，无不应验。
近功，三提三咽，返念归元，气积一九，斡旋周天，左边气不通于左手，行功着意，引在左手，右亦如之。各运五口专气，须百日候到气脉全。

　　医案

《霏雪录》曰：葛可久同郡富人家女子，年可十七八岁，四肢痿痹，不能自食，目瞪。众医莫能治，迎可久。可久视之，笑曰：此不难治。乃命悉去其房中香奁流苏之属，发借地板，掘土为坎，舁女子其中，扃其扉，戒家人候其手足动而作声，当报我。久之，手足果动而呼。投药一丸，明日自坎中出矣。盖此女平日嗜香，而脾为香气所蚀故也。

《儒门事亲》曰：宛丘营军校三人皆病痿，积年不瘥，腰已下肿痛不举，遍身疮赤，两目昏暗，唇干舌燥，求疗于戴人。戴人欲投泻剂，二人不从，为他医温补之药所惑，皆死。其同病有宋子玉者，俄省曰：彼已热死，我其改之。敬邀戴人。戴人曰：公之疾，服热药久矣，先去其药邪，然后及病邪，可下三百行。子玉曰：敬从教。先以舟车丸、浚川散大下一盆许，明日减三分。两足旧不仁，是日觉痛痒，累至三百行始安。戴人曰：诸痿独取阳明，阳明者，胃与大肠也。此言不止谓针，针与药同也。

陈下一武卒宋子玉，因驻军息城，六月间暴得痿病，腰膝两足皆不任用，躄而不行，求治于予。予察其两手脉皆滑大而有力，予思《内经》火淫于内治以咸寒，以盐水越其膈问寒热宿痰；或宿食宿饮在上脘者，可以涌之。宿痰既尽，因而下之。节次间行，觉神思日清，饮食日美，两足渐举，脚膝渐伸，心降肾升。又继以黄连解毒汤加当归等药，及泻心汤、凉膈散、柴胡饮子，大作煎剂，时时呷之。

《东垣十书》曰：司丞叔平生脚自踝以下常觉热，冬不可加绵于上，常自言曰：我禀质壮不怕冷。予曰：此足三阴之虚，宜早断欲事，以补养阴血，庶乎可免。笑而不答。年方五十，患痿半年而死。

《丹溪心法》曰：东阳吴子万年五十，形肥味厚，且多忧怒，脉常沉濇，自春来病痰气，医认为虚寒，率与燥热香窜之剂，至四月两足弱，气上冲，饮食减，召予治之。予曰：此热郁而脾虚，痿厥之证作矣。形肥而脉沉，未是死证。但药邪火盛，当此火旺，实难求生。且与竹沥下白朮膏尽二斤，气降食进，一月后大汗而死。书此以为诸贤复辙之戒云。

《薛己医案》曰：举人于尚之素肾虚积劳，足痿不能步履，后舌瘖不能言，面色黧黑。余谓肾气虚寒，不能运及所发，用地黄饮子治之而愈。后不慎调摄而复作，或用牛黄清心丸之类，发热痰甚，诚似中风；用祛风化痰之类，小便秘濇，口舌干燥；仍用前饮及加减八味丸渐愈；又用补中益气汤而痊。

《寓意草》曰：徐岳生躯盛气充，昔年因食指微伤见血，以冷水濯之，遂至血凝不散，肿溃出脓血数升，小筋脱出三节，指废不伸，迩来两足间才至秋月，便觉畏冷，重绵蔽之，外拊仍热，内腨独觉其寒，近日从肿至膝后，筋痛不便远行，云间老医令服八味丸，深中其意。及仆诊，自云：平素脉难摸索，乃肝肺二部反见洪大，大为病进。况在冬月，木落金寒时，尤为不宜。方来之势，将有不可向迩者。八味丸之桂附，未可轻服也。何也？筋者，肝之合也。附筋之血，既经食指之挹取，存留无几，不能荣养筋脉，加以忿怒数动肝火，传热于筋，足跗之大筋得热而短，是以牵强不便于行也。然肝之所主者惟肺，木性畏金，禀令拥戴若君主然，故必肺气先清，周身气乃下行。今肺脉大则肺气又为心主所伤，壅窒不清，是以阳气不能下达而足寒也。然则所患虽微，已犯三逆：平素脉细而今脉大，一逆也；肝脉大而热下传，二逆也；肺脉大而气上壅，三逆也。设误以桂附治之，热者愈热而壅者愈壅，即日便成痿痹矣。此际用药，渊乎微乎，有寻常不能测识者。盖筋脉短劲，肝气内锢，须亟讲于金伐木荣之道，以金伐木而木反荣，筋反舒，匪深通元造者，其孰能知之？然非金气自壅，则木且奉令不暇，何敢内拒？惟金失其刚，转而为柔，是以木失其柔转而为刚。故治此患，先以清金为第一义也。然清金先以清胃为第一义，不清其胃，则饮酒焉而热气输于肺矣，厚味焉而浊气输于肺矣，药力几何能胜清金之任哉？金不清，如大敌在前，主将懦弱，已不能望其成功，况舍清金而更加以助火烁金，倒行逆施，以为治耶？必不得之数矣。翁见药石之言，漫无忌讳，反疑为张大其说而莫之信，竟服八味丸。一月后，痿痹之情悉着，不幸所言果验，乃卧床一载，必不令仆一见闻。最后阳道尽缩，小水全无，乃肺金之气先绝于上，所以致此。明明言之而竟蹈之，奈何奈何！

 

 









