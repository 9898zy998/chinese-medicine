古今图书集成医部全录卷一百五十一

　鼻门 【 鼻衄详载血门，此不复入】 

　　黄帝素问

　　　金匮真言论

西方白色，入通于肺，开窍于鼻。
【 注　西方金位，白者金色。肺属金脏，鼻者肺之窍也。】 
春善病鼽衄。
 【 注　所谓善病者，言五脏之经俞在外，风伤肌腠，则易入于经也。鼽衄，头面之经证也。春气在头，故善病鼽衄也。】 
又曰：冬不按蹻，春不鼽衄。
 【 注　按蹻者，按摩导引，引阳气之通畅于四肢也。冬时阳气伏藏，若导引其四出，则无以奉春生之气，是以病鼽衄也。】 

　　　阴阳应象大论

肺主鼻。
 【 注　肺气通于鼻，肺和则鼻能知香臭矣。故肺主开窍在鼻。】 

　　　五脏别论

五气入鼻，藏于心肺。心肺有病而鼻为之不利也。
【 注　心肺居上为阳，肺乃心之盖而主气，开窍于鼻，故病则鼻不利也。】 

　　　热论

伤寒二日，阳明受之。阳明主肉，其脉侠鼻络于目，故身热目疼而鼻干不得卧也。
 【 注　阳明之气主肌肉。身热者，病阳明之气也。病虽在气，而阳明之脉侠鼻络目而属胃，故有目疼鼻干之形证。胃不和，故不得卧也。】 

　　　刺热篇

脾热病者鼻先赤。
 【 注　土位中央，故鼻先赤。】 

　　　缪刺篇

邪客于足阳明之经，令人鼽衄。
 【 足阳明之脉起于鼻，邪客之，则令人鼽衄。】 

　　　气厥论

胆移热于脑，则辛頞鼻渊。鼻渊者，浊涕下不止也。传为衄。
 【 注　胆气上升，则热随入脑。侠鼻两旁曰頞。辛頞者，鼻頞辛酸也。鼻渊者，浊涕下不止也。盖脑为精髓之海，髓者骨之充也，脑者阴也，故脑渗则为涕。杨元如曰：肾主藏精而居下，脑为精髓之海而居上，胆者中精之府也。三者并主藏精，精气相通，故胆邪移入于脑也。热气上升，迫于络脉，则为衄。】 

　　　气交变大论

岁木不及，复则欬而鼽。
 【 注　肺开窍于鼻，故欬而鼽。鼽者，鼻流清涕也。复为母郁而子复也。】 
岁金不及，民病鼽嚏。
 【 注　鼽嚏，肺病也。】 

　　　脉解篇

阳明所谓客孙脉则头痛、鼻鼽、腹肿者，阳明并于上，上者则其孙络太阴也。故头痛、鼻鼽、腹肿也。
 【 注　阴阳之气上下升降，内外出入，行于脉外之气分也。气分者，皮肤肌腠之间。上谓皮肤之上也。夫诸脉之浮而常见者，皆络脉也。足太阴之脉，亦见于皮肤之上而无所隐，是以阳明之气并于上，则迫于阳明之孙络，与太阴之经脉也。迫于阳明之孙络则头痛鼻鼽，迫于太阴之经脉则腹肿也。】 

　　　至真要大论

太阳司天，民病鼽衄。
 【 注　鼽衄，乃阳热中盛之病。】 
少阴之复，烦躁鼽嚏，甚则入肺，欬而鼻渊。
少阴司天，客胜则鼽嚏。
 【 注　鼽嚏，厥阴之气胜也。】 
少阳司天，甚则鼽衄。

　　　解精微论

泣涕者脑也，脑者阴也，髓者骨之充也，故脑渗为涕。

　　　五常政大论

审平之纪，其脏肺，其主鼻。
 【 注　肺开窍于鼻也。】 
少阳司天，火气下临，肺气上从，欬嚏、鼽衄、鼻窒。
 【 注　上从者，因司天之气下临，畏其胜制而从之也。欬嚏、鼽衄、鼻窒，皆肺病也。】 
太阳司天，寒气下临，心气上从，鼽嚏善悲。
 【 注　寒气下临，则藏气上从也。火性炎上，水性润下。火气妄行于上，故霜寒以复之。鼽嚏善悲，火热铄金也。】 
少阴司天，热气下临，肺气上从，嚏鼽衄，鼻窒。
阳明司天，初之气，民病鼽衄、嚏、欠、呕。
 【 注　鼽衄、嚏、欠、呕者，风木之气也。】 
少阳司天，三之气，民病鼽衄、嚏、欠。
少阴司天，民病鼽衄，阳明所至为鼽嚏。
热至则鼽衄。

　　　刺法论

帝曰：余闻五疫之至，皆相染易。天牝从来，复得其往。气出于脑，即不干邪。
【 注　天牝，鼻也。鼻受天之气，故曰天牝。】 

　　　邪气脏腑病形篇

十二经脉三百六十五络，其血气皆上于面，而走空窍。其宗气上出于鼻而为臭。
 【 注　宗气者，胃腑所生之大气，积于胷中，上出于肺，以司呼吸，故出于鼻而为臭。】 

　　　本神篇

肺藏气，气舍魄。肺气虚则鼻塞不利，少气，实则喘喝，胷盈仰息。
 【 注　肺主气以司呼吸，故肺气虚则鼻塞不利。】 

　　　经脉篇

足太阳之别名曰飞扬，别走少阴，实则鼽窒头背痛，虚则鼽衄。
大肠手阳明之脉，其支者上挟鼻孔。所生病者，目黄、口干、鼽衄。
胃足阳明之脉起于鼻之交頞中，下循鼻外。所生病者鼽衄。
 【 注　凡此皆经脉所循之分而为病也。】 

　　　口问篇

口鼻者，气之门户也。
【 注　夫口、鼻、耳、目皆为空窍，故曰口鼻者　气之门户也。】 

　　　师传篇

鼻隧以长，以候大肠。鼻孔在外，膀胱漏泄。
 【 注　鼻乃肺之窍，大肠肺之腑，故鼻以候大肠。膀胱者津液之腑，气化则出，鼻孔在外，谓鼻孔之气出在外，则膀胱漏泄，盖上窍通而下窍泄也。】 

　　　五阅五使篇

鼻者，肺之官也。肺病者，喘息鼻张。
 【 注　官之为言司也。阅其官之象，则可知其脏之有病矣。】 

　　　忧恚无言篇

人之鼻洞涕出不收者，颃颡不开，分气失也。
 【 注　肝脉循喉咙入颃颡。颃颡者腭之上窍。口鼻之气及涕唾从此相通。故为分气之所泄，谓气之从此而分出于口鼻者也。人之鼻洞涕出不收者，因颃颡不开，分气失也。】 

　　　脉度篇

肺气通于鼻，肺和则鼻能知香臭矣。

　　扁鹊难经

　　　鼻属肺其用属心

四十难曰：肺主声，鼻者肺之候而反知香臭，其意何也？然。肺者西方金也，金生于巳，巳者南方火也，火者心，心主臭，故令鼻知香臭。
 【 注　肺，金也。声出于金，故肺主声。心，火也，火之化物，五臭出焉，故心主臭。肺主声，鼻属于肺，不能听声而反知香臭，果何如耶？盖由肺属金，金长生在巳，南方巳午未，巳正火临官之地，火在脏为心，心主臭，鼻虽属于肺，肺金生于心火之位，故令鼻知香臭。】 

　　金匮要略 【 汉?张机】 

　　　鼻塞清涕

肺痈，胷满胀，一身面目浮肿，鼻塞清涕出，不闻香臭酸辛，欬逆上气，喘鸣迫塞，葶苈大枣泻肺汤主之。

　　　鼻燥

酒黄疸者，或无热，静言了了，腹满欲吐，鼻燥。其脉浮者先吐之，沉弦者先下之。

　　中藏经 【 汉?华佗】 

　　　不闻香臭常流清涕

肺风者，胷中气满，冒昧汗出，鼻不闻香臭，喘而不得卧者，可治。
肺实则鼻流清涕。

　　　死色

肺死则鼻孔开而黑，黑色起于鼻上，渐入于口者死。黑白色入口鼻目中者，五日死。

　　仁斋直指方 【 宋?杨士瀛】 

　　　鼻齆

鼻齆者，肺为风冷所伤，津液冷滞，鼻气不宣，香臭不知。宜芎藭散。

　　济生方 【 宋?严用和】 

　　　论治

夫鼻者肺之候，职欲常和，和则吸引香臭矣。若七情内郁，六淫外伤，饮食劳役，致鼻气不得宣调，清道壅塞。其为病也：为衄，为痈，为瘜肉，为疮疡，为清涕，为窒塞不通，为浊脓，或不闻香臭。此皆肺脏不调，邪气蕴积于鼻，清道壅塞而然也。治之之法，寒则温之，热则清之，塞则通之，壅则散之，无越于斯。但时气鼻衄，不可遽止，如出三升以上，恐多者方可断之。《活人书》所谓衄血者乃解，盖阳气重故也。不可不知。
鼻者肺之所主，职司清化，调适得宜，则肺脏宣畅，清道自利。摄养乖方，则清道壅塞，故鼻为之病焉。盖肺藏于气，肝藏于血，邪热伤之则血熟，血热则气亦热，血气俱热随气上逆，故为鼻衄，甚则生疮。风寒乘之，阳经不利，则为壅塞，或为清涕，蕴积不散，则不闻香臭，或为鼻齆，或生瘜肉鼻痛之患矣。又有热流胆腑，邪移于脑，遂致鼻渊。鼻渊者浊涕下不止也。传为衄蔑瞑目，故得之气厥也。

　　疮疡全书 【 金?窦汉卿】 

　　　瘜肉 【 即鼻痔】 

鼻居面中，为一身之血运，而鼻孔为肺之窍，其气上通于脑，下行于肺。若肺气清，气血流通，百病不生。肺气盛，一有阻滞，诸病生焉。鼻孔中瘜肉名曰鼻痔，皆由六气七情所感而生。若生上入眼，名曰胬肉。若生下入鼻中，名曰瘜肉。窒塞不通，当戒酒节欲，除烦恼，戒忧愁。内服煎剂，外用点药，庶平复矣。

　　河间六书 【 金?刘完素】 

　　　焦干

鼻孔燥干者，金肺之本，肺藏气，以血液内损，气虚或风，则皴揭。风能胜湿，热能耗液，皆能成燥。故经云，风热火兼为阳，寒湿燥同为阴。又燥湿亦异也。然燥金虽属秋阴，而其性异于寒湿，燥阴盛于风热火也，故风热甚而寒湿同于燥也。然中寒吐泻亡液而成燥者亦以此矣。故经云，诸濇枯涸，干劲皴揭，皆属于燥也。
夫伤寒之候，头项痛，腰脊强，身体拘急，表热恶寒，不烦躁，无自汗，或头痛，肌热，鼻干，或胷满而喘，手足指末微厥，脉浮数而紧者，邪热在表，皆麻黄汤发汗之证也，或天水散之类甚佳。

　　　鼻渊

胆移热于脑，则辛頞鼻渊，浊涕不止，如涌泉不渗而以下，久不已，衄血为患。防风汤主之。

　　　鼻鼽

鼽者鼻出清涕也。夫五行之理，微则当其本化，甚则兼乎鬼贼。故经曰：亢则害承乃制也。易曰：燥万物者莫熯乎火。以火炼金，热极而反化为水，及身热极则反汗出也。水体柔顺，而寒极则反冰如地也；土主湿阴云雨而安静，土湿过极则反为骤注烈风雨淫溃也。木主温和而生荣，风大则反凉而毁折也。金主清凉，秋凉极而万物反燥也。皆所谓过极则反兼鬼贼之化，制其甚也。由是肝热甚则出泣，心热甚则世汗，脾热甚则出涎，肺热甚则出涕，肾热甚则出唾也。经曰：鼻热者出浊涕。凡痰涎涕唾稠浊者，火热极甚，销铄致之然也。或言鼽为肺寒者误也。彼但见鼽嚏鼻窒，冒寒则甚，遂以为然，岂知寒伤皮毛，则腠理闭密，热极怫郁，而病愈甚也。
小腹膀胱，按之内痛，若沃以汤。濇于小便，上为清涕。太阳直行从巅入络于脑，气下灌于鼻，时出清涕不止也。

　　　鼻窒

鼻窒，窒、塞也。火主(月真)膹肿胀，故热客阳明而鼻中(月真)胀则窒塞也。或谓寒主闭藏，妄于鼻窒为寒者，误也。盖阳气盛于上而侧卧，则上窍通利，而下窍闭塞者，谓阳明之脉左右相交，而左脉注于右窍，右脉注于左窍。故风热郁结，病偏于左，则右窍反塞之也。俗不知阳明之脉，左右相交，注于鼻孔。但见侧卧则上窍通利，下窍窒塞，反疑为寒尔。所以否之道者，象其肺金之盈缩也。

　　　病色

脾风鼻黄，脾热鼻赤。

　　　嚏

嚏，鼻中因痒而气喷作于声也。鼻为肺窍，痒为火化，心火邪热干于阳明，发于鼻而痒则嚏也。或故以物扰之痒而嚏者，扰痒属火故也。或视日而嚏者，由目为五脏神华，太阳真火，日光耀于目，则心神躁乱而发热于上，则鼻中痒而嚏也。伤寒病再经衰而或嚏者，由火热已退而虚热为痒，痒发鼻则嚏也。或风热上攻，头鼻壅滞，脉浮而无他证者，内药鼻中得嚏，则壅滞开通而愈也。或有痛处因嚏而其痛不可忍者，因嚏之气攻冲结痛，而不得通利故也。

　　东垣十书 【 元?李杲】 

　　　肺和则知香臭

金匮真言论云：西方白色，入通于肺，开窍于鼻，藏精于肺。夫十二经脉三百六十五络，其气血皆上走于面而走空窍，其精阳气上走于目而为睛，其别气走于耳而为听，其宗气出于鼻而为臭。《难经》云：肺气通于鼻，肺和则能知香臭矣。夫阳气宗气者，皆胃中生发之气也，其名虽异，其理则一。若因饥饱劳役损脾胃，生发之气既弱，其营运之气不能上升，邪塞孔窍，故鼻不利而不闻香臭也。宜养胃气，使阳气宗气上升鼻管则通矣。又一说，《难经》云：心主五臭，肺主气，鼻者肺窍反闻香臭者，何也？盖以窍言之肺也，以用言之心也。因卫气失守，寒邪客于头面，鼻亦受之不能为用，是不闻香臭矣。故经曰，心肺有病，鼻为之不利。洁古曰：视听明而清凉，香臭辨而温暖者是也。治法宜先散寒邪，后补卫气，使心肺之气得交通，则鼻利而闻香臭矣。丽泽通气汤主之。

　　　流清涕

冬三月阴气在外，阳气内藏，当外助阳气，不得发汗，内消阴火，勿令泄泻，此闭藏周密之大要也。盛冬乃水旺之时，水旺则金旺，子能令母实。肺者肾之母，皮毛之元阳本虚弱，更以冬月助其令，故病者善嚏，鼻流清涕，寒甚出浊涕，嚏不止，比常人大恶风寒，小便数而欠，或引行小便色清而多，大便不调，夜寒无寐，甚则为痰咳、为呕、为秽、为吐、为唾白沫，以至口开目瞪，气不交通欲绝者，吴茱萸丸主之。

　　　窒塞

肺藏贼邪，燥热相合，鼻窒、鼽衄、血溢、血泄。其脉濇而浮大甚者，桃仁承气汤；微者，犀角地黄汤；极者，抵当汤，微极抵当丸。
鼻为肺之窍，因心肺上病而不利也。有寒有热，是皆伤于皮毛，气不利而壅塞，壅塞清道气不利，宜通。寒则表之，麻黄、桂枝之类；热则清之，芩、连、栀子之类。

　　　体属肺用属心

经云：五气入鼻，藏于心肺。《难经》云：肺主鼻，鼻和则知香臭。洁古云：视听明而清凉，香臭辨而温暖，此内受天之气而外利于九窍也。夫三焦之窍，开于喉，出于鼻。鼻乃肺之窍，此体也；其闻香臭者，用也。心主五臭，舍于鼻，盖九窍之用皆禀长生为近，心长生在酉，酉者肺，故知鼻为心之所用而闻香臭也。故肺有病而鼻为之不利也。此明为清气所奉于天，而心劳胃损，则受邪也。

　　丹溪心法 【 元?朱震亨】 

　　　酒齄

酒齄鼻是血热入肺，宜用四物汤加陈皮、红花、酒炒黄芩，煎入好酒数慨，就调炒五灵脂末同服。《格致论》中于上药有茯苓、生姜，气弱者加黄芪。
酒齄者，此皆壅热所致。夫肺气通于鼻，清气出入之道路，或因饮酒，气血壅滞，上焦生热，邪热之气留伏不散，则为之鼻疮矣。又有肺风，不能饮而自生者，非尽因酒耳。宜一味淅二泔，食后用冷饮。外用硫黄入大菜头内煨研涂之。若鼻尖微赤及鼻中生疮者，辛夷研末，入脑、麝少许，绵裹纳之；或以批杷叶拭去毛，剉，煎汤，候冷调消风散，食后服。

　　格致余论 【 元?朱震亨】 

　　　面鼻得冷则黑

诸阳聚于头，则面为阳中之阳，鼻居面中央，而阳明起于頞中，一身之血运到面鼻，到面鼻阳部，皆为至清至精之血矣。酒性善行而喜升，大热而有峻急之毒。多酒之人，酒气熏蒸，面鼻得酒血为极热，热血得冷，为阴气所搏，汗浊凝结，滞而不行，宜其先为紫而后为黑色也。须用融化滞血，使之得流，滋生新血，可以运化，病乃可愈。予为酒制四物汤加炒片芩、茯苓、陈皮、生甘草、酒红花、生姜，煎调五灵脂末饮之；气弱者加酒黄芪，无有不应者。

　　古今医统 【 明?徐春甫】 

　　　病属于肺

经曰：鼻者肺之外候。又曰：西方白色，入通于肺，开窍于鼻。又曰：鼻热甚，出浊涕。又曰：心肺有病而鼻为之不利是也。按《巢氏病源》曰：肺开窍于鼻，热乘于血，则气亦热也。血气俱热，血随气发出于鼻为鼻衄，甚则大衄而口耳皆出血也。又云：肺脏调和，则鼻气通利而知香臭。若邪乘太阴，其气蕴积于鼻者，则津液壅塞，鼻气不得宣调，故不知香臭而为齆也。至于生疮变成瘜肉，或窒塞，或流涕，皆是肺经之邪壅滞也。

　　　病属于火

鼻中痒而气喷，作于声为嚏。夫痒为火化，心火邪热干阳明，发于鼻则痒而嚏也。有以物扰之而嚏，有视日而嚏者，盖太阳真火耀于目而扰于心，则火热冲上，鼻中痒而嚏也。有风热上攻，头鼻壅塞，有因嚏而痛者，虽证候之不同，同为热也。凡为病不同，邪热所乘之经无有异也。鼻窒与嚏痒者，热客阳明胃之经也。鼽涕者，热客太阴肺之经也。盖鼻者足阳明胃经所主，阳明脉左右相交，注于鼻孔。又鼻者肺之窍，故肺气通于鼻，其邪热干于二经，发于鼻而为窒塞鼽涕之证。故经曰：心肺有病，而鼻为之不利也。

　　　鼻鼽瘜肉皆邪气结成

肺气通于鼻，清气出入之道。肺脏热邪壅滞，上焦郁结，伏留不散，而成齆瘜之患矣。

　　　鼻赤酒齄血热入肺

酒齄鼻多是饮酒之人。酒气邪热熏蒸面鼻，血热壅滞而成鼻齄，赤色者也。或有肺经素有风热，虽不因酒，亦自红黑而生齄也。

　　　鼻窍不利治宜辛散苦泻

心肺有热而鼻为之不利也。或外伤风寒，内热愈窒，壅塞不闻。或流清涕或痒而嚏者，宜麻黄、桂枝、细辛、辛夷之辛味以散。不因外感而惟内热者，宜芩、连、栀子之苦味以泻之。二法为治鼻之大纲也。

　　　鼻疮

鼻热生疮色红，内无壅塞，此为血热。宜用生地黄、四物汤加酒制片芩、酒拌红花、生甘草、麦门冬、天门冬之类。

　　　鼻渊

经曰：胆移热于脑，则辛頞鼻渊。刘河间用防风通圣散加薄荷、黄连各二钱，水煎服。

　　　鼻酸

鼻酸乃痰火所为，宜凉膈散加荆芥穗、桔梗之类。

　　　鼻痒

鼻痒乃热则生风故也，宜防风通圣散加白附子、殭蚕之类。

　　　食入脑中

卒食物从鼻中缩入脑中，介介痛不出，牛脂膏甚良。

　　医学正传 【 明?虞抟】 

　　　鼻证

《内经》曰：西方白色，入通于肺，开窍于鼻。又曰：鼻者肺之外候。丹溪曰：肺之为脏，其位高，其体脆，性恶寒又恶热。是故好饮热酒者始则伤于肺脏，郁热久则见于外而为鼻齄、准赤之候。得热愈红，得寒则黑，此谓热极，是水之象，亢则害承乃制也。其或触冒风寒，始则伤于皮毛，而成鼻塞不通之候。或为浊涕，或流清汁，久而不已，名曰鼻渊，此为外寒束内热之证也。《原病式》曰：肺热则出涕是也。又有胆移热于脑则为辛頞鼻渊，鼻中浊涕如涌泉不渗而下，久而不已，则为鼻蔑衄血、塞肉鼻齆等证。各以类推而治之。

　　　脉法

右寸脉浮洪而数，为鼻衄鼻齄。
左寸脉浮缓，为伤风鼻塞，鼻流清涕。

　　　鼻为元牝之门

老子曰：谷神不死，是为元牝。元牝之门，为天地根。绵绵若存，用之不勤。何谓元牝之门？答曰：鼻通天气曰元门，口通地气曰牝户。曰鼻乃元牝之门户也。

　　证治要诀 【 明?戴思恭】 

　　　流涕

鼻塞流涕不止，有冷热不同。清涕者，脑冷肺寒所致，宜细辛、乌附、干姜之属。浊涕者，乃《素问》所谓胆移热于脑，则为鼻渊是也。宜防风、甘菊之属，须以清浊别冷热。
有不因伤冷而涕多清，或黄或白，或时带血如脑髓状，此由肾虚所生，不可过用凉剂，宜补脑散，仍以黑锡丹、紫灵丹、灵砂丹。
伤冷热，鼻暴塞，流涕多者，通关散。

　　　色诊

余处无恙，独鼻尖色青黄者，此其人必为淋也；鼻尖微白者，亡血也；赤者血热也。

　　医学入门 【 明?李梴】 

　　　窒塞

鼻窍于肺，而能知香臭者心也。人身水升火降，荣卫调和，则鼻司呼吸往来不息而已。苟或寒伤皮毛则鼻塞不利，火郁清道则香臭不知。新者偶感风寒，鼻塞声重流涕喷嚏，宜以风寒治之，加味羌活汤、参苏饮、消风百解散。久则略感风寒，鼻塞等证便发，乃肺伏火邪，郁甚则喜热恶寒，故略感冒而内火便发，宜清金降火兼通气之剂，凉膈散加荆芥、白芷，或川连石膏散。又有不必外感，四时鼻塞干燥，不闻香臭，宜清金降火消痰之药，清气化痰丸，上清丸。古方鼻塞甚者，御寒汤、澄茄丸；不知香臭者，通气汤；内有硬物者，单南星饮贴顖，荜茇饼外用，石菖蒲、皂角等分为末，绵包塞鼻，仰卧片时；虚寒者通草丸。

　　　鼻鼽

鼻乃清气出入之道。清气者胃中生发之气也。鼻塞久则气壅不转，热郁于脑，清浊混乱，为鼽、为衄、为渊。鼽者，鼻流清涕，热微，二陈汤加芎、归、细辛、白芷、防风、羌活、桔梗等分，姜煎，入薄荷少许。久不止者，芷夷散去薄荷加荆芥、黄芩、神曲、半夏、南星等分，食后煎服，外用细辛膏。

　　　鼻渊

渊者，鼻流浊涕，热盛，金沸草散倍黄芩，入凤凰壳一枚，烧存性，调服。肺风，消风散加发灰。肺火流涕，咳吐脓血，桔梗汤、人参平肺散。胆移热于脑，流涕浊臭，防风通圣散加薄荷、黄连，或芷夷散，外用苍耳茎苗子烧灰，酢调涂鼻内。鼻渊久则成衄，防风散主之。

　　　脑砂

有流臭黄水者，甚则脑亦作痛，俗名脑砂。有虫食脑中，用丝瓜藤近根五尺，烧存性为末，酒调服。虚者川乌散，外用白牛尾毛、橙叶等分为末，吹鼻中；倘有血出，加山栀亦不妨。

　　　鼻齄

鼻齄，准头红也，甚则紫黑。因饮酒血热入肺，复被风寒，郁久则血凝浊而色赤。或不饮者，乃肺风血热，俱宜四物二陈汤，去半夏加红花、黄芩，水煎，入酒少许，调五灵脂末服。气虚加黄芪，常宜服单山栀丸或黄连阿胶丸，间用升麻和气饮、吞泻青丸以除病根，外用黄连末，天钓藤烧灰，桐油调敷，或硫粉散。

　　　鼻痛

鼻痛因风邪入鼻，与正气相抟，鼻道不通，故痛。藿香正气散、袪风通气散。有痰火冲肺者，鼻隔隐痛，二陈汤加黄芩、山栀、桔梗、麦门冬。

　　　鼻疮

鼻疮，轻为鼻疮，重为鼻痔，皆肺热也。鼻中生疮者，枇杷叶煎汤，候冷，调消风散，食后服。忌煎炒姜蒜热物。外用辛夷为末，入脑、麝少许，绵裹塞鼻。

　　　鼻痔

鼻痔肺气热极，日久凝浊，结成瘜肉如枣，滞塞鼻窍。甚者又名鼻齆。宜防风通圣散，加三棱、海藻末调服。外用辛夷为君，细辛、杏仁少许为末，和羊髓、猪脂熬膏，候冷入雄黄、白矾、轻粉，麝香少许，为丸绵裹塞鼻，数日即脱。甚者加硇砂少许，或瓜矾散亦妙。又食积热痰生痔，单苍耳丸内服外敷，最消食积，或用白矾二钱，细辛一钱，白芷五分为末塞鼻。
治法
鼻证，大抵疏风降火为要法。风寒外感者，温以散之。风热有自内郁者，或外感久则郁而为热，或内因饮食衣服过暖，肝热生风，亦鼻塞流涕，宜降火清金。
久则宜养血补肾为要。凡鼻涕鼽渊鼽，久甚不愈者，非心血亏则肾水少。养血则血生而火自降，补肾则水升而金自清。虽鼻疮痔虽久亦宜。又鼻塞久不愈者，必内伤肺胃，清气不能上升，非外感也。宜补中益气汤以和之。此皆治本之论。

　　本草纲目 【 明?李时珍】 

　　　病因

鼻渊流浊涕，是脑受风热。
鼻鼽流清涕，是脑受风寒，包热在内。
脑崩臭秽，是下虚。
鼻窒，是阳明湿热生瘜肉。
鼻齄，是阳明风热及血热，或脏中有虫。
鼻痛，是阳明热。

　　医学纲目 【 明?楼英】 

　　　鼻塞

鼻塞皆属肺。经云：肺气通于鼻，肺和则鼻能知香臭矣。又云：五气入鼻，藏于心肺。心肺有病，而鼻为之不利也。又云：西方白色，入通于肺，开窍于鼻，藏精于肺。又云：肺主臭，在脏为肺，在窍为鼻是也。

　　　鼻渊

运气，鼻渊皆属热。经云：少阴之复，甚则入肺，咳而鼻渊，治以苦寒是也。

　　　鼻鼽

运气鼻鼽有二：一曰火攻，肺虚鼻鼽。经云：少阴司天，热气下临，肺气上从，鼽衄鼻窒。又云：少阴司天，热淫所胜，民病鼽衄，嚏呕。又云：少阳司天，火淫所胜，甚则鼽衄。又云：少阳之复，烦躁鼽嚏。又云：少阴司天，客胜则鼽嚏。又云：岁金不及，炎火乃行，民病鼽嚏。又云：金不及曰从革，从革之纪，其病嚏欬鼽衄，治以诸寒是也。二曰金助，肺实鼻鼽。经曰：阳明所至为鼽嚏，治以温剂是也。

　　明医杂着 【 明?王纶】 

　　　闭塞

鼻塞不闻香臭，或但遇寒月多塞，或略感风寒便塞，不时举发者，世俗皆以为肺寒，而用表解通利辛温之药不效，殊不知此是肺经有火，邪火郁甚，则喜得热而恶见寒，故遇寒便塞，遇感便发也。治法清肺降火为主，而佐以通气之剂。若如常鼻塞不闻香臭者，再审其平素，只作肺热治之，清金泻火清痰，或丸药噙化，或末药轻调，缓服久服，无不效矣。此予所亲见而治验者。其平素原无鼻塞旧证，一时偶感风寒而致窒塞声重，或流清涕者，自作风寒治。
【 注　前证若因饥饱劳役所伤，脾胃发生之气不能上升，邪害空窍，故不利而不闻香臭者，宜养脾胃，使阳气上行，则鼻通矣。按东垣云：胆移热于脑，则辛頞鼻渊，治之以防风汤。大抵胃气不和之所致者多矣。】 

　　奇效良方 【 明?方贤】 

　　　论证

鼻者肺之通窍，主清气出入之道路。若气血和平，阴阳升降，则呼吸通和，荣卫行焉，鼻和则知香臭矣。或六淫七情，内外伤感，又因饮食劳倦，因而鼻气不得宣通，清道壅塞。其为病也，若积热客于阳明，遂以迫血妄行，自鼻孔中出，谓之衄。热则津液中干，冷则脑髓流注，或风冷随气入于经，上贯于脑，下注于鼻，则涕下不能自收谓之流涕。或冷滞气塞鼻则不闻香臭，于是为鼻齆。血脉聚日久，缠绵转加壅结，变生瘜肉。或气壅滞于上为邪热留伏不散则为鼻疮，久则变为疳(上匿下虫)腐溃汁臭。鼻之为病，不过风热而已。河间云：鼻窒塞也，火主(月真)膹肿胀，故热客阳明而鼻中(月真)胀，则鼻窒塞也。或谓寒主闭藏，妄以鼻窒为寒者误也。盖阳气甚于上，而侧卧则上窍通利而下窍闭塞者，谓阳明之脉左右相交，而左脉注于右窍，右脉注于左窍，故风热郁结，病偏于左则右窍反塞之类也。所谓鼽者，鼻出清涕也。夫五行之理，微则当其本化，甚则兼其鬼贼，故经曰：亢则害承乃制也。易曰：燥万物者莫熯乎火。以火炼金热极而反为水，及其热极则反汗出也。由是肝热甚则出泣，心热甚则出汗，脾热甚则出涎，肺热甚则出涕，肾热甚则出唾。经曰：鼻热甚出浊涕。又云：胆移热于脑，则辛頞鼻渊者，浊涕出不止也。凡痰涎涕唾稠浊者，火热甚销铄致之然也。或言鼽为肺寒者误也；但见鼽涕鼻窒，冒寒则甚，遂以为然。岂知寒伤皮毛，则腠理闭密，热气怫郁而痛愈甚也。及失嚏者，鼻中因痒而气喷作于声也。鼻为肺窍，痒为火化，心火邪热干于阳明，发于鼻而痒则嚏也。或故以物扰之痒而嚏者，扰痒属血。或故视日而嚏者，由目为五脏精华，太阳真火晃耀于目，则心神躁乱而发热于上，则鼻中痒而嚏也。或伤寒病衰而或嚏者，由火热已退而虚热为痒，痒发鼻则嚏也。或风热上攻，头鼻壅滞，脉浮而无他证者，内药鼻中得嚏，则壅滞开通而愈也。或有痛处因嚏而痛不可忍者，因嚏之气攻冲结痛而不得通利故也。三者之证，同为热也。故为病不同，邪热所乘之经有异故也。鼻窒与嚏痒者，热客阳明胃之经也。鼽涕者，热客太阴肺之经也。盖鼻者足阳明胃经所主，阳明之脉左右相交注于鼻孔。又鼻者肺之窍，故肺气通于鼻，其邪热干于二经，发于鼻而为窒塞鼽涕之证，故经曰：心肺有病而鼻为之不利也。治法观邪所中之何经治之，则不失矣。或因外冒风寒而痛转甚，遂作寒治而用温热之剂表散者，偶尔获中，岂知寒复于热，热郁浊气，清道不利，故有是证。或用辛甘发散，腠理开通，结滞得散，阳热外泄，微者则已，甚者郁结不开，其病转加者，虽用退热疏风辛凉之剂解之，即使结散热退，暂愈而已，全在乎验其内外结热之微甚，宜以辛温凉平之药可也。凡此诸证，全在医之识病治之，了然无不瘥矣。

　　医学准绳六要 【 明?张三锡】 

　　　总论

肺开窍于鼻，世所共知也。然阳明之脉挟鼻络目，结于迎香，左之右，右之左，去鼻孔各开五分，是穴。风邪从面而来，则入阳明，脉道怫郁，气不通畅，故清涕时出，久变为浊。所谓外寒束内热，论极有理。须辛散之。方书多用升麻、葛根、白芷、葱白，乃阳明经药也。郁热既久，顿发不开，必加辛凉，酒枯芩、薄荷之类。至如酒客膏粱辛热炙煿太过，火邪炎上，孔窍壅塞，则为鼻渊。鼻中浊涕如涌泉，渐变鼻蔑、衄血、瘜肉、鼻痔等证。即《素问》所谓胆移热于脑之义。

　　　窒塞不通

鼻塞，时值寒月，必加麻黄、细辛于升麻葛根汤中，佐以枯芩、苏叶，多加甘，桔为舟楫，庶易成功。已经发散未得全开，脉洪有力，口干鼻燥者，君以辛凉清之，酒芩、栀子、薄荷之属。仍佐刑、防、升、芷，不可骤用寒凉法也。
气虚之人，气弱不能上升，则鼻塞滞。所谓九窍不利肠胃之所生是也。多服补中益气汤自通，此乃屡验者。
鼻壅气不通不闻香臭，通草散主之。
痰火郁结于上焦胷中肓膜之上，上窍不通，则元门闭密而鼻不闻香臭，口不知味，或耳聋目昏。良由大气弱不能上冲，浊气得以擅权，是虚为本而痰火为标也。当用补中益气汤，加升柴诸风药引上行，兼用清上化痰开窍丸药，戒性慎口，久之自全。

　　　渊瘜酒齄

火郁上焦，气不通，抑遏成涕，《内经》所谓肺热则出涕是也。方书谓脑渗为涕，恐非。
浊涕如渊，《内经》谓胆移热于脑，则辛頞鼻渊。要皆阳明伏火所致。宜防风通圣散一两，加薄荷、黄连各二钱五分，水煎服。或本方硝黄、滑石、石膏减半，倍加辛夷。
瘜肉必由上焦积热，郁塞已久而生。然有诸中，然后形诸外。必内服清火利膈药，二陈、凉膈加减，须断酒薄味。
酒齄乃热血入面，为寒所拂。热血得寒，污浊凝滞而然。服前药，外用梧桐子取油，入黄连，以天钓藤烧灰，热敷之。

　　证治准绳 【 明?王肯堂】 

　　　所属经络

鼻頞中，頞亦作齃。鼻山根也，俗呼鼻梁，属足阳明胃经、督脉之会。
 【 注　《素问》曰：胆移热于脑，则辛頞鼻渊，传为衄蔑、瞑目。注曰：足太阳膀胱脉起目内眦，上额交巅络脑，阳明脉起于鼻，交頞中，旁约太阳之脉。今脑热则足太阳逆与阳明之脉俱盛，薄于頞上，故頞辛鼻渊。頞辛者，鼻酸痛也。鼻渊者，浊涕下而不止如水泉也。热盛则阳络溢，阳络溢故衄，衄者鼻出血汁也，又谓之蔑。血出甚则阳明太阳脉衰，不能荣于目，故目瞑也。】 
鼻属手太阴肺经。
 【 注　《素问》曰：西方白色，入通于肺，开窍于鼻，然畏热。《灵枢》曰：肺病者喘息鼻张。又曰：肺虚则鼻塞不利，和则能知香臭矣。乔岳曰：肺绝则无涕，鼻孔黑燥，肝逆乘之而色青。东垣曰：伤风鼻中气出粗，合口不开，气通于天也。】 
又属手少阴心经。
 【 注　李东垣曰：鼻本主肺，而复能闻香臭者，鼻中有心，庚金生于巳也。《素问》曰：五气入鼻，藏于心肺，心肺有病而鼻为之不利也。】 
又属手足阳明大肠胃经、督脉之交会。
 【 注　刘河间曰：伤风寒于腠理而为鼻塞者，寒能收敛，阳气不通畅也。《素问》曰：伤寒二日，阳明受之。阳明主肉，其脉侠鼻，故鼻干不得卧。王海藏曰：石膏发汗，辛寒入手太阴经。仲景治伤寒阳明经证乃用之者，何也？盖胃脉行身之前，而胷为胃肺之室，邪热在阳明，则肺受火制，故用辛寒以清肺，所以号为白虎汤也。《素问》又曰：运气阳明所至为鼽嚏。注鼽，鼻窒也；嚏，喷嚏也。】 
其在小儿面部，谓之明堂。
 【 注　《灵枢》曰：脉见于气口，色见于明堂。明堂者鼻也。明堂广大者寿，小者殆，况加疾哉？按此语即相家贵隆准之说也，然须视其面部何如。愚尝见明堂虽小与面相称者，寿可八十，要不可执一论也。】 
属足太阴脾经。
 【 注《素问》曰：脾热病者，鼻先赤。】 
侠鼻孔两旁五分，名迎香穴，属手足阳明大肠胃经之会。
直两目瞳子，名巨髎穴，属足阳明胃经阴蹻脉之会。耳鸣口不知谷味，气不快，四肢困倦，行步不正，发脱落，食不下，膝冷，阴汗带下，喉中介介，不得卧，口舌嗌干太息，头不可回顾，项筋紧急，脊强痛，头旋，眼黑，头痛，呵欠，嚏喷。温卫补血汤、人参汤、辛夷散、增损通圣散、辛夷汤、醍醐散、通关散、防风汤、排风散、荜澄茄丸，皆治鼻塞之剂，宜审表里寒热而用之。

　　　鼻齆

鼻塞久而成齆。盖由肺气注于鼻，上荣头面。若上焦壅滞，风寒客于头脑，则气不通；冷气停滞，搏于津液，脓涕结聚，则鼻不闻香臭，遂成齆也。内服芎藭散、山茱萸丸，外用赤龙散、通顶散、雄黄散、黄白散、通草散。孙一奎曰：大肠，肺之腑也；胃，五脏之所受气者也。经曰：九窍不利，肠胃之所生也。鼻主无形者。经曰：清气通于天。又曰：鼻主天气。设肠胃无痰火积热，则平常上升之气，皆清气也。纵火热主令之岁，何尝病耶？若肠胃素有痰火积热，则其平常上升之气，皆蕴而为浊矣。金职司降，喜清而恶浊，今受浊气熏蒸，凝聚既久，壅遏郁结，而为涎涕，至于痔珠瘜肉之类，皆由积久，燥火内燔，风寒外束，隧道壅遏，气血升降，被其妨碍，浇培弥厚，犹积土而成阜也，即非火热主令之岁，有不病者乎？治者无拘于运气之说可也。
细辛散、本事通草丸、三因辛夷散、千金细辛膏、川椒散、塞鼻柱膏，皆温热之剂，真是脑冷者，乃可用。白芷丸，有外感者乃可服。

　　　渊鼽诸证治法

泣涕者脑也，故脑渗为涕，故得之气厥也。王太仆注云：脑液下渗，则为浊涕。涕下不止，如彼水泉，故曰鼻渊也。额谓鼻頞也。足太阳脉起于目内眦，上额交巅，上入络脑。足阳明脉起于鼻交頞中，旁约太阳之脉。今脑热则足太阳逆，与阳明之脉俱盛，薄于頞中，故鼻頞酸痛也。热盛则阳络溢，阳络溢则衄出血汗也。血出甚，阳明太阳脉衰，不能荣养于目，故目瞑。厥者气逆也，皆由气逆而得之，宜服防风汤。
亦有痰气者，宜南星饮。
头风，鼻涕下如白带，宜辛夷丸。
久患鼻脓极臭者，以冷水调百草霜末服。
肺虚而壅，鼻生瘜肉，不闻香臭，羊肺散，鼻疳蚀，椿根汤、乌香散、蓝靛傅令遍，日十度，夜四度，立瘥。
鼻干无涕，犀角散、桑根白皮散、吹鼻散。
鼻痛，气道壅塞故也，内服人参顺气散，外傅白芷散。风冷搏于肺脏，上攻于鼻，则令鼻痛，没药散。
肺受风，面色枯白，颊时赤，皮肤干燥，鼻塞干痛，此为虚风，白藓皮汤。
鼻塞、眼昏、疼痛、脑闷、壶卢酒。

　　外科正宗 【 明?陈实功】 

　　　酒齄

齄鼻属脾，由血热郁滞不散，所谓有诸内必形诸外。宜真君妙贴散，加白附子敷之，内服枇杷叶丸、黄芩清肺饮。

　　　鼻痔

鼻痔者，由肺气不清，风湿郁滞而成。鼻内瘜肉，结如榴子，渐大下垂，闭塞孔窍，使气不得宣通。内服辛夷清肺饮，外以硇砂散逐日点之，渐化为水，乃愈。兼节饮食，断厚味，戒急暴，省嗜欲，愈后庶不再发。

　　　脑漏

一名鼻渊，总因风寒凝入脑户，与太阳湿热，交蒸乃成。其患鼻流浊涕，或流黄水，点点滴滴，长湿无干，久则头眩，虚运不止。治以藿香汤主之，天麻饼子调之亦可渐愈。如日久虚眩不已，内服补中益气汤，六味地黄丸相间服之，以滋化原，始愈。

　　医方考 【 明?吴昆】 

　　　鼻病方论

鼻居五官之中，疾非美观也。记曰：尽饰之道，斯其行者远矣。故考五方以治鼻。
鼻流浊涕不止者，名曰鼻渊。乃风热在脑，伤其脑气，脑气不固而液自渗泄也。苍耳散四味，皆辛凉之品，辛可以驱风，凉可以散热，其气轻清，可使透于巅顶，巅顶气清，则脑液自固，鼻渊可得而愈矣。
鼻生瘜肉，气息不通，香臭莫辨者，辛夷散主之。夫鼻者气之窍，气清则鼻清，气热则鼻塞，热盛则塞甚，此瘜肉之所以生也。故治之宜清其气。是方也，辛夷、细辛、川芎、防风、藁本、升麻、白芷，皆轻清辛香之品也，可以清气，可以去热，可以疏邪，可以利窍。乃木通之性可使通中，甘草之缓可使泻热。
鼻中瘜肉，用针微刺，令患人含水一口，后以瓜蒂散和麝香少许，用水数滴吹鼻内，出涎水则愈。此苦能涌泄也，能泻其实则瘜肉愈矣。
阳虚脑寒鼻渊者，补脑散主之。人身之上，天之阳也，故六阳之气皆会于面。若阳气自虚，则阴气凑之，令人脑寒而流清涕。是方也，天雄辛热而上浮，辛热者太阳之象，故可以温脑而补阳虚。辛夷仁、苍耳茸，皆轻清澈脑之剂，可以佐天雄而透脑。
鼻赤如榴者，大(石卜)散，酒调敷之。夫鼻者热也，所以赤者血也。大黄寒能泻热，(石卜)硝咸能败血。此证耽酒者有之，若不绝酒而徒用药，抱薪救火，何益于事？

　　景岳全书 【 明?张介宾】 

　　　论证

鼻为肺窍，又曰元牝。乃宗气之道而实心肺之门户，故经曰：心肺有病而鼻为之不利也。然其经络所至专属阳明，自山根以上，则连太阳督脉，以通于脑，故此数经之病皆能及之。若其为病，则窒塞者谓之鼽。时流浊涕而或多臭气者，谓之鼻渊，又曰脑漏。或生瘜肉而阻塞气道者，谓之鼻齆。及有喷嚏、鼻衄、酒齄、赤鼻之类，各当辨而治之。然总之鼻病无他也，非风寒外感，则内火上炎耳。外感者治宜辛散，内热者治宜清凉，知斯二者，则治鼻大纲尽乎是矣。

　　　论治

鼻塞证有二：凡由风寒而鼻塞者，以寒闭腠理，则经络壅塞而多鼽嚏。此证多在太阳经，宜用辛散，解表自愈。如川芎散、神愈散及麻黄、紫苏、荆芥、葱白之类，皆可择用。
若由火邪上炎而鼻塞者，单宜清火。火之微者，多近上焦，出自心肺。宜清化饮、黄芩知母汤之类主之。
火之甚者，多出阳明，或微兼头痛。宜竹叶石膏汤、凉膈散之类主之。
若风寒兼火者，即防风通圣散之类，亦可用。大都常塞者多火，暴塞者多风寒，当以此辨之。
鼻涕多者多由于火，故曰肺热甚则鼻涕出。由此观之，则凡无故多泪及多口涎者，亦多属肝脾之火，皆其类耳。
鼻渊证总由太阳督脉之火，甚者上连于脑，而津津不已，故又名为脑漏。此证多因酒醴肥甘，或久用热物，或火由寒郁，以致湿热上熏，津汁溶溢而下，离经腐败，有作臭者，有大臭不堪闻者，河间用防风通圣散一两，加薄荷、黄连各二钱以治之。古法有用苍耳散治之者。然以余之见，谓此炎上之火，而治兼辛散，有所不宜，故多不见效。莫若但清阴火而兼以滋阴，久之自宁。此即高者抑之之法。故常以清化饮加白蒺藜五钱或一两，苍耳子二三钱。若火之甚者，再以清凉等剂加减用之，每获全愈。或用宣明防风汤之类亦可。但此证一见，即宜节戒早治，久则甚难为力也。
凡鼻渊脑漏，虽为热证，然流渗既久者，即火邪已去，流亦不止，以液道不能扃固也。故新病者多由于热，久病者未必尽为热证。此当审察治之，若执用寒凉，未免别生他病。其有漏泄既多，伤其髓海，则气虚于上，多见头脑隐痛，及眩运不宁等证，此非补阳不可，宜十全大补汤、补中益气汤之类主之。
鼻齆瘜肉，阻塞清道，虽鼻为肺窍，而其壅塞为患者，乃经络肌肉之病。此实阳明热滞留结而然。故内治之法，宜以清火清气为主；外治之法，宜以黄白散及千金瘜肉方、雄黄散，或简易瘜肉方之类主之。
酒齄赤鼻，多以好酒之人湿热乘肺熏蒸面鼻，血热而然；或以肺经素多风热，色为红黑而生齄疖者，亦有之。内宜凉血清火，外宜硫黄散、白矾散轻搽。

　　石室秘录 【 清?陈士铎】 

　　　肿痛由火

鼻肿者，乃肺经火盛也，宜用甘桔汤则效。今用皂角末吹入，打清嚏数十即愈。盖鼻因气壅，今打嚏则壅塞之气尽开散，故不必清肺而鼻肿自消也。

　　　鼻大

有人鼻大如拳，疼痛欲死。此乃肺经之火热壅于鼻而不得泄，法当清其肺中之邪，去其鼻间之火可也。方用黄芩、麦冬、花粉、甘草各三钱，桔梗、天冬各五钱，紫菀二钱，百部、苏叶各一钱，水煎服，四剂自消。此方全在羣入肺经以去其火邪，又何壅肿之不消耶？此奇病而以常法治之者也。

　　　孔生红线

鼻中生红线一条，长尺许，少动之则痛欲死，人以为饮酒之病也，而余以为不然，亦祟也。方用硼砂、冰片各一分，研为末，以人乳调之，轻轻点在红线中间，忽然如觉有人将病人打一拳一般，顷刻即消。奇绝之方也。盖硼砂亦是杀祟之物也。

古今图书集成医部全录卷一百五十二

　鼻门

　　方

丽泽通气汤 【 《准绳》，下同】 　治鼻塞。
羌活　独活　防风去叉　升麻　葛根各八分　川椒　麻黄存节，各四分，冬加之　苍朮一钱二分　白芷　黄芪各一钱六分　甘草八分　右作一服，水二盏，姜三片，枣二枚，葱白三寸，同煎至一盏，去滓，稍热服，食远。忌一切冷物，及风寒凉处坐卧。

温肺汤　治前证。
升麻　黄芪　丁香　葛根　羌活　甘草生　防风各一钱　麻黄四钱，不去节　右粗末，分二服，每服水二大盏，葱白二茎，煎至一盏，去滓，稍热，食远服。

御寒汤　治寒气，风邪伤于皮毛，令人鼻塞，欬嗽，上喘。
黄芪一钱　人参　升麻　陈皮各五分　甘草　(艹款)冬花　佛耳草　防风各三分　黄连　黄蘗　羌活　白芷各三分　苍朮七分　水二大盏，煎至一大盏，去滓，稍热，食远服。

温卫汤　治前证。
黄芪生　苍朮　升麻　知母　羌活　柴胡　当归身各一钱　人参　黄蘗　白芷　防风　甘草炙　泽泻各五分　陈皮　青皮　木香　黄连各三分　水二盏，煎至一盏。去滓，食远温服，晴日服之。

温卫补血汤　治前证。
黄芪一钱二分　升麻四分　柴胡　炙甘草　生甘草　地骨皮　桔梗　人参各三分　白朮　生地黄　藿香　吴茱萸　黄蘗各一分　苍朮　陈皮　王瓜根　牡丹皮各二分　桃仁三个　当归身二分半　葵花七朵　丁香一个　水二盏，煎至一盏半，去滓，食前稍热服。

人参汤　治肺气上攻，鼻塞不通。
人参　白茯苓　黄芩　陈皮去白　羌活　麻黄去根节　蜀椒去目并合口者，炒出汗，各钱半　水二钟，煎至一钟，食后服。

辛夷散　治肺虚为四气所干，鼻内壅塞，涕出不已。或气息不通，不闻香臭。
辛夷　川芎　木通去节　细辛洗去土　羌活　防风　藁本　升麻　白芷　炙甘草各等分　苍耳子减半　右为细末，每服二钱，食后茶清调服。

增损通圣散　治肺气不和，鼻塞不利。
鼠黏子　桔梗　桑白皮　紫菀各一钱五分　荆芥穗二钱　生甘草七分　水二钟，姜三片，煎一钟，食后服。

辛夷汤　治肺气不利，头目昏眩，鼻塞声重，咯唾稠黏。
辛夷去毛　川芎　白芷　甘菊花　生地黄　石膏　白朮　前胡　薄荷叶　赤茯苓去皮　陈皮去白，各一两　炙甘草二两　右(口父)咀，每服五钱，水一盏半，煎至一盏，去滓，食远温服。

醍醐散　治伤风，鼻塞，声重。
细辛半两　川芎一两　薄荷一两五钱　川乌炮，去皮脐　白芷　甘草各二两　右为细末，每服一钱，葱茶或薄荷汤调下。

通关散　治脑风鼻息不通，不闻香臭；或鼻流清涕，多嚏，肩项拘急，头目昏痛，风府怯寒。
原蚕蛾瓦焙黄　白附子炮　益智去皮　薄荷　蒺藜炒，去角　苦参各半两　右为细末，每服三钱，不拘时温酒调下。

防风汤 【 《宣明》】 　治鼻塞，流清涕不止者。
防风　官桂各半两　栀子七枚　升麻一两　石膏研，三两　麻黄七钱半　木通一两二钱半　右(口父)咀，每服三钱，水一盏，煎七分去滓，空心温服，日再。

排风散　治鼻塞，或生瘜肉。
防风　秦艽去苗土　吴茱萸汤浸，焙　山芋　天雄炮，去皮脐，各一两　羌活半两　右为细末，每服二钱，空心温酒调下。

荜澄茄丸　治鼻塞不通。
荜澄茄半两　薄荷叶三钱　荆芥穗二钱半　右为细末，炼蜜和丸，如樱桃大，不拘时噙化一二丸。

菖蒲散　治鼻内窒塞不通，不得喘息。
菖蒲　皂角各等分　右为末，每用一钱，绵裹塞鼻中，仰卧少时。

通顶散　治鼻塞。
胡黄连　滑石研，各二钱五分　爪蒂研，七枚　麝香研，一钱　蟾酥研，五分　右研匀，每用少许，吹入鼻内即瘥。

芎藭散　治鼻塞。
芎藭　辛夷各一两　细辛去苗土，七钱五分　木通半两　右为细末，每用少许绵裹塞鼻中，湿则易之，五七日瘥。

爪蒂散　治鼻塞。
瓜蒂　藜芦各等分　右为末，每用一钱，绵裹塞鼻中，日二易之。

芎藭散　治鼻齆。
芎藭　肉桂　细辛　槟榔　麻黄去节　防己　木通　石菖蒲　白芷各一分　木香　川椒　炙甘草各半分　右(口父)咀，每服三钱，水二盏，生姜三片，紫苏叶少许，煎至八分，去滓，食远温服。

山茱萸丸　治鼻齆。
山茱萸　大黄炒　菊花去梗叶，各一两二钱半　(石卜)硝三两七钱半　附子炮，去皮脐　独活各七钱半　秦艽去苗土，一两半　蔓荆子去白皮　栀子去皮，炒　防风　炙甘草各一两　右为细末炼蜜为丸，如桐子大，每服三十丸，空心用温酒送下。老人亦宜服。妊娠去附子加细辛半分。

赤龙散　大抵肺气注于鼻，上荣头面。若上焦壅滞，风寒客于头脑，则气不通；冷气停滞，搏于津液，脓涕结聚，则鼻不闻香臭，遂成齆也。
龙脑半钱，研　瓜蒂研，十四枚　赤小豆三十粒　黄连三大茎　右为细末，研匀，每用菉豆许，临卧吹入鼻中，水出，愈。

通顶散　治鼻齆。
瓜蒂　藜芦各一分　皂角肉半分　麝香少许　右为细末，每用少许吹入鼻中。

雄黄散　治鼻齆。
雄黄半钱　瓜蒂二枚　绿矾一钱　麝香少许　右为细末，每用少许(口畜)鼻中，亦治瘜肉。

黄白散　治鼻齆，瘜肉，鼻痔等证。
雄黄半钱　白矾　瓜蒂　细辛各一钱　右为细末，以雄犬胆汁和丸，绵裹塞鼻。一方为末(口畜)鼻。

通草散　治鼻齆，气息不通，不闻香臭；并鼻瘜肉。
通草　细辛　附子各等分　右为末，蜜和，绵裹少许纳鼻中。

川椒散　治鼻流涕。
川椒开口者，炒出汗　诃子去核　辣桂　川芎　川白姜生用　细辛　白朮各等分　右为细末，每用二钱，食后温酒调下。

细辛散　治肺伤风，冷鼻，流清涕，头目疼痛，胷膈不利。
细辛一两　附子炮，去皮脐　白朮　蔓荆子　诃梨勒裹煨，去核　芎穷　桂心各七钱五分　枳壳麸炒　炙甘草各半两　右(口父)咀，每服三钱，水一盏，生姜半分，煎至六分，去滓，食后服。

通草丸 【 《本事》】 　治鼻塞清涕出，脑冷所致。
通草　辛夷各半两　细辛　甘遂　桂心去皮　芎藭　附子各一两　右为细末，蜜丸，绵裹纳鼻中，密封，勿令气泄。丸如麻子稍加大。微觉少痛，效。

辛夷散 【 《三因》】 　治鼻塞，脑冷，清涕不已。
细辛　川椒　干姜　川芎　吴茱萸　辛夷　附子各七钱五分　皂角屑，半两　桂心一两　猪油六两　右煎猪脂成膏，以苦酒浸前八味，取入油，煎附子黄色止，以绵裹塞鼻中。

细辛膏 【 《千金》】 　治鼻塞，脑冷，清涕常流。
细辛　川芎　川椒　黑附子炮，去皮脐　干葛　吴茱萸各二钱半　桂心三钱三分　皂角屑，一钱六分半　右用猪脂二两煎油，先一宿以米酢浸药，取入猪油内同煎，附子色黄为度，以绵蘸药塞鼻中。

塞鼻柱膏　治鼻常有清涕。
桂心　细辛　干姜炮　川椒去目并合口者，炒出汗，各半两　皂荚二钱半　右为细末，以羊脂和成膏，每用如枣核大，绵裹塞鼻中。

白芷丸　治鼻流清涕不止。
白芷研为细末　右以葱白捣烂，和为丸如小豆大，每服二十丸，茶汤下，无时。

防风汤　治胆移热于脑、则辛頞鼻渊，浊涕不止，如涌泉不藏，久而不已，必成衄血之疾。
防风去芦，一两五钱　黄芩　人参　炙甘草　川芎　麦门冬去心，各一两　右为细末，每服二钱，沸汤点服，食后，日三。

苍耳散　治鼻流浊涕不止，名曰鼻渊。
辛夷半两　苍耳子炒，二钱半　香白芷一两　薄荷叶五分　右为细末，每服二钱，用葱茶清食后调服。

抑金散　治肺热、鼻塞涕浊。
细辛　白芷　防风　羌活　当归身　半夏　川芎　桔梗　陈皮　茯苓各等分右十味剉，作一贴，加薄荷三钱，姜煎服。

南星饮　治风邪入脑，宿冷不消，鼻内结硬物，窒塞，脑气不宣，遂流髓涕。
上等大白南星不拘多少，切成片　右用沸汤荡两次，焙干，每服二钱，用枣七枚、甘草少许煎，食后服。三四服后，其硬物自出，脑气流转，髓涕自收。仍以大蒜、荜茇末杵作饼，用纱衬炙热，贴顖前，用熨斗火熨透。或香附末及荜茇末，吹入鼻中。

辛夷丸　治头风，鼻涕下如白带者。
南星姜制　半夏姜制　苍朮米泔浸　辛夷　黄芩酒炒　川芎　黄蘗炒焦　滑石研　牡蛎煅，各等分　右为细末，糊丸，薄荷汤下。

川芎丸　治脑泻臭秽。
川芎生用二两　苍朮　草乌生，去皮尖，各半两　右为细末，面糊和丸，如桐子大，每服十丸，食后茶清送下。服药后，忌热物一时。

羊肺散　治鼻渊脑漏。
羊肺一具　白朮四两　苁蓉　木通　干姜　川芎各一两　右五味为细末，以水量打稀稠得所，灌肺中，煮熟焙干，细研为末，食后米饮服二钱。

细辛散　治鼻齆有瘜肉，不闻香臭。
北细辛　瓜蒂各等分　右为末，绵裹如豆大，塞鼻中。一名瓜丁散。

消鼻痔方
苦丁香　甘遂各二钱　青黛　草乌尖　枯白矾各二分半　右为细末，麻油搜令硬，不可烂，旋丸如鼻孔大小，纳入鼻内，令至痔肉上，每日一次。
又方　治鼻中窒塞，气息不通，皆有肉柱，若不得出，终不能瘥。余药虽渐通利，旋复生长，宜用此药。

地胆二十枚　白雄犬胆一枚　右先捣地胆为末，纳犬胆中，以绳系定三日，乃于日出时令病人西首，卧中庭，以鼻孔向日，旁人以故笔黏药涂入鼻孔中，一日一度。至五六日当鼻孔里近眼痛，此是欲落，更候三四日傅之，渐渐嚏之，即落，取将弃于四通道上。柱落后，急以绵塞之，慎风。

治瘜肉方
甘遂　朱砂　雄黄　雌黄　藜芦　明矾煅　瓜蒂各等分　右为末，蜜调敷鼻。

辛夷膏　治鼻生瘜肉，窒塞不通，有时疼痛。
辛夷叶三两　细辛　木通　广木香　白芷　杏仁汤浸，去皮尖，研，各半两　右用羊髓、猪脂二两，和药于石器内，慢火熬成膏，取赤黄色，放冷，入龙脑、麝香各一钱，为丸，绵裹塞鼻中，数日内脱落即愈。

轻黄散　治鼻中瘜肉。
雄黄半两　轻粉　杏仁浸，去皮尖双仁，各一钱　麝香少许　右四味，用净乳钵内先研杏仁如泥，后入雄黄、轻粉、麝香，同研极细匀，磁盒盖定。每有患者，不拘远近，夜卧用筯点粳米大在鼻中瘜肉上，隔一日夜卧点一次，半月见效。

二丁散　治鼻不闻香臭，脑漏流涕等证。
苦丁香　丁香　赤小豆各七枚　右为细末，以竹筒吹入鼻中，并治偏头风。一方有粟米七枚，石膏少许。

治鼻痔方
明矾一两　蓖麻七个　盐梅肉五个　麝香少许　右捣为丸，绵裹塞鼻内，令着瘜肉，候化清水出，四边玲珑，其瘜肉自下。

地龙散　治瘜肉。
地龙去土，炒，二钱半　猪牙皂角一枚　右煅存性，研为末。先洗鼻内令净，以蜜涂之，敷药少许在内，出清水尽，瘜肉自除。

乌犀丸　治鼻疮。
乌犀镑　羚羊角镑　 牛黄研　柴胡净各一两　丹砂研　天冬去心，焙　贝母去心，炒　胡黄连　人参各半两　麦冬去心，焙　知母各七钱半　黄芩　炙甘草各二钱半　右为细末，研匀，炼蜜丸，如梧子大，每服二十丸，空心温酒送下。

生地黄煎　治鼻生疮，痒痛不止。
生地汁　生姜汁各一合　苦参一两　酥三合　盐花二钱，后入　右以地黄汁、生姜汁浸苦参一宿，以酥和于铜石器中，煎九上九下，候汁入酥尽，去滓，倾入盒中。每用少许滴于疮上。诸风热疮亦佳。其盐花至半乃下。

椿根汤　治疳蚀口鼻。
椿根去皮，切，一升　葱白细切，半升　盐半合　川椒去目并合口者，炒出汗，一合　豆豉半升　右合和，以酢及清泔各三升，煎数十沸，去滓，约一升，分三服，有恶物下即效。小儿量大小加减。

乌香散　治鼻疳，侵蚀鼻柱。
草乌烧灰　麝香研，各等分　右研极细，以少许贴疮上。

犀角散　治肺热，心神烦闷，鼻干无涕。
犀角　木通　升麻　赤茯苓　黄芪　马牙硝　杏仁去皮尖双仁，炒黄，各半两　麦冬去心，一两　朱砂研　龙脑研　炙　甘草各二钱五分　右为细末，每服一钱，食后竹叶汤调下。

桑根白皮散　治肺脏积热，皮肤干燥，鼻痛无涕，头疼心闷。
桑根白皮　木通　大黄剉，炒，各二两　石膏　葛根各三两　升麻一两半　甘草炙赤，一两　右为末，每服三钱，水一盏煎至六分，食后温服。

吹鼻散　治鼻干无涕。
龙脑半钱　马牙硝一钱　瓜蒂十四枚　右研极细，每用一豆大，吹入鼻中。

白芷散　治风冷入肺，鼻孔痛塞。
白芷　杏仁汤泡，去皮尖及双仁　细辛各一钱　全蝎二个，焙　右为细末，麻油调傅。

没药散　治前证。
没药去油　干蝎去土，炒　南星炮　白附子炮　雄黄研　当归焙　丹砂研　胡黄连　牛黄研　白芷　麝香研　官桂去皮　丁香　炙甘草各二钱半　乌蛇酒浸，去皮骨，炙，半两　右为细末，研匀，每服半钱，温酒调下，早晚各一服。

白藓皮汤　治肺受风，面色枯白，颊时赤，皮肤干燥，鼻塞干痛，此为虚风。
白藓皮　麦冬去心　白茯苓去皮　细辛去苗　杏仁去皮尖双仁，炒　白芷各一两半　桑白皮　石膏研，各二两　每服三钱，水三盏先煮大豆三合，取汁一盏，去豆，下药，煎至七分，去滓，不拘时服。

壶卢酒　治鼻塞，眼昏，疼痛，脑闷。
苦壶卢子不拘多少，打碎　右以醇酒半升浸，春三、夏一、秋五、冬七日，少少纳鼻中。一方用童便浸汁。

神效宣脑散　治鼻中下黄水。
川郁金　川芎　青黛　薄荷　小黄各二分　右为细末，每用少许，口噙冷水，(口畜)鼻中。

升麻防风散　治鼻赤。
升麻　防风　人参各一两　干蝎尾半两，炒　雄黄二钱　牛黄一钱　甘草　朱砂各二钱半　麝香一钱　殭蚕半两，炒　右剉碎，炼蜜丸如樱桃大，朱砂为衣，每服一丸，薄荷汤送下。

栀子仁丸　治肺热，鼻发赤瘰。
栀子仁不拘多少　为细末蜡丸，桐子大，每服二十丸，食后茶酒任下。

白矾散　治肺风、酒齄鼻等疾。
白矾生　硫黄生　乳香各等分　右为末，每用手微抓动患处，以药擦之。

硫黄散　治酒齄鼻，鼻上生黑粉刺。
硫黄生　轻粉各一钱　杏仁二七个，去皮　右为细末，唾津调，临卧时涂鼻上，早晨洗去。

凌霄花散　治酒齄鼻。
凌霄花　山栀子各等分　右为细末，每服二钱，食后茶汤调服。

何首乌丸　治肺风，鼻赤面赤。
何首乌一两半　防风　黑豆去皮　荆芥穗　地骨皮洗，各一两　桑白皮　天仙藤　苦参　赤土各半两　右为细末，炼蜜丸，如梧子大，每服三四十丸，食后茶清下。一方有藁本一两。

大枫油　治肺风，面赤鼻赤。
草乌尖七个　大枫油五十文　真麝香五十文　右以草乌尖为末，入麝研匀，次用大枫油，磁盒子盛于火上调匀。先以生姜擦患处，次用药擦之，日二三次，兼服前何首乌丸，即除根本。

治鼻赤方
川椒　雄黄　白矾枯　舶上硫黄　天仙子　三柰各一两　轻粉　麝香各少许　右为细末，小磨麻油调搽患处。

冬瓜子散　治鼻面酒齄如麻豆，疼痛黄水出。
栀子仁二两　冬瓜子仁　柏子仁　白茯苓　葵子微炒　枳实麸炒，各一两　右为细末，每服二钱，食后米饮调下。

上清丸　治肺热、鼻窒不通。
薄荷一斤　川芎　防风各二两　桔梗五两　砂仁五钱　甘草四两　右为细末，炼蜜丸，皂角子大，每一丸，不拘时噙化。

肺风鼻赤方
草乌尖七个　明矾半钱　麝香一字　猪牙皂角一钱　右为细末，以大枫油和匀，用磁器火上镕开，先以姜擦，次以指蘸药擦之，日三次。

酒齄鼻方
生硫黄三钱　黄连　白矾　乳香各一钱半　轻粉半钱　右为细末，用唾津蘸药擦之，日二次。
又方　治酒皶鼻，并治鼻上赘肉及雀斑等疾；亦可点痣。
黄丹五文　硇砂三十文，研极细　巴豆十粒，去壳心膜，纸椎去油　酒饼药五十文，罐子盛　右同入饼药罐子中，慢火煎两三沸，取下续入研细生矿灰三钱，鸡子清调匀。赤鼻以鹅毛拭红处，一日一次。上药追出毒物，病退即止。次服消风散、桦皮散之类五七贴。雀斑用小竹棒挑药点患处，纔觉小肿，即洗去，不洗恐药力太猛。
又方　治赤鼻及面风疮。
大枫油五十文　草乌一个，为末　轻粉　麝香各一百文　右先将草乌入油内熬令匀，取出，少时下轻粉、麝香末搅匀。每用少许擦患虚令热，旬日瘥。一方无轻粉，用生姜擦患处傅药。

鼻赤肺风方歌
肺风鼻赤最难医，我有良方付与伊，但用硫矾为细末，茄汁调涂始见奇。

荆芥散　治肺风齄(鼻包)。
荆芥穗四两　防风　杏仁去皮尖　白殭蚕炒　蒺藜炒，去剌　炙甘草各一两　右为细末，每服二钱，食后茶清调下。

蓖麻子膏　治酒齄鼻及肺风面赤生疮。
蓖麻子去壳，研　轻粉研　沥青研　硫黄研　黄蜡各二钱　麻油一两　右熬成膏，以磁器盛之，每用少许涂患处。

鈆红散　治风热上攻阳明经络，面鼻紫赤刺瘾疹，俗呼肺风，以肺而浅在皮肤也。
舶上硫黄　白矾灰，各半两　右为末，入黄丹少许，染与病人面色同，每上半钱，津液涂之，洗漱罢及临卧再上，兼服升麻汤下泻青丸，服之除其本也。

荆芥连翘汤 【 《回春》】 　治鼻渊。
荆芥　柴胡　川芎　当归　生地黄　赤芍药　白芷　防风　薄荷叶　栀子仁　黄芩　桔梗　连翘各五分　甘草三分　右剉，作一贴，水煎服。

通窍汤 【 《医鉴》】 　治感风寒，鼻塞声重。流涕，不闻香臭。
白芷五分　防风　羌活　藁本　升麻　干葛　川芎　苍朮各一钱　麻黄　川椒　细辛　甘草各三分　右剉，作一贴，姜三片，葱白二茎，水煎服。

鼻不闻香臭方 【 《回春》】 
薄荷三钱　细辛　白芷　防风　羌活　当归　川芎　半夏　桔梗　陈皮　赤茯苓各一钱　右剉，作一贴，水煎服。

瓜矾散 【 《入门》】 　去鼻痔。
瓜蒂四钱　枯白矾　螺壳灰，草乌尖各五分　甘遂一钱　右为末，麻油调作丸，如鼻孔大，每日一次，以药纳鼻内，令达痔肉上，其痔化为水，肉皆烂下，即愈。

黄芩汤 【 《回春》，下同】 　治肺火盛，鼻孔干燥，或生疮肿痛。
片苓酒炒　栀子连皮，酒炒　桔梗　赤芍药　桑白皮　麦冬　荆芥穗　薄荷　连翘各一钱　甘草二分　右剉，作一贴，水煎，食后服。

洗肺散　治鼻中生疮。
片苓酒炒，二钱　甘草五分　五味子　天门冬　半夏　杏仁各一钱　右剉，作一贴，入姜五片，水煎，食后服。

清血四物汤　治酒齄。
川芎　当归　赤芍　生地　片芩酒炒　陈皮　红花酒焙　赤茯苓各一钱　生甘草五分　右剉，作一贴，入姜二片，煎水，调五灵脂末一钱，食后服。

白龙丸 【 丹溪】 　治酒齄，满面紫黑。
川芎　藁本　细辛　白芷　甘草各等分　右末四两，入煅石膏末一斤，水丸弹子大。逐日用此药洗面，如澡豆法，或夕涂晨洗之。

参归丸 【 《医鉴》】 　治酒齄，乃血热入肺。
苦参四两　当归二两　右末，酒糊和丸，梧子大，热茶清下七八十丸。

肺风丸 【 东垣】 　治面鼻风齄及齄(鼻包)。
细辛　旋覆花　羌活各二两　晚蚕蛾去翅足　苦参各一钱　右末，软饭和丸，梧子大，食后茶清下五七十丸。

升麻汤 【 丹溪】 　治肺风疮。
陈皮　甘草生各一钱　苍朮　干姜　桔梗　升麻各七分　芍药　大黄酒蒸，各五分　半夏　茯苓　白芷　当归各三分　枳壳　干葛各二分　右剉，作一贴，入姜三片，灯心一撮，同煎服。

清肺饮子 【 《医鉴》】 　治鼻红肺风疮。
薄荷一两　山茶花　胡麻仁　片黄芩酒炒　栀子仁　葛花　苦参　甘草各七钱　连翘　荆芥　芍药　防风各三钱右为末，每二钱茶清调服，后用搽药。

辛夷清肺饮 【 《正宗》，下同】 　治肺热鼻内生瘜肉，初如石榴子，日后渐大，闭塞孔窍，气不宣通。
辛夷六分　黄芩　山栀　麦冬　百合　石膏　知母各一钱　甘草五分　枇杷叶三片，去毛净　升麻三分　右，水二钟，煎八分，食后服。

硇砂散　治鼻生瘜肉，初如榴子，渐大下垂，名为鼻痔。
硇砂一钱　轻粉三分　冰片五厘　雄黄三分　右，共为细末，用草桔咬毛蘸药，勤点痔上，日用五六次，自然渐化为水而愈。

茴香草散
茴香草　高良姜各等分　右为末，用吹鼻痔上二次，片时许，随后方行取法，其痔自然易脱。取法载后针灸法中。

清气化痰丸　治肺风疮。
南星　半夏用皂角、白矾、生姜各三两，水十碗煮约五碗，取汤浸星、夏二日，煮至无白点为度，晒干，各八两　橘红　槟榔各二两　木香　沉香各一两　苍朮米泔浸，炒，四两　右为末，姜汁糊丸，淡盐汤、白汤任下。

金沸草散　治前证。
前胡　旋覆花各一两　赤芍炒　甘草各一钱　半夏制，五钱　荆芥穗一两半　赤茯苓六钱半　右为粗末，每服一二钱，姜三片，水煎服，日三。

羌活汤　治前证。
羌活　川芎　防风　山栀　胆草　当归等分　甘草减半　淡竹叶　薄荷叶各十片　右水煎温服，无时。

二香散　治鼻中肉蝼蛄。
赤龙爪　苦丁香各二十个　苦壶卢子一撮　麝香少许　右为末，用纸捻子蘸药末点之。

补脑散　治阳虚脑寒，鼻渊。
天雄炮　辛夷仁　苍耳茸各等分　右共为末，饭后酒下二钱。

灵砂丹　治前证。
水银一斤　硫黄四两　右二味于新铫内炒成砂，更入水火鼎内煅炼为末，糯米糊丸　如麻子大，每服三丸，加至五七丸。忌猪羊血菉豆粉冷滑之物。

理中汤　治前证。
人参　白朮炒　干姜炒　炙甘草各三两　右水煎服。

吴茱萸丸　治前证。
吴茱萸两半，洗炒　神曲炒，五两　白朮炒，四两　肉桂　干姜炮，各二两五钱　川椒去目，炒，一两　右为末，糊丸桐子大，米饮下三五十丸，食前服。

养正丹　治前证。
硫黄为末　黑锡镕净　水银　朱砂研，各一两　右将锡化入硫末，渐入渐搅为末，再入水银同擂，如硬，再于火上微煅，又擂匀放冷，研极细末，糯米糊丸菉豆大，每服三十丸，空心盐汤下。

黄芩知母汤家抄　治夏月火嗽有痰，面赤烦躁，鼻流清涕。
黄芩　知母　桑白皮　杏仁　山栀　天花粉　贝母　桔梗　甘草等分　水二钟，煎八分，食远服。

防风通圣散河间　治风热上攻，鼻塞等证。
防风　川芎　当归　赤芍药　麻黄　连翘　薄荷叶　大黄　芒硝各五钱　石膏　黄芩　桔梗各一两　滑石三两　甘草二两　荆芥　白朮　栀子各二钱五分　右为末，每服二钱，水一大钟，生姜三片，煎六七分，温服。《医鉴》加酒炒黄连、薄荷叶，名黄连通圣散，治鼻渊证。

消风散 【 《局方》】 　治风热上攻，头目昏眩，鼻塞声重，及瘾疹搔痒。
荆芥穗　炙甘草　人参　川芎　防风　羌活　薄荷　蝉蜕炒　殭蚕炒　茯苓各二钱　陈皮　厚朴各二钱　右为末，每服二三钱，茶清调服。

搽鼻去红方 【 《医鉴》】 
轻粉七分　白矾　水银　京墨各一钱　杏仁　大枫子　五味子各四十九个　核桃　白杨叶各七个　右为末，鸡子清调搽患处。

神愈散　治肺热，鼻流浊涕，窒塞不通。
细辛　白芷　防风　羌活　当归　半夏制　川芎　桔梗　陈皮　茯苓各等分　右为末，每服三钱，薄荷、姜煎服。

防风散　治前证。
防风去芦　木通　麦冬去心　川升麻　虎杖　葛根各一两　甘草炙，七钱五分　石膏二两　右(口父)咀，每服五钱，水一大盏，煎至五分，去渣温服，不拘时候。

小柴胡汤 【 仲景】 　治前证。
柴胡半斤　半夏半升　人参　黄芩　生姜　甘草各三两　大枣十二枚，劈　右七味，以水一斗二升，煮取六升，去滓再煎，取三升，温服一升，日三服。

升麻葛根汤　治前证。
升麻　葛根　芍药　甘草各等分　水煎。寒多热服，热多寒服。

参苏饮 【 《局方》】 　治四时感冒风寒，声重鼻塞等证。
人参　紫苏叶　干葛　前胡　陈皮　枳壳　半夏　茯苓各八分　木香　桔梗　甘草各五分　水二钟，姜五片，枣一枚，煎八分热服。

消风百解散 【 《局方》】 　治四时伤寒，头疼发热，及风寒咳嗽，鼻塞声重。
荆芥穗　麻黄　白芷　苍朮　陈皮各一钱　甘草五分　右，水钟半，姜葱煎八分，热服。嗽甚更加乌梅一个。

枇杷叶丸 【 《正宗》，下同】 　治鼻齄初起红色，久则肉疱发肿。
枇杷叶去毛剌，八两　黄芩酒炒　花粉各四两　甘草一两　共为末，用新安酒丸桐子大，每服一钱五分，食后并临睡，白滚汤、茶汤俱可送下。忌火酒煎炒。

黄芩清肺饮　治证同前。
川芎　当归　赤芍　防风　生地　天花粉　干葛　连翘　红花各一钱　黄芩二钱　薄荷五分　水二钟，煎八分，食后服，用酒一杯过口。

真君妙贴散　治齄鼻红赤紫肿。
明净硫黄末十斤　荞面　白面各五斤　共享清水微拌，干湿得宜，木厢内躧成面片，单纸包裹，风中阴干，收用，临时研极细，新汲水调敷。

奇受藿香汤　治鼻渊黄水浊涕长流，致脑户虚眩不已。
藿香连枝带叶者，五钱　水一碗，煎七分，加公猪胆汁一枚，和匀，食后通口服，重者不过三服。如苦甚不堪服，用藿香末一两，公猪胆汁熬稠膏为丸，每服二钱，食后白滚汤下。

清化饮 【 《景岳全书》】 　治脑漏。
芍药　麦冬各二钱　石斛一钱　丹皮　茯苓　黄芩　生地各二三钱　水一钟煎七分，食远温服。

　　单方

酒齄：用白盐和津唾常擦之为妙。 【 《得效》】 

鼻中瘜肉：取枯矾末和猪脂，绵裹塞鼻中，甚妙。 【 《本草》】 

鼻红：用硫黄化开，入烧酒内，淬三次，为末，茄汁调敷。三次即效。 【 《种杏》】 

鼻中瘜肉：取雄黄如枣核大，塞鼻中，瘜肉自落。 【 《本草》】 

酒齄：轻粉、硫黄为末，和津唾擦之。又轻粉、硫黄、乳香、细辛为末，唾调敷之。 【 《纲目》】 

鼻多涕：芎藭，或煎、或末服，并佳。 【 《本草》，下同】 

鼻塞：干姜为末，蜜和丸，塞鼻中。

鼻塞：辛夷为末，葱茶清点服一钱；又绵裹塞鼻中。

鼻塞：皂角炙为末，取少许吹入鼻中；又食物入鼻不出，以末吹鼻，取嚏即出。

久患鼻疮，脓极臭：百草霜细研为末，以冷水调下二钱。 【 《纲目》】 

鼻中瘜肉：瓜蒂为末，绵裹塞之。或和羊脂，或和细辛皆佳。 【 《本草》】 

瘜肉：胡荽捣烂，塞鼻，瘜肉自落。 【 丹溪】 

鼻齆及鼻中瘜肉：取瓜蒂、细辛末，和狗胆汁，塞鼻即效。 【 《本草》】 

狗头骨灰和硇砂少许，(口畜)鼻中，瘜肉自化。 【 丹溪】 

狗头灰一钱，丁香半钱，细研吹鼻中，瘜肉化为水。 【 《类聚》】 

酒齄赤鼻：蜀葵花研末，腊猪脂和匀，夜敷旦洗。 【 《仁存方》】 

鼻中生疮：生大黄、杏仁捣匀，猪脂和涂。

口鼻急疳，蚀烂腐草臭：斗子盐、白面等分为末，每以吹之。 【 《普济方》】 

鼻中生疮：生大黄、黄连各一钱，麝香少许为末，生油调搽。 【 《圣惠方》】 

鼻窒不通：蓖麻子仁三百粒，大枣去皮一枚，捣匀绵裹塞之，一日一易，三十日闻香臭也。 【 《圣济录》】 

鼻流清涕：蒺藜苗二握，黄连二两，水二升，煎一升，少少灌鼻中，取嚏。不过再服。 【 《圣惠方》】 

鼻中瘜肉：硇砂点之即落。 【 白飞霞方】 

鼻准赤色：稚黄、硫黄各五钱，水粉二钱，用头生乳汁傅，不过三五次愈。

鼻中瘜肉：藜芦三分，雄黄一分为末，蜜和点之，每日三上自消，勿点两畔。 【 《圣济方》】 

肺实鼻塞，不知香臭：白薇、贝母、(艹款)冬花一两，百部二两，为末，每服二钱米饮下。 【 《普济方》】 

鼻中瘜肉：用梁上尘吹之。

鼻疮脓血臭，有虫也。苦参、枯矾一两，生地黄汁三合，水二盏煎三合，少少滴之。 【 《普济方》】 

鼻内生疮：密陀僧、香白芷等分为末，蜡烛油调涂之。 【 《简便方》】 

鼻齄赤疱：密陀僧二两，细研，人乳调，夜涂旦洗。 【 《圣惠方》】 

鼻塞：以狗胆汁和绵裹，塞鼻中。

齆鼻不闻香臭：取铁锁磨石上，取末，和猪脂绵裹塞之，经日肉出瘥。 【 《普济方》】 

鼻上作痛：上品硫黄末，冷水调搽。 【 《澹寮方》】 
又方：用舶上硫黄、槟榔等分，片脑少许为末，绢包，日日擦之；加蓖麻油更妙。

鼻中生疮：黄蘗、槟榔末，猪脂和敷。 【 《普济方》】 

酒齄：用凌霄花半两，硫黄一两，胡桃四个，腻粉一钱，研膏生绢包揩。

赤鼻作痛，紫色：石葶脂，研末，冷水调搽，半月绝根。

鼻流清涕：荜茇末吹之有效。 【 《简易方》】 

鼻气窒塞：以水五升煮槐叶，取三升，下葱豉同和，再煎服。 【 《千金方》】 

面鼻酒齄：南方没石子有孔者，水磨成膏，夜夜涂之妙。 【 《得效方》】 

鼻中毛出，昼夜可长一二尺，渐渐粗圆如绳，痛不可忍，摘去复生。此因食猪羊血过多所致，用生乳香、硇砂各一两，为末，饭丸梧子大，每空心临卧各服十丸，水下，自退落。 【 《夏子益奇疾方》】 

脑崩流汁，鼻中时时流臭黄水，脑痛，名控脑砂，有虫食脑中也。用丝瓜藤近根三五尺，烧存性，每服一钱，温酒下，以愈为度。 【 《医学正传》】 

面鼻酒齄：白蔹、白石脂、杏仁各半两，为末，鸡子清调涂，旦洗。 【 御药院方】 

鼻中生疮：杏仁研末，乳汁和敷。 【 《千金方》，下同】 

疳疮蚀鼻：杏仁烧黄，取油敷之。

鼻内生疮：桃叶嫩心杵烂塞之，无叶用枝。 【 《简便方》】 

肺热鼻齄：桐油入黄连末，用天仙藤烧热油敷之。 【 《摘元方》】 

鼻中瘜肉：青高灰、石灰等分，淋汁熬膏点之。 【 《圣济总录》】 
又方：人中白瓦焙，每温汤服一钱。 【 《集验方》】 

鼻窒不通：干柿同粳米煮粥，日食。 【 《圣济方》】 

鼻塞不通：小蓟一把，水三升，煮取一升，分服。 【 《外台秘要》方】 

鼻渊流涕：苍耳子炒研为末，每白汤点服一二钱。 【 《证治要诀》】 

酒齄风鼻赤：橘核炒，研服一钱；胡桃肉一个擂，酒服。以止为度。

酒齄赤鼻，面上风疮：枇杷叶、栀子仁等分为末，每服二钱，温酒调下，日三服。

头风鼻流清涕：枇杷花、辛夷等分，研末，酒服二钱，日二服。

鼻面酒齄：银杏、酒酵糟同嚼拦，夜涂旦洗。 【 《医林集要》】 

酒齄鼻赤，出脓血者：以泔水煮烂槲叶，取汁洗之，拭干，纳槲叶灰少许于中良。 【 《圣惠方》】 

鼻上酒齄：以淅米泔，食后冷饮，外以硫黄入大菜头内，煨碾涂之。

疳蚀，口鼻唇颊穿者：绵裹人屎贴之，必有虫出，愈。 【 《十便良方》】 

鼻渊脑泻：用藕节、芎藭焙研为末，每服二钱，米饮下。 【 《普济方》】 

鼻渊、鼻鼽、鼻窒臭疮，及痘后鼻疮：并用辛夷苞研末，入麝香少许，葱白蘸入数次，甚良。

鼻中瘜肉：丁香绵裹纳之。 【 《圣惠方》，下同】 

鼻中瘜肉：细辛末时时吹之。

鼻中瘜肉垂下者：用片脑点之，自入。 【 《集简方》】 

酒齄鼻赤：脑子、真酥频搽。 【 《普济方》】 

鼻疳有虫：黄蘗二两，冷水浸一宿，绞汁温服。 【 《圣惠方》】 

鼻外齄瘤，脓水血出：蜂房炙研酒服方寸匕，日三服。 【 《肘后方》】 

鼻齆不闻：新马屎汁灌入即通。 【 《圣惠方》】 

风刺赤鼻：大枫子仁、木鳖子仁、轻粉、硫黄为末，夜夜唾调涂之。

鼻疮疳(上匿下虫)：鰞鲗鱼骨、白芨各一钱，轻粉二字为末，搽之。 【 《钱乙小儿方》】 

鼻中生疮：牛骨、狗骨烧灰，腊猪脂和敷。 【 《千金方》】 

鼻塞不通：麻鞋烧灰吹之，立通。 【 《经验方》】 

面鼻酒齄：白丁香十二垃，蜜半两，早夜点，久久自去。 【 《圣惠方》。】 

鼻中瘜肉：蜣螂十枚，纳青竹筒中，油纸密封，置厕坑内四十九日，取出晒干，入麝香少许，为末，涂之，当化为水也。 【 《圣惠方》】 

鼻疳赤烂：兰香叶烧灰二钱，铜青五分，轻粉二字为末，日敷三次。 【 《钱乙小儿方》】 

鼻中瘜肉：陈瓜蒂末吹之，日三次，瘥乃已。 【 《圣惠方》，下同】 
又方：瓜蒂末、白矾末各五分，绵裹塞之，或以猪脂和梃子塞之，一日换。
又方：青瓜蒂二枚，雄黄、麝香半分，为末，先抓破，然后贴之，日三次。
又方：瓜蒂十四个，丁香一个，黍米四十九粒，研末，口中含水，(口畜)鼻，取下，乃止。 【 《汤液》】 

鼻齄脓血：正月取鼠头烧灰，以腊月猪脂调敷之。 【 《外台》】 

鼻中瘜肉：猬皮炙为末，绵裹塞之，日三。 【 《千金方》】 

鼻中瘜肉：地胆生研汁，灌之；干者酒煮取汁。
又方：细辛、白芷等分为末，以生地胆汁和成膏，每用少轩点之，以消为度。 【 《圣惠方》】 

脑热、鼻渊、肺壅、多涕：鸡苏叶、麦门冬、川芎藭、桑白皮、炒黄芪、炙甘草、生地黄焙，等分为末，炼蜜丸，梧子大，每服四十丸，人参汤下。 【 《圣济总录》】 

　　针灸

《灵枢》曰：人之嚏者，何气使然？岐伯曰：阳气和利满于心，出于鼻，故为嚏。补足太阳荣眉本，一曰眉上也。
《甲乙经》曰：邪客于足阳明之络，令人鼽衄，上齿寒。刺足中指爪甲上与肉交者，各一痏，左取右，右取左。
头痛、身热、鼻窒、喘息不利，烦满，汗不出，曲差主之。
头项痛重，暂起僵仆，鼻窒鼽衄，喘息不得通，通天主之。
脑风头痛，恶见风寒，鼽衄鼻窒，喘息不通。承灵主之。
颈痛项不得顾，目泣出，多眵(目蔑)，鼻鼽衄，目肉眦赤痛，气厥，耳目不明，咽喉偻引项，筋挛不收，风池主之。
风眩头痛，鼻不利，时嚏，清涕自出，风门主之。
头风痛，鼻鼽衄，善嚏，攒竹主之。
肩背痛，鼻衄，不得息，不知香臭，天牖主之。
热病鼻张，列缺主之。
多卧，鼻髃痛，鼻鼽，二间主之。
鼻鼽衄，热病，汗不得出，胷满不得息，阳溪主之。
头重鼻衄，至阴主之。
鼽衄，腰脊脚腨酸重，承山主之。
热病汗不出，鼽衄，恶风，鼻不利，厉兑主之。
虚疟，鼽衄，飞扬主之。
癫疾多言，实则鼻鼽衄，偏历主之。
鼻不利，前谷主之。
鼽衄，腕骨主之。
鼻鼽衄不止，取足太阳。大衂，衃血，取手太阳；不已刺腕骨下；不已刺腘中出血。
鼻不通，左窒刺右，右窒刺左。两胁下痛泄上下出，胷满短气，不得汗，补手太阳以出之。
鼻鼽衄，上星主之；先取譩嘻，后取天牖、风池。
鼻管疽发为病，脑空主之。
鼻鼽不利，窒洞气塞，喎僻多涕，鼽衄有痈，迎香主之。鼽衄涕出，中有悬痈瘜肉，窒洞不通，不知香臭，禾髎主之。
鼻窒口僻，清涕出不可止，鼽衄有痈，禾髎主之。
鼻中瘜肉，不利鼻，头额頞中痛，鼻中有蚀疮，断交主之。
鼻鼽不得息，不收涕，不知香臭，及衄不止，水沟主之。衄血不止，承浆及委中主之。
《资生方》《资生方》　疑作《针灸资生经》。曰：鼻涕多，宜灸顖会、前顶、迎香。
《医学纲目》曰：鼻流清涕浊涕，灸上星二七壮，清补浊泻。
又法：取上星、人中、风府；不愈，再取百会、风池、风门、大椎。
鼻流浊秽：灸上星、曲差、刺合谷；不愈，取人中、迎香。
鼻中瘜肉、鼽衄：取风池、风门、风府、人中、禾髎。
鼻闭塞，不闻香臭：刺迎香一分，沿皮向上，泻多补少，忌灸。上星三分。
又法：迎香、上星、合谷三处取之；不愈，灸人中、风府、百劳。
针灸鼻鼽，独取足太阳。经云：足太阳之别名曰飞扬，去踝七寸，别走少阴，实则鼽窒头背痛，取之所别是也。
《证治准绳》曰：灸法：顖会在鼻心直上入发际二寸，可容豆是穴，灸七壮。又灸通天，在顖会上一寸两旁各一寸，灸七壮。左臭灸左，右臭灸右，俱臭俱灸。曾用此法，灸数人，皆于鼻中去臭积一块，如朽骨，臭不可言，去此全愈。
《外科正宗》曰：取鼻痔秘法，先用茴香草散连吹二次，次用细铜筯二根，筯头钻一小孔，用丝线穿孔内，二筯相离五分许，以二筯头直入鼻痔根上，将筯线绞紧，向下一拔，其痔自然拔落。置水中，观其大小，须用胎发烧灰、象牙末等分吹鼻内，其血自止。戒口不发。
《景岳全书》曰：顖会穴灸七壮，治鼻齆鼻痔。
治浊涕，灸上星三壮、七壮，通天灸七壮，灸后鼻出鼻积，方愈。
治鼻塞多涕，迎香、人中、大椎、合谷、风府、曲差、百会、风池；并治鼻流臭秽，灸三壮不愈，灸七壮。

　　导引

《古今医统》曰：东向坐，不息三通，手捻鼻两孔，治鼻中患。交脚踑坐，治鼻中患。通脚坐，治鼻中疮，去其涕唾，令鼻道通，得闻香臭。久行，彻闻十方。
又法：踞坐合两膝张两足，不息五通，治鼻疮。
又法：端坐伸腰，徐徐以鼻内气，以右手捻鼻，徐徐闭目吐气，去鼻中瘜肉。
《养性书》曰：揩鼻润肺，常以手中指于鼻梁两边，揩二三十遍，令表里俱热，所谓灌溉中岳，以润于肺也。
又法：常去鼻中毛，谓其为神气出入之门户也。
《保生秘要》曰：鼻渊，并治不闻香臭，导引法，用中指尖掌心搓法，极热熨搓迎香二穴，可持搓时运兼行后功可也。
运功法，归元，念涤过命门，想肾水升上昆仑降脐，次从左乳下经络推至涌泉，嘘而吸之，又行鼻间运患处，摇动尾闾。若患左，则从右鼻肋推至左涌泉后，又念脐涤过肾腧，想水灌顶归复脐，或颊红及鼻，但推红处撤散，升肾水洗肺，久自退。
鼻鼽，想水圈圈洗肺经，推开患处，想火烧之，又想水洗之，其虫用意拔出来。
冒风鼻塞，先清肺经，以两手指擦鼻两旁，令其内外俱热。如虚火升，两眼看脚底念。

　　医案

《集异记》曰：狄梁公性娴医药，尤妙针术。显庆中，应制入关，路由华州，阛阓之北，稠人广众。聚观如堵。狄梁公引辔遥望，有巨牌大字云：能疗此儿，酬绢千疋。即就观之，有富室儿年可十四五，卧牌下，鼻端生赘，大如拳石，根蒂缀鼻，纔如食筋，或触之，酸痛刻骨，于是两眼为赘所绳，目睛翻白，痛楚危极，顷刻将绝。恻然久之，乃曰：吾能为也。其父母洎亲属叩颡祈请，即辇千绢寘于坐侧。公因令扶起，即于脑后下针寸许，仍询病者曰：针气已达病处乎？病人颔之。公遽抽针而疣赘应手而落，双目登时亦如初曾无病痛。其父母亲眷，且泣且拜，则以缣物奉焉。公笑曰：吾哀尔命之危逼，吾，盖急病行志耳。吾非鬻伎者也。不顾而去。

《儒门事亲》曰：常仲明常于暑时风快处，披露肌肤以求爽，为风所贼。三日鼻窒，虽坐于暖处少通，终不大解。戴人使服通圣散，入生姜、葱根、豆豉同煎，三两服大发汗，鼻立通矣。

《丹溪心法》曰：一人鼻流浊涕，有秽气，脉弦小，右寸滑，左寸濇，先灸上星、三里、合谷，次以酒芩二两，苍朮、半夏各一两，辛夷、细辛、川芎、白芷、石膏、人参、葛根各五钱。右剉，分七贴服之，全愈。

《医学纲目》曰：治一男子，右鼻管流浊涕，有秽气，脉弦小，右寸滑，左寸濇，先灸上星、三里、合谷，次以酒芩二两，苍朮、半夏各一两，辛夷、细辛、川芎、白芷、石膏、人参、葛根各半两，分七贴服之全愈。此乃湿热痰积之证也。

孙一奎云：余尝治一人，用防风通圣散除硝黄，其滑石、石膏减半，倍加辛夷花，先服三五贴，再用此为丸，每服七十丸，早晚白汤吞服，半斤则瘳矣。

《薛己医案》曰：一儒者素勤苦，恶风寒，鼻流清涕，寒禁嚏喷。余曰：此脾肺气虚，不能实腠理。彼不信。服袪风之药，肢体麻倦，痰涎自出，殊类中风。余曰：此因风剂耗散元气，阴火乘其土位，遂以补中益气加麦冬、五味，治之而愈。

鸿胪苏龙溪，欬嗽气喘，鼻塞流涕，余用参苏饮一剂，以散寒邪，更用补中溢气汤以实腠理而愈。后因劳怒仍作，自用前饮益甚，加黄连、枳实，腹胀不食，小便短少；服二陈四苓，前证愈剧，小便不通。余曰：腹胀不食，脾胃虚也；小便短少，肺肾虚也；悉因攻伐所致。投以六君，加黄芪、炮姜、五味，二剂，诸证顿退；再用补中益气加炮姜、五味，数剂全愈。

职坊王用之，喘嗽作渴，面赤鼻干，余以为脾肺有热，用二陈加芩、连、山栀、桔梗、麦冬而愈。

佥宪阮君聘，咳嗽面白，鼻流清涕，此脾肺虚而兼外邪，用补中益气加茯苓、半夏、五味，治之而愈。又用六君、芎、归之类而安。

一男子面白，鼻流清涕，不闻香秽三年矣，用补中益气，加麦冬、山栀而愈。

一儒者每至欬嗽，用参苏饮之类，乃愈。后复发，仍用前药，反喉瘖，左尺洪数而无力。余以为肾经阴火刑克肺金，以六味丸料加麦冬、五味、炒山栀，及补中益气汤而愈。

吴江史元年子伤风，用表散化痰之药，痰盛欬嗽，肚腹膨大，面色晄白，此脾土虚不能生肺金也。余用六君子汤加桔梗一剂，顿愈。至三日，前证仍作，鼻流清涕，此复伤风寒所致，用前药加桑皮、杏仁、桔梗而愈。

长洲庠苏子忠鼻梁患疔，证属表邪，但气血俱虚，不胜发散，遂用补中益气为主，佐以防风、白芷而愈。

《证治准绳》曰：孙氏姑鼻不闻香臭有年矣，后因他疾，友人缪仲淳为处方，每服用桑白皮至七八钱，服久而鼻塞忽通。

《韩氏医通》曰：一贵人鼻中肉赘，臭不可近，痛不可摇，束手待毙。予但以白矾末加硇砂少许，吹其上，顷之化水而消，与胜湿汤加泻白散二贴愈。此乃厚味壅遏，湿热蒸于肺门，如雨霁之地突生芝菌也。
古今图书集成医部全录卷一百五十三

　唇口门

　　黄帝素问

　　　金匮真言论

中央黄色，入通于脾，开窍于口，藏精于脾。
【 注　中央土位，脾土脏，其气相通。黄者土色，口者脾窍。】 

　　　阴阳应象大论

中央生湿，湿生土，土生甘，甘生脾，脾生肉，肉生肺，脾生口，在窍为口。
 【 注　脾气通于口，脾和则能知谷味，故脾主口。脾者主为卫，使之迎粮，故脾窍在口。】 

　　　六节脏象论

脾、胃、大肠、小肠、三焦、膀胱者，仓廪之本，荣之居也，名曰器。其华在唇四白。
 【 注　脾受水谷为转输之官，肠胃受传水谷，三焦决渎水道，膀胱为水精之腑，故皆为仓廪之本。脾藏荣，故为荣之居。脾具升降出入之气，故名曰器。四白者，唇之四际白肉也。口为脾窍而主肌，故华在唇四白。】 

　　　诊要经终论

阳明终者，口目动作，善惊妄言，色黄。其上下经盛不仁则终矣。
 【 注　手足阳明之脉，皆挟口系目，故口目动作而牵引歪邪也。】 

　　　热论

五日少阴受之。少阴脉贯肾，络于肺，系舌本，故口燥舌干而渴。
十一日少阴病衰，渴止，不满，舌干已而嚏。
 【 注　六气相传，虽入于里阴而皆为热证，故口燥渴。邪气渐衰，则正气渐复，故渴止。】 
其两感于寒者，病一日，则巨阳与少阴俱病，则头痛，口干而烦满。
 【 注　此复论阴阳两感之为病也。太阳与少阴相为表里，一日而阴阳俱受其邪，是以见太阳之头痛，少阴之烦满口干。】 

　　　气厥论

膀胱移热于小肠，鬲肠不便，上为口糜。
 【 注　小肠之脉，络心循咽下鬲，属小肠。小肠之下名曰阑门，济泌别汁，渗入膀胱。膀胱反移热于小肠，是以鬲肠不能下渗。湿热之气，反随经上逆，而口为之糜烂矣。】 

　　　风论

以夏丙丁伤于风者为心风。心风之状，多汗、恶风、焦绝、善怒吓、赤色，病甚则言不可快。诊在口，其色赤。
【 注　心为火脏，风淫则火盛，故唇口焦而津液绝也。风化木，木火交炽，故善为怒吓。心主舌，病甚则舌本强而言不可快，心和则舌能知五味，故诊验在口。】 
久风入中则为肠风飧泄，外在腠理则为泄风。泄风之状，多汗，汗出泄衣上，口中干。上渍其风，不能劳事，身体尽痛则寒。
 【 注　脾胃之气外主肌腠，内主腹中。风邪久在肌腠而入于中，则脾胃之气受伤而为肠风飧泄。盖大肠小肠皆属于胃也。若久在外之腠理，则阳气外驰而为泄风。泄风者，腠理开而伤气，故多汗。汗泄衣上渐渍渗泄，元府不闭也。津液外泄，故口中干燥。上渍其风者，谓身半以上，风湿相搏，则阳气受伤，故不能烦劳其事。若妄作劳则身体尽痛而发寒矣。】 

　　　痿论

肝气热则胆泄、口苦、筋膜干，筋膜干则筋急而挛，发为筋痿。
 【 注　胆者中精之腑，其应在筋。是周身之筋膜由胆藏之精汁以营养。胆附于肝，肝气热，则胆汁泄而口苦；胆汁泄，则筋膜无以营养而干燥，筋膜干则挛急而发为筋痿也。】 

　　　厥论

少阴之厥则口干、溺赤、腹满、心痛。
 【 注　足少阴之脉属肾，络膀胱，贯肝膈，入肺中，出络心注胷中，循喉咙挟舌本。经脉厥逆，而阴液不能上资，是以口干心痛。肺金不能通调于下，故溺赤。水火阴阳之气不交，故腹满也。】 

　　　奇病论

帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气。津液在脾，故令人口甘也。此肥美之所发也。此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。
 【 注　五气者土气也，土位中央，在数为五，在味为甘，在臭为香，在脏为脾，在窍为口。多食甘美，则臭味留于脾中，脾气溢而证见于外窍也。厚味令人内热，甘者主于留中，夫脾主为胃行其津液。五味入口，津液各走其道，甘先人脾，数食甘美而多肥，则内热留中。津液不能输布于五脏而独存于脾。脾气上溢，发为口甘。治之以兰，除陈气也。】

　　　气交变大论

岁金不及，炎火乃行，民病口疮，甚则心痛。
 【 注　六乙之岁，金运不及，则所胜之火气乃行。金弱火亢，水乃复之。水寒之气上乘，迫其心火外炎，故民病口疮，甚则心痛。】 

　　　五常政大论

备化之纪其主口。
 【 注　备化，土政也，土属脾，脾开窍于口。】 
厥阴司天，风气下临，脾气上从，而土且隆黄起，水乃眚，土用革，体重肌肉萎，食减口爽。
 【 注　土平之纪其类土，其脏脾，其色黄。土且隆者，土体丰厚于下也。黄起者土用上从于天也。土从木化则受其胜制，故土变革而为体重食减之脾病也。】 

　　　至真要大论

少阳之复，大热将至，火气内发，上为口糜。
 【 注　夫所谓火者，少阴之火也。火气内发于上焦，则为口糜也。】 

　　灵枢经

　　　邪气脏腑病形篇

胆病者善太息，口苦，呕宿汁，心下澹澹，恐人将捕之，嗌中吤吤然数唾。
 【 注　胆病则胆气不升，故太息以伸出之。口苦呕宿汁者，胆汁也。心下澹澹恐人将捕之者，胆气虚也。嗌中吤吤然数唾者，少阳之脉病也。】 

　　　经脉篇

大肠手阳明之脉，还出挟口，交人中。是主津液所生病者，目黄，口干，鼽衄，喉痹，肩前臑痛也。
 【 注　大肠传导水谷，变化精微，故主所生津液，病则津液竭而火热盛，故为目黄、口干诸证也。】 
胃足阳明之脉，还出挟口，环唇，下交承浆。是主血所生病者，狂疟，温淫，汗出，鼽衄，口喎，唇胗。
 【 注　胃为水谷之海，主生此荣血。故是主血所生病者，为狂、为温疟汗出者，胃气热而蒸发水液之汗也。鼽衄者，经气热也。口喎唇胗等者，皆阳明经脉之为病也。】 
足太阴气绝者，则脉不荣肌肉。肩舌者，肌肉之本也。脉不荣，则肌肉软，肌肉软则肉萎人中满，人中满则唇反，唇反者肉先死。甲笃乙死，木胜土也。
 【 注　足太阴之气生于脾。脾藏荣而外主肌肉，是以太阴气绝则脉不荣于肌肉矣。脾开窍于口，主为卫使之迎粮，故唇舌为肌肉之本。脉不荣，则舌萎唇反，太阴之生气绝于外也。甲笃乙死，脾脏之气死于内矣。】 

　　　经水篇

足阳明之正，上循咽出于口，上额颅。

　　　经筋篇

足阳明之筋，其直者上挟口，其病口僻。足之阳明手之太阳筋急，则口目皆僻。
 【 注　足阳明之筋上挟口为目下纲，手太阳之筋结于颔属月外眦。故二经之左筋急则僻于左，而当刺其左；右筋急则僻于右，而当刺其右。】 

　　　寒热病篇

肌寒热者，肌痛毛发焦而唇槁腊。
 【 注　脉外之血气，充肤热肉，生毫毛。故病在肌，则肌肉痛而毛发焦也。脾主肌肉，开窍于口，故唇口槁腊。】 

　　　师传篇

脾者主为卫，使之迎粮，视唇舌好恶，以知吉凶。
 【 注　脾乃转运之官，故主为卫。吉凶者，脏安则吉，脏病则凶也。】 
唇厚人中长，以候小肠。
 【 注　口乃脾之窍，小肠受盛脾胃之浊，而上属于胃，故唇与人中以候小肠。】 

　　　逆顺肥瘦篇

年质壮大，血气充盈，肤革坚固，因加以邪，刺此者深而留之，此肥人也。广肩腋、项肉薄、皮厚而黑色，唇临临然，其血黑以浊，其气濇以迟，其为人也贪于取与。刺此者深而留之，多益其数也。
 【 注　此论形体之太过也。广肩腋者，广阔于四旁也。项乃太阳之所主，项肉薄而皮厚黑色者，太阳之水气盛也。唇乃脾土之外候，临临然者，土气厚大也。黑者水之色，血黑以浊者，精水之重浊也。气濇以迟者，肌肉厚而气道滞也。夫太过则能与，不及则贪取。贪于取与，皆不得中和之道者也。】 
瘦人者，皮薄色少，肉廉廉然，薄唇轻言。其血清，气清，易脱于气，易损于血。刺此者浅而疾之。
 【 注　此论形体之不及也。皮薄色少，秉天气之不足。廉廉，瘦洁貌。肉廉廉然，薄唇轻言，秉地气之不足。血清者，水清浅。气清者，肌肉薄而气道滑利也。】 

　　　本脏篇

揭唇者脾高，唇下纵者脾下；唇坚者脾坚，唇大而不坚者脾脆；唇上下好者脾端正，唇偏举者脾偏倾也。

　　　卫气失常篇

唇色青、黄、赤、白、黑者，病在肌肉。
 【 注　肌肉者，脾土之外合，土灌四脏，故观唇色青黄赤白黑者，知卫气之病在肌肉也。】 

　　　阴阳二十五人篇

足阳明之上，血气皆少，则两吻多画。
 【 注　血气少，不能充皮肤，肥腠理。故两吻多瘦文也。】 

　　　忧恚无言篇

口唇者，音声之扇也。

　　　热病篇

热病七日八日，脉微小，病者溲血，口中干，一日半而死；脉代者一日死。
 【 注　此外热不解，内传少阴而为死证也。六经传遍，七日来复，八日不解，又作再经矣。微细，少阴之脉也。少阴之上，君火主之。病者溲血，病足少阴之水脏也。口中干，病手少阴之君火也。一日半死者，死于一二日之间，阴阳水火之气终也。夫脉始于肾而主于心，脉代者，已绝于下，故一日而死。】 
热病不知所痛，耳聋不能自收，口干。阳热甚，阴颇有寒者，热在髓，死不可治。
 【 注　热病不知所痛者，外因之热入于内也。耳聋不能自收，口干者，肾脏之热乘于上也。阳热甚而阴颇有寒者，在内之热交争于外也。热在髓者，外因之热交争于内也。此皆病深入于内，故死。】 

　　　五阅五使篇

口唇者，脾之官也。
 【 注　脾开窍于口，故口为脾之官。】 

　　　肠胃篇

口广二寸半。

　　　口问篇

阳明气至则囓唇。
 【 注　阳明之脉，侠口环唇，生气厥逆于上，则囓唇。】 

　　　胀论

胆胀者，胁下痛胀，口中苦，善太息。

　　中藏经 【 汉?华佗】 

　　　验病吉凶

伤寒热病，口如鱼口，不能复闭，而气出多不反者死。病人口张者，三日死。

　　金匮要略 【 汉?张机】 

　　　口燥干

肺中风者，口燥而喘，身运而重，冒而肿胀。
腹满口舌干燥，此肠间有水气，己椒苈黄圆主之。
渴欲饮水，口干舌燥，白虎加人参汤主之。
病黄疸，发热烦喘，胷满口燥者，以病发时火劫其汗，两热所得。然黄家所得，从湿得之。一身尽发热，面黄肚热，热在里，当下之。
病人胷满，唇痿舌青，口燥，但欲漱水不欲咽，无寒热，脉微大来迟，腹不满，其人言我满，为有瘀血。
病者如热状，烦满，口干燥而渴，其脉反无热，此为阴伏。是瘀血也，当下之。

　　脉诀 【 晋?王叔和】 

　　　诊法

左寸洪数，心热口苦。右寸浮数，肺热口辛。左关弦数，胆虚口苦，洪实则肝热口酸。右关沈实，脾热口甘，洪数则口疮。

　　疮疡全书 【 金?窦汉卿】 

　　　茧唇

茧唇者，此证生于嘴唇也，其形似蚕茧，故名之。《内经》云：脾气开于口，又云：脾之荣在唇。但燥则干，热则裂，风则瞤，寒则揭。若肿起白皮皱裂如蚕茧，故定名曰茧唇也。始起一小瘤，如豆大；或再生之，渐渐肿大，合而为一，约有寸厚；或翻花如杨梅，如疙瘩，如灵芝，如菌，形状不一，皆由六气七情相感而成。或心思太过忧虑过深，则心火焦炽，传授脾经；或食酽酒厚味，积热伤脾，而肾水枯竭以致之。须审其病证之因，惟补肾水，生脾血，则燥自润，火自除，风自息，肿自消矣。此亦异证，所生者少，人亦难晓。若久不愈者，急用金银烙铁在艾火内烧红荡之，内服归脾养荣汤，庶易愈矣。若外用追蚀恶毒线结之法，反为所伤，慎哉慎哉！若妇人患此，阴血衰少故也。宜用四物逍遥散治之。

　　指迷论 【 宋?钱乙】 

　　　验病

脾肺病久则虚而唇白，脾者肺之母，母子皆虚不能相营，故曰怯。肺主唇，唇白而光泽者吉，白如枯骨者死。血气虚怯，为冷所乘，则唇青，又额黑唇青为寒。

　　仁斋直指方 【 宋?杨士瀛】 

　　　唇肿唇疮

唇肿，宜泻胃汤、薏苡仁汤、芍药汤。
唇舌焦燥，口破生疮，盖心脾受热所致也。水浸黄连，重汤顿而饮之。若大渴少饮，竹叶石膏汤。

　　　口臭

口臭一证，乃热气蕴积胷膈之闸，挟热而冲发于口也。

　　三因方 【 宋?陈无择】 

　　　失欠脱颔

凡欠伸颊车蹉跌，但开不能合，以酒饮令大醉，睡中吹皂角末，(口畜)其鼻，令嚏，即自正。

　　河间六书 【 金?刘完素】 

　　　口苦

谋虑不决，胆虚气上冲，口中上溢则口苦。口是清净之府，浊扰之气上溢，益胆汤主之。

　　　口糜

膀胱移热于小肠，膈肠不便，上为口糜。心胃壅热，水谷不化，转下小肠。柴胡地骨皮汤主之。

　　儒门事亲 【 元?张从政】 

　　　口疮

大人小儿口疮唇紧，用酸浆水洗去白痂，临困点绿袍散。如或不愈，贴赴筵散。又不愈，再贴铅白霜散则愈。

　　东垣十书 【 元?李杲】 

　　　辨饮食劳役伤

若饮食劳役所伤，其止证必显在口，必口失谷味，必腹中不和，必不欲言，纵勉强对答，声必怯弱，口沃沬多唾，鼻中清涕，或有或无，即阴证也。盖口者坤土也，脾气通于口，饮食失节，劳役所伤，口不知谷味，亦不知五味。又云：伤食恶食，明矣。

　　　口糜

经云：膀胱移热于小肠，膈肠不便，上为口糜。此证好饮酒人多有之。宜用五苓散、导赤散，相合服之，效。

　　丹溪心法 【 元?朱震亨】 

　　　口疮

口疮服凉药不愈者，因中焦土虚，且不能食，相火冲上无制，用理中汤。人参、白朮、甘草补土之虚，干姜散火之标，甚则加附子。或噙官桂亦妙；或生矾为末贴之极效；或噙良久以水漱之再噙；甚者用西瓜浆水徐徐饮之。冬月无此，用西瓜皮烧灰傅之；或以黄连好酒煮之，呷下立愈。凡口舌生疮，皆上焦热壅所致，宜如圣汤，或甘桔汤加黄芩一钱，仍用柳花散掺之。

　　　口具酸苦臭辛咸之异

肝热则口酸，木乘脾，口亦酸。小柴胡加草龙胆、青皮，甚者宜当归龙荟丸。
心热则口苦或生疮，宜凉膈散、泻心汤。肝移热于胆，则口亦苦。宜小柴胡汤加麦门冬、酸枣仁、地骨皮、远志。
吐脓血如肺痈状，口臭，他方不应，宜消风散，入男子发灰，清米饮调下，两服可除。
肺热则口辛，宜甘桔汤、泻白散。
肾热则口咸，宜滋肾丸、滋阴大补丸。

　　卫生宝鉴 【 元?罗天益】 

　　　口糜论

逆调论云：膀胱移热于小肠，膈肠不便，上为口糜。心胃壅热，水谷不转，下传小肠，以导赤散去小肠热，五苓散泻膀胱热，故以导赤散调五苓散主之。

　　世医得效方 【 元?危亦林】 

　　　五脏气偏胜则应于口

口之味，热胜则苦，寒胜则咸，宿食则酸，烦躁则濇，虚则淡，疽则甘，劳郁则口臭，凝滞则生疮。口之津液通乎五脏，脏气偏胜，则味应乎口。

　　奇效良方 【 明?方贤】 

　　　总论

夫口者足太阴之经，脾之所主，五味之所入也。五味入口，藏于胃脾，为之运化津液，以养五气。五气者，五脏之气也。节宣微爽，五脏之气偏胜，由是诸疾生焉。且咸则为寒，酸则停滞，濇则因燥，淡则由虚，热则从苦从甘也。口臭者，乃腑脏燥腐之不同。蕴积于胷膈之间而生热，冲发于口也。口疮者脾气凝滞，风热加之而然。医疗之法，各随其所因以治之。

　　口齿类要 【 明?薛已】 

　　　口疮

口疮，上焦实热，中焦虚寒，下焦阴火，各经传变所致，当分别而治之。如发热作渴，饮冷，实热也，轻则用补中益气，重则用六君子汤。饮食少思，大便不实，中气虚也，用人参理中汤。手足逆冷，肚腹作痛，中气虚寒也，用附子理中汤。晡热内热，不时而热，血虚也，用八物加丹皮、五味、麦门冬。发热作渴唾痰，小便频数，肾水亏也，用加减八味丸。食少便滑，面黄肢冷，火衰土虚也，用八味丸。日晡发热，或从腹起，阴虚也，用四物、参、朮、五味、麦门冬，不应用加减八味丸。若热来复去，昼见夜伏，夜见昼伏，不时而动，或无定处，或从脚起，乃无根之火也，亦用前丸，及十全大补加麦门冬、五味，更以附子末唾津调搽涌泉穴。若概用寒凉，损伤生气，为害匪轻。

　　医学入门 【 明?李梴】 

　　　口病总论

脾热则口甘或臭，宜泻黄散、三黄汤。又胃热则口甘，胃虚则口淡，肝热则口酸，木乘脾口亦酸，小柴胡加草龙胆、青皮，甚者宜当归龙荟丸。肺热则口辛，宜甘桔汤、泻白散。肾热则口咸，宜滋肾丸、滋阴大补丸。口臭者胃热也，虚火郁热蕴于胷中，乃作口臭，宜芎芷膏。伤胃阳虚则口中无味，伤肾阴虚则口中有味。

　　证治要诀 【 明?戴思恭】 

　　　口疮

口舌生疮，皆上焦热壅所致。宜如圣汤或甘桔汤加黄芩一钱，仍用杏花散掺之；未效，则参以四香饮。
下虚上盛，致口舌生疮，宜用镇坠之药，以降阳光。宜盐水下养正丹，或黑钖丹。仍于临卧热汤洗足，炒拣净吴茱萸一小撮。拭足了，便以炒萸涂足心，用绢片扎之，男左女右。

　　医方考 【 明?吴昆】 

　　　口病方论

日疮糜烂者，口糜散主之。盖口糜本于湿热，湿热不去，必至疳蚀，寒可以胜热，苦可以坚肤，故用黄连、黄蘗、雄黄之悍，杀虫而利气；冰脑之窜，杀虫而入腠；没药之苦，散血而愈疮。
孙真人《千金方》云：蔷薇根，口疮之神药，人不知之。故其口齿一门，用蔷薇根者，盖多方焉。今尝其药气平而味苦。《内经》曰：气薄，为阳中之阴，又曰：味厚则泄。如此言之，固清气泄热之药也。
气厥论曰：膀胱移热于小肠，膈肠不便，上为口糜。柴胡地骨皮汤主之。盖膀胱者，水道之所出，小肠者清浊泌别之区也。膀胱移热于小肠，则清浊不能泌别，湿热不去，势必上蒸，故令口中糜烂而疮，乃灶底燃薪笼中肉糜之象也。是方也，柴胡辛温，所以升其清阳；地骨皮苦寒，所以降其浊阴。清浊既判，则干清坤宁，膈肠利而口糜愈矣。实者加大黄、(石卜)硝。谓大便秘濇，邪气自实。二阴皆秘，地道不通。故用大黄苦寒以泻实，(石卜)硝咸寒以软坚，乃灶底抽薪之法也。
谋虑不决，肝胆气虚，口苦舌疮者，益胆汤主之。盖肝主谋虑，胆主决断，劳于谋虑决断，故令气虚。咽门为胆之使，胆汁上溢于咽，故令口苦。木能生火，故令舌疮。是方也，人参、甘草，所以补其气虚；苦参、黄芩，所以清其气热。经曰：主明则下安。故用茯神、远志以养心。又曰：微者正治，甚者从治。故用官桂之辛热。

　　证治准绳 【 明?王肯堂】 

　　　唇部所属

唇属足太阴脾经。
【 注《素问》曰：脾者仓廪之本，营之居也，其华在唇。《灵枢》曰：脾者主为卫，使之迎粮，视唇舌好恶，以知吉凶。故唇上下好者脾端正，唇偏举者脾偏倾，揭唇者脾高，唇下纵者脾下，唇坚者脾坚，唇大而不坚者脾脆。脾病者唇黄，脾绝者唇四面肿。又曰：唇舌者肌肉之本也，足太阴气绝，则脉不荣肌肉，脉不荣则肌肉软，肌肉软则舌萎人中满，人中满则唇反，唇反者肉先死。甲笃乙死，木胜土也。】 
又属足阳明胃经。
 【 注　《灵枢》曰：足阳明所生病者，口喎唇胗。注所谓胗者血也。胗，古疹字，唇疡也。又曰：阳明气至则啮唇。《中藏》曰：胃中热则唇黑。】 
又属手少阴心经。
 【 注《元珠》曰：上下唇皆赤者，心热也。上唇赤下唇白者，肾虚而心火不降也。】 
又属手少阴肺经。
 【 注　钱仲阳曰：肺主白，唇白而泽者吉，白如枯骨者死。唇白当补脾肺。盖脾者肺之母也，母子皆虚，不能相营，其名曰怯，故当补。若深红色，则当散肺虚热。】 
侠口统属冲任二脉。
 【 注　《灵枢》曰：冲任二脉，皆起于胞中，上循背里，为经络之海，其浮而外者，循腹右上行会于咽喉，别而络唇口。故气血盛则充肤热肉，血独盛则澹渗皮肤而生毫毛。妇人数脱血，是气有余血不足，冲任之脉不荣唇口，所以无须也。】 
上唇侠口，属手阳明大肠经。
下唇侠口，属足阳明胃经。

　　　口部所主

口者脾之所主，胃大肠脉之所挟。
【 经云：中央黄色，入通于脾，开窍于口，藏精于脾。又云：脾主口，在脏为脾，在窍为口。又云：脾气通于口，脾和则口能知五味矣。此脾之主于口也。又经云：胃足阳明之脉，挟口下交承浆。又云：大肠手阳明之脉挟口交人中。此胃大肠之脉挟于口也。】 

　　　诸证治法

燥则干，热则裂，风则瞤，寒则揭。若唇肿起白，皮皱裂如蚕茧，名曰茧唇。有唇肿重出如茧者，有本细末大如茧如瘤者。或因七情动火伤血，或因心火传受脾经，或因厚味积热伤脾。大要审本证，察兼证，补脾气生脾血，则燥自润火自除，风自息肿自消。若患者忽略，治者不察，妄用清热消毒之药，或用药线结去，反为翻花败证矣。
肾虚唇茧，时出血水，内热口干，吐痰体瘦，宜济阴地黄丸。
肝经怒火，风热传脾，唇肿裂，或患茧唇，宜柴胡清肝散。
胃火血燥，唇裂为茧，或牙龈溃烂作痛，宜清胃散，或加芍、芎、柴胡，可治脾胃肝胆经热。
风热传脾，唇口瞤皱，或头目眩，或四肢浮肿如风状，宜羌活散。
风热客于脾经，唇燥裂无色，宜泻黄饮子。
中气伤损，唇口生疮，恶寒发热，肢体倦怠，宜补中益气汤。
思虑伤脾，血耗唇皱，宜归脾汤。
思虑过度，蕴热于脾，渖裂无色，唇燥口干，生疮，年久不愈，内服五福化毒丹，外用橄榄烧灰末，猪脂调涂，或用核中仁细研傅之。
口甘，用生地黄、芍药、黄连及三黄丸。
口苦，用柴胡、黄芩、黄连、苦参、龙胆草及小柴胡汤，加麦门冬、酸枣仁、地骨皮、远志。《内经》曰：有病口苦，名曰胆瘅。乃肝主谋虑，胆主决断，盛汁七合，是清净之腑，取决于胆，胆或不决，为之恚怒，则气上逆，胆汁上溢，故口苦，或热甚使然也。龙胆泻肝汤主之。

　　　口疮

口疮，一曰热。经云：少阳司天，火气下临，肺气上从，口疡是也。二曰寒。经云：岁金不及，炎火乃行，复则寒雨暴至，阴厥且格，阳反上行，病口疮是也。
或问口疮如何得之？曰：经云：膀胱移热于小肠，膈肠不便，上为口糜。盖小肠者心之腑也，此举由邪热之端耳。心属君火，是五脏六腑之大主，故诸经之热皆应于心，心脉布舌上，若心火炎上，熏蒸于口，则为口舌生疮。脾脉布舌下，若脾热生痰，热涎相搏，从相火上炎，亦生疮者，尤多。二者之病，诸寒凉剂皆可治，但有涎者，兼取其涎。然则有用理中汤加附子以治者，又何如？曰：夫火有虚实，因诸经原有热而动者谓之实，无热而动者谓之虚。实则正治，寒凉之剂是也；虚则从治，如此用温热是也。理中汤者，因胃虚谷少，则所胜肾水气之逆而承之，反为寒中。脾胃衰虚之火被迫炎上，作为口疮，故用参朮甘草补其土，姜附散其寒，则火得所助接引其退舍矣。至《圣济总录》，有谓元脏虚冷，上攻口疮者，用巴戟、白芷、高良姜末，猪腰煨服。又有用丁香、胡椒、松脂、细辛末、苏木汤调涂疮上。及不任食者，用当归、附子、白蜜含咽者，有用生附涂脚心者，有用吴茱萸末酢熬膏，入生地龙末涂两足心者。若此之类，皆是治龙火之法也。盖寒水上迫，心肺之阳不得下降，故用温热之剂，或散于上，或散于下，或从阴随阳所攸利者也。
胃中有热，脉洪大，宜服凉膈散、甘桔汤加黄芩三补丸、金花丸，漱以黄连升麻汤，敷以绿袍散、蜜蘗散。丹溪用西瓜浆水徐徐饮之，如无以皮烧灰噙之，外用细辛、黄蘗末掺之。
胡氏方，以好墨研蝼蛄极细，敷之，立效。按此治膀胱移热于小肠者之正剂也。盖蝼蛄专走小肠膀胱而通利膈肠者，因力峻气猛，阴虚气上致疮者，戒勿用。唯体实有热在上焦者宜之。

　　外科正宗 【 明?陈实功】 

　　　唇风

阳明胃火上攻，其患下唇发痒作肿，破裂流水，不疼，难愈。宜铜粉丸泡洗，内服六味地黄丸自愈。

　　　茧唇

茧唇乃阳明胃经证也。因食煎炒过餐煿炙，又兼思虑暴急，痰随火行，留注于唇。初结似豆，渐大若蚕茧，突肿坚硬。甚则作痛，饮食妨碍，或破流血，久则变为消渴、消中难治之证。初起及已成无内证者，用麻子大艾炷，灸三壮，贴蟾酥饼，膏盖，日久渐消。内证作渴者，早服加减八味丸，午服清凉甘露饮，以滋化源。日久流血不止，形体瘦弱，虚热痰生，面色黧黑，腮颧红现，口干渴甚者，俱为不治之证也。

　　　口破

口破者，有虚火实火之分，色淡色红之别。虚火者，色淡而白斑细点，甚者陷露龟纹，脉虚不渴。此因思烦太甚，多醒少睡，虚火动而发之。四物汤加连蘗、知母、丹皮、肉桂以为引导，从治法也。外以柳花散搽之。实火者，色红而满口烂斑，甚者腮舌俱肿，脉实口干，此因膏粱厚味，醇酒炙煿，心火妄动发之。宜凉膈散，外搽赴筵散，吐涎则愈。如口舌生疮，舌干黄硬作渴者，加减八味丸以滋化源，俱禁水漱。

　　　落下颏拏法

落下颏者，气虚之故，不能收束关窍也。令患者平身正坐，以两手托住下颏，左右大指入口内，捺槽牙上端紧下颊，用力往肩下捺开关窍，同脑后送上，即投关窍，随用绢条兜颏于顶上，半时许去之，即愈。

　　景岳全书 【 明?张介宾】 

　　　渴干之病

口渴口干，大有不同，而人多不能辨。盖渴因火燥有余，干因津液不足。火有余者，当以实热论；津液不足者，当以阴虚论。二者不分，反同冰炭矣。然渴虽云火而亦有数种当辨者：如实热之渴，火有余也；亡阴之渴，水不足也。故凡于大泻之后，大汗之后，大劳之后，大病之后，新产失血之后，痈疽大溃之后，过食咸味之后，皆能作渴。凡此数者，悉由亡阴亡液，水亏枯涸而然，本非热证，不得误认为火。总之，渴而喜冷，脉实便结者，固火证也。其有冷饮入腹，则滞沃不行，或口虽作渴，而但喜热饮及脉弱便溏者，皆非火证。矧复有口虽干苦而全然不欲茶汤者，此干也，非渴也。尤属阴虚之候，若作渴治，能无误乎？故治此之法，凡火盛于上者，宜清肺清胃；水亏于下者，宜补脾补肾。若阳虚而阴无以生，气虚而精无以化者，使非水火并济，则何益之有哉！

　　　苦酸之味

口苦口酸等证，在《原病式》则皆指为热，谓肝热则口酸，心热则口苦，脾热则口甘，肺热则口辛，肾热则口咸。或口淡者，亦胃热也。若据此说，则凡以口中之有五味者，悉属火证而绝无虚寒之病矣，岂不谬哉！如口苦者，未必悉由心火；口淡者，未必尽因胃热。盖以思虑劳倦，色欲过度者，多有口苦舌燥，饮食无味之证。此其咎不在心脾，则在肝肾。心脾虚则肝胆邪溢而为苦，肝肾虚则真阴不足而为燥。即如口淡一证，凡大劳、大泻、大汗、大病之后，皆能令人口淡无味，亦岂皆胃火使然耶？故凡临此者，但察其别无火证火脉，则不宜以劳伤作内热而妄用寒凉也。

　　　臭气

口臭虽由胃火，而亦有非火之异。盖胃火之臭，其气浊秽，亦必兼口热口干，及别有阳明火证者是也。若无火脉火证，而臭如馂腐，或如酸肨，及胃口舌酸，饮食嗳滞等证，亦犹阴湿留垢之臭，自与热臭者不同，是必思虑不遂及脾弱不能化食者多有之。此则一为阳证，宜清胃火；一为阴证，宜调补心脾。不得谓臭必皆热，以致生他病也。

　　　有热无热

口舌之病，有疮者，有臭者，有干有渴者，有为苦酸诸味不同者。在方书多以口病为热证，然亦有似热非热及劳伤无火等证，是不可尽归于热也。

　　　口疮

口舌生疮，固多由上焦之热，治宜清火，然有酒色劳倦过度，脉虚而中气不足者，又非寒凉可治，故虽久用清凉，终不见效。此当察其所由，或补心脾，或滋肾水，或以理中汤，或以蜜附子之类，反而治之，方可全愈，此寒热之当辨也。

　　　治法

口疮口苦，凡三焦内热等证，宜甘露饮、徙薪饮主之。火之甚者，宜凉膈散、元参散主之。
若胃火甚者，宜竹叶石膏汤、三黄丸之类主之。
若心火肝火之属，宜泻心汤、龙胆泻肝汤之类主之。
酒湿热口糜，宜导赤散、大分清饮、五苓散之类主之。
劳伤心脾兼火者，宜二阴煎、清心莲子饮之类主之。
若思虑谋为不遂，肝胆虚而口苦者，宜七福饮、理阴煎，或五君子煎之类主之。兼火者以黄芩、龙胆草之类随宜佐之。
凡口疮六脉虚弱，或久用寒凉不效者，必系无根虚火，宜理阴煎、理中汤之类反治之。或用官桂噙咽亦可。
外治口疮敷药，阴阳散、绿云散、细辛黄蘗散、白蚕黄蘗散皆可选用。或临卧时以川黄蘗含口过宿亦妙。若口舌生疮糜烂者，宜冰玉散主之。疳烂者，冰白散。口臭由于胃火者，宜清胃饮、升麻黄连丸，或竹叶石膏汤加香??需主之；或千金口臭方，皆可内清其火。此外如丁香丸，圣惠口齿方，福建香茶饼之类，亦可暂解其秽。

　　石室秘箓 【 清?陈士铎】 

　　　口疮

口舌生疮，乃心火郁热而然，用黄连三钱，菖蒲一钱，水煎服，一剂而愈，神方也。此方不奇在黄连，而奇在菖蒲。菖蒲引心经之药，黄连虽亦入心经，然未免肝脾亦入，未若菖蒲之单入心也。况不杂之以各经之品，孤军深入，又何疑哉？此所以奏功如向也。倘不知用药神机，轻混之以肝脾之药，虽亦奏功，终不能捷如桴鼓。此治热之又一法也。
如人口舌生疮，法当用轻清之品，少少散之，无不立效。如小柴胡汤之方是也。然而小柴胡汤，世人不知轻重之法，予再酌定之，可永为式。方用柴胡一钱，黄芩一钱，半夏一钱，陈皮五分，甘草一钱。此小柴胡汤。予更加人参五分，茯苓二钱，更为奇妙。盖气足则邪易出，而汗易发。世人见用人参便觉失色，匪独医者不敢用，即病者亦不敢服，相沿而不可救者，滔滔皆是。安得布告天下医人，详察其病源而善用之也？
口舌生疮者，乃心经热也。宜用黄连、黄芩之类凉散之，自愈。今不用。用黄蘗一钱，殭蚕一钱，枳壳烧灰五分，炙甘草末五分，薄荷末五分，冰片三厘，山豆根五分，各为末，绝细，渗上，一日渗三次，第一日即少快，明日全愈，神方也。以上皆上治之法也。

　　　唇裂

人有火盛之极，舌如芒刺，唇口开裂，大渴呼饮。虽非伤寒之证所得，而人患此病，即不身热亦去死不久也。白虎汤亦可救。但过于太凉，恐伤胃气，往往有热退而生变，仍归于亡。故白虎汤不可轻投也。我有一方，名曰清凉散，元参二两，麦冬一两，甘菊花，青蒿各五钱，白芥子、生地、车前子各三钱，水煎服。此方妙在元参为君，以解上焦之焰；麦冬为臣，以解肺中之热；甘菊、青蒿为佐，以消胃中之火；尤妙车前子、白芥、生地为使，或化痰，或凉血，尽从膀胱以下泻其大热之气，是上下之间无非清凉，而火热自散又不损胃，故能扶危而不致生变也。

古今图书集成医部全录卷一百五十四

　唇口门

　　方

赴宴散 【 《澹寮》】 　治口疮。
五倍子一两　黄蘗蜜炙，紫色　滑石各五钱　右为末，每取半钱掺口内，奇效。

赤白口疮方 【 丹溪】 
黄蘗　青黛　密陀僧等分　为末掺之。

口疮糜痛方 【 《回春》】 
黄连　黄蘗　黄芩　栀子　细辛　干姜各等分　为末，先以米泔漱口，后掺之。
又方 【 丹溪】 　治前证。
细辛　黄蘗炒等分　右为末，掺口内，吐涎即差。

兼金散 【 《三因》】 　治热毒，生口舌疮。
黄连　细辛等分　为末，先以布裹蘸水，拭净患处，乃掺药，吐涎即愈。

黄白散 【 《回春》】 　治口疮，并口中疳疮，如神。
黄蘗　孩儿茶　枯白矾各等分　为末，先以冷米汤漱口，乃掺之。

绿袍散 【 《医鉴》】 　治口疮。
黄蘗蜜炙一两　青黛三钱　片脑二分　右为末，掺患处，吐出涎即愈。

碧雪 【 《得效》，下同】 　治口舌生疮，舌强，腮肿，喉闭。
蒲黄　青黛　硼砂　焰硝　甘草各等分　为末，以手指掺于口中，咽津下。

换金散　治毒热口疮。
干姜　黄连等分　为末，掺疮上，初若不堪，应手即愈。

乳香散 【 《纲目》，下同】 　治赤口疮。
乳香　没药各一钱　白矾半钱　铜绿少许　右为末掺之。

没药散　治白口疮。
没药　乳香　雄黄各一钱　轻粉半钱　巴豆霜少许　右为末掺之。

青金散 【 丹溪】 　治白口疮急恶，状如木耳。
五倍子　青黛各四钱　为末，油调贴疮上，喉中疮烂，以竹管吹入，有涎吐之。

茱萸散 【 《得效》】 　治口疮及咽痛。
吴茱萸　地龙等分　为末，米酢入生曲调，涂足心，神效。或只用茱萸为末，水调敷足心，亦愈。

如圣散 【 《简易》】 　治小儿口疮，不能吮乳。
巴豆一粒或二粒，去皮研烂，不去油　右入朱砂、黄丹各少许，敷纸上，剥开儿顖上发，贴在顖门上。如四边起粟米泡，便用温水洗去药，更用菖蒲水洗之便安，如神。

破血丹 【 《医林》】 
天花粉三两　赤芍药二两　姜黄　白芷各一两　右为末，每用少许干掺，或蜜调涂之。

龙胆泻肝汤 【 《纲目》】 　治口苦。
柴胡一钱　生甘草　人参　天门冬　麦门冬　黄连　黄芩　草龙胆　山栀仁　知母各五分　五味子七粒　右剉，作一贴，水煎空心服。忌辛热物。

益胆汤河间　治谋虑不决，胆虚气上溢，口苦。
黄芩　人参　甘草各一钱　远志去骨　官桂各七分　苦参　茯神各三分　右剉，作一贴，水煎服。

三黄汤 【 《回春》】 　治脾热口甘。
黄连　黄芩　栀子　石膏　白芍药　桔梗　陈皮　茯苓各八分　白朮　甘草各三分　右剉，作一贴，乌梅一个，水煎服。

芎芷膏 【 《得效》】 　治口气热臭。
川芎　白芷　右，等分为末，蜜丸芡实大，每一丸，临卧噙化。

加减甘露饮 【 《本事》】 　治胃热口臭，口疮牙宣。
熟地黄　生地黄　天门冬　黄芩　枇杷叶　茵陈　枳壳　石斛　甘草各一两　犀角三钱　右为末，每二钱，水煎服。此方有犀角一味，甚有道理，有奇效。

升麻黄连丸 【 《正传》】 　治口臭秽恶，人不得近。
黄芩酒洗，二两　黄连一两　生姜取汁　莲花　青皮　升麻各五钱　生甘草二钱　白檀香一钱　右为末，蒸饼和丸，弹子大，每一丸细嚼，白汤下。

柴胡地骨皮汤河间　治膀胱移热小肠，上为口糜。
柴胡　地骨皮各二钱半　右剉，作一贴，水煎服。

凉膈散 【 《回春》】 　治三焦火盛，口舌生疮。
连翘一钱二分　黄芩　栀子仁　桔梗　黄连　生地　薄荷　当归　枳壳　甘草　赤芍各七分　右剉，作一贴，水煎服。

玉芝饮子 【 东垣】 　治膈热，口舌生疮，咽喉肿痛。
甘草制二两　藿香叶　石膏煅　栀子仁各一两　右为末，每一钱，新水调下。

升麻煎 【 《直指》】 　治心脾有热，口舌生疮破裂。
升麻　元参　川芎　生地黄　麦门冬各一钱　黄连　大黄　黄芩　甘草各五分　右剉，作一贴，入姜三片，枣二枚，水煎服。

硼砂丸　治口舌生疮，口臭。
寒水石二两五钱　硼砂五钱　马牙硝一钱　龙脑　麝香各五分　右为末，以甘草五钱浸汁熬膏，搜和作丸，芡实大，含咽津下，或取末掺之。

黑参丸 【 丹溪】 　治口舌生疮，连年不愈。
元参　天门冬　麦门冬　右等分为末，蜜丸，弹子大，每噙化一丸。

理中汤 【 仲景】 　治虚火，口疮，服凉药不愈者，此中焦气不足，虚火泛上。
白朮二钱　人参　干姜　制甘草各一钱　右剉，水煎服。甚者加附子。

四物汤 【 《入门》】 　治阴虚者。
生地黄二钱　当归　白芍药　川芎各一钱　水煎，加知母、黄蘗。

泻胃汤　治胃实热，唇口干裂，烦渴便秘。
大黄二钱半　葛根一钱　桔梗　枳壳　前胡　杏仁各五分　右剉，作一贴，入生姜三片，水煎服。

薏苡仁汤 【 《得效》】 　治风肿有湿，唇口瞤动。
薏苡仁　防己　赤小豆炒　炙甘草各一钱半　右剉，水煎服。

芍药汤 【 《回春》】 　治脾火盛，唇口生疮，或多食易饥。
甘草五分　赤芍　栀子　黄连　石膏　连翘　薄荷各一钱　右剉，作一贴，水煎服。

五苓散 【 仲景】 　治口糜。
猪苓　茯苓　白朮炒，各十八铢　桂心六两　泽泻一两六铢半　右为末，每服三钱。

导赤散河间　治前证。
生地　木通　甘草梢　淡竹叶各等分　水煎服。

胡黄连散　治前证。
胡黄连五分　藿香一钱　细辛　黄连各三钱　右为末，每半钱，干掺口内，漱吐之。

必效散　治前证。
白矾　大黄各等分　右为细末，临卧干贴，沥涎尽，温水漱之。

黄蘖散　治前证。
白殭蚕直者，置新瓦上，下以火煿断丝，去火毒　黄蘗蜜涂，炙干，去火毒　右研极细，少许掺疮上，及舌上，吐涎。

凉膈散　治口疮。
连翘四两　大黄酒浸　芒硝　甘草各二两　栀子炒黑　黄芩酒炒　薄荷各一两　右为末，每服三钱，加竹叶、生蜜煎。

甘桔汤　治前证。
桔梗一两　甘草二两　水煎服。

三补丸　治前证。
黄芩　黄连　黄蘗　等分为末，水丸，每服三十丸，白汤下。

金花丸　治前证。
黄连　黄蘗　黄芩　栀子　大黄便秘加之　等分为末，水丸，每服三十丸，白汤下。

黄连升麻汤　治前证。
升麻一钱半　黄连三钱　水煎服，或为细末，绵裹，含津咽。

绿袍散　治前证。
黄蘗四两　炙甘草二两　青黛一两　右先取二味为末，入青黛，同研匀干贴。

蜜蘖散
黄蘗不计多少，蜜炙灰色　为细末，干掺上，临卧。忌酒酢酱，犯之则疮难愈。

黄连散　治前证。
黄连　(石卜)硝　白矾各五钱　薄荷一两　右为粗末，用腊月黄牛胆，将药入胆内，风头挂两月，取下，如有口疮，旋将药研细入于口疮上，去其热涎即愈。

蟾酥绵　治前证。
蟾酥五皂角子大　硼砂　龙脑　麝香各一皂角子大　右研极细，以温汤半盏化令匀，入绯绵秤半钱，蘸药汁晒干，候药汁尽，将绵寸截，每用一片贴于患处，有涎即吐，一日三五次，易之，取瘥。

黄连解毒汤　治前证。
黄连　黄芩　黄蘗　栀子　等分，水煎服。

养正丹　治前证。
朱砂飞细　硫黄研细　水银　黑铅各一两　右用铁盏一个，燃炭镕铅成汁，入水银，以柳条搅匀，下朱砂，搅至不见星，取起略停，方可下硫黄末，急搅成汁，如焰起，以酢洒之，候冷取出，研极细末，煮糯米糊丸，菉豆大，每服七分，盐汤红枣汤任送；中气虚人，用人参汤送。

黑锡丹　治前证。
黑铅　硫黄各二两　右将铅镕化，渐入硫黄，候结成片，倾地上出火毒，研至无声为度。

升麻饮　治口内生疮，齿龂肉烂。
升麻　元参　黄连　黄芩　葛根　羚羊角镑　大黄　羌活　防风　麦冬去心　菊花各半两　人参　知母　炙甘草各二钱半　右(口父)咀，每服三钱，水一盏，煎至七分，去滓，食后温服。一方无人参，有牛蒡子。

冰蘖丸　治前证
龙脑少许　黄蘗日干　硼砂研　薄荷叶各等分　右为细末，研匀，生蜜和丸，如龙眼大，每服一丸，津液化下。疮甚者，加脑子研。

加减泻白散　治口臭。
桑白皮三钱　桔梗二钱　五味子二十一粒　地骨皮　炙甘草各一钱半　知母七分　黄芩　麦门冬各五分　右(口父)咀，水二盏煎至一盏，去渣，温服，食远，一日二服。忌酒湿面及辛热之物。

生香膏　治口气热臭。
干甜瓜子去壳，研细　用蜜少许调成膏。食后含化，或敷齿上尤妙。一方空心洗漱讫，含化一丸，如枣核大。

地骨皮丸　治肺热口臭，口中如胶，舌干发渴，小便多。
地骨皮　桑白皮　山栀子　黄芪　马兜铃　各等分为细末，甘草膏和丸，如芡实大，每服一丸，食后噙化。

己椒沥黄圆 【 仲景】 　治肠间水气，口舌干燥。
防己　椒目　葶苈　大黄各一两　右四味为末，蜜丸如桐子大，先食饮服一丸，日三服。稍增口中有津液，渴者加芒硝半两。

当归龙荟丸　治肝热口酸。
当归酒洗　龙胆草酒洗　山栀炒黑　黄蘗炒　黄连炒　黄芩炒各一两　大黄酒浸　青黛飞　芦荟各五钱　木香二钱　麝香五分　右为末，蜜丸，姜汤下。

三黄丸　治口甘。
黄连　黄芩　大黄酒九蒸九晒　右等分，蜜丸桐子大。

小柴胡汤　治口苦。
柴胡八两　半夏半升　黄芩　人参　甘草蜜制，各三两　加生姜三两，大枣十二枚，煎服。

济阴地黄丸　治阴虚火燥，唇裂如茧。
熟地黄九蒸，杵膏　五味子　麦门冬　当归　肉苁蓉　山药　枸杞子　山茱萸肉　甘菊花　巴戟肉各等分　右为末，炼蜜丸，如桐子大，每服七八十丸，空心食前白汤送下。

柴胡清肝散　治唇燥裂。
柴胡　黄芩炒　当归　丹皮　生地黄各一钱　黄连炒　山栀仁炒各七分　川芎六分　升麻八分　甘草三分　右水煎服。若脾胃虚，去黄连，加白朮、茯苓。

清胃散　治前证。
升麻二钱　当归一钱五分　牡丹皮一钱五分　生地黄　川黄连各一钱　水煎，微冷服。

归脾汤　治前证。
人参　白朮土炒　黄芪炙　白茯神　酸枣仁　龙圆肉各二钱　远志　当归各一钱　广木香　甘草炙，各五分　加生姜、枣，水煎服。

补中益气汤　治前证。
黄芪蜜炙，钱半　人参　甘草炙，各一钱　当归　白朮土炒　陈皮各五分　升麻　柴胡各三分　加姜枣煎服。

羌活散　治前证。
羌活　茯苓　薏苡仁各等分　右每服三五钱，水煎，入竹沥一匙服。

泻黄饮子 【 《济生》】 　治风热蕴于脾经，唇燥裂无色。
白芷　升麻　枳壳麸炒　金钗石斛一钱二分　黄芩　防风各一钱半　半夏姜汤泡七次，一钱　甘草七分　水二钟，姜三片，煎七分食后服。

五福化毒丹　治唇舌肿破生疮烦渴。
元参洗炒　桔梗各二两　白茯苓一两五钱　马牙硝风化　青黛各一两　甘草炒，七钱半　人参半两　麝香一字　右为细末，炼蜜为丸，如皂角子大，以金银箔各四十片为衣，每服一二丸，薄荷汤化下。如口臭，以生地黄汁化下，食远服。

半夏散　治少阴口疮，声绝不出者，是寒气遏绝，阳气不伸。
半夏制一两　肉桂　乌头各一字　右以水同煎一盏，分二服。

独活散　治唇上生恶核肿，由脾胃多热壅滞。
独活　升麻　沉香　连翘　桑寄生　犀角屑　汉防己　大黄炒，各七钱半　炙甘草半两　每服三钱，水一盏，煎至六分，去渣，不拘时温服。

升麻饮　治脾胃有热，风冷相乘，唇肿生核疼痛。
升麻　前胡　犀角镑　薏苡　炙甘草各半两　葛根　龙胆草　青竹皮各二钱半　右(口父)咀，每服五钱，水一盏半，煎至八分去渣，食后服。

生地黄煎　治脾热，唇焦枯，无润泽。
生地黄汁　生天门冬汁各半升　麦门冬去心　葳蕤各二两　黄芪　升麻各一两五钱　细辛　川芎　白朮　甘草生，各一两右细剉，绵裹，酒浸一宿，以猪脂二斤煎至药色焦，绵滤去渣，内锅中，后下地黄、天门冬汁，熬令稠，磁器盛，每服半匙，不拘时，含咽下。

唇生肿核方
松脂　大黄　白蔹　赤小豆　胡粉各等分　右为末，以鸡子清调敷。

黄蘖散　治茧唇。
黄蘗一两　五倍子二钱　密陀僧　甘草各一钱　右除黄蘗，余药为末，用水调敷于黄蘗上，火炙三五次，将蘗切成片子，临卧贴之，天明即愈。

铜粉丸　治茧唇。
铜青五钱　宫粉三钱　明矾　轻粉各一钱半　麝香一分五厘　冰片一分二厘　黄连二两，切片煎稠膏　右为细末，黄连膏丸，如芡实大，每用一丸，白汤泡开纸盖之，每洗炖热，蘸上面清水勤洗之，其患自愈。

千金口臭方
橘皮二十铢　桂心十八铢　木兰皮一两　大枣二十枚　右四味，治下筛酒服方寸匕，日三，久服身香。亦可以枣肉丸之，服二十丸，如梧子大，稍加至三十丸。一方有芎藭十八铢。

七福饮 【 《景岳全书》，下同】 　治思虑不遂，肝胆虚而口苦者。
人参　熟地各随宜　当归二三钱　枣仁二钱　白朮炒，一钱半　炙甘草一钱　远志制，三五分　水二钟，煎七分，食远温服。

二阴煎　治劳伤心脾，口糜兼火者。
生地　麦冬各二三钱　枣仁二钱　白茯苓　元参　木通各钱半　生甘草一钱　黄连一二钱　水二钟，加灯心二十根，或竹叶亦可，煎七分，食远服。

徙薪饮　治三焦内热，口苦口疮。
陈皮八分　黄芩二钱　麦冬　芍药　黄蘗　茯苓　牡丹皮各一钱半　水一钟半，煎七分，食远温服。

大分清饮　治多酒湿热口糜。
茯苓　泽泻　木通各二钱　猪苓　栀子或倍之　枳壳　车前子各一钱　水一钟半，煎八分，食远温服。如内热甚者，加黄芩、黄蘗、草龙胆之属。

理阴煎　治肝胆虚而口苦。
熟地三五七钱或一二两　干姜炒黄，一二三钱　当归二三钱或五七钱　炙甘草一二钱　水二钟，煎七八分热服，或加肉桂一二钱。

五君子煎　治前证。
人参二三钱　干姜炒黄，一二钱　炙甘草一钱　白朮　茯苓各二钱　水一钟半，煎服。

冰玉散　治口疮糜烂。
生石膏一两　月石七钱　冰片三分　殭蚕一钱　右为极细末，小磁罐盛贮，或敷或吹。

冰白散　治口疮，口疳糜烂者。
人中白倍用　冰片少许　铜绿酢制　杏仁各等分　右为细末，敷患上，有以蜜制黄蘗，与人中白等分仍加冰片。用者当随宜用之。

福建香茶饼　治胃火口臭，又辟一切邪气。
沉香　白檀各一两　儿茶二两　粉草五钱　麝香五分　冰片三分　右为极细末，糯米调饮汤为丸，黍米大，噙化。

归脾养荣汤 【 《疮疡全书》】 　治茧唇。
当归　川芎　白芍　生地　茯苓　柴胡　陈皮　甘草　升麻　山栀　桔梗　麦门冬　黄芪　白朮　防风　黄连　黄蘗　牡丹皮　知母　妇人加泽兰、元胡索、香附。

烙铁法　不拘金银，打成烙铁，每用艾火燃烧通红，乘热荡患上，再燃再荡，一日止可五六次，恐伤元气。须要择上吉日，不犯尻神。荡毕随将药搽之，庶不再生矣。

除根搽药　治前证。
苋菜阴干烧灰，三钱　铜青　枯矾　鸡内金　孩儿茶各二钱　轻粉　雄黄各一钱　麝香二分　右为细末，麻油调搽，明日再用甘草汤洗净，再搽如前，以平为度，复用生肌散。

生肌散
花蘂石酢煅　孩儿茶　鸡内金　血竭各二钱　飞丹　乳香　红绒灰　黄连各一钱　右为细末，加冰片一分，干掺。

口疮不歇方 【 《千金方》，下同】 
牛膝　生蘘荷根各三两　黄蘗一两　右三味，(口父)咀，以绵裹，酒三升，渍一宿，微火煎一二沸，细细含之。

升麻煎　治膀胱热不已，口舌生疮咽肿。
升麻　元参　蔷薇根白皮去土　射干各四两　大青　黄蘗各三两　蜜七合　右七味(口父)咀，以水七升，煮取一升五合，去滓，下蜜更煎两沸，细细含咽之。
又方　治口数生疮，连年不瘥。
蔷薇根　黄芩　当归　桔梗　黄芪　白蔹　大黄生　鼠李根皮　白芍药　续断　黄蘗　葛根各一两　右十二味为末，以酒服方寸匕，日二；浆水服亦可。
又方　治胃中客热唇口干燥生疮。
茯苓　黄芩　甘草　大黄　蔷薇根各三十铢　枳实　杏仁去皮尖　黄连各一两　桂心半两　(艹舌)蒌根十八铢　右十味为末，食前浆水服方寸匕，日二。
又方　治口疮。
升麻三两　干生地黄五两　蔷薇根皮四两　黄蘗二两　右四味(口父)咀，以水七升煮取三升，去滓，含之，瘥止。含极吐，却更含。
又方　治口中疮烂痛不得食。
甘草一寸　黄连六铢　杏仁二十枚　右三味为末，合和绵里，杏仁大，含之勿咽，日三夜一。

蔷薇圆　治口中疮，身体有热气痱瘰。
蔷薇根　黄芩　芍药　当归　葛根　白蔹　黄蘗　石龙芮 【 《翼》作黄连】鼠李根　续断　黄芪各一两　(艹舌)蒌根二两   右十二味为末蜜丸，如梧子大，每服十丸，日三。  
又方    治口吻疮。   
栀子　甘草各十八铢　细莘三十铢　桂心十二 铢　芎藭一两   　右五味为末，蜜丸食后服七丸，日再服瘥。   
又方   　治前证 。  
芎藭　白芷　橘皮　桂心　枣肉各一两半   右五味为末，蜜丸食后服十五丸，又含之以瘥。为度此方甚验。

口旁恶疮方
乱发灰　故絮灰　黄连末　干姜末　右四味等分，合和为散，以粉疮上，不过三遍，即愈。

膏方　治口中疮，咽喉塞不利，口燥。
猪膏　白蜜　黄连各一两　右三味，合煎去滓，搅令相得，含之，如半枣大，日四五夜二。

又膏方　治热病口烂，咽喉生疮，水浆不得入。
当归　射干　升麻各一两　附子半两　右四味(口父)咀，以猪脂四两，先煎令成膏；下着地勿令大热，内诸药，微火煎，令附子黄色，药成，绞去滓，内白蜜四两，复上火一二沸，令相得，置器中，令凝，取如杏仁大，含之，日四五遍，辄咽之。

甘草圆　治口中热干。
甘草　人参　半夏　生姜　乌梅肉各一两半　枣膏二两半　右六味为末，蜜丸，如弹子大，旋含咽，日三。

虚劳口干方
酸枣仁　酸石榴子　乌梅肉各五合　(艹舌)蒌实　葛根　甘草各二两　麦冬四两　覆盆子三合　右八味为末，以蜜丸如枣大，含之以润为度。

五香圆　治口臭、身臭、令香，止烦散气。
豆蔻　丁香　藿香　零陵香　青木香　白芷　桂心各一两　香附二两　槟榔二枚　甘松香　当归各半两　右十一味为末，蜜和丸，常含一丸，如豆大许，咽汁，日三夜一。

含香圆　治口气臭秽，宜常服之。
丁香半两　甘草生三两　芎藭一两　细辛　桂心各一两半　右五味为末，蜜和丸，如弹子大，临卧服二丸。

口臭方
桂心　甘草　细辛　橘皮　右四味等分，治下筛以酒，服一钱匕，瘥止。
又方　治前证。
枣肉八两　芎藭　白芷　橘皮　桂心各四两　右五味为末，次内枣肉，干则加蜜和丸，如大豆许，旦服十丸，食前食后常含之，或吞之，七日口并身大香。

口臭转香方
桂心 【 《古今录》用细辛】 　甘草各等分　右二味为末，临卧以指撮许，酒服，二十日即香。

口臭方
蜀椒　桂心各等分　右二味为末，酒服三指撮许。

口香去臭方
甘草二十铢　白芷十八铢　芎藭二十四铢　右三味，治下筛，以酒服方寸匕，日三服，三十日香。
又方　大枣　瓜子仁　松根白皮　右三味，治下筛，以酒服方寸匕，日二服，百日，衣服俱香。
又方　瓜子仁　芎藭　藁本　当归　杜蘅各六铢　细辛半两　防风二两　右七味治下筛，食后饮服方寸匕，日三服。一方加白芷十八铢。

七孔臭气皆令香方
沉香五两　藁本三两　白瓜瓣半升　生甘草　当归　芎穷　麝香各二两　丁香五合　为末，蜜丸，小豆大，食后服五丸，日三。

　　单方

紧唇及重腭重龈：蛇蜕烧为末，先拭后敷。

凡唇上疮，取东壁土和胡粉敷之。 【 《救急》】 

唇吻生疮：用新瓦为末，生油调涂。 【 《集元》】 

唇肿黑，痛痒不可忍：用大钱四文于石上磨，猪脂汁涂之，不过数次愈。 【 《活幼新书》】 

唇肿生疮连年不瘥，以八月蓝叶一斤，捣汁洗之，不过三度，瘥。 【 丹溪】 

唇裂生疮：瓦花、生姜，入盐少许，捣涂。 【 《摘元》】 

冬月唇裂：香油频频抹之。 【 《相感志》】 
又方：白荷花瓣贴之神效；如开裂出血者，即止。 【 丹溪】 

唇干裂痛：桃仁捣和猪脂敷。 【 《海上》】 

唇燥生疮：青皮烧灰，研猪脂调涂之。

唇裂生疮：橄榄炒研，猪脂和涂之。

唇舌生疮：鸡舌香末绵裹含之。 【 《外台》】 

渖唇紧裂：用鳖甲及头烧研敷之。 【 《类要》】 

冬日唇裂：炼过猪脂，日日涂之。 【 《十便良方》】 

紧唇裂痛：蝼蛄烧灰敷之。 【 《千金》，下同】 

口唇生核：猪屎绞汁，温服。

唇紧疮裂：屠几垢烧存性，敷之。

唇急作痛：五倍子、诃子肉等分为末敷之。 【 《得效》】 
又方：用青皮烧灰，猪脂调涂，仍将青皮灰末每一钱酒调服。 【 《入门》】 
又方：乱发、露蜂房、元畜毛烧灰，猪脂调搽。 【 《得效》，下同】 
又方：蛇蜕皮或蛴螬烧为灰，猪脂调敷。
又方：硫黄、白矾、枯，朱砂、水银、麝香、黄蘗为末，和水银磁器中，腊月猪脂和如泥，光净拭唇，却以膏涂之。
又方：黄连一分，干姜半分，炮为细末敷之。
又方：蛇蜕灰，晚蚕蛾末，油调敷之。
又方：以甑上滴下汗涂，神效。

紧唇：皂角末少许，水调涂之。

风湿入脾，唇口瞤动(疒帬)揭，头目眩痛，结核浮肿；用薏苡仁炒、防己、赤小豆炒、甘草炙等分，入姜煎服。
又方：用松脂半两，大黄、白蔹、赤小豆、胡粉各二钱半，为细末，鸡子清调涂之。

补唇舌，方用鲜蟹烧灰，每二钱同乳香、没药各二钱半涂之，即生肉。如多去唇舌，用川乌、草乌为细末，摊纸一条，以凉水调合贴之，即不觉疼，可用刀取。如流血，以陈石灰涂之，即止。愈后舌硬，用白鸡冠血点之即软。 【 《医鉴》】 

口臭：朝取井华水口含，吐置厕下，数度即差。 【 《本草》】 

口疮：硼砂、焰硝含口中，以天南星为末，用酢调贴足心，神效。 【 《正传》】 

口疮：热水半碗入白矾一撮，待温漱口，数次愈。 【 《种杏》】 
又方：生白矾为末，敷之亦效。 【 丹溪】 

口疮：取胆矾火煅为末，敷疮上吐涎便差。 【 《本草》】 
又方：胆矾一块，百沸汤泡开，含漱即差。 【 《纲目》】 

大人口疮，密陀僧煅研掺之。 【 《圣济》】 

口内热疮：用青钱二十文，炭火烧赤，投酒中，服之立瘥。 【 《本草》】 

老小口疮：水银一分，黄连六分，水二升，煮五合含之，日十次。 【 《普济》】 

口疮咽痛，上膈有热：寒水石煅三两，米砂三钱半，脑子半字为末，掺之。

太阴口疮：用生甘草二寸，白矾一粟大，常噙之咽津。 【 《活法机要》】 

口吻生疮：缩砂壳煅研掺之，即愈。此蔡医博秘方。 【 《简易》】 

口疮不瘥，及胷上并生者，不拘大人小儿，以角蒿涂之，有汁吐去，一宿效。

口吻生疮：用经年葵根烧灰敷之。 【 《外台秘要》】 

口中疳疮：(艹欵)冬花、黄连等分为细末，用唾津谓成饼子，先以蛇床子煎汤漱口，乃以饼子敷之，其疮立消也。 【 经验】 

口疮及口气口疳：浓煎升麻汤入盐，频频含漱。 【 《本草》】 

久患口疮：生附子为末，酢面调贴足心，男左女右，日再换之。 【 经验】 

口臭：用细辛煮取浓汁，热含冷吐之，即差。 【 《本草》】 

口舌生疮：以好酒煮黄连取汁，呷下立愈。 【 丹溪】 

虚火上壅，口疮满口连舌者：以草乌头、吴茱萸等分为末，蜜调涂足心。 【 《本事》】 

心气不足，口臭：益智去壳，加甘草为末，干咽下，或沸汤点服。 【 《得效》】 

解颐脱臼，不能收上：用南星末姜汁调搽两颊，一夜即上。 【 《医说》】 

口中生疮，天行热甚者：蛇苺自然汁半升，稍稍咽之，即瘥。 【 《伤寒类要》】 

口臭：用香薷甚捷，丁香不及焉。煮取汁，或饮或漱之，甚妙。 【 丹溪】 

口舌生疮：赤梗蜜桶藤高脚地铜盘马蹄香等分，以酒捣汁，鸡毛刷上，取涎出，即愈。 【 《普济》】 

经络中有火邪，致使梦漏恍惚，口疮咽燥：龙脑三钱，黄蘗三两为末，蜜丸，梧桐子大，每服麦门冬汤下十丸。 【 《摘元》】 

口疳臭烂：用黄蘗五钱，铜绿二钱为末，掺之。漱去涎，愈。 【 《三因》】 

唇疮痛痒：黄蘗末以蔷薇根汁调涂立效。 【 《圣济》】 

口中痿疮：东行楝根细剉，水煮浓汁，日日含漱，吐去勿咽。 【 《肘后》】 

恶水入口：及皂荚水入口，热痛不止，以皂荚子烧存性一分，以糖半两和膏含之。 【 博济】 

口鼻急疳：没石子末吹下部，即瘥。 【 《千金》】 

大小口疮：没石子炮三分，甘草一分，研末掺之。月内小儿生口疮者，以少许置乳上吮之，入口即啼，不过三次。 【 《圣惠》】 

口吻烂疮：白杨嫩枝铁上烧灰，和脂敷之。 【 《外台秘要》】 

口疮塞咽：用猪膏白蜜一斤，黄连末一两，合煎取汁，熬稠，每服枣许，日五服。 【 《千金》】 

久患口疮：大椒去闭口者，水洗，面拌煮作粥，空腹吞之，以饭压下，重者可再服，以瘥为度。 【 《食疗本草》】 

口内肉球，有根如线五寸余，如钗股，吐出不能食物，捻之则痛彻心者：取麝香一钱，研细，水调服之，日三自消。 【 《夏子益奇疾方》】 

口中气臭：取茴香苗茎煮作羹，频饮之。及生食并得。 【 《本草》，下同】 

老血在心脾间，致咳唾言语气臭：取射干根煮汤饮之。

老人患口疮，不能食，饮人热乳甚妙。

食韭口臭：沙糖解之。 【 《摘要》】 

柚子治饮酒人口臭，可啖之，又煎汤饮。 【 《本草》，下同】 

赤白口疮：蛴螬研汁，频搽取效。

白梅治口臭，常含之，可以香口。

唇燥紧裂：猪(月臣)酒浸搽之。 【 《叶氏摘元》】 

鹅口疮，自内生出可治，自外生入不可治。用食草白鹅下清粪滤汁，入沙糖少许搽之。或用雄鹅粪眠倒者烧灰，入麝香少许，搽之并效。 【 《永类钤方》】 

一切口疮：鸡内金烧灰敷之，立效。 【 《活幼心书》】 

鹅口白疮：鸡肫黄皮为末，乳服半钱。 【 《子母秘录》】 

鹅口：桂末和姜汁涂之。 【 《汤氏宝书》】 

口疮赤者，心热，宜乳香散及天花粉末掺之。白者肺热，宜没药散、青金散，及黄蘗、荜茇为末掺之，良久以水漱口。 【 《入门》】 

小儿口疮烂：取羊乳时常含咽；又治舌肿，吮之差。 【 《本草》】 

口疮：五倍子为末掺之，便可饮食。

口舌生疮：蚕茧五个，包硼砂，瓦上焙焦，为末掺之。

蔷薇根治口舌生疮烂久不差，浓煎汁稍稍含漱，温含冷吐，即效。冬取根，夏取茎叶用。

口疮：白杨树枝取浆水煎，和盐含漱。

香口去臭：口噙鸡舌香，即沉香花，如无，沉香可代。

口中如胶而臭：知母、地骨皮、桑白皮、山栀、麦门冬、甘草，盐汤噙。早起汲井中第一汲水，即井华水含之，吐弃厕下，即瘥。

口疮糜痛：五倍子一两，蜜炙黄蘗，滑石各五钱，铜录二钱，麝香二分半为末，掺之极效。 【 《正传》】 

乱发灰治口臭不可近。用发灰一钱，井华水调下，空心服。 【 《医说》】 

口疮甚者，用西瓜浆水徐徐饮之。冬月无此，用西瓜皮烧灰敷之。 【 丹溪，下同】 
又方：远志，酢研，鹅毛扫患处，出涎。

口疮，黄蘗酢渍，含之亦愈。 【 《本草》，下同】 

心脾热，口颊舌上生疮：蜜炙黄蘗与青黛为末，掺之差。

口舌生疮：溺桶垽七分，枯矾三分，研匀掺之，有涎拭去，数次即愈。

口吻生疮白烂：用槟榔烧灰，入轻粉少许，同研细，干掺之。 【 《得效》】 

口疮：以好墨研蝼蛄令细敷之，立效。盖蝼蛄走小肠膀胱，其效甚速。 【 《纲目》】 

口疮久不愈：以五倍末搽之，或煎汤漱，或煎汤泡白矾，或胆矾漱，盖酸能收敛。
香口去臭：密陀僧一钱，酢调漱口。 【 《普济》】 

口中气臭：明矾入麝香为末，擦牙上。 【 《生生编》】 

齿败口臭：水煮芎藭含之。 【 《普济》】 

口中气臭：用香白芷七钱为末，食后井水服一钱。

苦竹叶及沥治口疮。煎叶汤漱口，取沥涂之。 【 《本草》】 

香口辟臭：豆蔻、细辛为末含之。 【 《肘后》】 

香口去臭：藿香洗净煎汤，时时噙漱。 【 《摘元》】 

口吻疮，以松白皮及湿贴之，三四度瘥。 【 《千金》，下同】 
又方：经年葵根欲腐者佳，烧灰及热敷之良。
又方：以新炊饭了甑，及热以唇口向甑唇上熨之二七下，三两上，瘥止。

口肥疮：熬灶上饭令焦，末敷之。

燕吻疮：木履尾，内煻灰中令热，取拄两吻各二七遍，推之则复入矣。推当疾出其指，恐误啮伤人指也。
又方：消蜡和水敷之善。

卒口噤不开：附子捣末，内管中，强开口，吹口中。

口干：羊脂或猪脂，鸡子大劈之，内半升酢中，渍一宿，绞取汁，含之。
又方：石膏五合，碎，蜜二升。先以水三升，煮石膏取二升，内蜜，煮取二升，去滓含如枣核大，咽汁尽，更含之。

虚劳口干：麦冬一两为末，大枣肉三十枚。以蜜一升和令熟，用米五升蒸之，任性服。
又方：羊脂如鸡子大，醇酒半升，枣七枚，劈合渍七日，取枣食之，立愈。

口气臭秽：常以月旦日未出时，从东壁取步，七步，回头向垣立，含水噀壁七遍，口即香美。
又方：细辛、豆蔻含之甚良。

　　　针灸

《素问》云：帝曰：有病口苦，取阳陵泉。口苦者病名为何？何以得之？岐伯曰：病名曰胆瘅。夫肝者中之将也。取决于胆，咽为之使。此人者数谋虑不决。故胆虚气上溢，而口为之苦。治之以胆募俞。
嗌干，口中热如胶，取足少阴。
《灵枢经》曰：热病先身濇，倚而热，烦悗，干唇口嗌，取之皮，以第一针五十九。肤胀口干寒汗出，索脉于心不得，索之水。水者肾也。
《甲乙经》曰：舌下肿难以言，舌纵涎出，廉泉主之。
口僻，偏历主之。
口不能水浆，喎僻，水沟主之。
瘈瘲口沫出，上关主之。
口僻噤，外关主之。
痱痿，臂腕不用，唇吻不收，合谷主之。
风从头至足，面目赤口痛囓舌，解溪主之。
厥，口僻失欠，下牙痛，颊肿恶寒，口不收，舌不能言，不得嚼，大迎主之。
口僻不正失欠，口不开，翳风主之。
口僻，刺太渊，引而下之。
口中肿臭，劳宫主之。
《千金方》曰：承泣、四白、巨髎、禾髎、上关、大迎、颧骨、强间、风池、迎香、水沟，主口喎僻，不能言。
颊车、颧髎，主口僻痛恶风寒，不可以嚼。
外关、内庭、三里、大泉、商丘，主口僻噤。
水沟、龂交，主口噤，不能水浆，喎僻。
龂交、上关、大迎、翳风，主口噤不开，引鼻中。
合谷、水沟，主唇吻不收，瘖不能言，口噤不开。
商丘、曲鬓，主口噤不开。
地仓、大迎，主口缓不收，不能言。
下关、大迎、翳风，主口失欠，下牙齿痛。
胆腧、商阳、小肠腧，主口舌干，食饮不下。
劳宫、少泽，三间、太冲，主口热、口干、口中烂。
劳宫，主大人小儿口中腥。
曲泽、章门，主口干。
大溪、小泽，主咽中干，口中热，唾如胶。
兑端、目窻、正营、耳门，主唇吻强，上齿龋痛。
阳陵泉，主口苦，嗌中介介然。
光明、临泣，主喜啮颊。
京骨、阳谷，主自啮唇。
解溪，主口痛啮舌。
失欠，颊车蹉；灸背第五椎，一日二七壮，满三日未瘥，灸气冲二百壮。胷前喉下巨骨中是，亦名气堂。
又方：灸足内踝上三寸宛宛中，或三寸五分，百壮，三报。此三阴交穴也。
《得效方》曰：唇紧不能开，宜灸手虎口穴，男左女右。又炙承浆三壮。
《医学纲目》曰：口噤喎斜，取颊车，沿皮向下。又取地仓，喎左泻右，喎右泻左，针透亦无害。轻者只针合谷、颊车。落架风，取颊车。
口疮，取承浆、合谷、人中、长强。又取金津、玉液各出血。又取委中，泻后溪。此二穴乃心火肾水二经之表。

　　导引

《东垣十书》曰：凡口疮无问新久，夜卧将自己两丸，以手左右交揉，三五十遍，睡觉行之，三五度便差。
《保生秘要》曰：口干导引法，左右足心每搓三十六回，按时吐纳，津回即咽，六度数过为法，兼后功行之。
运功以舌抵上腭凝铉雍穴，贯一窟凉水，渐提至口潠咽。
又法：起涌泉水或肾水皆可。
又法：想喉下一窟凉水，以意提起口中，或舌顶上腭，或舌压下腭，则津液自生，或升肾水，或升涌泉水。
上膈热口干燥，心头推开，又想肾水升至背流出心头洗之，不嘻而吸之，或念背舌托上腭而津液自生。口不能言，先推开肺经，连肾水洗其心肺，又推其舌肋，肺如华盖，覆于心头，不能言者，是火旺肺枯，非肾水不能润之。
口生蝶毒，清肺经舌托上腭，想水遍舌洗之，次呵出心火。

　　医案

《儒门事亲》曰：一男子病口疮数年，上至口，中至咽嗌，下至胃脘皆痛，不敢食热物，一涌、一泄、一汗，即去其九，次服黄连解毒，不十余日皆释。

赵平尚家一男子，年二十余岁，病口中气出，臭如发厕，虽亲戚莫肯与对语。戴人曰：肺金本主腥，金为火所炼，火主焦臭，故如是也。久则成腐，腐者肾也，此极热则反兼水化也。病在上宜涌之，先以茶调散涌而去其七分，夜用舟车丸、浚川散下五七行，比旦而臭断。呜呼！人有病口臭而终其老者，世讹以为肺系偏而与胃相通，故臭。此妄论也。

《卫生宝鉴》曰：梁济民膏粱多饮，因劳心过度，肺金有伤，以致气出腥臭，涕唾稠黏，咽嗌不利，口苦干燥，以加减泻白散主之。《难经》云：心主五臭，入肺为腥臭，此其一也。因洪饮大热之气所伤，使心火刑于肺金，以桑白皮，地骨皮苦微寒，降肺中伏火，而补气为君，以黄芩知母苦寒，治气腥臭，清利肺气为臣肺欲收，急食酸以收之，五味子酸温以收肺气；麦门冬苦寒，治涕唾稠黏，口苦干燥为佐。桔梗辛温，体轻浮，治痰逆利咽膈为使也。

《薛己医案》曰：州守刘克新患茧唇，时出血水，内热口干，吐痰体瘦，肾虚之证悉具，用济阴地黄丸年许而愈。

一儒者因劳役感暑，唇生疮，或用四物加黄蘗、知母之类而愈。后复作，彼仍用前药，益甚，腹中阴冷。余用补中益气汤加茯苓、半夏，治之而愈。

儒者杨国华因怒，唇口两耳肿痛，寒热。余谓怒生热，热生风，用柴胡山栀散，数剂而愈。

一男子素善怒，唇肿胀，服清胃等药时出血水，形体骨立。余用补中益气加半夏、茯苓、桔梗，月余唇肿渐消，元气渐复。又以四物加柴胡、炒山栀、丹皮、升麻、甘草数剂。乃去山栀、加参朮而痊。

一妇人怀抱久郁，患茧唇。杂用消食降火，虚证悉具，盗汗如雨，此气血虚而有热也。用当归六黄汤，内黄芩、连、蘗炒黑，二剂而盗汗顿止。乃用归脾汤八珍散兼服，元气渐复。更以逍遥散归脾汤，间服百余剂，而唇亦瘥。

一妇人怀抱久郁，或时胃口嘈辣，胷膈不利，月水不调，形衰食少，日晡发热，食少体倦，唇肿年余矣。余用归脾汤加姜汁炒黄连、山栀，少佐吴茱萸，嘈辣顿去，饮食少进。乃去黄连加贝母、远志，胷膈通利，饮食如常。又用加味逍遥散归脾汤，间服百余剂，月水调而唇方痊。

一妇人唇裂内热二年矣，每作，服寒凉之剂，时出血水，益增他证。余用加味清胃散而痊。后因怒，唇口肿胀，寒热而呕。用小柴胡加山栀、茯苓、桔梗，诸证顿愈。复用加味逍遥散而康。

一妇人善怒，下唇微肿，内热体倦。用化痰药，食少作呕，大便不实，唇出血水。用理气消导胷膈痞满，头目不清，唇肿经闭。用清胃行血，肢体愈倦，发热烦躁，涎水涌出。余曰：此七情损伤肝脾，误行攻伐所致。遂用济生归脾汤食进便实。用加味逍遥散肿消热退。用补中益气汤，脾健涎止。后因怒，寒热耳痛，胷膈胀闷，唇掀肿甚，此怒动肝火而伤阴血，用四物合小柴胡加山栀顿愈。又因怒，胁乳作胀，肚腹作痛，呕吐酸涎，饮食不入，小水不利，此怒动肝木而克脾土，用补中益气加川芎芍药而愈。又劳役怒气，饮食失节，发热而喘，体倦不食，下血如崩，唇肿炽甚，此肝经有火不能藏血，脾经气虚，不能摄血，用补中益气汤，加炒黑山栀、芍药、丹皮而愈。

一男子内热作渴，咳唾痰涎，大便干濇，自喜壮实，问治于余。余曰：此脾肾阴亏阳旺之证，当壮水之主。不信，自服二陈芩连之类，次年下唇渐肿，小便赤濇。执守前药，唇出血水，大便黑块，小便淋沥。请余往治。余曰：大便结黑，小便淋沥，肝肾败也。唇口肿白，脾气败也。辞不赴，竟殁。

一妇人月经不调，两足发热，年余后而身亦热，劳则足腿酸痛，又年余唇肿裂痛，又半年唇裂出血，形体瘦倦，饮食无味，月水不通，唇下肿如黑枣。余曰：此肝脾血虚火证，彼不信，用通经等药而死。

一妇人善怒，唇肿，或用消毒之药，唇胀出血年余矣。余曰：须养脾胃滋化源方可愈，彼用前药，状如翻花瘤而死。

一男子口糜烂，脉数无力。此血虚而有火，用四物加茯苓、白朮，少用黄蘗、知母治之而愈。

地官李孟卿子新婚，口舌糜烂，日晡益甚。用八珍汤加五味、麦门冬而口疮愈，更用加减八味丸而元气实。

一男子唇舌生疮，口苦作呕，小便淋濇。此肝脾火动，以小柴胡加山栀、酸枣仁、远志、麦门冬，诸证渐愈。但晡热体倦，用四物柴胡、山栀而愈，又加白朮、茯苓、炙甘草而安。

一妇人每怒，则口苦兼辣，头痛胁胀，乳内刺痛。此肝肺之火。用小柴胡加山栀、青皮、芎、归、桑皮而安。后劳兼怒，口复苦，经水顿至，用四物加炒山栀、炒胆草一剂，更以加味逍遥散而康。

秋官赵君言口舌生疮，劳则体倦，发热，恶寒。此内伤气血之证，用补中益气加五味麦冬而愈。

进士刘华甫口舌生疮，午前热甚，脉数而有力。用清心莲子饮稍愈。更以四物二连汤全愈。后因劳役，日晡发热，脉数而无力，用四物加参、朮、柴胡少瘥。但体倦口干，再用补中益气汤而愈。

武库刘君口舌生疮，口干饮汤，乃胃气虚而不能化生津液也，用七味白朮散而痊。

廷评曲汝为口内如无皮状，或咽喉作痛，喜热饮食。此中气真寒而外虚热也，用加减八味丸而愈。

儒者费怀德发热，口舌状如无皮。用寒凉降火药，面赤发热，作呕少食，痰涎自出。此脾胃复伤虚寒而作也。用附子理中汤以温补脾胃，用八味丸补命门火乃愈。

一儒者口苦而辣，此肺肝火证，先以小柴胡加山栀、胆草、茯苓、桑皮而渐愈。更以六君加山栀、芍药而痊。若口苦胁胀，小便淋沥。此亦肝经之病，用六味丸以滋化源。

一男子口臭，牙龈赤烂，腿膝痿软，或用黄蘗等药，益甚。时或口咸，此肾经虚热，余用六味丸悉瘥。

一妇人口苦胁胀，用小柴胡、山栀、黄连少愈。更以四君子加芍药、当归、柴胡而瘥。

一妇人每怒，口苦发热，晡甚，以小柴胡合四物二剂。更以四物加柴胡、白朮、茯苓、丹皮而愈。

《医学纲目》曰：宣文炳口流涎不止，喜笑舌瘖，脉洪大。用连、芩、蘗、栀、白朮、半夏竹沥、姜汁服之，五日涎止笑息。

《证治准绳》曰：常熟严文靖公年踰七十，未断房室。日服温补之药无算。兼以人参煮粥，苁蓉作羹，致滋胃热，满口糜烂，牙齿动摇，口气臭秽，殆不可近。屡进寒凉清胃之药，不效。有欲用姜桂反佐者。请决于予。予曰：用之必大剧。主用加减甘露饮八剂而平。

 






















   
  

   
全屏
半屏 
   
少林真传伤科秘方 
作者:kwanado 发表时间: 2006/04/09 09:39 点击:10次 修改  精华  删除  置顶  来源   转移   收藏  
    少林真传伤科秘方


凡跌打损伤，十六岁以上者易治，血气有余故也。十六岁以下难医，血气衰弱故也。 
凡伤七日之内，血气未曾积聚，十四日之后者，血气凝结，恐生别症。 
春伤肝凶，夏伤心凶，秋伤肺凶，冬伤肾凶。伤肝者面红紫黑，先服清肝止痛，后服中续命饮，再服顺气活血汤而愈。 
伤心者，心下主热，目闭、口不能言。先服护心养元汤，再服通圣饮，后服和中丸，不伤肺者，鼻内气喘声哑，发热，睡如弓状，着席如刀，此症主三日内死。先服通圣饮，后服降气活血汤，再服清肺止痛饮。 
伤肾者，两耳必聋，耳角必黑。先服吉利散，后服中续命饮，再服补肾和血汤，不然一伤心口者，必当胸迷闷，面黄发胀。先服降气活血汤，再服通圣饮，再服顺气活血汤。 
伤食肚者，实时气升心迷。先服降气活血汤，再服中续命饮，后服吉利散。不然一日内凡伤者眼白者死，口臭者死，摇头发直者死，遗尿者死。 

通圣饮
通草（一钱） 红曲（一钱五分，炒） 苏木（一钱，炒）生甘草（五分）麦芽（一钱，炒） 红花（一钱， 炒） 香附（二钱，便制）丹皮（八分） 山楂肉（八分） 归尾（一钱，酒洗） 乌药（一钱） 穿山甲（二钱， 炙） 胡桃肉（五钱） 酒、水各两杯煎两钟，不拘时服。 

大续命饮
桔梗（八分） 乳香（一钱，去油） 没药（八分，去油） 山楂肉（一钱） 麦芽（八分）归尾（二钱，酒洗） 桃仁（一钱，去皮尖） 官桂（八分） 生地黄（一钱） 红曲（八分） 苏木（六分） 通草（八分） 穿山 甲（八分） 水各三钟，煎钟半，不拘时服。 

小续命饮
红曲（一钱五分，炒研） 甘草（五分） 苏木（一钱二分） 山楂肉（一钱）麦芽（一钱，炒） 通草 （一钱） 当归（一钱，酒洗） 牡丹皮（一钱） 乌药（二钱） 红花（五分）香附（一钱，便制） 穿山甲（一 钱，炙） 

降气活血汤
红花（八分） 苏木（八分）官桂（六分）五加皮（一钱）归尾（一钱，酒洗） 杏仁（八分） 牛膝（六 分） 赤芍（一钱） 桃仁（一钱，去皮尖） 酒一钟，水半钟，童便一钟，煎一钟服。 

中续命饮
红花（八分）川芎（六分）赤芍（八分） 归尾（一钱，酒洗）桃仁（一钱，去皮尖）苏木（八分） 乌药（六分）穿山甲（一钱，炙）神曲（六分） 麦芽（一钱）陈皮（六分） 柴胡（八分）莪朮（一钱） 官桂六分 红曲六分） 枳壳（六分） 乳香（八分，去油）没药（一钱，去油）酒两钟，煎一钟服。 

护心养元汤
归身（一钱，酒洗）川芎（一钱）紫苏（八分）生甘草（六分）香附（一钱，便制）连翘（六分） 独 活（六不 

流伤饮
刘寄奴（一钱）骨碎补（五钱）元胡索（五钱） 水两钟，煎一钟，倾入童便一钟冲服。 

和中丸
（五脏六腑内伤）当归（一两，酒洗）苏木（六钱）桃仁（一两，去皮尖）赤芍（五钱）乌药（六钱） 丹皮（八钱）枳壳（六钱） 广木香（四钱） 三棱（四钱）香附（一两，便制）莪朮（四钱） 穿山甲（八钱） 槟榔（五钱）沉香末（五钱）甘草（四钱） 姜黄（六钱） 延胡索（六钱）乳香（四钱，去油）没药（四钱，去油）降香末（四钱） 
朱砂为衣，好酒空心送下。 

跌打损伤膏药方
当归 川芎 苍朮 赤芍 木鳖子 大黄 川乌 草乌（各一两） 上药八味，用香油四斤，春 ，离火略冷，方下肉桂（净末，二两） 丹皮（净末，二两） 乳香（去油，净末，四钱） 没药（去油 ，净末二钱） 俱为极细末，用桑枝搅匀，用时先将生姜、胡椒擦患处令热，然后贴之。 

打伤腹中瘀血方
当归（二两）蒲黄（一升）桂心（二两） 共为细末，每服二钱，好酒送下。 

损伤瘀血方
大黄（一两，酒蒸） 杏仁（三十七粒） 用水一碗煎八分，空心服。 

夺命七厘散
黄麻皮灰（一两，存性） 生大黄（五钱） 桃仁（五钱，去皮尖） 自然铜（二钱，醋浸一夜，醋 地鳖虫（火酒入麝香浸、炙，净末，二钱） 共为细末，每服轻者七分，重者一钱，好酒送下。 

轻伤小七厘散
地鳖虫（二钱，炙净末） 乳香（一钱，去油） 没药（八分，去油）骨碎补（一钱） 大黄（一钱） 血 竭（一钱） 共为细末，每服七八厘，空心好酒送下。 

打伤肿毒止痛方
无名异（二两） 
上为细末，好酒送下，四肢血脉皆效（即伞店内土故纸） 

内伤气食方
红花 枳实 槟榔（各六分） 浓朴（八分） 莪朮 三棱 黄芩（各六分） 柴胡（八分） 当归 桃仁（去皮尖） 青皮 大黄（各一钱） 水二钟，煎八分，入朴硝七分，一沸即起，五更空心服，午 

打坠腰滞瘀血方
破故纸（炒） 大茴香（炒） 辣桂（各五钱） 
上为细末，每服一钱，好酒热服，空心送下。 

打伤接骨方
乳香（去油） 没药（去油） 龙骨（真醋炙存性） 自然铜（醋浸炙存性） 地鳖虫（炙末，各 二钱） 共为细末，作二服，好酒送下。 

大刑膏药方
真麻油（二两） 黄蜡 铅粉（各七钱五分） 轻粉 血竭（各二分半） 冰片（五厘） 
先将油熬老， 下黄蜡于油内，次下铅粉，再下轻粉、血竭，离火略冷，方下冰片，老嫩得法为妙。 

大刑煮酒方
当归 川芎 牛膝 生地 红花 续断 薏仁 防风 丹皮 五加皮 十大功劳 老君 须杏仁（去皮尖） 以上各三分 蜻蜓（两只） 小茴香（二分） 乳香（二分，去油） 没药（二分，去油） 蝉蜕（二分） 紫金皮（三分） 隔汤煮三柱香，取起，再加无灰白烧酒二斤于药酒内，不时服之。 

夹打预服护心丹
乳香（去油） 没药（去油） 血竭（各五分） 儿茶（一钱） 木耳（二钱，焙干） 白蜡（一钱） 辰砂 （七分） 青木香（一钱） 琥珀（三分） 海螵蛸（五分） 天灰盖（三分， ） 上药共为细末，砂糖为丸如 芡实，每服三丸，好酒送下，受刑槌背即消矣。 
诗曰 跌原防意外，打或遇灾侵，损伤真堪悯，伤筋未易针，奇书真若玉，验药贵如金，全得 苍生命，方知重少林。 

少林寺秘传应验跌打损伤奇方真本卷之终 


穴道 
囟门︰即天庭盖，骨碎出不治。 
两太阳︰伤重难治。 
截梁︰即鼻梁两眼对直处，打断不治。 
突︰即结喉，打断不治。 
塞︰即结喉下、横骨上、空潭上，打伤不治。塞下为横骨下直至人字骨悬，一寸三分为 一节，下一节凶一节。 
食肚︰心坎下。 
丹田︰脐下一寸三分内即膀胱，倒插伤不治，一月而死。 
外肾︰捏碎不治。 
脑后︰与囟门同看。 
百劳︰与外对。 
天柱骨︰与突对，断不治。 
尾子骨︰碎者不治。 
两肾︰在脊左右，与前脐对，或哭不治。 
海底穴︰大小便两界处，重伤不治。 
软肋︰左乳下即合肚。 
气门︰在乳上脉动处，伤即气塞，救迟不过三时。 
血海︰右乳下软肋。 
两乳上︰左伤久必发咳，右伤久必发呃。 
验症吉凶 一看两眼︰内有瘀血，白睛必有血筋。血筋多，瘀血亦多；血筋少，瘀血亦少。眼及睛 活动易治，否则难疗。 
二看指甲︰掀其中指甲，放如即还血色易治，少顷后还原者病重，如紫色者不治。 
三看阳物︰不缩者可治，缩者难治。 
四看足爪︰与手指同看。 
五看脚底︰红活者易治，色黄者难治。 
以上为五绝，五绝全犯者不治，如犯一二件尚可医治。 

拳伤辨 
向上为顺气，平拳为寒气，倒插为逆气最凶，各样内伤总怕倒插。血随气转，气逆血只 凝故也。心前背后相对处，伤久成怯，小膀肚腹打伤，久必成黄病。 
凡人初打伤，七日之内血气未曾积聚，只宜发散活血。十四日其瘀血或有停住在胸前， 其势方归大肠，肚内作痛，要吃行药。凡人打伤，要看指甲，黑亦有伤。其卵子上升，十分凶症 。肝经脉数，胸伤有血，必然吐血。 

跌打损伤穴道要诀 
右胸名为痰穴，左胸名为气穴，右肋名为血海，左肋名为食腑，胸前乃为龙潭穴，背脊 为海底穴。左乳伤发咳，右乳伤发呃，两腰为二珠穴。 
凡跌打踢扑伤，男人伤上部者易治，伤下部难医，以其气上升故也。妇人伤下部者易治 ，伤 ，左只属阳。女人血从右转，故右属阴。要分气血之辨，此症既受脏腑脉络，又复验其生死 迟速，然后看症用药，或竟服吉利散。 

伤全体者死速，然按其轻重随症用药，先以砂仁泡汤，调吉利散服之，以顺气活血 汤治之，仍以和伤丸糖酒下四五丸，再以调理药酒，每朝饮下。轻者，竟以红糖油和酒调，服吉 

伤肩背者，看其轻重。如重者先以砂仁汤调吉利散服下，次以和伤丸酒化服，再以 调理药酒更妙。如轻者，用红糖油和酒调吉利散，服之而安。 

伤左边者，气促面黄浮肿。伤右边者，气虚面白血少。即将行气活血汤治之，再服 调理药酒全治。 

伤背者，五脏皆系于背，虽凶死缓。先多服吉利散治之，次服和伤丸，糖酒送下四 五服，百日。见危须服调理药酒为妙。 

伤胸者，胸以血涵停流往来之所，伤久必发咳嗽，高气迷闷，面黑发热，重三四日 而死。先服苏风理气汤，次服行气活血汤、吉利散。 

伤肝者，面主红紫，眼赤发热，主七日死。先服苏风理气汤，次服吉利散，后服琥 

伤心口者，面青气少吐血，呼吸大痛，身体难于舒动，主七日而死。先服苏风理气 汤，次服和伤丸，每日以一百合煎汤，不时饮之。 

伤食肚者，心下捉阵而痛，发热，高浮如鼓皮紧，饮食不进，气促发热，眼闭口臭 ，面多黑色，主七日死。先服苏风理气汤，次服和伤丸。 

伤肾者，两耳即聋，额角黑色，面浮白光，常如哭状，肿如弓形，主半月死。先服 苏风顺气补血汤，次服补肾活血汤三四剂，再服吉利散，后服琥珀丸。 

伤小肠者，小便闭塞作痛，发热口干，面肿气急，不时作痛，口有酸水，主三日而 死。先以水、酒各一钟，煎苏风顺气汤服之。次用吉利散，后服琥珀丸即安。如闭塞数日者不治 

伤大肠者，粪后出红急涩，面赤气滞，主半月死。先服槐花汤，次服吉利散，后 用和 

伤膀胱者，小便痛涩，不时有尿滴出，胀肿发热，主五日死。先服琥珀丸，次服 行气活血汤而安。 

伤阴囊阴户（缺）。 

伤胸背俱伤者，面白肉瘦，食少发热咳嗽，主半月死，先服苏风理气汤，后用和。 

伤气眼者，气喘大痛，夜多盗汗，身瘦食少，肿痛不宁，主一月内死。先用砂仁 汤调吉利散，次以酒煎补肾活血汤服之，再服和伤丸可安。 

伤血海者，血多妄行，口常吐出，前后胸背板滞作痛，主一日内死。先服行气活 血汤，次服吉利散，再饮药酒而安。 

伤两肋者，气喘大痛，肿如刀刺，面白气虚，主两月内死。先饮行气活血汤，次 

伤两肋痛者，肝火有余，气实火盛之故，须用清肝止痛汤治之。 

或有清痰食积流注而两肋痛者，须用清肺止痛饮，次服吉利散而安。 

登高跌扑损伤，瘀血凝滞而肋痛，急将大黄汤治之，次服吉利散，后用和伤丸即 

醉饱房劳，脾土虚乏，肝脉得乘土位，而胃腕当心连两肋痛者，急投归原养血和伤汤，再以十全大补丸加减，每朝送下三钱为妙。 

伤寒发热两肋痛者，以足少阳胆经、足厥阴肝经之病治，用柴胡汤。 

左肋痛者，痰与食也。先须通利痰食气，宽胸为主，再以活血止痛饮服之，更以琥珀丸化服而安。 

瘀血疼痛者，伤处有红肿高起，肥白者发热而痛，多气虚，瘦人发寒热而痛，多怒内有瘀血兼腰痛。日轻夜重，此瘀血停止，故作痛也。速宜以琥珀散行之，后服和伤丸，再饮调理药酒。 

有受伤而不能开口者，即以牙皂细末吹入鼻中，一嚏即开。随以韭白汁顿热和 童便灌入口内。如不纳，此为难治之症。若纳，同瘀血呕出者，辨其轻重，先以吉利散用砂仁汤 服，再服清心和气汤，外贴接骨膏。至重者，又不吐血，头又昏迷，将韭白汁和陈酒服下。 
如破碎损伤折骨者，用封口药护之。如小便不通，琥珀散通之。如腹内疼痛，必有瘀血停住 。 

小便不通，涩滞胀痛，尿滴点而出，梗窍痛如刀刺，以琥珀散治之，后以蟋蟀 干研末，茶床子汤送下。 

如有一切扑磕损伤，以至腹内停止瘀血，作痛不宁，竟以大黄散行之。 

有受伤至首，骨碎损染破伤风者。夫人之首，原无旧骱，倘有跌扑折损之症， 如脑 俟 ，即以苏风理气汤服之，俟身不发热，再投补中益气汤，服之可安。 

有斗伤落珠之症，先将收珠散敷之，用银针蘸井水将前收珠散点红筋，次用绢 温汤 有回天手不可也，倘后人或遇此症可以医之。 

鼻梁折断者，可捏正断骨，先用止血散掺之，竟服壮筋续骨丹，其外自然平复， 如不断不破，惟用损伤膏贴之，内服吉利散而安。 

有缺唇之症，先用代痛散敷之（即麻药），小铜钳钳牢，将油棉线缝合。饮食不 能进，当以参汤饮之，否以元米粉调薄粥汤饮之，切忌哭笑。合之后，即以金枪药敷之，内服止 痛活血散。缝时倘血冷，必须再用代痛散，以利刀略镰，待热血少流出而缝之，第一要手法 。 

人之头，惟有下颏一骱，偶然落之不能上者，多肾虚之故得之。皆此骱如剪， 复连 。 

天井骨急难损折，有登高倒跌者，犯此恶症，其骨不绑缚，至有骨露于外者， 此实 之，又投提气活血汤三四剂而安。 

天井骨即头颈骨也，此症如伤重者必死，折者不过三四时亦死。轻者觉无妨碍 ，用前药治，可以收功。 

肩骱与膝骱相似，膝骱送上有力，肩骱送下有力。可上之先，将一手上按住其 肩，一手按住其手，缓缓转动，使其筋舒，使患者坐于低处，叫一人抱住其身，医者两手又捏其 肩，抵住其骨，将膝夹其手，齐力而上。绵裹用如鹅蛋大，落在胯下。外贴损伤膏，再以羌 活桂枝煎汤，化服吉利散可安。（此骱上时，须仔细斟酌参用，不可孟浪。） 。 

臂骱出于上，一手抬其湾，一手按住其脉踝，先掬其上，而后抬其挽，竟捏手 凑拢可也。外贴损伤膏，内以经之剂煎汤调吉利散服，更以白布做圆眼，使恰其臂骨者，扎缚 布式 [图 pb-b1.bmp] 此有孔，孔布必须做来正好为妙，两头带两条，要长布，亦须裹 。 

手骱送出，可一手按住其五指，一手按住其臼，手掌掬起，手骱掬下，一伸而上。 
包裹，用阔板一块按住患处，再以松板四片长三寸缚好，俟愈日方可放之。 

手指有骱中节出者，有绪然易出易止，两指捻伸即上。以桂枝煎汤调服活血上止散，外贴损伤膏，否最痛故也（忌下水）。 

人之一身，十指最难，若伤破其一指，则连心之痛难忍，中指比别指尤难。若 染破伤风，即将苏风理气汤服之，外将金疮药敷之。 

臂骱比诸骱最难，此臼出只触在眼内。可使患者侧卧，出内手随内，出外手随外 ，上手揿住其腰，下捧住其湾，将膝掬其上。出左，手扳于右，向右扳伸而上。出右，扳于左， 向左扳伸而上，外贴损伤膏，内服生血补髓汤，仍用调理药酒即安。 
臂骱式HT HT 出（左右 垫药枕，内蕲艾一两、红花五钱、肉桂三钱，麝香二分）。 

易折者人之两腿，一伤折即为两段。医在于绑缚，使患者侧卧，与无病足取齐。次用损伤膏贴之，取布两条，阔二寸长五尺，裹于膏药外，将纸包好，用松木板八块（即八片） 长七寸，再以绵布条三条绑缚。内服活血定痛散三四剂，又以壮筋续骨丹，调理药酒兼服而 
膝骱，此臼与油盏骨在上，其骱送出于上。使患者仰卧，一人抬起脚踝，若使出于左，随左而下。出于右，随右而下。医者缓缓双手扶揿上手，挽住其膝，下手按住其足，使臼对膝，上手只揿膝，下手只抬起，必上矣。先贴接骨膏，次服壮筋续骨丹而安。 

膝盖骨又名冰骨，其骨如跌碎或二块三块。将脚伸直揿其手，复用薄篾片照膝 大做一圈，以布卷之，再以布条四条扣于圈上，连下缚之着内，然后以布损伤膏贴之，不必换， 即投止痛接骨丹治之。惟煮鸭可食，连汤与吃，以多为美，以受伤足于月内床上，切不可悬 空掬起及下床。俟半月后，须用绵软之物放于湾下，每日增高息起，如此日久，即可挽曲 。如大解，须以余桶照床高床摆之方可，俟好抬篾圈，忌下水，绑扎后以煎剂服之（附录煎 当归 羌活 丹皮 乳香 续断 陈皮 赤芍 加皮 没药 红花（各一钱） 生地 木瓜 牛 半，空心热服。不拘几帖，多只七八剂，再以药酒或丸调理为妙。 

小膀有二骨，一大一小，折一根易治，二根俱断难治。折之偶披者易治，平断者难药，一日换二次，冬天两日换一次。医者必自看为妥，若非此症与大腿同治，倘犯此症，骨必在皮肉之上，以骨镶对，不可用汤熏洗，恐伤毒入内故也。速以金枪药敷之。如骨折皮不破，揿骨平复，外竟贴接骨膏，然后照前绑扎，用松木板六块长七寸，上骨折上长，下骨折下长各寸许，取其根力。但此症最痛，必先服止痛接骨丹数剂，次服壮筋续骨丹及药酒调理 
脚踝骱易出易入，抬住脚跟，一手扳住其指，出右手偏于右，出左手偏于左， 足指掬于上，足掬下，一伸可上。外贴损伤膏，内服宽筋散可复。 

有男妇偶破足指，前半节或翻下断，或翻上断，医者以左手按捏住其足之两 侧， 见水，外有促筋失枕、刀斧砍伤、碎骨补骨之奇，备详于下。 

枪戳者，看其伤处致命否，伤处深否，致命不深亦不为害。如伤在腹，必探其 深浅 筋 缓缓伸舒可也。如骨节断者，不可熏洗，戒之。失枕有卧而误失者，使其低处，一手扳其手 ，一手扳其下颏，缓缓伸之可复。如要用药，惟吉利散。如人受伤至重，以致大便不通者， 须用皂角为末，以蜂蜜调和为丸，如橄榄式摔入便内即通。更有受阴极者，十皆九死，无药 
刀斧砍伤头颅额角者，防其身发寒热，一见即以金枪药敷之，护风为上。尤须诊脉，沉细者生，易治；洪大者危，难医。伤于硬处者，看骨损否，伤于软处者，看伤内深浅。 
损骨先治骨，损肉只生肌。刀斧砍伤比触伤不同，外敷金枪药，内服护心托里散为上，更宜 详究首论，原无旧骱内参用。 

有人自以刀勒咽喉者，须观刀口之平否，有湾者深，无湾者浅；两刀者易治， 一刀勒者难医。如破食喉或破半片，或全断者，以油绵线缝之。看其血出不止，将滑石、五倍各 等分共为细末敷之，后将金枪药封固，内服护风托里散四五剂。使身不发寒热，即服补中和 气汤，内加人参钱半即安。倘有水喉断者，并穿破者，不治。 

肚腹皮伤并肠出外者，此症固险，而实无害。医者当去指甲，恐伤破其肠耳。倘 五内不伤，药汤饮食可进，可保无恙。将温汤揉上，用油绵线缝合，金枪药封固，内服通肠活血 汤五六剂，再服补中益气汤而安。 

骨碎如粉者，看其伤处必有碎骨，当取出外，将金枪药封固，内服生血补髓汤，再服壮筋续骨丹。如碎而不破，只捏平复，外将损伤膏贴之，内服壮筋续骨丹，再将药酒调理。如不碎不破，竟以损伤膏贴之，内用吉利散，以红糖油调酒，服下即安。 

有登高坠下者，兼跌扑损伤，不拘上下背脊骨者。若破，看其骱出否，如其骱又出又破，即将碎骨轻揿上平复，即将止血定痛散敷之，后将金枪药封固。恐伤风，急投苏风理气汤。如不发寒热，即以补中益气汤服下，全愈。如不触出并不破碎，皮肉不损，外贴接骨膏，内服吉利散，次服调理药酒，再用和伤丸即安。 

登高跌扑折左右肋者，此骨难于绑缚，只揿其平，外贴损伤膏，内用接骨散， 
捏碎阴囊者，并卵子拖出者，卵子碎者不治。惟拖出者，以指轻轻掀进，以油棉线 
有捏伤阳物者，看其小便，若不通投琥珀散行之，后以吉利散治之。若通，竟以吉利散，外敷金枪药，如不破不用。 

踢伤肛门谷道者，有肛门可肿或内胀，或大便不通，或有血无血。如肿胀投以通肠 ，急投槐花散，如只身热再服除热之药，恐用药矣。大便不通血已止，竟服通肠活血汤五六 剂，治之即安，后有总论。 

被火烧枪炮打伤者，此症论之最重。何为最重，恐火毒入于五内，不能饮食， 更畏热物，不时思饮冷水，乃见火毒入内太重之故也。急投清心去毒散。何为最轻，火毒未入脏腑，饮食如常，知火毒之轻也。伤破皮肉亦将去毒散投下，此乃小心之法，外将琥珀膏敷之 
斩落手臂、指、脚、腿、膀者，此症乘其被此血热凑上妙，或手或臂以通身， 如血 之，再以金枪药封固，内服托里止痛散，再服调理之剂，并药酒可安。 

或断桥梁、墙壁城垣倾倒压折骨节者，若伤头颅，可有碎骨否?如有，将铜钳钳去碎骨，如不去碎骨，恐有后患，不能收口。第一畏染破伤风，须投护风理气汤，次服接骨丹。如伤两太阳晕迷不苏，饮食不下，口不能言，汤水不下，竟不能医治。脑髓出者，不治。 
伤断天井骨者，不治。如伤胸背以致伤五脏者，必不言语，饮食不进，尚可救之，何也?气闷在心，急以吉利散，用砂仁汤调服，若受此药尚可救治。如发寒热，急投护风理气汤，倘不受，再看两日，再投吉利散，如前探之。如再不受，不治。若伤两软肋，看其轻重，饮食如常，不发寒热，以吉利散治之。若发寒热，投苏风理气汤。如伤腰子者，重竟不治，轻者如皮肉不破，外贴损伤膏，内服补肾和血汤，并药酒调理而安。 

凡打伤倒插或紫，致命部穴受害，牙关紧闭，口眼不开者，先以砂仁炒研细末泡汤，令受伤人饮之顺气，次以吉利散淡姜汤调服。 

伤头颅，额角破损，昏迷不苏，须用红萝卜子炒研为末，泡汤饮之，次将淡姜汤调吉利散服下。如服伤最重者，用前散二钱，轻者一钱最宜。避风为上，此症恐染破伤风。服过砂仁汤，即以苏风理气汤投下一剂，护风为要。 

小肠受踢，打扑跌伤痛者，伤处痛涩滞，小便闭塞，一步不能行走，其内必定有瘀血。急投归通破血汤而安。如小便二三，尚可救治，否此大便可迟，迟久实难治矣，不久可治也。凡肛门谷道之中，阴囊之后，名曰海底穴，或被踢伤，或触重伤，看其伤之轻重，或肿或青，或黑或紫，或红或肿，而兼红紫，痛及不忍者，内服行气活血止痛汤一剂，外贴损伤药，次服吉利散。如肿青黑，身发寒热，小便不通，两卵子不时升上升下，气色迷闷，小腹疼痛，内必有瘀血。须服苏风行气活血汤，次服琥珀散，外贴损伤膏，亦服吉利散。谷道胀肿，大小便不通，日夜发热，不思饮食，坐卧不宁，先服苏风顺气汤，次服琥珀丸。气喘发嗽，欲笑欲哭，小便滞涩，红肿不消，作阵而痛，先服补肾活血止痛汤，次服吉利散，再以补肾调理药酒。更有一经受伤即不能言语，人事不省，口出唾涎，喉鼻喘息，俱无六脉沉细，面白无光，此为凶症。胸腋有动，或可医治，以猪牙皂末少许入鼻，否只以灯心蘸末吹入得涕，竟以砂仁汤送下，后仍用砂仁汤调吉利散服，再将苏风理气活血止痛汤服之。若身不发热，不犯前症，但以补肾理气顺气药酒，久服可安。如犯，即照前度调治。伤处贴损伤膏，倘略疼微痛，只用吉利散砂仁汤调服，贴膏而愈。不必用他药也。 

接骨膏 
（又名损伤膏） 当归 川芎 赤芍 杜仲 白芷 僵蚕 银花 川乌 草乌 羌活 独活 防风 荆芥 山甲 大黄 黄芩 黄柏 蝉蜕 管仲 龟板 皂角 连翘（各一两）五倍子（五钱） 蜈蚣（五条） 松节（五钱）荠泥（五钱，此一味可有可无） 加三七（三两） 
上用真豆油五斤，渐下诸药， 煎至滴油不散，候药枯，滤净去渣。将东丹两包炒至紫色，以筛渐入调 匀，滴入水内看老嫩，再加下乳香五钱、没药五钱、樟冰五钱、蟾酥末三钱，略蒸调匀，至半个时辰倾水中，逐随水去火气，听候摊用。每膏重四钱，每张麝香二三分、桂心二分。 

吉利散
（治新旧一切损伤，又名七厘散，即黄末药。） 当归（一两） 川芎（四钱）赤芍（一两）乌药（八钱） 枳壳（六钱） 防风（八钱） 甘草（一钱） 陈皮（四钱） 根广（五钱） 
上为细末，以红糖、油、陈酒调，空心服。 

封口金疮药
（专治一切破损及刀斧砍伤，腐烂血流不止，久不封口。封之能生肌长肉，第一种药也 乳香（去油） 没药（去油，各五钱） 芸香（一钱） 瓜 （钱半） 白芨（四钱） 白蜡（看老嫩随量 酌用， 先下白芨煎至枯，滤去渣，然后入猪油与菜油调匀，后下细药，再以夏布滤净，再下白蜡， 调至极匀，候生油热透，收贮瓷器内，五六日去火气听用。每用要油纸覆上，仍用青布或软 

琥珀丸
归身 苏木 生地 熟地 羌活 丹皮 杜仲（盐水炒）以上各一两 白朮（二两，土炒）赤 青皮 白芍（各一两） 牛膝 苡仁（各六两）琥珀（二钱）桑枝（二钱）加皮（四两）甘草（五钱）柏木（三钱） 黑豆（二合） 桂肉（二钱） 上共研极细末，用红糖为丸，重三钱，分两次空心服，陈酒送 

止血定痛散
降香（一钱） 五倍（五分） 大色石（三分） 巾灰（五分） 

琥珀膏
（专能生肌长肉之良药也） 归身 生地（各一两） 尖圆（五钱） 郭用（三钱） 
上用真菜油四两、板猪油二两，将当归、生地诸药与菜油熬枯，滤去渣，将猪油熬烊调和，将黄占收。老嫩不拘多少，贮磁器内听用。 

代痛散
（即麻药） 蟾酥（三分） 麝香（二分） 乳香（六分，去油） 没药（六分，去油） 
上研细末 干掺二三厘，不 

顺气活血汤
归身（一钱五分） 羌活 生地 红花 丹皮 牛膝（各一钱） 桔梗 浓朴 木通（各八分） 陈皮（五分） 枳壳（五分） 甘草（三分） 上酒水各一钟，煎八分，加砂仁末一钱，空心服。 

调理药酒方
归身 羌活 红花 杜仲 牛膝 木瓜 续断 骨碎补（各一两） 陈皮 青皮 丹皮 乳香（去油）没药（去油，各一两） 虎骨 甘草（各五钱） 生地 熟地 山楂（各三两） 加皮（四两）淫羊藿（二两） 
上以陈酒三十斤，加砂仁末一两、胡桃肉四两、大黑枣二十个，夏布包，入酒内 煮三枝香，烧完为度。 

行气活血汤
青皮 羌活 归身 红花 苏木 生地 杜仲（各一钱） 木香 陈皮（各五分） 丹皮 木通 川芎（各八分） 甘草（三分） 上水、酒各一钟，加砂仁末一钱煎八分，空心服。如身发热，加柴胡 

苏风理气汤
防风 羌活 陈皮 当归 青皮（各一钱） 独活 紫苏 枳壳 细辛（各七分）加皮（三钱）苏木（二钱） 甘草（三分） 川芎（六分） 红花 黄芩（各五分） 威灵仙（一钱） 
上火酒一钟，煎八分，加砂 仁末一钱，冲服，不拘时，渣再煎如前。 

琥珀散
赤芍 杜仲 荆芥 柴胡 陈皮 紫苏 防风 木通 琥珀 桃仁（各一钱） 甘草（三分） 生大黄（一钱五分） 芒硝 羌活（各八分） 水、酒各一钟煎，空心服。 

补肾活血汤
归身（一钱五分）川芎（一钱）红花（一钱五分） 熟地（二钱）杜仲（二钱，炒）加皮 白芍（各一 钱）陈皮（五分）肉桂（六分）甘草（三分）灵仙（八分） 
上水酒各一碗，煎八分，空心服，渣再煎。 

槐花散
槐花（八两） 黄芩（四两） 共研为末，每服三钱，空心灯心汤调下。 

苏风顺气补血汤
当归 赤芍 防风 白芷 苓鲜 熟地（各一钱） 陈皮（五分）青皮（一钱） 牛膝（五分）甘草（三分） 肉桂（六分） 川芎（八分） 杜仲（一钱五分，盐水炒） 水两碗，煎八分，空心服。 

清肝止血汤
当归 羌活 柴胡（各一钱五分）黄柏 丹皮 防风 红花（各一钱）乳香（六分，去油）没药（六分，去油） 赤芍 桔梗（各八分） 陈皮（五分） 甘草（三分）黄芩（八分） 水两碗加姜三片，煎八分 ，空心服，渣再煎。 

苏风顺气汤
青皮 木通 浓朴 泽泻 枳壳 黄芩 防风 砂仁（各一钱） 陈皮 没药（各五分）乳香（六分，去油）甘草（三分） 水两碗，煎八分，空心服。 

活血汤
归身 红花 生地 木通 丹皮 陈皮 青皮 香附 白芍（各一钱）槐花（一钱五分）乌药（八分）甘草（三分） 水两碗，加砂仁末一钱，煎八分，空心服。 

清肺止痛饮
贝母 枳实 沙参 桔梗 灵仙 青皮 香附（各一钱） 陈皮 丹皮（各八分） 末冬（原文 如此，一钱五分） 甘草（三分） 水两碗，加灯心二十寸，煎八分，空心服。 

大黄汤
木通 桃仁 苏木 羌活（各一钱）陈皮（六分）归尾（一钱五分）朴硝（一钱）甘草（三分） 阴阳水各一碗，煎八分，空心服。 

归原养血和伤汤
归身 生地 羌活 红花 加皮 木瓜 熟地 续断 牛膝（各一钱） 陈皮 肉桂（各五分） 川芎 黄芩（各八分） 青皮（六分） 杜仲（一钱五分） 甘草（三分） 水、酒各一碗，煎八分 空心服， 

小柴胡汤
柴胡 黄芩 半夏 人参 丹皮 甘草（各七分） 
如心胸饱闷，加枳壳、黄连七分，水两碗煎八分，空心服。 

活血止痛饮
当归 青皮 羌活 末冬 生地 续断 红花 苏木（各一钱） 川芎 白芷（各八分） 加皮 乳香（去油） 没药（去油，各一钱） 陈皮 枳实 防风（各六分） 甘草（三分） 
水酒各一碗，加灯心 二十寸，煎八分，空心服。 

清心和气汤
（打内伤者，吐血后用。） 麦冬 百合（一钱五分） 橘红 紫菀 丹皮 苏木（各一钱）槐花（二钱） 山药 浓朴 香附 （各八分） 青皮（一钱） 甘草（三分） 
水两碗，加灯心二十寸，煎八分，空心服。 

补中益气汤
人参 升麻 柴胡 橘红 当归 白朮 甘草（各五分） 黄耆 （一钱） 水两碗，煎八分，空 

明目生血饮
生地 当归 白芍 蒺藜（各一钱） 甘菊 川芎 羌活 茯苓 谷精 荆芥（各八分） 防风 薄荷 连翘 细辛 山栀（各五分） 枳壳（六分） 甘草（三分） 水两碗，灯心二十寸煎，久服。 

壮筋续骨丹
（痨症加黑枣、核桃浸酒。） 甘草 川芎 羌活 独活 防风 当归 红花 香附 木通 陈皮 丹皮 生地 牛膝 乌药 青皮 枳壳 麦芽 白朮 桂枝 桃仁 木瓜 神曲 杜仲 元胡索（各五钱）柴胡（三钱）黄芩（二钱） 荆芥（四两） 加皮 续断（二两） 苏木（一两） 
共研极细末，以红糖油调热酒过口服 ，大人每服五钱，小儿三钱，酌量加减。用此方亦可浸酒，更妙。不必研细。 

活血止痛方
当归 羌活 独活 荆芥 川芎 桃仁（各八分） 木通 乌药 续断 陈皮（各七分） 乳香（去碗，加灯心二十寸，煎一半，食远服。 

补肾养血汤
生地 熟地 归身 杜仲（各一钱五分） 白芍 红花 川芎 白朮（土炒，各一钱） 陈皮（六分）青皮（五分） 水、酒各一碗，加黑枣煎，空心服。 

提气活血汤
川芎 桔梗 当归 陈皮 苏木 续断 黄 加皮（各一钱） 红花 桂枝（各五分） 羌活 白芍（八分）甘草（三分） 水两碗，加元枣二枚煎，远服。 

退毒定痛散
连翘 羌活 荆芥 花粉（各七分） 独活 防风 川芎 银花 续断（各八分） 当归 乳香（去油） 没药（去油，各一钱） 甘草（三分） 水、酒各两碗煎，远服。 

生血补髓汤
当归 生地 熟地 白朮 枳壳 荆芥 白芍（各一钱） 续断 蕲艾 香附 羌活 防风 杜仲 陈皮 丹皮（各八分） 川芎 干姜 牛膝 加皮 独活（各七分） 红花（五分） 甘草（三分） 茯苓（八分） 水两碗，加黑枣二枚煎，远服。 

止痛接骨丹
乳香（去油） 没药（去油） 当归 续断 红花 羌活 加皮 苏木（各一钱）青皮 白芷 丹皮（各八分） 甘草（三分） 酒、水各一碗，煎服。 

宽筋活血散
防风 羌活 独活 香附 桃仁 加皮 苏木 木瓜 当归 木通 续断（各一钱） 荆芥 乌 服。 

护风托里散
羌活 生地 灵仙 黄芩 茯苓（各八分） 独活 薄荷 花粉 细辛（各七分） 白芍 防风 川芎 荆芥 黄耆 当归（各一钱）僵蚕（五分）甘草（三分）水两碗加姜一片，黑枣两枚煎服。 

补中和气汤
人参 柴胡 白朮 当归 防风（各一钱） 升麻 陈皮 枳壳（各五分） 橘红（八分） 甘草（三 分） 水两碗煎八分服。 

通肠活血汤
枳壳 陈皮 青皮 苏木 乌药 续断 羌活 独活 木通（各七分） 桃仁 红花（各五分）当归 大黄 元胡索 大腹皮（各一钱）加皮（七分）熟地（一钱）甘草（三分） 酒、水各一碗煎服。 

接骨丹
续断 羌活 木通 生地 香附 红花 丹皮 加皮 乳香（去油） 没药（去油） 木瓜 （八分） 肉桂（六分） 当归（一钱五分） 甘草（三分） 酒、水各一碗煎，加砂仁末八分冲，空心服。 

托里止痛散
生地 黄耆 归身 羌活 续断 红花 乳香（去油）没药（去油，各一钱） 陈皮 白朮（各八分） 桂枝（一钱五分） 肉桂（五分） 水两碗，加砂仁末一钱，煎服。 

清心去毒散
防己 泽泻 柴胡 元参 升麻 青皮 甘草（各一钱）木通（二钱）知母 桔梗 枳壳（各八分）葛根 黄芩（一钱五分） 水两碗，加淡竹叶五钱煎，空心服。 

补肾和血汤
熟地 杜仲（一钱五分） 黄 青皮 红花 陈皮 丹皮 炙甘草 川芎（八分） 黄芩（七分）当归（一钱五分） 水两碗，加黑枣数枚煎，空心服。 

归通破血汤
归尾（一钱二分） 木通 生地（一钱五分） 赤芍 泽泻（各一钱） 木瓜 苏木 桃仁（一钱） 陈皮 丹皮（各八分） 甘草（三分） 酒、水各一碗煎，空心服，渣再煎。 

金枪乳香方
乳香（一两，去油） 没药（一两三钱，去油） 血竭（一钱） 黄连（一钱，为末） 花蕊石（二钱） 珠 末（二 

治金疮至重者
天花粉（三两） 姜黄（一两） 赤石脂（二两） 白芷（一两） 
上为末。凡筋断脉绝血尽人危，须用 绳索及绢带扎住血路，然后用此药以清茶调敷，以软绢缚之，其血立止，其肿顿消。如金疮着水 番花者，可用韭菜汁调敷疮两旁，当以火微炙之，或用稻杆烟熏之，疮口水出即愈。 

治金疮初伤者用避风止痛方
当归（五分，炒） 川椒（五分，炒） 泽泻（五钱） 芎 （一两） 附子（一两） 
上捣为末，温酒调一 钱服，每一日三服。 

治金疮不可忍者
防风 南星（汤泡） 二味切片，每服五钱，水、酒各一盏，生姜一片，煎八分，食远服 

治金疮血流不止者
龙骨（锉微炒，一两） 芎（一两） 熟地（一两） 乌樟根（三两）突厥白（一两）鹿茸（一两，酥炙） 上为末，敷疮口上血即止。如服，以温酒调下二钱，每日三服。 


附录损伤方 
跌打损伤敷药方
乳香（去油） 没药（去油） 石脂（各二钱） 麒蝎 儿茶（各三钱） 后加龙骨一味，和前药收 

跌打损伤煎方
乳香（去油） 没药（去油，各八分） 桂枝（四分） 川芎（七分） 当归（一钱） 丹皮 续断 独活 （各八 屏于胸。用蕲艾、野菊花二味，以滚水泡之灌下，片时以手朝上超其心胸，其气即出，其人即苏。若登高倒坠者，身有伤，如伤上身，握其手从大指拔到中指。若伤下体，从小指拔到中指。男左女右。再以蕲艾置于脉上，以火救之，其筋可舒。若身有痛处，以麦麸锅炒，用醋烹铲起，即以希布裹之，运其痛处，其伤即出。 

跌打损伤洗药方
巴山虎（四两） 沉香（一两）木香（一两）臭花娘草梗（半斤）秦国风（三两） 脑骨草三两，再加 

治闪气方
火硝（二厘） 麝香（七厘） 共研细末，点眼大头内即愈。 

白浊方
龙骨（五分） 牡蛎（三分） 朱砂（三分） 五倍子（二分） 吐涎为丸如桂圆大，按肚脐内，膏药掩 

治恶蛇咬方
用新鲜仙鹤草捣汁，好陈酒冲服，渣敷立时效。 

白升药方
水银（一两八钱） 明矾（一两八钱） 皂矾（一两八钱） 枪硝（一两八钱） 食盐（一两） 
文武火三柱香尽为度。 

红升药黄升药方
水银 明矾 枪硝（各一两八钱） 文武火三柱香，香尽为度。 

升砒方
金顶砒 明矾（各一两） 文武火同前。 

降药方
水银 明矾 绿矾 枪硝 食盐 白砒（各一两） 
上药研细，用羊城罐内，坐定红炭火炉上，将药慢慢投入罐内，用铁钳背背住罐口，先用不拘竹木棒调和，再用研坠和，至结成胎坚固，离火冷透。用水盆盛水少许，盆坐擂盆一个，罐既冷透，将罐合于擂盆之内，水盆外面架砖，砖上将碎瓦片砌百眼炉，砌至离罐高寸许，先用少许炭火放于罐底上，一炷五分香为文火。后用红炭火放于百眼炉顶周遭，武火一炷五分香，香尽为度。 

又白升药方
明矾 绿矾 食盐（各一两六钱） 水银（六钱） 枪硝（二两四钱） 文武火三炷香，香尽为度。 


古今图书集成医部全录卷一百五十五

　齿门

　　黄帝素问

　　　上古天真论

女子七岁肾气盛，齿更发长。三七肾气平均，故真牙生而长极。
【 注　女子七岁，肾气方盛。肾主骨，齿乃骨之余，故齿更。真矛乃尽根之牙，肾气足，故真牙生。】 
丈夫八岁肾气实，发长齿更。三八肾气平均，筋骨劲强，故真牙生而长极。五八肾气衰，发堕齿槁。八八则齿发去。
 【 注　真牙生而筋骨所长，以至于极矣。肾为生气之原，男子衰于气，五八则根气先衰而发堕齿槁。至八八则数终衰极，乃脱去也。】 

　　　诊要经终论

少阴终者，面黑齿长而垢，腹胀闭，上下不通而终矣。
 【 注　心之华在面。黑者水气上乘，火气灭而水气脱矣。齿长而垢，骨气泄也。腹胀闭，上下不通者，心肾水火之气并绝，而不能上下交通也。】 

　　　阴阳应象大论

岐伯曰：阳盛则身热，腠理闭，喘粗为之俯仰，汗不出而热，齿干以烦冤，腹满，死。能冬不能夏。
 【 注　阳胜乃火热用事，故身热。热在表则腠理闭，热在里则喘粗。阴胜在腹，则为之俯；阳胜在背，则为之仰。阳胜于周身，则汗不出而热也。肾主精液，齿干精液竭矣。心主血液，烦冤血液枯矣。腹满，中焦之生气绝矣。此阳热偏胜之死证。然能苟延于冬，而不能幸免于夏。】 

　　　痿论

肾热者，色黑而齿槁。
帝曰：人有病头痛，以数岁不已，此安得之，名为何病？岐伯曰：当有所犯大寒，内至骨髓。髓者以脑为主，脑逆，故令头痛、齿亦痛，病名曰厥逆。
 【 注　肾生骨髓，故所犯大寒之气而内至骨髓也。诸髓皆属于脑，故以脑为主。髓邪上逆，则入于脑，是以头痛数岁不已。齿乃骨之余，故齿亦痛也。此下受之寒上逆于巅顶，故名曰厥逆。】 

　　　至真要大论

岁少阴在泉，热淫所胜，民病腹中常鸣，气上冲胷，喘不能久立，寒热，皮肤痛，目瞑，齿痛，(出页)肿。
 【 注　少阴在泉，卯酉岁也。腹中常鸣者，火气奔动也。气上冲胷者，火气炎上也。喘，不能久立，寒热，皮肤痛者，火淫肺金也。目瞑者，热甚阴虚，畏阳光也。齿痛(出页)肿者，热乘阳明也。】 

　　灵枢经

　　　经脉篇

手阳明之脉，其支者从缺盆上颈贯颊，入下齿中。
足阳明之脉，下循鼻外，入上齿中。

　　　邪客篇

天有列星，人有牙齿。

　　扁鹊难经

　　　验病死候

病人唇肿齿焦者死，脾肾绝也。
病人齿忽变黑者，十三日死，少阴绝也。

　　中藏经 【 汉?华佗】 

　　　验病死候

胃绝，齿落面黄者，七日死。 【 一曰十日死。】 
面无光，牙齿黑者死。
齿忽黑色者，十三日死。

　　千金方 【 唐?孙思邈】 

　　　论证

凡齿龂宣露，多是疳(上匿下虫)[疳(上匿下虫)　原作「(上匿下虫)虫」，据《千金》卷六改。]及月蚀，以角蒿灰夜傅龂间使满，勿食油，不过二三夜瘥。食油及干枣即发。所以患齿者，忌油、干枣及桂心。每旦以一捻盐内口中，以温水含，揩齿，及叩齿百遍，为之不绝，不过五日，口齿即牢密。凡人齿龂不能食果菜者，皆由齿根露也，为此盐汤揩齿叩齿法，无不愈也，神良。凡人好患齿病，多由月蚀夜食饮之所致也，识者深宜慎之。所以日月蚀未平时，特忌饮食，小儿亦然。

　　仁斋直指方 【 宋?杨士瀛】 

　　　齿属肾

齿者骨之所终，髓之所养，肾实主之。故肾衰则齿豁，精盛则齿坚，虚热则齿动。

　　　毒痰痛

热则生痰，毒气上攻，灌注经络，最能发痛。外证痰盛欬唾，宜二陈汤加细辛、枳壳、生姜、大枣、乌梅煎服。仍以姜黄、荜茇等分煎汤，候温以舌浸汤内，涎自流出，效。

　　　虫蚀痛

凡人饮食不能洁齿，腐臭之气淹渍日久，齿龈有孔，虫蚀其间，蚀一齿尽，又度其余，至如疳(上匿下虫)皆其种类，必杀虫而后痛止。

　　　痛因

手阳明之支脉入齿，壅则齿浮，虚则宣露，挟风则上攻头面，疳(上匿下虫)则变成龋脱。

　　疮疡全书 【 金?窦汉卿】 

　　　牙痈

牙边生痈如豆大，此脾胃二经火也。宜用小刀点破，搽以冰片散，再服清胃汤、甘桔汤，无不愈矣。

　　　牙肿

齿属肾经，此证或风乘虚而入发肿，或饮酒太过而肿，或血虚而肿，或剔伤而肿，或房劳阴虚而肿。治法宜以意详证，消息而治。

　　　牙宣

牙宣，谓脾胃中热涌而宣露也。此证牙齿缝中出血，上属脾，下属胃。吐血痰至升斗难疗者，急宜速治，迟则难生。先用蚌水灌净，然后吹药。

　　河间六书 【 金?刘完素】 

　　　寒入脑痛

肾虚犯大寒，头疼齿亦痛，痛之甚，数岁不已者是也，以天南星丸主之。

　　儒门事亲 【 元?张从政】 

　　　痛属火

有人因上下齿痛，凡痛发，辄取去。不数年，上下齿尽。至五十岁，生硬之物皆不能食。夫上下齿痛，皆由手足阳明二经风热甚而痛矣。可用大小承气汤、藏用丸、祛风丸等药泻之，则痛当自止。《内经》曰：诸痛痒疮疡，皆属心火。王冰云：百端之起，皆自心生。心者火也，火生土之故也。出牙之故，不可不知。

　　　风疰疼

夫风疰牙疼，久不愈者，用针插巴豆一枚于灯焰上燎烟，未及存性，于牙窝根盘上熏之，则愈。

　　东垣十书 【 元?李杲】 

　　　论证

夫齿者肾之标，口者脾之窍。诸经多有会于口者，其牙齿是手足阳明之所过。上龈隶于坤土，乃足阳明胃之脉所贯络也，止而不动。下龈嚼物，动而不休，乃手阳明大肠之脉所贯络也。手阳明恶寒饮而喜热，足阳明喜寒饮而恶热，其病不一。牙者肾之标，亦喜寒，寒者坚牢，为病不同，热甚则齿动龈脱，作痛不已，故所治疗不同也。有恶热而作痛者，有恶寒而作痛者，有恶寒恶热而作痛者；有恶寒饮少热饮多而作痛着，有恶热饮少寒饮多而作痛者；有牙齿动摇而作痛者；有齿袒而作痛者；有齿龈为疳所蚀缺少，血出而作痛者，有齿龈肿起为痛者；有脾胃中有风邪但觉风而作痛者。又有牙上多为虫所蚀，其齿缺少而色变，为虫牙痛者；有胃中气少不能御寒，袒露其齿作痛者；有牙齿疼痛而秽臭之气不可近者。痛既不一，岂可一药而尽之哉？
胃有实热，上齿痛尤甚，宜凉膈散。大黄酒蒸为君，加知母、石膏、升麻为佐，频频含咽即愈。
微恶寒饮，大恶热饮，宜立效散。

　　　热痛

热痛者，肠胃积热，齿龈肿烂，口气臭秽，宜凉膈散加知母、石膏、升麻为佐，酒蒸大黄为君，噙咽即愈。

　　丹溪心法 【 元?朱震亨】 

　　　痛属热

牙齿之痛，因胃中湿热上出于牙龈之间，适被风寒或饮冷所郁，则湿热不得外达，故作痛也。寒是标，故外用辛温擦漱之药；热是本，故内服辛凉散热之剂。牙痛用梧桐泪为末，少加麝香擦之。牙大痛，必用胡椒、荜茇能散其中浮热，间以升麻、寒水石，佐以辛凉荆芥、薄荷、细辛之类。若用清凉药，便使痛不开。必须从治，如荜茇、川芎、薄荷、荆芥、细辛、樟脑、青盐之类。

　　医学正传 【 明?虞抟】 

　　　论证

《内经》曰：百病之起，有生于本者，有生于标者。夫齿者，肾之标、骨之余也。足阳明胃之脉，贯络于齿上龈；手阳明大肠之脉，贯络于齿下龈。手阳明恶寒饮而喜热饮，足阳明恶热饮而喜寒饮，故其为痛有恶寒恶热之不同也。有开口呷风则痛甚者，肠胃中有风邪也；有开口则秽臭不可近者，肠胃中有积热也。或为痛而齿动摇，或为痛而虫侵蚀，又有齿缝疏豁饮食不便者，比比是也。大抵齿龈露而动摇者，肾元虚也，治宜滋阴补肾为要；憎寒壮热而口臭秽者，胃气热也，治宜安胃泻火为良。其所谓风邪虫蚀之证，盖因热生风而风生虫，肠胃之火既平，更加以擦牙诛虫之药，以治其标，无有不安之理也。

　　证治要诀 【 明?戴思恭】 

　　　痛证

牙痛有风毒热壅，龋蛀肾虚，未辨何证，俱用消风散揩抹。诸证俱宜香附炒黑三分，炒盐一分，研匀揩用如常。
有牙虫已出，其孔穴空虚而痛者，此乃不可不知。宜用乳香少许，火炙令软以实之。
肾虚牙浮而痛，甚则憎寒壮热，全具如欲脱之状。宜安肾丸，间进黑锡丹。

　　本草纲目 【 明?李时珍】 

　　　食酸齿软

楚人多食酸则齿软。谓其水生木，水气弱，木气盛，故齿如是。

　　明医杂着 【 明?王纶】 

　　　牙床肿痛

牙床肿痛，齿痛摇动，或黑烂脱落，世人皆作肾虚治。殊不知此属阳明经湿热，盖齿虽属肾而生于牙床，上下床属阳明大肠与胃，犹木生于土也。肠胃伤于美酒厚味膏粱甘滑之物，以致湿热上攻，则牙床不清而为肿为痛，或出血，或生虫，由是齿不得安而动摇黑烂脱落也。治宜泻阳明之湿热，则牙床清宁而齿自安固矣。
 【 注　按齿痛，若因手足阳明经湿热，用东垣清胃散；若因风寒入脑，脑痛齿亦痛，用羌活附子细辛汤；若因思虑伤脾，用归脾汤；若因郁火所致，用越鞠丸；若因酒面炙煿而发，用清胃散；若因饮食伤脾，用六君子汤；若因劳伤元气，用补中益气汤；若脾胃素弱，用六君当归升麻；若因肾经阴虚，用六味丸；若因肾经阳虚，用八味丸；若阴阳俱虚，用十补丸；若脾肾虚寒，用安肾丸。徐用诚先生云：凡齿病恶寒热等证，属手足阳明经；齿摇龈脱，属足少阴经；齿蚀肿痛出血，皆胃火所致也。亦有诸经错杂之邪与外因为患者。】 

　　医学入门 【 明?李梴】 

　　　瘀血痛

风热挟攻龈间，令血出，痰滞不消，掣痛钻刺。宜犀角地黄汤，或加减甘露饮加升麻。

　　　宣露动摇

齿龈宣露动摇者，肾元虚也。宜八味丸，滋阴补肾。

　　　风热痛

风热者，外风与内热相搏，齿龈肿痛，浓汁臭秽。宜犀角升麻汤，兼以荆芥汤含漱。

　　　风冷痛

风冷者，齿龈不肿不蛀，日渐动摇。宜温风散，兼以开笑散含漱。

　　　虫蚀痛

齿病变成骨槽风，出血骨露者，宜玉池散。

　　　恶寒恶热

足阳明胃络脉入齿上缝，其病喜寒饮而恶热饮。手阳明大肠络脉入齿下缝，其病喜热饮而恶寒饮。热牙痛怕冷水，冷牙痛怕热水，不怕冷热乃风牙痛。

　　　热痛

如湿热被风冷郁而作痛，宜当归龙胆散。
久年齿痛，黑烂脱落，必吸凉稍止，乃膏粱湿热之火，调胃承气汤加黄连下之。

　　古今医鉴 【 明?龚信】 

　　　脉法

右关脉洪数，或弦而洪，肠胃中有风热而痛。尺脉洪大而虚者，肾虚，主齿动摇疏豁，相火上炎而痛。

　　　痛证

齿病，有开口呷风则痛甚者，胃中有风邪也；有开口则臭秽不可近者，肠胃中有积热也；有齿根肿而痛者，胃热也；有痛而动摇者，肾元虚也；有孔而痛者，虫蚀也。上丬牙痛，亦属足少阴肾经虚热，宜细辛汤；下丬牙痛，属手阳明虚热有风，宜白芷汤。

　　口齿类要 【 明?薛己】 

　　　总论

齿者肾之标，口者脾之窍，诸经多有会于口者，齿牙是也。徐用诚先生云：齿恶寒热等证，本手足阳明经；其动摇脱落，本足少阴经；其虫疳龈肿出血痛秽，皆湿热胃火，或诸经错杂之邪与外因为患。治法：湿热甚而痛者，承气汤下之；轻者清胃散调之。大肠热而龈肿痛者，清胃散治之，重则调胃丸清之。六郁而痛者，越鞠丸解之。中气虚而痛者，补中益气汤补之。思虑伤脾而痛者，归脾汤调之。肾经虚热而痛者，六味丸补之。肾经虚寒而痛者，还少丹补之，重则八味丸主之。其属风热者，独活散。大寒犯脑者，白芷散。风寒入脑者，羌活附子汤。病证多端，当临证制宜。

　　医学准绳六要 【 明?张三锡】 

　　　论酒色因

牙床属胃，牙齿属肾。中年酒色过度，精弱不能荣于齿，而厚味酒毒日腐于胃，其荣于齿床者皆浊，浊则腐溃。譬之土不坚则树摇倒，齿落之象矣。牙根痛者，床热而将腐也。经曰：丈夫五八肾气衰，发堕齿槁。生数四十而肾已衰，何况斲丧？遵生者勿全责于药也。

　　证治准绳 【 明?王肯堂】 

　　　齿部所属

统属足少阴肾经。
 【 注　《素问》曰：丈夫五八肾气衰，发堕齿槁。又曰：肾热者色黑而齿槁。少阴终者，面黑齿长而垢。】 
齿分上下龈，上龈属足阳明胃经，
 【 注　《素问》曰：邪客于足阳明之经，令人鼽衄上齿寒。《针经》曰：上丬痛，喜寒而恶热，取足阳明之原冲阳穴，在两足跗上五寸骨间动脉中。注：丬，判也。左半为丬，右半为片。朱丹溪曰：当灸三里穴。三里，足阳明经之合穴也，在两膝下外侧辅骨下三指地，离胻骨外一指许，两筋间宛宛中也。】 
下龈属手阳明大肠经。
 【 注　张洁古曰：秦艽去下牙痛，及除本经风湿。《针经》曰：下丬痛喜热而恶寒，取手阳明之原合谷穴，在两手大指次指岐骨间陷中。朱丹溪曰：当灸三间穴。三间手阳明经之俞穴也，在两手大指次指本节后内侧骨上缝中，赤白肉际。】 
男子八岁肾气实而齿更生，三八真牙生，五八则齿槁，八八则齿去矣。女子亦然，以七为数。盖肾主骨，齿乃骨之余，髓之所养也，故随天癸之盛衰也。足阳明之支者入于上齿，手阳明之支者入于下齿。若骨髓不足，阳明脉虚，则齿之诸病生矣。何以言之？阳明金也，齿属肾水也。阳明之支入齿，此乃母气荣卫其子也，故阳明实则齿坚牢，阳明虚则齿浮动。所以齿痛者，乃阳明经有风冷湿热之邪乘虚而入，聚而为液为涎，与齿间之气血相搏击而痛也。若热涎壅盛，则肿而痛也；热不盛，则齿龈微肿而根浮也。有虫牙痛者，由湿热生虫，蚀其根而作痛也；有齿间血出者，由阳明之支，有风热之邪入齿龈，搏于血，故血出也。有齿龋者，亦以阳明入风热之邪，搏齿龈气血，腐化为脓出臭汁，谓之齿龋，亦曰风龋。有齿(上匿下虫)者，是虫蚀齿至龈，脓烂汁臭也。有齿挺者，由气热传入于脉，至齿龂间，液沫为脓，气血竭，肉龈消，故齿根露而挺出也。有齿动摇者，阳明脉虚，气血不荣，故齿动摇也。有齿历蠹者，由骨髓气血不能荣盛，故令牙齿黯黑，谓之历齿。其齿黄黑者亦然。以此而言，岂非诸齿病皆因阳明之所致哉！
刘宗厚云：外冒风寒，或口吸寒冷，致牙疼者，皆外因也。实热虚火，骨蒸气郁，血热虫蛀，皆内因也。硬物所支打击等致，皆不内外因也。
冬时风寒湿，头疼，项筋急，牙齿动摇疼痛，宜麻黄散。大寒犯脑，连头痛，齿亦痛，宜细辛散、白芷散、蝎梢散。牙痛用清凉药更痛甚者，从治之，用荜茇、川椒、薄荷、荆芥、细辛、樟脑、青盐为末，擦牙上。得热而痛，得凉则止者，以辛凉药治之。因服补胃热药，致上下牙疼痛不可忍，牵引头脑满面发热大痛，阳明之别络入脑，喜寒恶热，乃手阳明经中热盛而作，其齿喜冷恶热，清胃汤主之。寒多热少者，微恶热饮，大恶寒饮，宜草豆蔻散。热多寒少者，微恶寒饮，大恶热饮，宜麝香散、立效散。上丬牙疼，升麻散；下丬牙疼，白芷散。平昔多食肉人，口臭牙齿动摇欲落，或血出不止，乃内伤湿热膏粱之疾也，宜神功丸、牢牙散、调胃承气去硝加黄连汤。若热壅牙疼，肿连腮颊，乃阳明经热也，宜金沸草散去麻黄加薄荷如其数。

　　　骨槽风

或问：牙龈肿痛，寒热大作，腐烂不已，作疳治之无益，何如？曰：此骨槽风，一名穿腮毒，由忧愁思虑惊恐悲伤所致。初起生于耳下，及颈项间，隐隐皮肤之内，略有小核，渐大如胡桃，日增红肿，或上或下，或左或右，牙关紧急，不能食。先用鹅翎探吐风痰，服黄连解毒汤、活命饮加元参、桔梗、柴胡、黄芩。切不可用刀针。

　　　上腭痈

或问：上腭生疽，状如紫葡萄，何如？曰：是名悬痈，属手太阴、手厥阴心包络，令人寒热大作，舌不能伸缩，口不能开阖，惟欲仰面而卧，鼻中时出红涕，属手足少阴经及三焦积热所致。宜黄连消毒饮加桔梗、元参；急刺出恶血，犀角琥珀膏敷之；壮实者，一粒金丹下之。过时不治，饮食不入，神昏脉乱者死。

　　　牙痈

或问：牙根生痈何如？曰：此名附牙痈，属足阳明胃经热毒所致，宜清胃散、黄连消毒饮，或刺出恶血则愈。

　　外科正宗 【 明?陈实功】 

　　　齿病

齿病者，有风有火，亦有阳明湿热，俱能致之。风痛者，遇风发作浮肿，随后生痛，以消风散治之。火痛者，则齿根必牵扯腮颧，阵阵作痛，时发时止，以冰硼散搽之，出涎自愈。阳明经湿热作痛者，其患腮颧浮肿，甚者牵引太阳，疼连颈项，口中热气，大便结燥，当宜凉膈散加石膏治之。又肿高软者，内必有脓，用针刺破，出脓自愈。有齿龈病烂，出血不止者，内服犀角地黄汤，外搽人中白散。又小儿钻齿疳，牙根尖穿出齿根肉外，芒刺嘴唇作痛，用铍针挑破牙面好肉，以手取去本牙。出血不止，以湿纸换贴二三次，其血自止。必兼戒厚味，其牙复生如旧。

　　　走马疳

走马疳，言患迅速，不可迟延故也。其患多在痧痘余毒所中，又有杂病热甚而成者。其患牙根作烂，随便黑腐作臭，甚者牙龈脱落，根柯黑朽，不数日间以致穿腮破唇，诚为不治。初起宜用芦荟消疳饮，外用人中白散或冰硼散二药搽之。取去黑腐，内是红肉血流者为吉。如取时顽肉不脱，腐烂渐开，焮肿外散，臭味不止，更兼身热不退者，俱为不治。

　　医贯 【 明?赵献可】 

　　　齿论

《素问》曰：男子八岁肾气实而齿更生，三八真牙生，五八则齿槁，八八而齿去矣。女子亦然，以七为数。盖肾主骨，齿者骨之标，髓之所养也。凡齿属肾，上下龈属阳明。上龈痛喜寒而恶热，取足阳明胃；下龈痛喜热而恶寒，取手阳明大肠。凡动摇袒脱而痛或不痛，或出血或不出血，全具如欲落之状者，皆属肾。经曰：肾热者色黑而齿槁。又曰：少阴终者面黑齿长而垢。其虫疳龈肿不动溃烂痛秽者，皆属阳明。或诸经错杂之邪与外因为患，俱分虚实而治。肾经虚寒者，安肾丸、还少丹，重则八味丸主之。其冬月时大寒犯脑，连头痛，齿牙动摇疼痛者，此太阳并少阴伤寒也。仲景用麻黄附子细辛汤，凡肾虚者多有之。如齿痛摇动，肢体倦怠，饮食少思者，脾肾亏损之证，用安肾丸、补中益气并服。如喜寒恶热者，乃胃血伤也，清胃汤。若恶寒喜热者，胃气伤也，补中益气汤。
凡齿痛遇劳即发，或午后甚，或口渴面黧，或遗精者，皆脾肾虚热，补中益气用六味丸，或十全大补汤。若齿龈肿痛，焮连顋颊，此胃经风热，用犀角升麻汤。若善饮者，齿痛顋颊焮肿，此胃经湿热，清胃汤加葛根，或解酲汤。

　　医方考 【 明?吴昆】 

　　　齿病方论

肾虚齿长而痛者，滋阴大补丸加鹿茸方治之。盖肾主骨，肾虚则髓弱，髓弱则骨枯，骨枯则不能固齿，故令齿长而动。譬之败几焉，几败木枯则紧窦之寸木摇摇而出，以水泽之则败几润而寸木固，故治此者宜滋阴补肾，肾不虚则龈骨润，龈骨润则齿固矣。是方也，熟地、牛膝、杜仲、山萸、五味、枸杞，皆味厚之品也，可以滋阴益肾。巴戟、苁蓉、茴香、远志、石菖蒲、山药、茯苓，皆甘温之品也，可以温肾生精，乃鹿茸者，取其为血气之属，得阴气之最完，故用之以为补肾填精益髓之品耳。红枣肉者，味甘益脾，故用之以剂丸也。
齐大夫病龋齿，仓公为之作苦参汤，日漱三升，五六日病已。盖取其苦能安齿蠹，寒能去风热也。后人无风蠹，有用苦参洁齿，久而病腰重者，降多故也。此不知三军之事而从三军之政，未有不败者也。
牙痛恶寒喜热者，煮牙散主之。凡人卧去之时开口，引其风寒，因致牙痛，故得寒饮则助其邪而痛甚，得热饮则散其寒而少宽。是方也，附子尖、天雄尖辛热之品也，用之所以温寒。乃全蝎者，微毒之品也，假之就寒毒之区，兼疗风邪云尔。或用干姜、荜茇、细辛作汤以漱之，亦是治寒之意。
风热牙疼，喜寒恶热者，定风汤漱之。盖内生风热，并于口颊，邪火自实，因致牙疼，故得寒饮则阴阳微和而痛少可，得热饮则以火济火而痛亦深。是方也，用牙皂、荆芥、葱白之辛温，以散其风，用(石卜)硝、石膏之咸寒以驱其热。
凡牙间有孔而痛者，梧桐泪、蟾酥、莨菪子、韭子、石灰五件得一治之，皆获奇效。盖梧桐泪主火毒风疳(上匿下虫)齿，王海藏常奇之矣；蟾酥主牙蚀，到处痛定，林元礼常奇之矣；莨菪子炮气蒸齿去(上匿下虫)，孙真人常奇之矣；韭子入艾烧烟熏(上匿下虫)，朱丹溪常奇之矣。此皆古人之方也。新得一方，只是新烧石灰一物，蜜丸，着于齿蚀之处，应手而愈，此则古人之所未道也。
《本事方》云：取牙不犯手，用草乌、荜茇各半两，川椒、细辛各二两，为细末，每用少许，以针揩在患牙内外，如此数次，其牙日伤则易落矣。盖四物皆辛热之品，入齿龈而数伤之，则齿肉日离，此近理之方也。

　　景岳全书 【 明?张介宾】 

　　　论证

齿牙之病有三证：一曰火，二曰风，三曰肾虚。凡此三者，病治各有不同，辨得其真，自无难治之齿病矣。
凡火病者，必病在牙床肌肉间，或为肿痛，或为糜烂，或为臭秽脱落，或牙缝出血不止。是皆病在经络，而上牙所属足阳明也，止而不动；下牙所属手阳明也，嚼物则动而不休。此之病必为美酒厚味膏粱甘腻过多，以致湿热畜于肠胃而上壅于经，乃有此证，治宜戒厚味、清火邪为主。
虫病者，其病不在经而在牙，亦由肥甘湿热化生牙虫，以致蚀损蛀空，牙败而痛。治宜杀虫为主。湿热盛者，亦宜兼清胃火。
肾虚而牙病者，其病不在经而在脏，盖齿为骨之所终，而骨则主于肾也。故曰肾衰则齿豁，精固则齿坚。至其为病，则凡齿脆不坚，或易于摇动，或疏豁，或突而不实。凡不由虫不由火而齿为病者，必肾气之不足，此则或由先天之禀亏，或由后天之斲丧，皆能致之，是当以专补肾气为主。
伤于外因者，或以击损，或以跌仆，或勉强咬嚼坚硬等物，久之无不损齿，此岂药之可疗？知者自慎也！

　　　治法

阳明热壅牙痛，宜清胃散、清胃饮之类；火甚者宜抽薪饮、太清饮之类，以清其源也。若肾阴本虚，胃火复盛，上实下虚而为热渴肿痛者，玉女煎为最妙。
牙痛外敷之药，惟辛温可以散热，宜细辛煎、丁香散、姜黄散、赴筵散之类。然惟二辛煎、三香散为尤妙。
虫牙蛀空疼痛，宜《瑞竹堂方》韭子汤、巴豆丸、藜芦散，皆可择而用之。
牙缝出血不止，无非胃火所致，宜以前清胃等药主之。亦有阴虚于下，格阳于上，则六脉微细，全非实热火证，牙缝之血大出不能止，而手足厥冷者，速宜以镇阴煎主之；若悞用寒凉，必致不救。
肾虚牙齿不固，或摇动，或脆弱浮突者，虽宜以补肾为主，然亦当辨其寒热。凡左归丸、六味丸可壮肾中之阴，右归丸、八味丸可补肾中之阳，须通加骨碎补，丸服尤妙。若齿牙浮动脱落，或牙缝出血而口不臭亦无痛者，总属阴中之阳虚，宜安肾丸之类主之。
走马牙疳，牙床腐烂，齿牙脱落。谓之走马者，言其急也。此盖热毒蕴蓄而然。凡病此者，大为凶候。初见此证，速宜内泻阳明之火，兼以菉豆饮常服之。外用冰白散、冰玉散、三仙散、麝矾散、北枣丹之类敷之。

　　石室秘箓 【 清?陈士铎】 

　　　生齿

长齿法：方用雄鼠脊骨全副，余骨尾头俱不用，麝香一分，熟地身怀之令干，骨碎补炒，各为末三钱。但熟地必须自制，切不可经铁器，一犯则前药俱不效矣。生地亦须看一过，经铁针穿孔者即不效。细辛三分，榆树皮三分。总之，羣药俱不可经铁器。当归一钱、青盐二钱、杜仲一钱足矣，各为绝细末。鼠骨，去肉不用，新瓦上焙干为末，不可烧焦，乘其生气也。用一磁瓶盛之，每日五更时不可出声，将此药轻擦在无牙之处，三十六擦，药任其自然咽下，不可用水漱口，一月如是。日间午间擦之更佳，亦如前数。

　　　固齿

固齿方：用雄鼠脊骨一副，熟地、细辛、榆树皮、骨碎补各三钱，青盐、当归各一钱，杜仲二钱，各为末，裹在绵纸成条，咬在牙床上，以味尽为度，永不齿落矣。然亦不可经铁器，经则无效。此药可救数百人。大约一人须用三条。

　　方

细辛汤 【 《医鉴》，下同】 　治牙疼。
细辛一钱半　蔓荆子　鼠黏子各一钱　升麻　黄连　防己各七分　薄荷叶三分　荜茇一分　黄蘗酒炒　知母酒炒，各五分
右剉，作一贴，水煎服。
白芷汤　治风火牙疼。

防风　荆芥穗　连翘　白芷　薄荷　赤芍药　石膏各一钱
右剉，作一贴，水煎服。

当归连翘饮《回春》　治齿痛，呷风痛甚，开口臭秽。
细辛三分　当归　生地　川芎　连翘　防风　荆芥穗　香白芷　羌活　黄芩　栀子　枳壳　甘草各七分
右剉，作一贴，水煎服，不拘时。

温风散 【 《入门》】 　治风冷齿痛。
当归　川芎　细辛　白芷　荜茇　露蜂房　藁本各一钱
右剉，水煎服，仍含漱吐之。

泻胃汤 【 《回春》，下同】 　治牙痛如神，此胃热也。
当归　川芎　赤芍药　生地黄　黄连　丹皮　栀子　防风　荆芥　薄荷　甘草各一钱
右剉，作一贴，水煎服。

滋阴清胃丸　治阳明血热，上下牙床肿痛红烂，肉缩齿根露。
石膏火煅酢淬，二两　当归酒洗　生地黄酒洗　栀子盐水炒　丹皮各一两　黄连酒炒　知母　葛根　防风各七钱　生甘草节四钱　升麻　白芷各五钱
右为末，蒸饼和丸，菜豆大，米饮下百丸。

定痛散　治虫牙痛甚。
当归　生地黄　细辛　干姜　白芷　连翘　苦参　黄连　川椒　桔梗　乌梅　甘草各一钱
右剉，作一贴，水煎，噙漱后咽下。

清胃汤 【 《回春》】 　治牙床肿痛动摇，黑烂脱落，皆属手足阳明二经。
石膏未二匙　藿香五分　条芩　连翘　丹皮　栀子炒，各一钱　生地黄酒洗　黄连炒，各八分　升麻　白芍药煨　桔梗各七分　甘草三分
右剉，作一贴，水煎，食远服。

羌活散　治风寒湿犯脑痛，牙齿龈动摇袒脱。
草豆蔻一钱　柴胡五钱　麻黄　防风各三钱　羊胫骨灰二钱　羌活钱半　归身六分　苍朮　升麻各五分　藁本　香白芷　桂枝各三分　细辛少许
右为末，温水漱口净，擦之，其痛立止。

雄黄定痛膏 【 《纲目》】 　治牙痛。
大蒜二枚　细辛　焰硝各三钱　雄黄一钱　猪牙皂角四钱
右为末，蒜捣膏为丸，梧子大，每一丸将绵裹，左边牙痛塞左耳中，右边塞右耳，良久痛止，神效

杀虫丸 【 《医鉴》，下同】 　治虫牙痛。
好砒霜不拘多少　黄丹少许
以黄腊熔成一块，旋用旋丸，如黄豆大，用白绵包裹，留尾。如右牙疼则塞右耳，左牙疼则塞左耳，两边疼则塞两耳，必深入耳孔。一夜其虫即死，永不复疼矣。

哭来笑去散　治牙齿痛神效。
雄黄　乳香　胡椒　麝香　荜茇　良姜　细辛
右等分为末，每用少许，吹男左女右鼻中，立止。如头痛睑肿，用纸卷药末在内，作条，蘸香油点着，燎牙痛处，条烧尽，痛即止。

牙疼方 【 《得效》】 
雄黄　没药各一钱　细辛五分
右为末，若左边疼用少许(口畜)入左鼻，又吹入右耳；若右边疼，(口畜)右鼻，又吹入左耳。

韭子丸 【 《千金》】 　治虫牙痛。
韭子　全蝎各一两　乳香　雄黄各一钱五分
右为末，熔黄腊和丸，弹子大。磁瓶内烧一丸，以纸盖口，以笔管引烟熏牙孔，其虫尽出。将药瓶安于水中，其虫扑在水中。

血竭散　治牙疳恶疮，久不瘥。
蒲黄二钱　血竭五分　龙骨　枯白矾各一钱　寒水石煅，四钱
右为末，取少许掺疮上，以纸封贴。

麝香散　治疳(上匿下虫)，牙龈臭烂出脓水。
枯白矾　青黛　胡黄连　芦荟各二钱五分　虾蟆灰五分　麝香二分五厘
右为末，每五分掺敷患处。加梧桐泪二钱五分，尤妙。

牙疳药
信砒　青黛　轻粉各一钱　麝香五分
右为末，香油摊纸上，用木槌槌实，收起，临卧以浆水漱净，可疮口大小以药纸封之，至晓去药纸，漱净勿咽，三次必效。

白牙药　牙齿黄黑不莹净。
石膏细末　砂锅细末，各一两　零陵香　白芷　青盐　升麻各二钱半　细辛一钱　麝香五分
右为细末，每早晨取少许擦齿上，温水漱口，吐出。

取疼牙落不犯手方
川椒　细辛各一两　草乌　荜茇各五钱
右为细末，每少许揩痛齿，自落。

取蛀牙法
硼砂　朱砂各一钱　硇砂二钱　川乌尖七个　附子尖十四个　蟾酥七个　信砒二钱
右，五月五日合为末，取少许揩牙上。牙落后，以防风、荆芥、甘草，煎汤漱吐。

牙落重生方
雄鼠一个，剥去皮，用硇砂擦上三日，肉烂化尽，取骨瓦上焙干　香附一两　白芷　川芎　桑白皮　地骨皮　蒲公英　川椒　旱莲草　明净青盐　川槿皮各三钱
右为细末，擦百日，其牙复生，良验。
又方
未开眼嫩老鼠三四个　白芨　白芷　青盐　细辛　当归　熟地黄各五钱
先将五味为末，入地黄捣烂如泥，和匀作一饼，包老鼠在内，外用湿纸包裹，文武火烧尽烟绝，取出，研为末，擦上即生牙。

谢傅笑去散　治牙齿痛。
乳香　没药　雄黄　胡椒　两头尖　乌药
右等分为末，擦患处，吐涎即愈。

固齿散
大鼠一个，去肉取骨　川椒炒　乳香各二两　香附子炒　白蒺藜炒　青盐各一两
右为末，每日擦牙，永无齿病。

香椒散　治冷证齿痛。
香附子　川椒　破故纸各二钱　荜茇一钱
右为末，入炒盐二钱，擦牙上。

馘鬼散 【 东垣】 　治胃热齿痛。
麝香少许　黄连　梧桐泪　荆芥穗　薄荷　升麻　羊胫骨灰等分
右为末，擦之神效。

擦牙方 【 《入门》】 
荆芥　薄荷　细辛　梧桐泪等分　麝香少许
右为末，擦牙。热加马牙硝，冷加川椒。

清胃散　治因服补胃热药，致上下牙疼痛不可忍，牵引头脑，满面发热大痛。阳明之别络入脑，喜寒恶热，乃手阳明经中热盛而作，其齿喜冷恶热。
生地黄三分，酒洗　升麻一钱　牡丹皮五分　当归身三分　拣黄连三分；如连不好，更加二分。夏倍之
右五味同为细末，水煎至一半，去滓，候冷细呷之。

古今图书集成医部全录卷一百五十六

　齿门

　　方

麝香矾雄散 【 《准绳》，下同】 　治大人小儿牙齿动摇，龈龄宣露，骨槽风毒，宣蚀溃烂，不能下食。
麝香　龙骨　雄黄　胆矾
右为细末，各用一字，鹅毛蘸药扫患处。又用三钱，以水七分，煎至五分，热呷满口，候冷吐出；或每日揩牙，温水漱之。

熟铜末散　治牙齿非时脱落，令牢定。
当归身　细辛　地骨皮　防风各二钱五分　熟铜末一两
右为细末，研如粉，每用涂药在患处，以蜡纸封之，日夜二三度，三五日牢定，忌嚼硬物。

露蜂房散　治牙齿不生及齿风痛。
露蜂房炙　荆芥　川椒去目及合口者，炒出汗　地骨皮　松节　青盐　白矾枯，各一两
右为细末，每用五分，绵裹于患处咬之，有涎吐之。

川升麻散　治牙齿不生，齿风宣露。
川升麻　白附子炮，各一两
右为细末，研匀。于八月内取生地黄四斤，洗去土，绞取汁二大盏，即下药搅令匀，放磁器中。每用以柳枝绵裹，一头点药，炙令热，烙齿根下缝中，更涂膏少许，即验。

牙龈肿烂出血方
雄黄一钱半　麝香一字　铜绿　轻粉　黄连　黄丹炒，各一钱　血竭　白矾枯，各五分
右为细末，研匀，每用些少敷患处。

黄连散　治齿龈间出血，吃食不得。
黄连　白龙骨　马牙硝各一两　白矾一分　龙脑一钱
右为细末，每用少许，敷牙根下。

生肌桃花散　治牙龂内血出，或有窍时出血。
寒水石煅，三钱　朱砂飞，一钱　甘草炒，一字　片脑半字
右为细末，研匀，每用少许贴患处。

郁金散　治齿出血。
郁金　白芷　细辛各等分
右为细末，擦牙。仍以竹叶、竹皮浓煎，入盐少许，含敷亦可

牙宣出血方
明白矾煅，二钱　乳香五分　麝香少许
右研细末，轻手擦良久，盐汤灌漱。

神效散　治牙缝血出。
草乌　青盐　皂荚各等分
右入瓦器内，烧灰存性，每用一字揩齿，立效。

肾虚胃热牙疼方 【 《入门》】 
羊胫骨灰四两　石膏五两　黄连一钱　升麻　生地黄各五钱　梧桐泪三钱　龙胆草五分
右为末，擦牙，以水漱去。

玉池散　治风虫牙痛，动摇溃烂；或变成骨槽风，出脓血。
地骨皮　白芷　细辛　防风　升麻　川芎　当归　槐花　藁本　甘草各一钱
右剉，作一贴，入生姜三片，黑豆百粒，煎热漱，冷吐之。

荆芥汤 【 《直指》，下同】 　治风热齿痛。
荆芥　薄荷　升麻　细辛各三钱
右为末，沸汤点含漱，冷吐之。

开笑散　治风冷齿痛。
白芷　细辛　良姜　荜茇　川椒　香附子　露蜂房各等分
右为末，每三钱水煎含漱，或擦之。

椒盐散　治虫牙痛。
川椒　白盐　露蜂房各一钱
右剉，入葱白三茎，煎水，热漱冷吐。

蜂窝散 【 《回春》】 　治风牙虫牙，痛不可忍。
右剉，水酢同煎，热漱冷吐。

十全大补汤　治虚牙痛。
人参　白朮土炒　白芍药炒　白茯苓去皮　黄芪制　当归　制甘草　熟地　川芎各一钱　桂心二分
右加姜二片，胶枣三枚，煎服。

麻黄附子细辛汤 【 仲景】 　治少阴牙疼。
麻黄去节　细辛去土，各二两　附子一枚　水煎服。

葛花解酲汤　治嗜酒牙疼。
葛花　砂仁　白豆蔻　陈皮　人参　茯苓各五分　神曲炒　白朮土炒　干姜　青皮去瓤，炒　泽泻各二分　水煎服。

天南星丸　治痰火上逆牙疼。
天南星炮　硫黄研　石膏研　硝石研，各等分
右为末，面糊为丸，如梧桐子大，每服二十丸，空心、日午、临卧三时服。

犀角地黄汤　治阴虚火盛牙疼。
生犀角镑　牡丹皮各二钱五分　白芍药二钱　生地黄一两五钱　水煎服。

凉膈散　治胃火牙肿痛，牙宣。
黄芩酒炒　栀子炒　薄荷各一两　连翘四两　大黄酒浸　芒硝　甘草各二两
右共为末，每服五钱。

消风散　治风火牙疼。
荆芥穗　制甘草　陈皮　厚朴姜汁炒　藿香　蝉蜕　人参　白殭蚕炒　茯苓　防风　芎藭　羌活
右，水煎服。

巴豆丸　一名一笑散。治虫牙疼痛，蚀孔空虚。
巴豆一枚　花椒五十粒，细研
右为极细末，饭丸黍米大，绵包塞蛀孔。

藜芦散　治虫牙疼痛。
藜芦不拘多少　为末塞孔中，勿令咽汁，有涎吐之，大有神效。

韭子汤　治虫牙。
韭菜子一撮
右碗盛，用火烧烟，外用小竹管将下截劈为四开，以纸糊如喇叭样，引烟熏其蛀齿。如下牙蛀者，以子煎浓汤漱之，虫自出。

北枣丹　治走马牙疳。
北枣去核，一个　信砒一厘
右，以信入枣内烧存性，研细，每以些小敷患处。

三仙散　治走马牙疳，一时腐烂即死。
铜绿三分　麝香一分　妇人溺桶白垢火煅，一钱
右为极细末，敷上，不可太多。

犀角升麻汤　治风热牙痛。
犀角镑，七钱　防风　羌活各五钱五分　白芷　黄芩　白附子各二钱五分　甘草一钱五分　升麻五钱
右，每服七钱，水煎。

琥珀犀角膏　治牙火疼并牙宣。
真琥珀研　犀角屑生用，各一钱　人参去芦　酸枣仁去皮，研　茯神去皮木　辰砂研，各二钱　片脑研，一字
右为细末，研匀，炼蜜和为膏，以磁器收贮。候其疾作，每服一弹子大，以麦门冬去心浓煎汤化下，一日连进五服。

加减甘露饮 【 《本事方》】 　治胃热牙宣。
熟地黄　生地黄　天门冬去心　黄芩　枳壳　枇杷叶去毛　茵陈　金钗石斛各一两　甘草　犀角镑，各五钱
右为末，每服二钱，水一盏，煎至七分，去滓，食后临卧温服。小儿一服分作两服，更斟酌与之。

麝矾散　治走马牙疳，危恶证候。
麝香少许　胆矾一钱　铜绿五钱　白矾生，五分
右为细末，敷牙患处。

二陈汤　治痰火牙痛。
陈皮　半夏制，各三钱　茯苓二钱　制甘草一钱　水二钟，姜三片，枣一枚，煎，食远服。

安肾丸　治肾经积冷，下元虚惫，牙疼。
肉桂去粗皮，不见火　川乌炮，去皮脐，各一两　白朮　山药　茯苓　肉苁蓉酒浸制　巴戟　白蒺藜炒，去刺　萆薢　桃仁面炒　石斛制　破故纸炒，各三斤
右为末，炼蜜为丸，如桐子大，每服三五十丸，温酒或盐汤下，空心食前服。

黄连消毒散　治实热齿痛。
黄连炒　羌活各一分　黄芩　黄蘗　桔梗　藁本　防己各五分　当归尾　连翘　防风　独活　知母炒　生地各四分　黄芪　苏木　陈皮　泽泻各二分　人参　甘草各三分
右水煎服。

大承气汤　治胃实牙疼。
大黄四两，酒浸　芒硝三合　厚朴半升，姜汤炒　枳实五枚，麸炒
右水煎服。

调胃承气汤　治前证。
大黄酒浸　芒硝各一两　甘草炙，五钱　少少温服。

越鞠丸　治肝火郁怒牙疼。
香附酢炒　苍朮米泔浸　抚芎　栀子炒黑　神曲炒，各等分
右为末，水丸，小豆大，每服百丸。

补中益气汤　治气虚牙疼。
人参　甘草炙，各一钱　升麻五分　当归身　白朮炒　陈皮　柴胡各五分　黄芪蜜炙，一钱半　姜三片，枣二枚，水煎温服。

归脾汤　治血不归经，齿宣出血。
远志一钱　人参　茯苓　黄芪　白朮　枣仁　龙眼肉各二钱　木香　制甘草　当归各五分　姜枣水煎。

六味丸　治水虚火盛牙疼。
熟地酒蒸，八两　山萸肉　茯苓乳拌，各四两　山药　泽泻　牡丹皮各三两
右蜜为丸，如桐子大，空心盐汤送下。

八味丸　治命门虚火上炎，牙疼。
熟地黄砂仁酒拌，九蒸九晒，八两　山萸肉酒润　山药各四两　茯苓乳拌　丹皮　泽泻各三两　附子　肉桂各一两

茵陈散　治牙齿疼痛，外面赤肿疼痛，及去骨槽风热。
茵陈　连翘　半夏　荆芥穗　麻黄　升麻　黄芩　牡丹皮　射干　羌活　独活　大黄炮　薄荷　殭蚕各二钱半　细辛五钱　牵牛一两
右为细末，每服三钱。水一盏，先煎汤熟，下药末搅一搅，急泻出，食后连滓热服。

羌活附子汤 【 东垣】 　治冬月大寒犯脑，令人脑齿连痛，名曰脑风。为害甚速，非此莫救。
麻黄去节　黑附子炮，各三分　羌活　苍朮各五分　黄芪一分　防风　甘草　升麻　白殭蚕炒，去丝　黄蘗　白芷各三分　佛耳草有寒嗽者用之，如无不用
右水煎服。

独活散　治风毒牙痛，或牙龈肿痛。
独活　羌活　川芎　防风各五分　荆芥穗　薄荷　生地黄　细辛
右每服三五钱，水煎漱咽。

麻黄散 【 东垣】 　治寒火牙疼。
麻黄根不去节　羊胫骨烧灰　龙胆草酒洗　生地黄各二钱　羌活一钱五分　防风　藁本　升麻　黄连　草豆蔻各一钱细辛根三分　当归身　熟地黄各六分
右研极细末，依前搽之。

白芷散　治大寒犯脑，牙齿疼痛。
麻黄去节　草豆蔻各一钱五分　黄芪　桂枝各二钱五分　吴茱萸　白芷各四分　藁本三分　羌活八分　当归身　熟地黄各五分　升麻一钱
右为细末，先用水漱洗，以药擦之。

蝎梢散 【 东垣】 　治大寒犯脑牙疼。
麻黄去节，一钱半　归身　柴胡　白芷各二分　桂枝　升麻　防风　藁本　黄芪蜜炙，各三分　羌活五分　羊胫骨灰二钱半　草豆蔻皮一钱　蝎梢少许
右为末，用法如前。

牢牙地黄散 【 东垣】 　治牙疼及脑寒痛。
麻黄　黄连　羊胫骨灰各一钱　升麻一钱半　草豆蔻皮一钱五分　吴茱萸八分　益智仁　当归身各四分　藁本二分防己　生地黄　人参　熟地　羌活各三分　黄芪　白芷各五分
右为末，先漱口净，擦患处。

独活散　治风毒攻蛀齿龈肿痛。
羌活　防风　川芎　独活　石膏　荆芥穗　升麻　干葛　生地黄　细辛　白芷　赤芍药　黄芩　甘草
右，加薄荷煎服。

金沸草散　治风热牙疼。
前胡　旋覆花各一两　赤芍炒　甘草各一钱　赤茯苓六钱半　半夏制，五钱　荆芥穗一两半
右为粗末，水煎服。

当归龙胆散　治寒热牙疼。
升麻　麻黄　生地　当归梢　白芷　草豆蔻　羊胫骨灰　草龙胆　黄连各等分
右为末，擦之。

益智木律散　治寒热牙痛。
草豆蔻二钱二分　益智仁　当归身　熟地黄　羊胫骨灰各五分　木律二分　升麻一钱五分　黄连四分
右为细末，擦之。如寒牙疼，去木律。

草豆蔻散 【 丹溪】 　治寒多热少，牙齿疼痛。
草豆蔻一钱二分　黄连　升麻二钱五分　细辛叶　防风各二分　当归身六分　熟地黄　羊胫骨灰各五分
右为细末，痛处擦之。

麝香散　治热多寒少，牙露龈肉脱，血出，齿动欲落，大作疼痛，妨食。
升麻一钱　黄连　草豆蔻各一钱半　熟地黄　麻黄各一分　益智仁二分五厘　麝香少许　羊胫膏灰二钱　人参　生地黄　当归　汉防己酒制，各三分
右为细末，每用少许擦牙疼处，噙良久，有涎吐去。

立效散 【 东垣】 　治牙齿痛不可忍，及头脑项背痛，微恶寒饮，大恶热饮，其脉上中下三部阳虚阴盛，是五脏内盛，六腑阳道微，脉微小，小便滑数。
防风一钱　炙甘草三分　草龙胆酒洗，四分　升麻七分　细辛二分
水一盏，煎至五分，去滓，以匙抄在口中，渫痛处，少时立止。如多恶热饮，更加草龙胆一钱；如更恶风作痛，加草豆蔻、黄连各五分，勿加龙胆。随寒热多少，临时加减。

升麻散　治上丬牙疼。
细辛倍用　黄蘗　知母　防己　黄连　升麻　白芷　蔓荆子　牛蒡子　薄荷
右为末，薄荷汤调服，及搽牙龈；或煎服亦可。

白芷散　治下丬牙疼。
白芷　防风　连翘　石膏煅　荆芥　赤芍药　薄荷　升麻倍用
右为细末，薄荷汤调服，及搽牙龈；或煎服亦可。

神功丸 【 东垣】 　治牙龈肿痛。
兰香叶如无，藿香代之　当归身　木香不见火，各一钱　升麻二钱　生地黄酒洗，焙　生甘草各三钱　黄连去须净，酒洗秤　缩砂仁各五钱
右同为细末，汤浸蒸饼为丸，如菉豆大，每服一百丸，或加至二百丸止，白汤下，食远服。兼治血痢及血崩，血下不止，血下褐色或紫色、黑色，及肠澼下血，空心服，米汤下。其脉洪大而缓者；及治麻木厥气上冲，逆气上行，妄闻妄见者。

牢牙散 【 东垣】 　治牙龈肉绽有根，牙疳肿痛，动摇欲落，牙齿不长，牙黄，口臭。
升麻　羌活　羊胫骨灰各一两　龙胆草酒洗，一两五钱
右为细末，以纱罗子罗骨灰作微尘末，和匀，卧时贴在牙龈上。升麻古本作四分，亦一两也。

还少丹　治虚火牙疼。
肉苁蓉　远志　茴香　巴戟　山药　枸杞　熟地黄　石菖蒲　山茱萸肉　牛膝　杜仲炒　楮实　五味子　白茯苓各等分
右为末，炼蜜同枣肉为丸，梧桐子大，每服三五十丸，温酒或盐汤送下，日三服。

黑锡丹　治阳虚牙疼甚者。
黑铅　硫黄各二两
右将锡熔化，渐入硫黄，候结成片，倾地上出火毒，研至无声为度。

牢牙散　治牙无力，不能嚼物。
升麻三钱　生地黄　石膏各一钱　白茯苓　元参各五钱　羊胫骨烧灰　梧桐泪各三分　黄连一钱三分　麝香少许，另研
右为细末，研匀，每用少许，临卧擦牙，复以温水漱去。

透关散　治风冷蛀龋。
蜈蚣头　干蝎梢去毒　草乌尖如麦粒大者　川乌底如钱薄者，各七枚　雄黄麦大，七粒，另研　胡椒七粒
右为细末，用纸捻子蘸酢，点药少许于火上，炙干，塞两耳间，闭口少时，即效。

刷牙牢牙散　去风冷蛀龋宣露，用之甚效。
盐少许，研细　槐枝　柳枝各长四寸，四十九枝　皂角不蛀者七茎
右同入磁瓶内，黄泥固济，糠火烧一夜，候冷取出，研细，用如常法。

白牙散　治牙黄黑色。
石膏　升麻各一钱　白芷七分　麝香少许　羊胫骨灰二钱
右为细末，先用温水漱口擦之妙。

麝香刷牙散　固齿变白。
麝香一分　升麻一钱　黄连二钱　羊胫骨灰　白豆蔻　草豆蔻各三钱半　归身　防己酒浸　人参各三分　生地黄　熟地黄各二分　没石子三枚　五倍子一个
右为细末，用如前法。

长春牢牙散　乌髭发，去牙风。
川芎　砂仁　香附子　百药煎　丁香　升麻　五倍子　茯苓　细辛　青盐　金丝矾　甘松　白蒺藜　檀香破故纸各五钱　石膏二两　没石子　诃子肉各九个　胆矾三钱　麝香五分
右为细末，研匀，早晚刷牙，次以温水漱口吐出。

沉香散　坚固牙齿，荣养髭发。
沉香　诃子皮　青盐　青黛研，各二钱　白檀　母丁香各一钱五分　当归身　香附子炒去毛　细辛去苗，各五钱　荷叶灰　乳香另研，各一钱　苦楝子破四片，炒，五钱　龙脑另研　麝香另研，各五分　酸石榴皮二两五钱
右为细末，每用五分，如常刷牙，温水刷漱了，早晚二次。

朱砂散　揩牙令白净。
朱砂细研　茅香　藿香　丁皮　香附　甘松　白芷　升麻　黄丹各一两　猪牙皂角二两　寒水石八两　石膏四两白檀　零陵香各五钱
右为细末，研匀，每用揩齿甚佳。

妙应散　牢牙　疏风，理气，乌髭发。
人参　细辛去苗　白茯苓　香附子炒去毛　川芎　白蒺藜炒去角　砂仁各五钱　百药煎　白芷　石膏煅　龙骨研，各六钱　麝香另研，少许
右为细末，早晨临卧，温水刷漱之。

地黄丸　治齿动摇。
白茯苓　人参　山萸肉各四两　枸杞根三两　生地黄五斤，取汁　白蜜一斤　酥少许
右将前四味为末，以好酒一斗，煎至三升，去滓，入地黄汁，白蜜酥同煎，至可丸，即丸如小豆大，每服二十丸，用温酒送下，一日三服，渐加至五服。

甘露饮 【 《和剂》】 　治丈夫、妇人、小儿胃中客热，牙宣，口气，齿龈肿烂，时出脓血，目睑垂重，常欲合闭，或即饥烦，不欲饮食；及赤目肿痛，不任凉药；口舌生疮，咽喉肿痛，疮疹，已发未发皆可服之。
枇杷叶刷去毛　干熟地黄　天门冬去心，焙　枳壳去瓤，麸炒　山茵陈去梗　麦门冬去心，焙　石斛去芦　炙甘草　黄芩　生地黄
右等分为末，每服二钱，水一盏，煎至七分，去滓，温服，食后临卧。小儿一服分两服，量岁数大小加减与之。

五灵膏　治牙齿动摇。
五灵脂五钱　松脂　黄蜡各一两　蟾酥半字　黄丹二钱五分
右于磁器中，以慢火熬成膏，用白熟绢上摊，候冷，剪作片子，每夜贴于龈上，有津即吐，悞咽不妨。此药临卧时用一次，于恶硬物底一个牙根儿下，里外贴之，亦不甚闷。若是儿牙坚固，自然得力，不恶硬物也。

牙动摇疼痛方
五倍子　白茯苓　细辛各五钱　青盐三钱
右为细末，早晚刷牙，久有大效。

宣牙膏　治牙齿动摇不牢，疼痛不止。
定粉　龙骨各二钱五分　麝香一字　黄蜡一两
右为细末，研匀，将黄蜡熔化和药放冷，取出熨斗烧热，铺纸用药摊之匀薄。每用剪作纸条儿，临卧于齿患处齿龈间封贴一宿，至次日早晨取出药，每夜用之如此，半月消牙齿肿闷坐，生龈肉，治疳蚀，去风邪，牢牙齿，大有神效。

五倍子散　治牙齿摇动，及外物所伤，诸药不效欲落者。
川五倍子　干地龙去土，微炒，各五钱
右为细末，先用生姜揩牙根，后以药末敷之，五日内不得咬硬物。如齿初折落时，热贴齿槽中，贴药齿上，即牢如故。

抽薪饮 【 《景岳全书》，下同】 　治牙疼火甚者。
黄芩　石斛　木通　黄蘗　栀子炒，各二钱　枳壳　泽泻各一钱五分　甘草五分　水一钟半，煎七分服，食远。热甚者，冷服更佳。

菉豆饮　治火热盛极，牙疼不止。
菉豆不拘多少　用宽汤煮糜烂，入盐少许，或蜜亦可，待冰冷，或厚或稀或汤，任意饮食之，日或二三次不拘。此物性非苦寒，不伤脾气，且善于解毒除烦，退热止渴，大利小水，乃浅易中之最佳最捷者也。若火盛口甘，不宜厚味，但略煮半熟，清汤冷饮之，尤善除烦清火。

右归丸　治元阳不足，牙齿动摇脱落者。
大怀熟地八两　山药炒，四两　山茱萸微炒　当归各三两，便溏勿用　枸杞微炒　鹿角胶炒珠　菟丝子制　杜仲姜汤炒，各四两　肉桂二两，渐可加至四两　制附子自二两，渐可加至五六两
右先将熟地蒸烂，杵膏，加蜜为丸，弹子大，每嚼服二三丸，以滚白汤送下，其效尤速。

左归丸　治真阴亏损，而牙齿浮肿，动摇如欲落者。
大怀熟地八两　山药炒　枸杞子　山茱萸肉　菟丝子制　鹿角胶敲碎，炒珠　?胶切碎，炒珠，各四两，无火者不必用　川牛膝酒洗，蒸熟，三两，精滑者不必用
右，丸法如前，或桐子大，每食前用滚汤或淡盐汤送下百余丸。

玉女煎　治水亏火盛，热渴，牙疼肿痛。
生石膏三五钱　熟地黄三五钱或一两　知母　牛膝各一钱五分　麦冬二钱　水一钟半，煎七分，温服或冷服。

冰白散　治走马牙疳。
人中白倍用之　冰片少许　铜绿用酢制者　杏仁二味等分
右为细末，敷患处。

太清饮　治牙疼火之甚者。
知母　石斛　木通各钱半　石膏生，五七钱　水一钟半，煎七分，温服或冷服，或加麦门冬。

二辛煎　治阳明胃火壅盛，牙根口舌肿疼不可当。先用此汤漱之，漱后敷以三香散，或仍服清胃等药，以治其本。
北细辛三钱　生石膏一两
右水二碗，煎一碗，乘热频漱之。

冰玉散　治牙疳牙痛，口疮，齿衄，喉痹。
生石膏一两　月石七钱　冰片三分　殭蚕一钱
右为极细末，小磁瓶盛贮，敷之，吹之。

三香散　治牙根肿痛。
丁香　川椒红等分　冰片少许
右为末，敷痛处。如无川椒，以荜茇代之。

固齿将军散
锦纹大黄炒微焦　杜仲炒，去丝，半黑，各十两　青盐四两
右为末，每日清晨擦漱，火盛者咽之亦可。

虚牙肿方 【 《疮疡全书》，下同】 
藁本　独活　荆芥　川乌　香附子　当归　皂角　细辛　川椒
右水酢各半，煎，乘热噙漱，另服清胃汤、玉液散之类。

牙宣方
冰片　五倍子各三分　麝香二分　大红绒灰　珍珠　硼砂　鸡内金煅　人中白煅　元明粉　靛花　牛黄　黄蘗蜜炙褐色，末，各一钱　黄连末一钱五分　雄黄五分　鹿角灰二钱
右药品，穿腮肿毒治之亦妙，俱另研细末，和匀，吹入患处。

清胃汤　治前证。
当归梢　黄连酒炒　生地黄酒洗，各一钱　升麻二钱　牡丹皮二钱五分　水一钟半，煎服。

玉池散　治前证。
藁本　升麻　防风　细辛　白芷　甘草节　当归　槐花　川芎　独活　黑豆　水二钟，姜三片煎，食远服。

古今图书集成医部全录卷一百五十七

　齿门

　　单方

雄黄杀齿虫，取为末，和枣肉作丸，塞蛀孔。　 【 《本草》，下同】 

齿痛落尽：胆矾末和人乳汁，擦病齿上及孔中，日三。痛止齿复生，百日如故。

齿根宣露动摇：以盐水擦之，热汤含漱百遍，不过五日，齿即牢固。

薄荷盐末，擦牙固齿良。

青盐，入肾入骨，能固齿，擦噙并佳。　 【 《得效》】 

一切牙疼：青盐二两，白盐四两，用川椒四两煎汁，拌炒二盐为末，擦牙上，仍用温水含漱吐之，洗眼尤妙。 【 《入门》】 

口齿风(上匿下虫)肿痛，牙根浮烂出脓血：升麻煎汤服之，仍频含漱。　 【 《本草》】 

风牙痛及疳蚀：白蒺藜为末二钱，入盐一匙，水煎，带热含漱，大能止痛固齿。　 【 《入门》】 

牙齿痛，动摇血出：取骨碎补一两，剉，炒令黑色，为末，盥漱后揩齿根，良久吐之。　 【 《纲目》】 

牙龈宣露：蚯蚓屎，水和为泥，火烧令赤，研如粉，腊月猪脂和，敷上，日三次，永瘥。一方：同入磁瓶内，黄泥固济，塘火煨烧一夜，候冷，取出细研，用如常法揩牙。

风冷齿痛，蛀牙痛：细辛、白芷煎汤含漱。　 【 《纲目》】 

龋齿痛：苦参煎汤，日漱三升，五六日愈。仍灸列缺穴。 【 《汉史》】 

啄木鸟，啄木愈龋。　 【 《淮南》】 

牙齿裂痛：死蛐蟮为末，敷之即止。　 【 《千金翼》】 

虫牙痛：天仙子烧烟，以竹筒抵牙，引烟熏之，其虫即死，永瘥。 【 《纲目》】 

牙疼：巴豆一粒，煨熟去壳，大蒜一瓣剜其中，安巴豆，合定绵裹，随患处塞左右耳中。 【 《本草》】 

虫牙痛：巴豆肉一枚，香油灯上烧过，填入孔中。　 【 《纲目》】 

风疳(上匿下虫)齿，牙疼痛，骨槽风，梧桐泪为末擦之，治口齿为最要之物。寒牙痛勿用。 【 《本草》，下同】 

坚齿，除齿痛：川椒酢煎，含漱吐之。

牙齿动摇：用生姜、地黄汁制皂角散，土蒺藜散，黑铅砂贴搽。

牙齿痛：川椒、露蜂房等分为末，每二钱入盐一匙，水煎，含漱吐之，名如神散。 【 《局方》】 

牙(上匿下虫)作痛：蜗牛壳三十枚，烧研，日日揩之良。 【 《圣惠方》】 

齿(齿虫)肿痛：(木郁)李根白皮，切，水煮浓汁，含漱。冷即易，吐出虫即愈。　 【 《本草》，下同】 

牙痛：白杨树皮酢煎，含漱吐之。

牙齿痛：露蜂房煎汤含漱。

虫痛有孔：蜂房、细辛煎汤含漱。

蛀牙有孔，痛：啄木鸟舌尖绵裹，当痛处咬之，立瘥。

牙齿疳(上匿下虫)：啄木鸟烧为末，纳孔中，不过三度，瘥。

虫牙痛：取蟾酥少许入孔中，涎出，吐之勿咽。

牙齿痛：蟾酥，用银朱掺和为丸，如萝卜子大，搽上患处，便不疼。至三丸，吐浓涎数口，便愈。 【 《纲目》】 

牙疳臭气：蜘蛛捣烂，入臙脂、麝香敷之。 【 《直指》】 

肾虚齿摇动：羊胫骨灰常擦之妙，牙齿疏豁须用之。　 【 《入门》】 

卒牙齿痛：苦竹烧一头，其一头汁出，热揩之。　 【 《集验方》】 

牙龈痒痛：杏仁百枚，盐一钱，水一升，煮令沫出，含漱吐之。三度瘥。 【 《本草》，下同】 

(上匿下虫)齿：杏仁烧研如泥，绵裹纳(上匿下虫)齿孔中，能杀虫。

龋齿：取雄雀屎，绵裹，塞孔中，日一易。

生齿固齿：鹿茸，末服、丸服皆洼。

固齿：取牛齿三十枚，火煅为末，取二钱，水煎，热漱冷吐。且以末擦之，摇动者皆坚牢。

牙疼塞耳药：壁钱包胡椒末，如左边痛塞右耳，右边痛塞左耳，手掩按之，侧卧少顷，额上微汗即愈。 【 《医鉴》】 

风虫牙痛：针刺杏仁，清油灯上烟熏，乘热搽病齿上，连用七个，永绝不痛。　 【 《得效》，下同】 

风虫牙痛：马夜眼以刀刮起如米大，插孔中，或咬在痛处，沥出涎，勿咽，即瘥，断根。

风虫牙痛：霜杀老丝瓜烧存性，擦痛处立止。

齿龋：鹤虱枝插患处。
又方：吴茱萸、雄黄各等分，樟脑、乳香各少许，为末，擦痛处。

龋齿疼痛：削白马蹄塞之，不过三度。　 【 《千金方》】 

牙疼：壁上扫土，用盐炒过为末，随左右(口畜)鼻。　 【 《普济》】 

虫牙疼痛：花碱填孔内，立止。　 【 《儒门事亲》】 

风牙疼痛：纹银一两烧红，淬烧酒一盏，热漱饮之，立止。　 【 《集简方》】 

牙痛恶热：黄连末掺之立止。　 【 《李楼奇方》】 

食梅牙齼：韶粉揩之。 【 《相感志》】 

虫牙作痛：马牙一枚，煅热，酢中淬七次，待冷含之即止。 【 《经验方》】 

积年齿(上匿下虫)：用旧铁铧头一枚，炭火烧赤，捻硫黄一分，猪脂一分于上，熬沸，以绵包柳杖搵药，热烙齿缝数次愈。 【 《普济方》】 

牙齿疼痛：轻粉一钱，大蒜一瓣，杵饼，安膈骨前陷中。先以铜钱隔了，用蚬壳盖定，扎住一宿，愈。左疼安右，右疼安左。　 【 《摘元方》】 

风虫牙疳，脓血有虫：轻粉一钱，黄连一两，为末掺之。　 【 《普济方》】 

风热牙痛：用雄黄、干姜等分为末，(口畜)鼻，左痛(口畜)右，右痛(口畜)左。

牙齿风痛：秦椒煎酢含漱。　 【 《孟诜食疗》】 

齿疏陷物：炉甘石煅、寒水石等分为末，每用少许擦牙或刷牙，久久自密。　 【 《集元方》】 

风牙肿痛：多年石灰、细辛等分，研擦即止。　 【 《普济方》，下同】 

虫牙作痛：矿灰、沙糖和塞孔中。

风虫牙痛：用百年陈石灰为末四两，蜂蜜三两，合匀盐泥固济，火煅一日，研末擦牙神效，名神仙失笑散。

牙宣有(上匿下虫)：土朱、荆芥同研，揩之，日三。

齿痛及落：研细石胆，以人乳和膏擦之，日三四次。止痛复生齿，百日后复故乃止。每日以新汲水漱净。 【 《外科秘要》】 

牢牙止痛：石燕三对，火烧，酢淬七次，青盐、乳香各一两，细辛五钱为末揩之，荆芥汤漱口。一方去乳香、细辛，加麝香。

齿疏不坚：石燕子五对，火煅，米酢淬七次，为末；入青盐、麝香各少许，研匀，日用揩牙。后以温酒漱咽之。 【 《元山遗方》】 

牙龈肿痛：红灯笼枝根，煎汤漱吐。 【 《集效方》】 

风热牙痛：槐枝煎浓汤二碗，入盐半斤，煮干，炒研，日用揩牙，以水洗目。 【 《经验方》】 

齿(上匿下虫)齿动：盐半两，皂荚两条同烧赤，研，夜夜揩齿，一月后并瘥。 【 《食疗本草》】 

蛀牙有孔，疼痛不断根者：用雄黄、乳香各一钱，樟脑少许末之，黄蜡为丸，随孔大小纳一丸。以铁打条一尺五寸长如箸，小头作一勾头如钳尾状，火烧红，笔管筒住，只留勾头，勿令热伤唇舌，须先以箬挑开口唇，然后以头勾住，荡药上，须熔开觉热为度，以水漱之，神效。

牙龈宣露：用(艹舌)蒌根二两，砂锅内甘草水煮软，取出令干，鸡舌香十枚，白芷五钱，麝香一分。
右为细末，每用少许揩牙。悞咽无妨。

牙齿疼痛：皂荚浓浆同(石卜)硝煎化，淋于石上，待成霜擦之。 【 《普济方》】 

牙齿肿痛：白矾一两，大露蜂房一两，微炙，每用二钱，水煎，含漱去涎。 【 《济众方》】 

患齿碎坏欲尽者：常以绵裹白矾石含嚼，吐去汁。 【 《肘后方》】 

牙齿疼痛：缩砂常嚼之良。 【 《直指方》】 

牙齿肿痛：青蒿一握，煎汤漱之。 【 《济急方》】 

急疳蚀齿：黄矾、青矾、麝香，为末敷之。一方加白矾。

齿腐龈烂，不拘大人小儿：用上好咸土热汤淋取汁，石器熬干，刮下入麝香少许研掺之。 【 《宣明方》】 

病齿非肿非痛，虚不能嚼食：用《局方》嘉禾散姜煎，食后一服；次以地骨皮煎汤漱之；候空心以羊腰子一对，切片，勿令断，以葱丝、椒末、青盐、蒺藜去刺末，固元散二钱拌匀，掺于腰子内，以豆蔻叶或荷叶包裹，煨令熟，食之，服经两日，顿觉快利，饮食如故。

齿(上匿下虫)肿痛：桔梗、薏苡仁等分为末服。

牙根肿痛：桔梗为末，枣膏和丸，皂子大，绵裹咬之，仍以荆芥汤漱之。 【 《经验方》】 

牙疳臭烂：桔梗、茴香等分，烧研敷之。 【 《易简方》】 

风牙肿痛：苍朮盐水浸过，烧存性，擦牙去风热。 【 《普济方》】 

牙齿虚痛：仙灵脾为粗末，煎汤频漱，大效。 【 《奇效良方》】 

风牙肿痛：用独活煮酒，热漱之。　 【 《肘后方》】 
又方：独活、地黄各三两为末，每服三钱，水一盏，煎，和滓温服。卧时再服。 【 文潞公方。】 

风虫牙痛：盐化地龙水和面纳齿上。又以皂荚去皮，研末涂上，虫即出。又同元胡索、荜茇末塞耳。 【 《普济方》】 

牙齿疼痛：取五灵脂酢煎汁，含咽即效。 【 《得效》】 

牙齿疼痛：大川芎一个，入旧糟内，藏一月。取焙，入细辛同研末，擦牙。 【 《本事方》】 

风虫牙痛：用蛇床子烛烬，同研涂之。
又方：用蛇床子煎汤，乘热漱数次立止。

风热牙痛：香白芷一钱，朱砂五分，为末，蜜丸，芡子大，频用擦牙。此乃濠州一村妇以此医人，绝胜他药。或以白芷、吴茱萸等分，浸水漱涎。 【 《医林集要》】 

牙齿疼痛：青木香末，入麝香少许，揩牙，盐汤漱之。　 【 《圣济总录》，下同】 

风疳虫牙蚀肉至尽：甘松、腻粉末各二钱，芦荟五钱，猪肾一对，切，炙为末，夜漱口后贴之，有涎吐出。

肾虚齿痛：甘松、硫黄各等分，为末，泡汤漱之，神效。 【 《经效济世方》】 

一切牙痛：三柰子一钱，面包煨熟，入麝香二字为末，随左右(口畜)一字入鼻内，口含温水，漱去，神效。名海上一字散。 【 《普济方》】 

风虫牙痛：山柰为末，铺纸上，卷作筒，灯烧吹灭，乘热和药吹入鼻内，痛即止。
又方：用肥皂角一个去瓤，入山柰、甘松各三分，花椒、食盐不拘多少，填满，面包煅红，取研，日用擦牙漱去

风牙肿痛：高良姜二寸，全蝎焙一枚，为末掺之，吐涎以盐汤漱口，此乃验方。 【 《百一选方》】 

风寒牙痛：红豆蔻为末，随左右以少许(口畜)鼻中，并掺牙取涎。或加麝香。

风虫牙痛：荜茇末揩之，煎苍耳汤，漱去涎。
又方：用荜茇末、木鳖子肉研膏，化开(口畜)鼻。
又方：用荜茇、胡椒等分，为末，化蜡丸，麻子大，每以一丸塞孔中。

牙疼：蒟酱、细辛各五钱，大皂角五挺去子，每孔入青盐烧存性，同研末，频掺吐涎。 【 《御药院方》，下同】 

牙疼日久，肾虚也。补骨脂二两，青盐五钱，炒研擦之。

风虫牙痛，上连头脑：补骨脂炒五钱，乳香二钱五分，为末擦牙，或为丸塞孔内，日用有效。 【 《适用方》】 

诸般牙痛：香附、艾叶煎汤漱之，仍以香附末擦之去涎。 【 《普济方》】 

牢牙去风，益气乌髭，治牙疼牙宣，乃铁瓮先生方也。香附子炒存性三两，青盐、生姜各五钱，炒为末，日擦。 【 《济生方》】 

牙齿疼痛：零陵香梗叶煎水，含漱之。 【 《普济方》，下同】 

风牙疳牙：用零陵香洗炙，荜茇炒，等分为细末，掺之即愈。

风热牙痛：荆芥根、乌桕根、葱根等分煎汤，频含漱之。

牙痛连耳：用连钱草即积雪草，和水沟污泥同捣烂，随左右塞耳内。 【 《摘元方》】 

风虫牙痛：化蜡少许摊纸上，铺艾，以箸卷成筒烧烟，随左右熏鼻吸烟，令满，口呵气，即痛止肿消。 【 《普济方》】 

风龋牙痛：鼠黏子炒，煎水，含漱吐之。 【 《延年方》】 

热毒牙痛，热毒风攻头面，齿龈肿痛不可忍：牛蒡根一斤，捣汁，入盐花一钱，银器中熬成膏，每用涂齿龈下，重者不过三度瘥。 【 《圣惠方》】 

牙齿痛肿：苍耳子五升，水一斗，煮取五升，热含之，冷即吐去，吐后复含，不过二剂，瘥。茎叶亦可，或入盐少许。 【 《千金翼方》】 

牙齿疼痛：枳壳浸酒含漱。 【 《圣惠方》】 

风虫牙痛：芭蕉自然汁一碗，煎热含漱。 【 《普济方》】 

牙疳宣露，脓血口气：生地黄一斤，盐二合为末，同捣和团，以面包煨，令烟断，去面，入麝一分研匀，日夜贴之。 【 《圣济录》】 

虫牙疼痛：用新杀猪肚尖上涎，绢包咬之数次，虫尽即愈。唐氏用枳壳末拌之。
又方：用巴豆一粒，研，绵裹咬之。

虫牙作痛：香油抹箸头蘸麝香末，绵裹，炙热咬之。换二三次，其虫即死，断根，甚妙。 【 《医方摘要》】 

牙齿疼痛：牛膝研末含漱，亦可烧灰。 【 《千金方》】 

牙齿不生：用雄鼠屎三七枚，麝香五分，同研细揩齿。

疳虫蚀齿：葶苈、雄黄等分为末，腊月猪脂和成，以绵裹槐枝蘸点。 【 《金匮要略》】 

风牙疼痛：取猢狲头草入盐少许，于掌心擦之，即止。 【 《集元方》】 

齿(上匿下虫)肿痛：紫蓝烧灰敷之，日五度。 【 《圣惠》，下同】 

齿(上匿下虫)口臭：苦瓠子为末，蜜丸，半枣大，每旦漱口了含一丸，仍涂齿龈上，涎出吐去，妙。

风虫牙痛：壶卢子半升，水五升，煎三升，含漱之，茎叶亦可，不过三度。

一切牙痛：木耳、荆芥等分，煎汤频漱。 【 《普济方》】 

胃火牙痛：口含冰水一口，以纸捻蘸大黄末，随左右(口畜)鼻，立止。 【 《儒门事亲》】 

风热积壅，一切牙痛，去口气，大有奇效。好大黄瓶内烧存性为末，早晚揩牙漱去，即紫金散。都下一家专货此药，两宫常以数千赎之，其门如市也。 【 《千金方》】 

风虫牙痛，龈常出血渐至崩落，口臭极：苦大黄米泔浸软，生地黄各旋切一片，合定贴上，一夜即愈，未愈再贴。忌说话，恐引入风。 【 《本事方》】 

牙齿摇痛：大戟咬于痛处，良。 【 《生生编》】 

牙齿疼痛：猫儿眼睛草一搦，研烂，汤泡取汁，含漱吐涎。 【 《易简方》】 

风牙虫牙：用莨菪子入瓶内，以热汤灌下，口合瓶口气熏之，冷更作，尽三合乃止，有涎津吐去有效。
又方：用莨菪子数纳孔中，以蜡封之，亦效。

牙齿宣落风痛：用莨菪子为末，绵裹，咬之有汁勿咽。 【 《必效方》】 

风虫牙痛：用附子一两烧灰，枯矾一分为末揩之。
又方：川乌头、川附子生研，面糊丸，小豆大，每绵包一丸咬之。
又方：用炮附子末纳孔中乃止。

牙痛难忍：附子尖，天雄尖，全蝎各七个，生研为末，点之。 【 《永类方》】 

风虫牙痛：草乌炒黑一两，细辛一钱，为末揩之，吐去涎。
又方：草乌、食盐同炒黑掺之。 【 《海上方》】 

风虫牙痛：南星末塞孔，以霜梅盦住去涎。 【 《摘元方》】 

刮骨取牙：玉簪花干者一钱，白砒三分，白硇七分，硼砂二分，威灵仙三分，草乌头一分五厘，为末，以少许点疼处，即自落也。 【 《选奇方》】 

牙痛欲取：金凤花子研末，入砒少许，点疼牙根取之。 【 《摘元方》】

 风虫牙痛：(艹蹢)(艹躅)一钱，草乌头二钱五分，为末，化蜡丸，菉豆大，绵包一丸咬之追涎。 【 《海上仙方》】 

牙痛难忍，诸药不效：芫花末擦之令热，痛定，以温水漱之。 【 《永类方》】 

风虫牙痛：用莽草煎汤，热漱冷吐。一方加山椒皮，一方加独活，一方加(木郁)李仁，一方加芫花，一方加川椒、细辛各等分煎汤。热漱冷吐。
又方：用莽草五钱，皂角三挺去皮子，汉椒七粒，为末，枣肉丸，芥子大，每以一丸塞孔中，吐涎取效。

牙疼点眼：用覆盆子嫩叶捣汁，点目眦三四次，有虫随眵泪出成块也。无新叶，干者煎浓汁亦可。

虫牙疼痛：使君子煎汤频漱。

风牙肿痛：木鳖子仁磨酢涂之。 【 《普济方》】 

牙齿疼痛：(艹舌)蒌皮、露蜂房烧灰擦牙，以乌桕根、荆芥根、葱根煎汤漱之。

牙龈肿痛：山豆根一片，含于痛所。 【 《备急方》】 

牙疼颊肿：桃白皮、柳白皮、槐白皮等分，煎酒，热漱，冷则吐之。 【 《圣惠方》】 

风虫牙痛：针刺桃仁烧烟出吹灭，安痛齿上咬之，不过五六次愈。

风虫牙痛：用骨碎补、乳香等分为末，糊丸塞孔中。 【 《圣济总录》】 

牙疼(口畜)鼻：鹅不食草绵裹，怀干为末，含水一口，随左右(口畜)之，亦可挼塞。

牙齿虫痛：镜面草不拘多少，以水缸下泥同捣成膏，入香油二三点，研匀，贴于疼处腮上。
又方：用镜面草不拘多少，入麻油二点、盐半捻挼碎，左疼塞右耳，右疼塞左耳。以薄泥饼贴耳门，闭其气。仍侧卧，泥耳一二时，去泥取草，放水中，看有虫浮出，久者黑，次者褐，新者白。须于午前用之。

牙齿肿痛：酸浆一把，洗净川椒四十九粒去目，同捣烂，绢片裹定，如箸，切成豆粒大，每以一块塞痛处即止。 【 《节斋医论》】 

牙龈肿痛：天花、白矾等分水煎，漱之立效。 【 《摘元方》】 

大人小儿牙疳：双头莲，一名催生草，捣烂敷之。

牙齿痛肿：胡麻五升，水一斗，煮汁五升，含漱吐之，不过二剂，神良。 【 《肘后方》】 

齿(上匿下虫)并虫，积年不瘥，从少至老者：用雀麦，一名杜姥草，俗名牛星草；用苦瓠叶三十个洗净，取草剪长二寸，以瓠叶作五包包之，广一寸，厚五分，以三年酢渍之。至日中以两包火中炮，令热，纳口中熨齿外边，冷更易之。取包置水中解视，即有虫长三分，老者黄色，少者白色，多至二三十，少亦有一二十，此方甚妙。 【 《外台秘要》】 

牙宣露痛：丝瓜藤一握，川椒一撮，灯心一大把，水煎浓汁，漱吐，其痛立住，如神也。 【 《德生堂方》】 

牙齿风痛，薏苡根四两，水煮含漱，冷即易之。 【 《延年秘录》】 

牙齿不生：不拘大人小儿，年多者，用黑豆三十粒，牛粪火内烧，令烟尽，研入麝香少许，先以针挑破血出，以少许揩之，不得见风，忌酸咸物。 【 《经验方》】 

牙齿疼痛：黑豆煮酒，频频漱之，良。

牙齿疼痛：红豆末擦牙吐涎，及吹鼻中。一方，入铜青少许，一方入花碱少许。

牙齿疼痛：米酢煮枸杞白皮一升，取半升含漱，即瘥。 【 《肘后方》】 

风虫牙痛：烧酒浸花椒，频频漱之。

牙齿虫(上匿下虫)：韭菜连根洗捣，同人家地板上泥和，敷痛处，腮上，以纸盖之，一时取下，有细虫在泥上，可除根。
又方：韭根十个，川椒二十粒，香油少许，以水桶上泥同捣，敷病牙颊上，良久，有虫出，数次即愈也。

烟熏虫牙：取瓦片煅红，安韭子数粒，清油数点，待烟起以筒吸引至痛处，良久，以温水漱吐，有小虫出为效；未尽再熏。 【 《救急方》】 

虫牙疼痛：独头蒜煨热，切熨痛处，转易之。 【 《外台》】 

风热牙痛：芸台子、白芥子、角茴香等分为末，(口畜)鼻。左(口畜)右，右(口畜)左。

牙龈肿烂出臭水者：芥菜干烧存性，研末频敷之，即愈。

牙齿疼痛：萝卜子十四粒生研，以人乳和之，左疼点右鼻，右疼点左鼻。

牙齿疼痛：老生姜瓦焙。入枯矾末同擦之，有人日夜呻吟，用之即愈。 【 《普济方》】 

牙痛不止：川姜、炮川椒等分为末掺之。 【 《御药院方》】 

牙齿疼头痛：胡荽子五升，水五升，煮取一升含漱。 【 《外台秘要》】 

牙痛：用稻上莳萝芸台子、白芥子等分研末，口中含水，随左右(口畜)鼻，神效。

走马牙疳：小儿食肥甘，胃受虚热，口作鼻息，次第齿黑，名曰崩砂；渐至龈烂，名曰溃槽；又或出血，名曰宣露；重则齿落，名曰腐根。用兰香子末、轻粉各一钱，密陀僧酢淬研末五钱，和匀，每以少许敷齿及龈上立效，内服甘露饮。 【 《幼幼口议》】 

齿(上匿下虫)肿痛：柏枝烧热，拄孔中，须臾，虫缘枝出。

揩齿固牙：松脂出真定者佳，稀布盛入，沸汤煮取，浮水面者投冷水中，不出者不用，研末，入白茯苓末和匀，日用揩齿漱口，亦可咽之，固牙驻颜。

风虫牙痛：刮松上脂滚水泡化，一漱即止，已累试验。 【 《集简方》】 

龋齿：百孔松脂纴塞，须臾，虫从脂出也。

风热牙痛：用油松节如枣大一块，碎切，胡椒七颗，入烧酒二三盏，乘热入飞过白矾少许，噙漱三五口立瘥。
又方：松节二两，槐白皮、地骨皮各一两，浆水煎汤，热漱冷吐，瘥乃止。

风牙肿痛：松叶一握，盐一合，酒二升，煎漱。 【 《圣惠方》】 

风热牙痛：浮肿发渴，元脏气虚，小儿疳饮，鸡肠草、旱莲草、细辛等分为末，每日擦三次。名祛痛散。 【 《普济方》】 

风齿肿痛：马齿苋一把，嚼汁渍之，即日肿消。 【 《本事方》】 

还少丹：昔日越王曾遇异人，得此方，极能固齿牙，壮筋骨，生肾水。凡年未及八十者服之，须发返黑，齿落更生；年少服之，至老不衰。得遇此者，宿有仙缘，当珍重之，不可轻泄！用蒲公英一斤，一名耦耨草，又名蒲公罂，生平泽中，三四月甚有之，秋后亦有放花者，连根带叶取一斤，洗净勿令见天日，阴干；入斗子斛盐一两，香附子五钱，二味为细末入蒲公英内淹一宿，分为二十团，用皮纸三四层裹扎定，用六一泥即蚯蚓粪，如法固济，入灶内焙干，乃以武火煅通红为度，冷定，取出去泥，为末，早晚擦牙漱之，吐咽任便，久久方效。 【 《瑞竹堂方》】 

虫牙作痛：鱼腥草、花椒、菜子油等分捣匀，入泥少许，和作小丸，如豆大，随牙左右塞耳内。两边轮换，不可一齐用，恐闭耳气。塞至一日，夹取看之，有细虫为效。 【 《简便方》】 

牙齿肿痛：来年糟茄烧灰，频频干擦立效。 【 《海上名方》】 

虫牙疼痛：黄茄种烧灰擦之效。 【 《摘元方》】 

风蛀牙痛：茄蒂烧灰掺之，或加细辛末等分，日用之。

牙痛：秋茄花干之，旋烧，研涂痛处立止。 【 《海上名方》】 

牙齿(上匿下虫)痕：茄根捣汁频涂之。
又方：陈茄树烧灰敷之，先以露蜂房煎汤，漱过。

牙痛取牙：茄科以马尿浸三日，晒炒为末，每用点牙即落，真妙。 【 《鲍氏方》】 

风虫牙痛：门下桃橛烧取汁，少少纳孔中，以蜡固之。 【 《圣惠方》】 

食榴损齿：石榴黑皮炙黄，研末，枣肉和丸，梧桐子大，每日空腹服三丸，白汤下，日二服。 【 《普济方》】 

风虫牙痛：用杨梅根皮厚者焙一两，川芎藭五钱，麝香少许研末，每用五分鼻内(口畜)之，口中含水，涎出痛止。
又方：用杨梅根皮、韭菜根、厨案上油泥等分捣匀，贴于两腮上，半时辰，其虫自眼角出也，屡用有效。

风虫牙痛：橡斗五个入盐在内，皂荚一条入盐在内，同煅过研末，日擦三五次，荆芥汤漱之良。 【 《经验良方》】 

风牙疼痛：用荔枝连壳烧存性，研末，擦牙即止，仙方也。
又方：用大荔枝一个，剔开填盐满壳，煅研，擦之即止。

牙齿风疳，脓血有虫：用橄榄烧研，入麝香少许贴之。 【 《圣惠方》】 

风虫牙痛：用川椒细末，水和白面丸，皂子大，烧热咬之，数度愈。
又方：花椒四钱，牙皂七七个，酢一碗，煎漱之。

风虫牙痛：海桐枝煎水漱之。 【 《圣惠方》】 

通治风、虫、客寒三般牙痛，呻吟不止：胡椒九粒，菉豆十一粒，布裹搥碎，以丝绵包作一粒，患处咬定，涎出吐去，立愈。
又方：用胡椒一钱半，羊脂拌打四十丸，擦之追涎。

牙齿疼痛：茱萸煎酒含漱之。 【 《孟诜本草》】 

风热牙痛：瓜蒂七枚炒研，入麝香少许和之，绵裹，咬定流涎。 【 《圣济总录》】 

牙齿疼痛：青荷叶剪取钱蒂七个，以浓米酢一盏，煎半盏去渣，熬成膏，时时抹之，妙。 【 《经验方》】 

风牙宣露，发渴口气：鸡舌香、射干一两，麝香一分，为末日揩。 【 《圣济总录》】 

龋齿黑臭：鸡舌香煎汁含之。 【 《外台秘要》】 

风虫牙痛：乳香、川椒末各一钱，为末，化蜡和作丸，塞孔中。
又方：用乳香、巴豆等分，研和蜡丸，塞之。
又方：乳香、枯矾等分，蜡丸塞之。

牙齿疼痛：梅花脑、朱砂末各少许，揩之立止。

牙齿虫痛：用韶脑、朱砂等分，擦之神效。

一方：用樟脑、黄丹、肥皂去皮核，等分，研匀蜜丸，塞孔中。

湿热牙痛，喜吸风：梧桐泪入麝香，掺之。

牙疼出血：梧桐泪五钱，研末，夜夜贴之。或入麝香少许。 【 《圣惠方》】 

牙齿蠹黑，乃肾虚也。梧桐泪一两，丹砂五钱，麝香一分为末，掺之。

牙疳宣露，脓血臭气者：梧桐泪一两，枸杞根一升，每用五钱，煎水热漱。
又方：梧桐泪、葶雳等分研掺。 【 《圣惠方》，下同】 

齿缝出血不止：用地龙末、枯矾各一钱，麝香少许，研匀擦之。

风热牙痛：皂角一条去子，入盐满壳，仍加白矾少许，黄泥固济，研，日掺之。 【 《经验方》】 

风虫牙痛：用皂荚末涂齿上，有涎吐之。

蔓荆子、生地黄、地骨皮、青蒿各一两，(木郁)李根皮二两，每服五钱，水煎，热含冷吐。

风虫牙痛：皂角子末绵裹弹子大两颗，酢煮热，更互熨之，日三五度。 【 《圣惠方》】 

风虚牙肿，老人肾虚，或因妄药擦牙致病：用独子肥皂以青盐实之，烧存性，研末掺之；或入生樟脑十五文。 【 《卫生家宝方》】 

牙齿肿痛：无患子、大黄、香附各一两，青盐五钱，泥固煅研，日用擦牙。

牙齿疼痛：绵裹无食子末一钱咬之，涎出吐去。 【 《圣济总录》】 

齿龈肿痛：垂柳枝，槐白皮、桑白皮、白杨皮等分，煎水，热含冷吐。
又方：柳枝、槐枝、桑枝煎水熬膏，入姜汁、细辛、芎藭末，每用擦牙。 【 《圣惠方》】 

风虫牙痛：杨柳白皮卷如指大，含咀，以汁渍齿根，数过即愈。
又方：柳枝一握，剉，入少盐，花浆水煎，含甚验。
又方：柳枝剉一升，大豆一升，合炒，豆熟，磁器盛之，清酒三升渍三日，频含漱涎，三日愈。 【 《古今录验》】 

虫牙作痛：以芜荑仁安蛀孔中及缝中，甚效。

啄木散治虫牙：啄木舌一枚，巴豆一枚，研匀，每以猪鬃一茎，点少许于牙根上，立瘥。 【 《圣惠方》】 

虫蚀牙根：温米酢漱出虫，自愈。

齿龈风肿：用柳蠢末半合，赤小豆炒、黑豆炒各一合，柳枝一握，地骨皮一两，每用三钱煎水热漱。 【 《御药院方》】 

牙齿疼痛：蛀竹屑、陈皮各一两为末，乌梅肉同研如泥，敷之。 【 《救急方》】 

风虫牙痛：能胆三钱，片脑四分，每以猪胆汁调少许搽之。 【 《摄生方》】 

牙齿疼痛：土狗一个，旧糟裹定，湿纸包煨焦，去糟研末，敷之立止。 【 《本事方》】 

牙疳危急：猪肝一具，煮熟，蘸赤芍药末，任意食之，后服平胃散二三贴，即效。

风虫牙痛：湿生虫一枚，绵裹咬之，勿令人知。 【 《圣惠方》】 

虫蚀牙根肉腐：用棘针烧取沥频敷之，或煮汁含之亦可。

牙齿疳(上匿下虫)：黑羖羊脂、莨菪子等分，入杯中烧烟，张口熏之。 【 《千金方》】 

齿(上匿下虫)宣露，出脓血：用蚺蛇胆三钱，枯白矾一钱，杏仁四十七枚，研匀，以布揩龈搠令血尽，日三掺之，愈乃止。 【 《圣惠方》】 

擦牙固齿：用火煅羊胫骨为末，入飞盐二钱，同研匀，日用。

龋蛀齿：用不蛀皂角一挺去皮子，却于每皂子处安巴豆一粒，盐泥固济烧灰，研细末，用剜耳子抄少许，填入蛀孔内。

湿热牙疼：用羊胫骨灰二钱，白芷、当归、青盐、牙皂各一钱，为末擦之。 【 东垣方】 

风热牙肿，连及头面：用露蜂房烧存性，研末，以酒少许调，噙漱之。 【 《十便方》】 

风虫牙痛：露蜂房煎酢，热漱之。
又方：用草蜂房一枚，盐实孔中，烧过研末擦之，盐汤漱去。或取一块咬之，秘方也。 【 《袖珍》】 
又方：用露蜂房一个，乳香三块，煎水漱之。 【 《普济方》】 

蛀齿：芦荟、白胶香塞蛀孔内。

风虫牙痛：露蜂房、全蝎，同研擦之。
又方：用蜂房蒂绵包咬之效。 【 《圣惠方》】 

走马牙疳：五倍子、青黛、枯矾、黄蘗等分为末，先以盐汤漱净，掺之立效。 【 《便览》】 

牙龈疳臭：五倍子炒焦一两，枯矾、铜青各一钱，为末，先以米泔漱净掺之，绝效方也。 【 《集简方》】 

一切齿痛、疳蚀、龋齿瘀肿：用蚵蚾一枚，鞭其头背，以竹篦刮眉间，即有汁出，取少许点之，即止也。【 《类编》】 

风虫牙痛不可忍：用蟾酥一片，水浸软，入麝香少许，研匀，以粟米大绵裹咬定，吐涎，愈。一方用胡椒代麝香。 【 《圣惠方》】 
又方：用蟾酥染丝绵上，剪一分长，纴入齿缝根里，忌热物，半日效。干者以热汤化开。

蛀齿：鹤虱、细辛、白芷、干茄等分为末，揩痛处；如有蛀孔，用饭丸药末塞孔中。

牙齿宣露：黄竹叶、当归尾研末，煎汤，入盐含漱。 【 《永类方》】 

牙齿疼痛：老鼠一个去皮，以硇砂擦上三日，肉烂化尽，取骨，瓦焙为末，入蟾酥二分、樟脑一钱，每用少许点牙根上，立止。 【 《孙氏集效方》】 

刮骨取牙：用鲫鱼一个去肠，入砒在内，露于阴地，待有霜刮下，瓶收，以针搜开牙根，点少许，欬嗽自落。
又方：用硇砂入鲫鱼内，煨过瓶收，待有霜刮取，如上法用之效。

牙齿疼痛：白直殭蚕者，生姜同炒赤黄色，去姜为末，以皂角水调擦之，即止。 【 《普济方》】 

风虫牙痛：白直殭蚕炒，蚕退纸烧，等分为末，擦之，良久，以盐汤频漱口效。 【 《直指方》】 

牙龈肿痛：五倍子一两，瓦焙研末，每以五分敷痛处，片时吐去涎，内服去风热药。 【 《杨子建护命方》】 

风牙肿痛：五倍子一钱，黄丹、花椒各五分，为末，掺之即止。
又方：五倍子末冷水调涂颊外，甚效。

蛀齿：芦荟四分炒，研细，先用盐揩净齿，敷少许。

年久牙痛：枫香脂为末，以香炉内灰和匀，每旦揩擦。 【 危氏《得效方》】 

止牙痛：用燕子屎，丸梧桐子大，于痛处咬之，丸化即痛止。 【 《袖珍方》】 

风热牙痛：百药煎泡汤噙漱。 【 《圣济总录》】 

牙龈疳蚀：百药煎、五倍子、青盐煅各一钱五分，铜绿一钱，为末，日掺二三次，神效。 【 《普济方》】 

风虫牙痛不可忍者，梅师方：用熏陆香嚼咽汁，立瘥。
又方：用乳香豆许安孔中，烧铜箸烙化立止。 【 《集验方》】 

风蛀牙痛：夜明砂炒，吴茱萸汤泡炒，等分为末，蟾酥和丸，麻子大，绵裹二丸，含之吐涎。 【 《普济方》】 

齿落不生：牛屎中大豆十四粒，小开豆头，以注齿根，数度即生。 【 《千金方》，下同】 

(上匿下虫)齿：莨菪子三合盛瓶内，将青铜钱七文烧令赤，投瓶中，候莨菪子作声有烟出，以笔管引烟气熏于痛齿，虫出痛即止。无莨菪则用葱子、韭子，亦可出虫。

牙落重生：雄鸡粪、雌鸡粪各十四颗。

右焙干研末，入麝香少许，　先于齿不生处，以针刺令血出，掺药。老人二十日，少者十日，当出。不拘伤损及自落者，皆生。

牙落重生：乌鸡雄雌粪各蓄收之，旧麻鞋底，三物烧存性为末，入麝香掺之，一月生齿，名雄雌散。李察院亮卿常用有效。

打伤摇动牙齿：蒺藜根烧灰，贴动牙即牢，名蒺藜散。

齿落重生，长齿生牙：赖雄鼠之骨末。牙齿若折，年多不生，取雄鼠脊骨作末，揩折处，齿立生如故。 【 雷公】 

牙齿疼痛，龂肿摇动，及打动牙齿：用土蒺藜去角，生用，不拘多少，为粗末，每服五钱，以淡浆水半碗，煎七八沸，去滓，入盐末一捻，带热时时漱之，别无所忌。或用根烧灰，贴动牙即牢，名土蒺藜散。

落牙方：马肉剉十两，信砒、巴豆肉各五钱，为末。
右拌匀，用石器盛，候出虫焙干，研末，于牙痛处出些血，点上随落，妙。

取牙方：龙肝乃墓中陈石灰也，雁胆一个，收龙肝纳胆内，阴干为末，用时宜些少点牙根上即落。切忌坠入口中。

牙齿动摇，髭发赤黄：一服髭黑牙牢，生姜半斤取汁，地黄一斤洗净，研细取自然汁，仍留滓；以不蛀皂角十茎，刮去黑皮弦，将前药汁蘸皂角慢火炙干，再蘸再炙，用药尽为度。并前药滓同入磁瓶内，用火煅存性，为末，牙齿动摇，用药擦牙龂上。如髭黄以铁器盛药末三钱，汤调过，三日后将药汁蘸擦髭发，临卧时用，次早已黑色。三夜三次用，其黑如漆，甚妙。

齿根动欲脱落：用生地黄绵裹着齿上咂之，又(口父)咀以汁渍齿根，日四五，夜着之并咽汁，十日大佳。如齿挺出，嚼之亦可。

牙齿动摇：用黑铅半斤，大锅内熔成汁，旋入桑条灰，柳木槌研，令沙，以熟绢罗为末，每日早晨如常揩牙，后用温水漱在盂内，以水洗眼，能明目乌髭发，及治诸般眼疾。

龈间努肉渐长，此乃齿壅。取生地黄汁一钟，皂角数片，火上炙热，淬地黄汁内，再炙又淬，以汁尽为度，晒为末，傅之即缩。一妇人平日好食动风物，尤嗜蟹，一日齿间壅出肉渐大，不能开口，有一道人传此方即愈。或(石卜)硝为末，敷之亦消。

牙齿逐日渐长，开口难为饮食，盖髓液溢所致。只用白朮末和水服，及煮水灌漱，自愈。

擦牙止痛方：黄趸蜂窠一个，以川椒填满其窍，更以白盐一钱封口烧存性，入自芷、羊胫骨灰各一钱。
右同盐为末，先以清茶漱口，乃擦之；有孔则以药塞其孔，立愈。 【 《正传》】 

　　针灸

《素问》曰：邪客于足阳明之经，令人鼽衄，上齿寒，刺足中指次指爪甲上与肉交者，各一痏。左刺右，右刺左。齿龋，刺手阳明不已，刺其脉入齿中，立已。
缪传引上齿，齿唇寒痛，视其手背脉血者去之；足阳明中指爪甲上一痏，手大指次指爪甲上各一痏，力已。左取右，右取左。
《灵枢》曰：齿痛不恶清饮，取足阳明，上齿痛亦如之。齿痛恶清饮，取手阳明，下齿痛亦如之。
手阳明有入頄遍齿者，名曰大迎。下齿龋取之。臂恶寒补之，不恶寒泻之。足太阳有入頄遍齿者，名曰角孙。上齿龋取之。在鼻与頄前方病之时，其脉盛，盛则泻之，虚则补之。
骨寒热者病无所安，汗注不休，齿未槁，取其少阴于阴股之络；齿已槁，死不治。骨厥亦然。
《甲乙经》曰：颊肿口急，颊车痛不可以嚼，颊车主之。
上齿龋肿，目窻主之。上齿龋痛，恶风寒，正营主之。齿牙龋痛，浮白及完骨主之。齿痛，颧髎及二间主之。上齿龋，兑端及耳门主之。齿间出血者，有伤酸齿床落痛，口不可开引鼻中，龈交主之。上齿龋痛，恶寒者，上关主之。
失欠，下齿龋，下牙痛，(出页)肿，下关主之。齿牙不可嚼，龈肿，角孙主之。下齿痛恶寒，(出页)肿，商阳主之。齿龋痛恶清饮，三间主之。口齿痛，温溜主之。下齿龋则上齿痛，液门主之。齿痛，四渎主之。齿龋痛，合谷主之。 【 一作少海】 上牙龋痛，阳谷主之。 【 一作阳溪】 
《千金方》曰：厉兑、三间、冲阳、偏历、小海、合谷、内庭、复留主龋齿。
浮白主牙齿痛不能言。大迎、颧髎、听会、曲池主齿痛恶寒。阳谷、正营主上牙齿痛。阳谷、液门、商阳、二间、四渎主下牙齿痛。角孙、颊车主牙齿不能嚼。下关、大迎、翳风、完骨主牙齿龋痛。曲鬓、冲阳主齿龋。
《得效方》曰：齿痛灸列缺七壮，永不疼。又灸肩髃七壮，又灸耳垂下牙尽骨上三壮。
齿痛，以线量手中指至掌后横纹，折为四分，去三分，将一分于横纹后臂中，灸三壮，随左右。
《古今医统》曰：列缺二穴，在手太阴肺经与阳明经相连，叉手取穴，中手尽处，看其浮脉丫叉之间，灸七壮，痛立止，永不再发。
合谷二穴，治齿龋痛，灸之。内庭治下齿痛，针灸皆可。阳谷治上牙。太渊治风牙。肩髃二穴，灸七壮，随左右灸之。耳垂下尽骨上穴，灸三壮，痛即止，如神。
《医学正传》曰：齿蚀生疮，灸承浆。
《医学纲目》曰：牙痛牙糟，取太溪灸之。治上牙齿痛，二间灸之。治下牙齿痛，委中针之。又足内踝两尖，灸之，治上牙痛。龙元在列缺上青脉中，灸之，治下牙痛。承浆、风府、合谷、内庭治上牙痛。
按《资生》方，牙疼屈手大指本节后陷中，灸三壮。初灸觉牙疼，再灸觉牙有声，三灸疼止，永不复作。恐是阳溪穴也。左疼灸右，右疼灸左。
《本草拾遗》曰：取年深既古且阔三角土瓦一块，令三姓童子，候星初出时，指第一星下火于瓦上灸之。
《景岳全书》曰：足内踝二尖，治上牙痛，灸之。足三里治上齿痛，灸四十九壮。手三间治下齿痛，灸七壮，列缺灸七壮，永不发。合谷，齿龋灸之。内庭，下牙痛，针灸皆可。阳谷治上牙痛，在手外踝骨尖，左灸右，右灸左，十一壮，屡验神效。太渊治风牙，肩髃七壮随左右灸之，耳垂下尽骨上穴，灸三壮，痛即止，如神。
一切牙疼，以草量手中指至掌后横纹止，将草折作四分，去三留一。于横纹后，量臂中，随痛左右，灸三壮即愈。
又经验法：于耳前鬓发尖内，有动脉处，随痛左右，用小艾炷灸五七壮，神效。亦不必贴膏药。如再发，再灸，即可断根。

　　导引

《千金方》曰：每晨起，以一捻盐纳口中，以温水含揩齿，及叩齿百遍，为之不绝。不过五日，齿即牢密。
《直指方》曰：百物养生，莫先口齿。不漱不洗，损蠹之媒。凡暑毒酒毒常伏于口齿之间，莫若时时洗漱之为愈也。晨兴洗毕，盥漱一口吐出掌中，就掌涤眼，自觉光明。终身行之，可为妙法。
《养性书》曰：齿宜朝暮叩以会神，一云以集身神。若卒遇凶恶，当叩左齿三十六，名曰打天钟。若辟邪秽，叩右齿，名曰搥天磬。若存念至真，叩中央齿，名曰鸣天鼓。
《延寿书》曰：凡饮食讫，辄以浓茶漱口，烦腻既去，而脾胃自和。凡肉之在齿，得茶漱涤，不觉脱去而不烦挑剔也。盖齿性便苦，缘此渐坚牢而齿蠹且自去矣。
食毕漱口数过，齿不蛀。养生家晨兴叩齿，永无齿疾。
《古今医统》曰：向本命日栉发之始，叩齿九通，阴呪曰：大帝散灵，五老反真。泥丸元华，保精长存。左回拘月，右引日根。六合清练，百疾愈因。咽唾三过，常数行之，使齿不痛，脑不痛，发不白。
又法：向东坐，不息四通，上下啄齿三十六，治齿痛。
又法：凡人觉脊背皆崛强，不间时节缩咽髆仰面努髆并向上头左右两向按之，左右二七一住，待血行气动定后，始更用。初缓后急，不得先急后缓。若无病，人常欲行，须旦起、午时、日没三辰用之三七遍，除寒热疾，脊腰头项痛，风痹，口内生疮，牙齿风，头眩诸病尽除也。
《保生秘要》曰：齿痛导引法，用意推而散之，又推而吸之。或左齿痛，则将右手滑下一肋搦之，或想火烧之。
又法：将肾水洗，依患处环转，用日晒火烧折散；或不愈，吹之出口一尺，用手揉牙关即愈。
《景岳全书》种齿法曰：古有晨昏叩齿之说，虽亦可行，然而谷谷震动，终非尽善之道。余每因劳因酒，亦尝觉齿有浮突之意，则但轻轻咬实，务令渐咬渐齐，或日行一二次，或二三次而根自固矣。又凡欲小解时必先咬定牙根而后解，则肾气亦赖以摄，非但固精，亦能坚齿。故余年踰古稀，而齿无一损，亦大得此二方之力。
《金丹全书》云：今人漱齿，每以早晨，是倒置也。凡一日饮食之毒积于齿缝，当于夜晚刷洗，则垢污尽去，齿自不坏。故云晨漱不如夜漱，此善于养齿者。今观智者每于饭后必漱，则齿至老坚白不坏，斯存养之功可见矣。

　　医案

《史记》仓公传曰：齐中大夫病龋齿，臣意灸其左手阳明脉，即为苦参汤，日漱三升出入，五六日病已。得之风及卧开口，食而不漱。

《儒门事亲》曰：泽州李继之忽病牙痛，皱眉不语。栾景先见之曰：何不乐也？曰：牙痛。栾曰：曾记张戴人云，阳明经热有余也。宜大下之。乃付舟车丸七十粒。服毕，遇数知交，留饮，强饮热酒数杯，药为热酒所发，尽吐之，吐毕而痛止。李大笑曰：戴人神仙也！不三五日又痛，再服前药百余粒，大下数行，乃愈。

《东垣十书》曰：刘经历之内子，年三十余，病齿痛不可忍，须骑马外行口吸凉风则痛止，至家则痛复作。家人以为祟，祈祷于巫师而不能愈，遂求治于先师。问其故，曰：此病乃湿热而成也。足阳明贯于上齿，手阳明贯于下齿，阳明多血多气，又加以膏粱之味，助其湿热，故为此痛。因立一方，不须骑马，当令风寒之气常生于齿间。以黄连、梧桐泪之苦寒，新薄荷叶、荆芥穗之辛凉，四味相合而作风寒之气，治其湿热；更以升麻之苦平引入阳明经为使；牙齿骨之余，以羊胫骨灰补之为佐；麝香少许入内为引，用为细末擦之，神妙。又以调胃承气去芒硝加黄连，以治其本，服之下三五行，其病良愈不复作。

《口齿类要》曰：宗伯毛三江胃经虚热，齿牙作痛，用补中益气加熟地、丹皮、茯苓、芍药，寻愈。

廷尉张中梁齿动，或用清胃散，肢体倦怠，饮食少思，牙齿作痛。余曰：此脾肾亏损。用安肾丸、补中益气汤兼服，外用羌活散而愈。或牙根溃烂，如喜寒恶热者，乃胃血伤也，用清胃散。若恶寒喜热者，胃气伤也，用补中益气汤。

杨考功齿动作渴，属胃虚弱，阴火炽甚。用补中益气加酒炒黑黄蘗四剂，又服加减八味丸，诸证顿愈；又用补中益气汤而全愈。

王侍御齿摇龈露，喜冷饮食，此胃经湿热，先用承气汤以退火，又用清胃散以调理而齿固，继用六味丸以补肾水，羌活汤以祛外邪而寻愈。

王吏部患齿痛，或用祛风等剂，更加寒热体倦，懒食欲呕。彼以为火盛，余曰：病因元气不足，前药复伤。遂用补中益气加茯苓、半夏，元气复而诸证愈。

郭职方善饮，齿痛，腮颊焮肿，此胃经湿热，用清胃散加干葛、荆、防而愈。

郑吏部仲冬牙痛连脑，此肾经风寒所犯，用羌活附子汤一服即愈。此证不问冬夏，肾虚者多患之，急用此药可疗，缓则不救。

朱工部午后有热，遇劳遗精，其齿即痛，此脾肾虚热，先用补中益气送六味丸，更以十全大补汤而愈。

党吏部齿根肿焮连顋颊，此胃经风热，用犀角升麻汤即愈。

表兄颜佥宪牙痛，右寸后半指脉洪而有力。余曰：此大肠积热，当用寒凉之剂。自泥年高，服补阴之药，呻吟彻夜。余与同舟赴京，煎凉膈散加荆、防、石膏，与服一钟，即愈。

大尹余时正素善饮，齿常浮痛，腹痛作泻，此酒积伤脾，食后用清胃散，食前用解酲汤而愈。

膳部钟复斋，每劳心则齿缝胀而不能咀嚼，此元气虚弱，先用补中益气汤而痊，更用十全大补汤，虽劳不作。

儒者柴济美善饮，牙蛀不生，或时作痛，用桃仁承气汤二剂，又以清胃散加山栀、葛根，外搽升麻散，其牙复出。

一男子晡热，内热，牙痛龈溃，常取小虫，此足三阴虚火，足阳明经湿热，先用桃仁承气汤二剂，又用六味地黄丸而愈。

一男子患齿痛，饮食难化，大便不实，此脾肾不足，用还少丹而愈。

一男子每足发热，牙即浮痛，此足三阴虚火，用加减八味丸而不复作。

一男子齿浮作痛，耳面黧色，口干作渴，日晡则剧，此脾虚弱也，用补中益气汤、加减八味丸而愈。

一妇人因怒齿痛，寒热作呕，用清胃等药益甚，此肝火伤胃，寒药复伤，用六君子加芍药、柴胡、山栀而愈。

一妇人胃中嘈杂，甚则热痛，后患齿痛，此胃火生痰也，用二陈加芩、连，下越鞠丸而瘳。

一妇人发热齿痛，日晡益甚，月水不调，此脾经血虚所致，用逍遥散加升麻寻愈。后因怒复痛，仍以前药，加川芎而痊。

一妇人因怒牙痛寒热，用小柴胡加芎、归、苓、朮、山栀而疼痛止，用加味逍遥散而寒热退。

史羊生内子，每产后齿根皆动，必踰后复怀孕，日乃止。临月时予偶至，言及此证，留十全大补汤二剂令产后煎服，齿不复动矣。果如其言。

郁芝岩先生齿根浮肿，痛不可忍，求治于予。曰：齿痛龈浮而不动，属于坤土，乃足阳明脉所贯络也，因胃中有湿热，故尔。用清胃汤加山栀、元参，进一服，应手而瘥。

《证治准绳》曰：一人患骨槽风，因用药点破入风，虚火上升，呕吐血痰，讝语臭秽，不食而死。

一人患上齿根连外肿痛，后齿根溃脓，医者皆以牙痈治之，久而不敛，脓汁不绝，询其故，乃曾生广疮者，即以结毒治之而愈。

《景岳全书》曰：宋汪丞相之宠好食厚味，一日热大作，齿间壅出有肉渐大胀满，口不能闭，水浆不入。一医用生地黄汁一碗，牙皂角数挺，火上炙热，蘸汁令尽为末，傅壅肉上，随即消缩，不日而愈。
古今图书集成医部全录卷一百五十八

　舌门

　　黄帝素问

　　　阴阳应象大论

南方生热，热生火，火生苦，苦生心，心主舌，在窍为舌。
【 注　心气通于舌，心和则能知五味，故舌乃心之主。又心之官也，故心窍在舌。】 

　　　诊要经终论

厥阴终者，中热嗌干，善溺心烦，甚则舌卷、卵上缩而终矣。
 【 注　肝合筋，筋聚阴器，络舌本，故舌卷、卵缩而终也。】 

　　　风论

以夏丙丁伤于风者为心风。心风之状，多汗恶风，焦绝，善怒吓，赤色。病甚则言不可快，诊在口，其色赤。
【 注　心为火脏，风淫则火盛，故唇口焦，津液绝。风化木，木火交炽，故善为怒吓。心主舌，病甚则舌本强而言不快。心和则舌能知五味，故诊验在口。】 

　　　脉要精微论

心脉搏坚而长，当病舌卷不能言。
 【 注　搏坚而长者，搏击应手有力而长，此为太过之脉。心火太过，故当病舌卷。心主言，故不能言也。】 

　　　刺热篇

肺热病者，先淅然厥起毫毛，恶风寒，舌上黄，身热。
 【 注　皮毛者肺之合，脏气热于内，故淅然寒栗于外而恶风寒，盖热甚则寒也。肺上连于喉嗌，故舌黄。】 

　　　五常政大论

升明之纪，其主舌。
 【 注　升明，火政也，火属心，心开窍于舌。】 

　　　至真要大论

厥阴司天，风淫所胜，民病舌本强。司天之气，风淫所胜，平以辛凉，佐以苦甘，以甘缓之，以酸泻之。
 【 注　厥阴司天，已亥岁也。经脉篇舌本强等证，皆脾经病，风木淫胜，病本于脾，平者平其上而使下也。】 
厥阴司天，主胜则胷胁痛，舌难以言。
 【 注　主胜则胷胁痛者，肝经之脉布胷胁也。厥阴少阳主筋，二经之筋病则舌卷，故难以言。】 

　　灵枢经

　　　经脉篇

脾足太阴之脉，上膈挟咽，连舌本，散舌下。是动则病舌本强，食则呕，胃脘痛，腹胀善噫，得后与气则快然如衰，身体皆重。
【 注　舌本，舌根也。舌本强、食则呕等证，皆脾经之所为病也。善噫者，脾气上走心为噫也。得后与气则快然如衰者，厥逆从上下散也。身体皆重，太阴之气逆也。】 
肾足少阴之脉，循喉咙挟舌本。是主肾所生病者，口热，舌干，咽肿，上气，嗌干及痛，烦心，心痛。
 【 注　夫肾主藏精，如主肾所生之病，则精液不能上滋而为口热、舌干、嗌痛、烦心诸证，盖水不上济则火盛于上矣。】 
足厥阴气绝则筋绝。厥阴者，肝脉也；肝者，筋之合也；筋者聚于阴器而脉络于舌本也。故脉弗荣则筋急，筋急则引舌与卵。故唇青、舌卷、卵缩则筋先死。庚笃辛死，金胜木也。
 【 注　足厥阴之气主筋，故气绝则筋绝矣。厥阴者肝脉也，肝者筋之合，谓厥阴之气合于肝脉，肝脏之气合于筋也。聚于阴器者，筋气之会于宗筋也。筋聚于阴器而络于舌本，故脉不荣于筋，则筋急而舌卷、卵缩矣。厥阴气绝，则筋先死。庚笃辛死，金胜木而肝脏之木气绝也。】 
手少阴之别名曰通里，去腕一寸半，别而上行，循经入于心中，系舌本，属目系。其实则支膈，虚则不能言
 【 注　手少阴之别络，与经相干，名曰通里之间，去腕一寸半，别经而上行，循经入于心中，系舌本，属目系。其气实，膈间若有所支而不畅，虚则不能言，盖心主言而经别络舌本也。】 

　　　经别篇

足太阴之正，直者系舌本。
足太阴之正，贯舌中。

　　　经筋篇

足太阳之筋，其支者，别入结于舌本。
手少阳之筋，其支者，当曲颊入系舌本，其病舌卷。

　　　经水篇

足太阴之正，上至髀，合于阳明，与别俱行上结于咽，贯舌中。

　　　五阅五使篇

舌者，心之官也。
 【 注　心开窍于舌，故舌为心之官。】 

　　　脉度篇

脾气通于口，脾和则口能知五谷矣。心气通于舌，心和则舌能知五味矣。
 【 注　口能辨五谷，舌能辨五味，心脾和则口与舌俱和，而五谷五味入口即辨矣。】 

　　　营卫生会篇

上焦出于胃上口，并咽以上，贯膈而布胷中，走腋，循太阴之分而行，还至阳明，上至舌，下足阳明。
 【 注　上焦出于胃上口者，上焦所归之部署也，并咽以上贯膈而布胷中，出走腋下，循太阴之云门、中府之分而行，还至阳明之天鼎扶突而上至舌，复下于足阳明之分也。】 

　　　卫气篇

足少阴之标，在背腧与舌下两脉也。
足太阴之标，在背腧与舌本也。

　　　忧恚无言篇

舌者，音声之机也。
足之少阴上系于舌，络于横骨，终于会厌。

　　　口问篇

黄帝曰：人之自啮舌者，何气使然？岐伯曰：此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者则补之。
 【 注　齿者，肾气之所生也。少阴之脉挟舌本，少阳之脉循于颊，如肾之脏生气厥逆走上，与中焦所生之脉气相辈而至，则啮舌。】 

　　　肠胃篇

舌重十两，长七寸，广二寸半。

　　金匮要略 【 汉?张机】 

　　　胎黄

病者腹满，按之不痛为虚，痛者为实，可下之。舌黄，未下者，下之黄自去。
腹满，舌萎黄，躁不得睡，属黄家。

　　　邪入脏则难言

寸口脉浮而紧，紧则为寒，浮则为虚。寒虚相搏，邪在皮肤。浮者血虚，络脉空虚，贼邪不泻，或左或右。邪气反缓，正气即急。正气引邪，喎僻不遂。邪在于络，肌肤不仁。邪在于经，即重不胜。邪入于腑，即不识人。邪入于脏，舌即难言，口吐涎。

　　　干燥

肝中寒者，两臂不举，舌本燥，喜太息，胷中痛不得转侧，食则吐而汗出也。
腹满口舌干燥，此肠间有水气，己椒苈黄圆主之。
消渴病，渴欲饮水，口干舌燥者，白虎加人参汤主之。
病人胷满唇委，舌青口燥，但欲漱水不欲咽，无寒热，脉微大来迟，腹不满，其人言我满，为有瘀血。

　　伤寒论 【 汉?张机】 

　　　干燥

太阳病，重发汗而复下之，不大便五六日，舌上燥而渴，日晡时小有潮热，从心下至少腹，鞕满而痛不可近者，大陷胷汤主之。
伤寒病，若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。

　　　白胎

阳明病，胁下鞕满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。
病如结胷状，饮食如故，时时下利，寸脉浮，关脉小细沉紧，名曰脏结。舌上白胎滑者，难治。
脏结无阳证，不往来寒热，其人反静，舌上胎滑者，不可攻也。

　　千金方 【 唐?孙思邈】 

　　　舌论

凡舌者，心主小肠之候也。舌重十两，长七寸，广二寸半，善用机衡，能调五味也。凡有所啖，若多食咸，则舌脉凝而变色；多食苦，则舌皮槁而外毛焦枯；多食辛，则舌筋急而爪枯干；多食酸，则舌肉肥而唇揭；多食甘，则舌根痛而外发落。又曰心欲苦，肺欲辛，肝欲酸，脾欲甘，肾欲咸，此五味内合五脏之气也。若脏热，则舌生疮，引唇揭赤；若腑寒，则舌本缩，口噤唇青。寒宜补之，热宜泻之，不寒不热，依脏腑调之。舌缩口噤唇青，升麻煎主之。

　　疮疡全书 【 金?窦汉卿】 

　　　木舌

其木舌硬如穿山甲，外证憎寒壮热，语言蹇濇，此心经受热也。心者舌之本，因心而病，治法以小刀点紫黑处，煎药内多加山栀。山栀，泻火之要品也。

　　　重舌

其舌下生一小舌，其色鲜红，其外证颏下浮肿有硬核，此心经受热，毒气出于舌下。先用紫雪掺上，流出热涎；急服甘桔扬，加姜、灯心煎服。

　　　重腭

舌上生一疮，其状若杨梅，外证无寒无热，但作事烦心。先以甘桔汤多加山栀，后服黄连解毒汤，再吹冰片散；不宜用刀。

　　　生疮

舌生疮如黄栗，外证怯寒口张。先用蚌水，或田螺水，或苦茶缴净，然后搽药；次服鼠黏子解毒汤加山栀、黄连。口臭，冰片吹药内，加人中白、枯矾、铜青、黄连末。

　　　莲花舌

舌下生三小舌，其类如莲花状。但舌乃心之苗，心火上炎，或思虑太过，或火气所伤，或酒后当风取凉，以致风痰相搏而成，此证急用清凉解毒汤加减服之，再吹冰片散；如肿不散，次用小刀针出紫血为妙。

　　明理论 【 金?成无己】 

　　　胎色

舌者，心之官，法应南方。火本红而泽。伤寒三四日已后，舌上有膜白滑如胎，甚者或燥，或濇，或黄，或黑，是数者热气浅深之谓也。邪气在表者，舌上则无胎。及邪气传里，津液结搏，则舌上生胎也。寒邪初传，未全成热，或在半表，或在半里，或邪气客于胷中者，皆舌上胎白而滑也。经曰：舌上如胎者，以丹田有热，胷中有寒，邪初传入里者也。阳明病胁下鞕满，不大便而呕，舌上白胎者，可与小柴胡汤，是邪气在半表半里者也。阳明病若下之，则胃中空虚，客气动膈，心中懊憹，舌上胎者，栀子豉汤主之，是邪客于胷中者也。脏结宜若可下，舌上胎滑者，则云不可攻也，是邪未全成，热犹带表寒故也。及其邪传为热，则舌之胎不滑而濇也。经曰：伤寒七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。是热耗津液，而滑者已干也。若热聚于胃，则舌为之黄，是热已深也。《金匮要略》曰：舌黄，未下者，下之黄自去。若舌上色黑者，又为热之极也。《黄帝针经》曰：热病，口干舌黑者死。以心为君主之官，开窍于舌，黑为肾色，见于心部。心者，火，肾者，水。邪热已极，鬼贼相刑，故知必死。观其口舌，亦可见其逆顺矣。

　　儒门事亲 【 元?张从政】 

　　　舌说

热结于舌下，复生一小舌子，名曰子舌胀；热结于舌中，舌为之肿，名曰木舌胀。木者，强而不柔和也。微者可以咸软之，而大者以辛散之。昔尝治一妇人木舌胀，其舌满口，诸药不愈，余以(釒非)针小而锐者砭之，五七度肿减，三日方平，计所出血几至盈斗。

　　东垣十书 【 元?李杲】 

　　　生刺

舌燥濇如杨梅刺者，生姜切厚片，蘸蜜于舌上揩之，其刺立消，神效。

　　丹溪心法 【 元?朱震亨】 

　　　肿胀

木舌者，舌肿硬不和软也，百草霜、芒硝、滑石为末，酒调敷之。
诸般舌肿胀，取龙脑破毒散半钱，以指蘸药擦舌上下，咽津下。

　　　生疮

舌上生疮，皆上焦热壅所致，宜如圣汤或甘桔汤加黄芩一钱，仍用柳花散掺之，或用白荷花瓣贴之。

　　世医得效方 【 元?危亦林】 

　　　口舌主五味

心气通于舌，能知五味；脾气通于口，能知五谷。

　　　舌之病能

舌为心之官，主尝五味，以布五脏焉。
心之本脉系于舌根，脾之络脉系于舌旁，肝脉循阴器络于舌本，肾之津液出于舌端，分布五脏，心实主之。三经为四气所中，则舌卷不能言；七情气郁，则舌肿不能语，至如心热则舌破生疮，肝壅则出血如涌，脾闭则白胎如雪。此舌之为病也。
心气通于舌，心和故能知五味，脾气通于口，脾和故亦能知五谷之味。

　　　重舌

重舌先以凉水灌漱，次嚼生薄荷五七叶，却用如圣胜金锭一锭同嚼极烂，井水咽下，甚者连进三服，并以一锭安患处，其病随药便消。

　　　舌烂

舌本烂，热不止者，逆。

　　证治要诀 【 明?戴思恭】 

　　　证治

曾有舌上病疮，久蚀成穴，累服凉剂不效。后来有教服黑锡丹，遂得渐愈。此亦下虚，故上盛也。
外有舌暴肿胀，名曰重舌，一味真蒲黄末掺之。
又有舌无故常自痹者，不可作风治，由心血不足，理中汤加熟附子半钱，当归钱半。

　　医学入门 【 明?李梴】 

　　　舌属五脏

心之本脉系于舌根，脾之络脉系于舌两旁，肝脉循阴器络于舌本，肾之津液出于舌端，分布五脏，心实主之。故曰：诸经皆会于口。

　　　短强

卒中风则舌短而强，舌卷不言者死。大概风用小续命汤，寒用理中汤，热用甘桔汤加防风、枳壳、黄芩。风寒湿舌强者，用白矾、肉桂末等分，安舌下，或正舌药。痰热舌强，壅肿或短，甘露饮。

　　　肿长

内因七情气郁，肿满不得息者，金沸草散。久不愈者，黑参丸，外用古霜盐散。因怒者，锈铁粉涂之。
舌肿满口，气不得吐，名木舌。用陈茶、陈白梅，入巴豆七枚，同捣膏，薄荷水调刷口中，得下咽片时，即下一二行，以粥补住。如生疮连顋颊肿者，元参升麻汤。
舌肿满口，不能声，饮食不通者，名重舌，用蒲黄频刷舌上自退。如不能咽药，即以黄连浓煎，时时呷之，以泻心火。
舌肿如猪胞者，以针刺舌下两旁大脉，血出即消。切勿刺中脉，令血不止。悞刺，以火烧铜箸烙之，血再不止者死。或酢调锅煤，敷舌上下，脱去再敷，须臾自消。不食者亦死。
舌肿，舌下有虫如蝼蛄、卧蚕，头小白，有尾，可烧铁烙，烙舌头上即消。
舌长过寸者，单冰片末敷之。

　　　破裂

心热，生疮破裂，单黄连汤。脾热，兼舌胎干濇如雪，薄荷蜜冰蘗丸。心脾热，升麻葛根汤加薄荷、黄芩、桔梗。

　　　胎色

舌为心苗，肾主津液，无病则舌红而润，偶见红心点者，将欲发黄。如丹田邪热，则心苗枯槁，生胎如白胎然，是以邪在表则无胎，邪初传里则胎白而滑，胃寒热懊憹者，栀豉汤吐之。阳明病胁硬不大便而呕，舌胎白者，亦不可攻，小柴胡和之。如恶寒欲呕痰者，小柴胡加干姜。白胎滑而下利者，为脏结，不治。
热渐入深则胎白而濇，热深入胃则胎黄，或肥光，或尖白根黄者，表多里少也，俱白虎加人参汤主之。
手足腋下汗出，讝语便闭，胎紫带黑，或生芒刺，虫碎燥裂者，承气汤下之。但舌黑亦有数种，有四边红而中灰黑成路者，失下也；有黑圈者，过经未解也；有黑尖者，虚烦也；有舌见黄而中有黑，至尖或乱黑点者，热毒深也；有弦红心黑，或白胎中见黑点者，表未解也；有根黑尖黄，脉滑者可下，脉浮者可汗；有尖黑而有乱纹脉滑实者，急下之。脉数无力者，必发渴而死。
凡舌黑不论多少，俱系危证。惟冷而滑，如淡黑然者，乃无根虚火，可以化痰降火药治之。
阴证胎白，腹痛自利者，理中汤。中湿湿痹，舌上如胎，非真胎也。丹田有热，胃中有寒，五苓散。
外感风寒传经者，则舌胎自白而黄而黑者，死。

　　医学纲目 【 明?楼英】 

　　　舌属心脾

舌属心脾。经云：心主舌。又云：在脏为心，在窍为舌。又云：心气通于舌，心和则舌能知五味。是舌属心也。又云：中央黄色，入通于脾，开窍于口，藏精于脾，故病在舌本。属脾也。

　　　重舌

舌根下生形如舌而小者，曰重舌；其着颊里及上腭者，曰重腭；其着齿龈上者，曰重龈。皆刺之，去血可也。

　　　木舌

木舌者，舌肿粗大，渐渐肿硬满口，不急治，即塞杀人也。其法用紫雪二钱，竹沥和匀，频抹口中，自消。

　　口齿类要 【 明?薛己】 

　　　论证

经言：舌乃心之苗。此以窍言也。以部分言之，五脏皆有所属；以证言之，五脏皆有所主。如口舌肿痛，或状如无皮，或发热作渴，为中气虚热；若眼如烟触，体倦少食，或午后益甚，为阴血虚热；若咽痛舌疮，口干足热，日哺益甚，为肾经虚火；若四肢逆冷，恶寒饮食，或痰甚眼赤，为命门火衰；若发热作渴，饮冷便闭，为脾胃实火；若发热恶寒，口干口渴，食少体倦，为脾经虚热；若舌本作强，顋颊肿痛，为脾经湿热；若痰盛作渴，口舌肿痛，为上焦有热；若思虑过度，口舌生疮，咽喉不利，为脾经血伤火动；若恚怒过度，寒热口苦而舌肿痛，为肝经血伤火动。病因多端，当因时制宜。凡舌肿胀甚，宜先刺舌尖，或舌上或边旁，出血泄毒，以救其急。惟舌下廉泉穴，此属肾经，虽宜出血，亦当禁针。

　　　验证舌法

　　　　白胎舌
见图
舌见白胎滑者，邪初入里也。丹田有热，胷中有寒，乃少阳半表半里之证也。宜用小柴胡汤、栀子豉汤治之。

　　　　将瘟舌
见图
舌见红色，热蓄于内也。不问何经，宜用透顶清神散治之。

　　　　中焙舌
见图
舌见纯红，内有黑形如小舌者，乃邪热结于里也。君火炽盛，反兼水化。宜凉隔散、大柴胡汤下之。

　　　　生斑舌
见图
舌见红色，而有小黑点者，热毒乘虚入胃，蓄热则发斑矣。宜用元参升麻葛根汤、化斑汤解之。

　　　　红星舌
见图
舌见淡红，中有大红星者，乃少阴君火热之盛也，所不盛者，假火势以侮脾土，将欲发黄之候也。宜用茵陈五苓散治之。

　　　　黑尖舌
见图
舌见红色，尖见青黑者，水虚火实，肾热所致。宜用竹叶石膏汤治之。

　　　　里圈舌
见图
舌见淡红色，而中有一红晕，沿皆纯黑，乃余毒遗于心络之间，与邪火郁结，二火亢极，故有是证也。以承气汤下之。

　　　　人裂舌
见图
舌见红色，更有裂纹如人字形者，乃君火燔灼，热毒炎上，故发裂也。宜用凉膈散。

　　　　虫碎舌
见图
舌见红色，更有红点如虫蚀之状者，乃热毒炽甚，火在上，水在下，不能相济故也。宜用小承气汤下之。

　　　　里黑舌
见图
舌见红色，内有干硬黑色，形如小长舌有刺者。此热毒炽甚，坚结大肠，金受火制，不能平木故也。急用调胃承气汤下之。

　　　　厥阴舌
见图
舌见红色，内有黑纹者，乃阴毒厥于肝经。肝主筋，故舌见如丝形也。用理中合四逆汤温之。

　　　　死现舌
见图
舌见黑色，水克火明矣。患此者，百无一治。治者审之！
　
　　　　黄胎舌
见图
舌见尖白根黄，其表证未罢也，须宜解表，然后方可攻之。如大便秘者，用凉膈散加硝黄泡服。小便濇者，用五苓散加木通，合益元散加姜汁少许，以白滚汤调服。

　　　　黑心舌
见图
舌见弦白心黑而脉沉微者，难治；脉浮滑者可汗，沉实者可下。始病即发此色，乃危殆之甚也，速进调胃承气汤下之。

　　　　十五舌
见图
舌尖白胎二分，根黑一分，必有身痛恶寒，如饮水不至，甚者五苓散；自汗，渴者白虎汤；下利者解毒汤。此亦危证也。

　　　　十六舌
见图
舌见白胎，中有黑小点乱生者，尚有表证。其病之来虽恶，宜凉膈散微表之，表退即当下之。下用调胃承气汤。

　　　　十七舌
见图
舌见如灰色，中间更有黑晕两条，此热乘肾与命门也，宜急下之，服解毒汤下三五次，迟则难治；如初服，量加大黄酒浸泡。

　　　　十八舌
见图
舌见微黄色者，初病即得之发讝语者，由失汗表邪入里也，必用汗下兼行。以双解散加解毒汤两停主之。
　
　　　　十九舌
见图
舌中见白胎，外有微黄者，必作泄，宜服解毒汤；恶寒者五苓散。

　　　　二十舌
见图
舌见微黄色者，表证未罢，宜用小柴胡汤合天水散主之；可下者，大柴胡汤下之，表里双除，临证审用之。

　　　　二十一舌
见图
舌见黄色者，必初白胎而变黄色也。皆表而传里，热已入胃，宜急下之。若下迟，必变黑色，为恶证，为亢害鬼贼，邪气深也，不治。宜用调胃承气汤下之。

　　　　二十二舌
见图
舌左白胎而自汗者，不可下。宜白虎汤加人参三钱服之。

　　　　二十三舌
见图
舌右白胎滑者，病在肌肉，为邪在半表半里，必往来寒热。宜小柴胡汤和解之。

　　　　二十四舌
见图
舌左见白胎滑，此脏结之证，邪并入脏，难治。

　　　　二十五舌
见图
舌见四围白而中黄者，必作烦渴呕吐之证。兼有表者，五苓散、益元散兼服。须待黄尽，方可下也。

　　　　二十六舌
见图
舌见黄而有小黑点者，邪遍六腑，将入五脏也。急服调胃承气汤下之，次进和解散，十救四五也。

　　　　二十七舌
见图
舌见黄而尖白者，表少里多，宜天水散一服、凉膈散二服合进之；脉弦者，宜防风通圣散。

　　　　二十八舌
见图
舌见黄而濇有隔瓣者，热已入胃，邪毒深矣。心火烦渴，急宜大承气汤下之。若身发黄者，用茵陈汤；下血用抵当汤；水在胁内十枣汤；结胷甚者大陷智胷汤；痞用大黄泻心汤。

　　　　二十九舌
见图
舌见四边微红，中间灰黑色者，此由失下而致。用大承气汤下之，热退可愈。必三四下方退。五次下之而不退者，不治。

　　　　三十舌
见图
舌见黄而黑点乱生者，其证必渴，讝语，脉实者生，脉濇者死，循衣摸床者不治。若下之见黑粪，亦不治。下，宜大承气汤。

　　　　三十一舌
见图
舌见黄中黑至尖者，热气已深，两感见之十当九死，恶寒甚者亦死，不恶寒而下利者可治。宜用调胃承气汤主之。

　　　　三十二舌
见图
舌见外淡红心淡黑者，如恶风表未罢，用双解加解毒汤相半微汗之，汗罢急下之。如结胷，烦躁目直视者不治。非结胷者可治。

　　　　三十三舌
见图
舌见灰色尖黄，不恶风寒脉浮者，可下之。若恶风恶寒者，用双解散加解毒汤主之。三四下之见粪黑，不治。

　　　　三十四舌
见图
舌见灰黑色而有黑纹者，脉实，急用大承气汤下之；脉浮，渴饮水者，用凉膈散解之。十可救其二三。

　　　　三十五舌
见图
舌根微黑尖黄，脉滑者可下之，脉浮者当养阴退阳。若恶风寒者微汗之，用双解散。若下利，用解毒汤，十生八九也。

　　　　三十六舌
见图
舌根微黑，尖黄隐见或有一纹者，脉实，急用大承气汤下之；脉浮，渴饮水者，用凉膈散解之，十可救二三。
已上三十六舌，乃伤寒验证之捷法，临证用心处之，百无一失。

古今图书集成医部全录卷一百五十九

　舌门

　　证治准绳 【 明?王肯堂】 

　　　舌部所属

属手少阴心经。
 【 注　《素问》曰：心在窍为舌，畏寒。《内经》曰：心气通于舌，心和则舌能知五味矣。病则舌卷短，颧赤，其脉搏坚而长。乔岳曰：心绝则舌不能收，及不能语。】 
又属足太阴脾经。
 【 注　李东垣曰：舌者，心也，复能知味，是舌中有脾也。《灵枢》曰：足太阴之正，贯舌中。《素问》曰：中央黄色，入通于脾，故病在舌本。《灵枢》又曰：足太阴是动则病舌本强，所生病者舌本痛。又曰：刺舌下中脉太过，血出不止为瘖。注舌下脉，脾脉也；瘖，不能言也。又孙景思曰：舌者，心气之所主，脾脉之所通，二脏不和，风邪中之则舌强不能言，壅热攻之则舌肿不能转。更有重舌、木舌、舌肿、出血等证，皆由心脾二经风热所乘而然也。】 
又兼属足阳明胃经。
 【 注　张鸡峯曰：脾胃主四肢，其脉连舌本而络于唇口。胃为水谷之海，脾气磨而消之，由是水谷之精化为营卫以养四肢。　若起居失节，饮食不时，则致脾胃之气不足，而营卫之养不周，风邪乘虚而干之，则四肢与唇口俱痹，语言蹇濇，久久不治，变为痿疾。经云：治痿独取阳明，谓足阳明也，治法宜多用脾胃药，少服去风药，则可安矣。】 
又属足少阴肾经。
 【 注　《灵枢》曰：足少阴之正，直者系舌本。舌纵涎下烦悗，取足少阴。《元珠》曰：舌之下窍，肾之津液所朝也。注：下窍，廉泉穴也，一名舌本，在颔下结喉上　《素问》曰：刺足少阴脉重虚出血，为舌难以言。】 
又属足厥阴肝经。
 【 注　《灵枢》曰：肝者筋之合也，筋者聚于阴器，而脉络于舌本。】 

　　外科正宗 【 明?陈实功】 

　　　痰包

痰包乃痰饮乘火流行，凝注舌下，结如匏肿，绵软不硬，有妨言语，作痛不安，用利剪刀当包剪破，流出黄痰，若鸡子清稠粘难断，捺尽，以冰硼散搽之，内服二陈汤加黄芩、黄连、薄荷数服，忌煎炒火酒等件。

　　　重舌

大人小儿重舌，乃心火妄动发之，当以线针点刺患上，令出恶血，内服解毒泻心汤，外以冰硼散搽之。

　　　木舌

紫舌、木舌，亦由心火而发，用飞盐加冰片少许，勤搽，出涎自愈。又有痰气结于舌上，成核作痛，硬强者，用线针点破出血，用冰硼散搽之。

　　医方考 【 明?吴昆】 

　　　舌病方论

《本事方》云：　一士人夜归，其妻熟寝，士人撼之。妻问何事？不答。又撼之，其妻惊视之，舌肿已满口，不能出声。急访医，得一叟负囊而至，用药掺之，比晓复旧。问之，乃蒲黄一物。昆按《内经》曰：热胜则肿。此证必心脾之火并于舌，故令肿而满口。蒲黄性寒，能清气凉血，故愈。
热证多舌出。有病愈而舌不能入者，以冰片分许，研末，掺其舌上，则入。所以舌出者，热实于内，而欲吐舌泄气也；所以不能入者，邪气久居，舌强而不柔和也。冰片味辛热而气清香，可以利窍，可以柔筋，可以泄气，故得之而舌入矣。
有人舌肿，舒出口外，无敢医者。一村人云：偶有此药，归而取至，乃二纸捻，以灯烧之，取烟熏舌，随即消缩。众问其方，村人曰：吾家旧有一牛，亦舌肿胀出口，人教以蓖麻油蘸纸作捻，烧烟熏之而愈，因以治人亦验。昆谓：舌肿舒出口外，经所谓热胜则肿也。然舌者心之苗，又脾之经络连舌本，散舌下，其热当责于心脾二经。《本草》云：蓖麻主浮肿恶气，取油涂之，叶主风肿不仁，捣蒸敷之，则其能解风肿内热也可知矣。然用其烟犹有妙义，烟乃轻清之物，一入于口，呼吸传变，可使径达心脾，匪惟治标，亦可疗本。村人用之而不达其理，斯其所以为村人。医者闻之而不察其理，则亦村人而已矣！

　　景岳全书 【 明?张介宾】 

　　　论胎色

舌胎舌黑，虽云火证，然实火虚火俱能为之。凡治此者，但当察脉证，以虚实为主，而再以辨色之法参之，庶可无误。盖实热之黑，必兼红紫干渴，或多芒刺；若沉黑少红而带润滑者，本非实热证也。若其六脉细弱，而形困气倦，则又最为虚候，是必寒水乘心火不归原之病，此不救本而但知治标，则万无一生矣。此之治法：凡里热未甚而表散有未解者，宜柴胡诸饮之类，以解其表；里邪热甚者，宜凉膈散、犀角地黄汤之类以清其内，此治实热之法也。若阴虚火盛，而兼有表邪未解者，宜补阴益气煎之类兼表里而治之；若形气病气俱不足，寒水乘心而虚阳不敛者，必用理阴煎、理中汤或大补元煎之类，以单救其里，自可保其无虞，此治虚火之法也。若舌有白胎，语言蹇濇者，以薄荷、白蜜同姜片，蘸而揩擦之。
舌为心之官，本红而泽。凡伤寒三四日已后，舌上有胎必自润而燥，自滑而濇，由白而黄，由黄而黑，甚至焦干，或生芒刺，是皆邪热内传由浅入深之证也。故凡邪气在表，舌则无胎，及其传里，则津液干燥而舌胎生矣。若邪犹未深，其在半表半里之间，或邪气客于胷中者，其胎不黑不濇，止宜小柴胡之属以和之。若阳邪传里，胃中有热，则舌胎不滑而濇，宜栀子豉汤之属以清之。若烦躁欲饮水数升者，白虎加人参汤之类主之。大都舌上黄胎而焦濇者，胃腑有邪热也，或清之或微下之。《金匮要略》曰：舌黄未下者，下之黄自去。然必大便燥实，脉沉有力而大渴者，方可下之。若微渴而脉不实，便不坚，胎不干燥芒刺者，不可下也。其有舌上黑胎而生芒刺者，则热更甚矣，宜凉膈散、承气汤、大柴胡之属酌宜下之。若胎色虽黑滑而不濇者，便非实邪，亦非火证，非惟不可下，且不可清也。此辨舌之概，虽云若此，然犹有不可概论者，仍宜详察如左。
按伤寒诸书皆云：心为君主之官，开窍于舌。心主火，肾主水，黑为水色而见于心部，是为鬼贼相刑，故知必死。此虽据理之谈，然实有未必然者。夫五行相制，难免无克，此其所以为病，岂因克为病，便为必死？但当察其根本何如也。如黑色连地而灰黯无神，此其本源已败，死无疑矣。若舌心焦黑而质地红活，未必皆死证。阳实者清其胃火，火退自愈，何虑之有！其有元气大损而阴邪独见者，其色亦黄黑；真水涸竭者，其舌亦干焦。肾中水火俱亏，原非实热之证，欲辨此者，但察其形气脉色，自有虚实可辨，而从补从清，反如冰炭矣。故凡以焦枯干濇者，尚有非实非火之证。再若青黑少神而润滑不燥者，则无非水乘火位，虚寒证也。若认此为火，而苦寒一投，则余烬随灭矣。故凡见此者，但当详求脉证，以虚实为主，不可因其焦黑而执言清火也！伤寒固尔，诸证亦然。

　　　重舌木舌

重舌木舌：以舌下肿出如舌，故曰重舌，又谓之子舌；忽肿木而硬者，谓之木舌，皆上焦热壅故也。惟宜砭针刺去其血为上策，及内服清胃降火之剂自愈。若舌忽肿起如猪胞，或硬如木石，不能出声，胀满塞口则闭闷杀人，但看舌下有如蝼蛄，或如卧蚕者，急于肿突处砭去其血，仍用釜底煤不拘多少，以盐酢调厚敷之，或用井华水调敷亦可。脱去更敷。如不甚者，单以此敷之亦愈。

　　石室秘箓 【 清?陈土铎】 

　　　生疮

人口中忽生疮于舌上，吐出在外寸余，上结成黄靥，难以食物，人以为病在心也，心热故生此疮，此亦近理之谈而不知非也。亦有祟以凭之也。方用冰片一分入在蚌口内，立化为水，乃以鹅翎敷扫其上，立刻收入其舌，便可饮食矣。蚌乃至阴之物，攻至阴之邪，则邪自退走；况又加以冰片之辛温，逐邪不遗余力，自然手到功成也。
口舌生疮，乃心火郁热，而舌乃心苗，故先见比证。法用黄连三钱，菖蒲一钱，水煎服一剂而愈，神方也。此方不奇在黄连，而奇在菖蒲。菖蒲引心经之药，黄连虽亦入心经，然未免肝脾亦入，未若菖蒲之单入心也。况不杂之以各经之品，孤军深入，又何疑哉！此所以奏功如响也。倘不知用药神机，轻混之以肝脾之药，虽亦奏功，终不能捷如桴鼓。此治热之法也。
口舌生疮者，乃心经热也，宜用黄连、黄芩之类凉散之自愈。今不用而用黄蘗、殭蚕各一钱，枳壳烧灰、炙甘草、薄荷、山豆根各五分，为细末，冰片三厘研匀，掺上，一日掺三次，第一日即少快，明日痊愈。

　　　黑色

阴寒而直中肾经，舌黑眼闭，下身尽黑，上身尽青，大便出，小便遗，此更危急之证，虽有仙方，恐难全活。而予必欲生之，因定一方，虽不敢曰人尽可救，亦庶几于十人中而救一二人乎？方名心救汤。人参五两，附子一个，白朮半斤，肉桂一两，菖蒲五分，良姜三钱，水煎服。此方参、朮多用者，恐少则力量不能胜任，以驾御夫桂、附之热药也。故必多加而后可望其通达上下，以尽祛周身之寒毒。倘得大便止而小便不遗，便有生机。再进一剂，则眼开而舌黑可去，身黑身青俱可尽解也。苟服药后仍前大小便之不禁，不必再服药，听其身死而已矣。大约此方救此病，十人中亦可救三四人。

　　　生刺

人有火盛之极，舌如芒刺，唇口开裂，大渴呼饮，虽非伤寒之证所得，而人患此病，即不身热，亦去死不久也。白虎汤亦可救，但过于太凉，恐伤胃气，往往有热退而生变，仍归于亡，故白虎汤不可轻投也。我有一方，名曰清凉散，元参二两，麦冬一两，甘菊花、青蒿各五钱，白芥子、生地、车前子各三钱，水煎服。此方妙在元参为君，以解上焦之焰；麦冬为臣，以解肺中之热；甘菊、青蒿为佐，以消胃中之火；尤妙车前子、白芥、生地为使，或化痰，或凉血，尽从膀胱以下泻其大热之气。是上下之间无非清凉而火热自散，又不损胃，故能扶危而不至生变也。

　　　燥裂

亡血之后，口舌燥裂不能饮食者，死。盖亡血自然无血以生精，精涸则津亦涸，必然之势也。欲使口舌之干者重润，必须使精血之竭者重生。补精之方，六味丸最妙，然而六味丸单补肾中之精，而不能上补口舌之津也。虽补肾于下，亦能通津于上，然终觉缓不济急。我今定一奇方，上下兼补，名上下相资汤，熟地、麦冬各一两，山茱萸、沙参、当归、牛膝、葳蕤各五钱，人参、元参各三钱，北五味二钱，车前子一钱，水煎服。此方补肾为君，而兼以补肺之药，子母相资，上下兼润，精生而液亦生，血生而津亦生矣，安在危亡之证不可庆再生耶？

　　　干肿

燥证舌干肿大，溺血，大便又便血不止，亦是死证。盖感暑热之毒，至秋而燥极，肺金清肃之令不行，大小便热极而齐便血也。论理见血宜治血矣，然而治血，血偏不止，反至燥添而不可救。吾不治血，专治燥，方用兼润丸，熟地、当归、白芍各一两，元参、麦冬、沙参各二两，车前子、生地各五钱，地榆三钱，水煎服。一剂轻，二剂血止，便有生机也。此方纯是补血妙品，惟用地榆以清火，车前子以利水，火清水利，不必治血，血自治也。

　　　吐出

如人舌吐出，不肯收进，乃阳火盛强之故，以冰片少许点之，即收。后用黄连、人参、白芍各三钱，菖蒲、柴胡各一钱，水煎服，二剂可也。

　　　缩入

如人舌缩入喉咙，不能语言，乃寒气结于胷腹之故，急用人参三钱，白朮五钱，肉桂、附子、干姜各一钱治之，则舌自舒矣。

　　　断者可续

凡人有被人咬落舌尖，或连根咬断者，或一日，或二日，或半月，俱可接之。速用狗舌一条，观其人舌之大小切正如人舌光景，将病人舌根伸出，病人坐在椅上，仰面头放在椅背上，以自己手拿住喉咙，则舌自伸出，急将狗舌蘸药末，接在人舌上，一交接永不落矣。末药方开后：龙齿、人参俱透明者，生地各三钱，冰片三分，象皮一钱，土狗三个去头翅，地虱二十个。先将人参各项俱研末，后用地虱、土狗捣烂入前药末内，捣之，佩身上三日，干为末，盛在瓶内。遇有此等病为之医治可也。此药末接骨最奇，服下神效。骨断者服一钱即愈，神方也。

　　　绝者可长

闻人说咬落舌头者，以酢漱之，可以重长，此说甚谬。夫肉逢酸则缩，岂有反伸出之理？当用人参一两，煎汤含漱半日，以一两参汤漱完，然后已。再用龙齿末、血竭末各三分，人参未、麦冬末各一钱，冰片二分，土狗一个，地虱十个，各火焙为末，放在土地上一刻，出火气，将此末乘人参漱口完时，即以此末自己用舌蘸之，使令遍，不可将舌即缩入口中，放在外者半刻，至不能忍然后缩入可也。三次，则舌伸长矣。

　　　伤寒相舌秘法

凡见舌系白胎，邪火未甚也，用小柴胡汤解之。舌系黄色者，心热也，可用黄连、栀子以凉之。凡见黄而带灰色者，系胃热也，可用石膏、知母以凉之。凡见黄而带红者，乃小肠膀胱热也，可用栀子以清之。见舌红而白者，乃肺热也，用黄芩、苏叶以解之。见舌黑而带红者，乃肾虚而挟邪也，用生地、元参，又入柴胡以和解之。见舌红而有黑星者，乃胃热极也，宜用石膏以治之；元参、干葛亦可，终不若石膏之妙。见舌红而有白点者，乃心中有邪也，宜用柴胡、黄连以解之，心肝同治也。见舌红而有大红点者，乃胃热而带湿也，须茵陈五苓散以利之。盖水湿必归膀胱以散邪，非肉桂不能引入膀胱，但止可用一二分，不可多入。见舌白胎而带黑点，亦胃热也，宜用石膏以凉之。见舌黄而有黑者，乃肝经实热也，用柴胡、栀子以解之。见舌白而黄者，邪将入里也，急用柴胡、栀子以解之，不使入里，柴胡乃半表半里不可不用之药也。见舌中白而外黄者，乃邪入大肠也，必须五苓散以分水，水分则泄止矣。见舌中黄而外白者，乃邪在内而非外，邪在上而非下，止可加柴胡、枳壳以和解，不可骤用大黄以轻下也；天水加五苓亦可，终不若柴胡、枳壳直中病原；少加天水则更妥，或不加用天水，加五苓散亦可也。见根黄而光白者，亦胃热而带湿也，亦须用石膏为君，而少加天水之品，如猪苓、泽泻之味也。见舌黄而隔一瓣一瓣者，乃邪湿已入大肠，急用大黄茵陈下之，不必用抵当、十枣汤也。若下之迟，则不得而用之。然须辨水与血之分，下水用十枣，下血用抵当也。见舌有红中如虫蚀者，乃水未升而火来乘也，亦须用黄连、柴胡以和解之。见舌红而开裂如人字者，乃邪初入心，宜用石膏、黄连以解之。见舌有根黑而尖带红者，乃肾中有邪未散，宜用柴胡、栀子以解之。见舌根黑而舌尖白者，乃胃火乘肾，宜用石膏、知母、元参以解之，不必论其渴与不渴，不必问其下利也。舌根黑而舌尖黄者，亦邪将入肾，须急用大黄下之。然须辨其腹痛与不痛，按之腹痛而手不可近者，急下之，否则只用柴胡栀子以和解之。见舌纯红而独尖黑者，乃肾虚而邪火来乘也，不可用石膏汤。肾既虚而又用石膏，是速之死也。当用元参一两或二两以救之，多有能生者。见舌有中心红晕而四围边旁纯黑者，乃君相二火炎腾，急用大黄加生地两许，下而救之，十人中亦可救五六人。见舌有中央灰黑而四边微红者，乃邪结于大肠也，下之则愈，不应则死。以肾水枯槁不能润之推送，此时又不可竟用熟地补肾之药，盖邪未散不可补，补则愈加胀急，适所以害之也。必邪下而后以生地滋之则可，然亦不可多用也。见舌有纯灰色中间独两晕黑者，亦邪将入肾也，急用元参两许，少加柴胡治之。见舌有外红而内黑者，此火极似水也，急用柴胡、栀子、大黄、枳实以和利之。若舌又见刺，则火亢热之极矣，尤须多加前药。总之内黑而外白，内黑而外黄，皆前证也，与上同治，十中亦可得半生也。惟舌中淡黑而外或淡红，外或淡白，内或淡黄者，较前稍轻，俱可以前法治之，十人中可得八人生也。见舌有纯红而露黑纹数条者，此水来乘火，乃阴证也，其舌胎必滑，必恶寒、恶水，下咽必吐。倘现纯黑之舌，乃死证也，不须治之。水极似火，火极似水，一带纯黑，俱不可治。伤寒知舌之验法便有把握，庶不至临证差悞耳。

　　方

升麻煎 【 《千金方》，下同】 　治心脏热，舌生疮裂破，引唇揭赤，服之泻热。
升麻　射干各三两　柏叶切，一升　大青二两　生元参汁三合　苦竹叶切　地黄汁　生芦根　蔷薇根白皮各五两
右十味(口父)咀，以水四升，煮取一升，去滓；下元参汁，令两沸；次下地黄汁，两沸；次下蜜，煎取一升七合。绵染取汁，安舌上含，细细咽之。
又方　治舌上疮，不得食，舌本强，颈两边痛，此是心虚热所致。
柴胡　升麻　芍药　栀子仁　通草各二两　黄芩　大青　杏仁各两半　生姜　石膏各四两
右十味(口父)咀，以水一斗九升，煮取三升半，分四服，日三夜一，滓可重煎服之。

黑参丸 【 丹溪，下同】 　治口舌生疮，久不愈。
黑参　天门冬　麦门冬去心，各炒一两
右为末，炼蜜丸，如弹子大，每用一丸，绵裹，噙化咽津。

柳花散　治口舌生疮。
延胡索一两　黄蘗　黄连各半两　密陀僧　青黛各二钱
右为末，敷贴口内，有津即吐。

增损如圣散　治上焦热壅，口舌生疮。
桔梗二两　甘草炙，一两半　枳壳去瓤，二钱半　防风半两
右为末，每服三钱，水煎，食后服。

甘桔汤　治前证。
桔梗二两　甘草一两
右水煎，食后温服。

理中汤 【 仲景】 　治口舌生疮，服凉药不愈，此中焦土虚，且不能食，相火冲上无制也。
白朮土炒，二两　人参　干姜炮　甘草炙，各一两
右剉，每服五钱，水煎温服。

薄荷煎 【 《三因》】 　治舌上生疮，或白胎干濇如雪，语话不真。
薄荷自然汁　白蜜各等分
右二味调匀。先以生姜厚片蘸蜜水揩洗后，敷此药。

得效方　治前证。
朱砂　雄黄　硼砂　龙脑　麝香各少许
右为末，先以蜜水揩洗后，以此敷之良。

冰蘗丸 【 《入门》】 　治口舌生疮粟。
黄蘗　薄荷　硼砂各等分　龙脑减半
右为末，蜜丸，弹子大，噙化。

兼金散 【 《三因》】 　治口舌疮。
黄连　细辛各等分
右为末，先以布巾蘸水，拭净患处，乃掺药，吐涎即愈。

碧雪 【 《得效》】 　治口舌生疮，舌强腮肿喉痹。
蒲黄　青黛　硼砂　焰硝　甘草各等分
右为末，以手指掺于口中，咽津下。

香砂六君子汤　治口舌生疮，服凉药过多，以致食少作呕，或中气虚热所致。
人参　白朮土炒　茯苓　半夏　陈皮各一钱　藿香八分　甘草炒，六分　缩砂仁炒，八分
右姜水煎。

人参安胃散　治胃经虚热，口舌生疮，喜热饮食。
人参　白茯苓各一钱　黄芩二钱　甘草炙　陈皮各五分　黄连三分　芍药七分
右水煎服。

七味白朮散　治虚热口舌生疮，不喜饮冷，吐泻口干。
干葛一钱　人参　白朮炒　木香　白茯苓　甘草炙　藿香各五分
右水煎服。

四君子汤　治口舌生疮，脾胃虚弱，饮食少思，肚腹不利。
人参　白朮　茯苓各一钱　甘草炙，五分
右姜枣水煎服。

六君子汤　治胃气虚热，口舌生疮，或寒凉克伐，食少吐泻。
人参　白朮　茯苓各一钱半　陈皮　半夏　甘草各一钱
右姜枣水煎服。

二陈汤　治脾胃虚弱，口舌生疮，或中脘停痰，呕吐恶心，饮食少思等证。
陈皮　茯苓　半夏各一钱半　甘草炙，五分
右姜枣水煎服。

葛花解酲汤　治酒积，口舌生疮，或呕吐泄泻。
白豆蔻　缩砂仁　葛花各五分　陈皮　猪苓　白茯苓　人参　白朮土炒　神曲炒　泽泻　干姜各三分　木香　青皮各二分
右水煎服，得微汗，酒病去矣。

栀子清肝散　治三焦及足少阳经风热，口舌生疮。
茯苓　川芎　芍药　牛蒡子炒　当归各七分　柴胡　山栀　丹皮各一钱　甘草五分
右水煎服。

三黄丸　治实热，口舌生疮，作渴喜冷。
黄芩　黄连　黄蘗各等分
右为末，水糊丸，桐子大，每服七八十丸，白汤下。

清心莲子饮　治口舌生疮，烦躁作渴，小便赤濇，夜静昼发。
黄芩　石莲肉　白茯苓　黄芪蜜炙　柴胡　人参各一钱　麦门冬　地骨皮　车前子炒　甘草各一钱半
右水煎服。

十全大捕汤　治气血俱虚，牙齿肿痛，口舌生疮。
人参　茯苓　当归　白朮炒　黄芪炙　川芎　熟地　白芍药炒　甘草炙，各一钱　肉桂五分
右枣姜水煎服。

四物汤　治血虚发热，口舌生疮。
当归　熟地黄各三钱　芍药　川芎各一钱
右水煎服。

当归补血汤　治血气俱虚，口舌生疮
黄芪炙，一两　当归酒制，二钱
右水煎服。

元戎四物二连汤　治血虚发热，口舌生疮，或昼寒夜热。
当归身　生地黄　白芍药　川芎　胡黄连　川黄连各一钱
右水煎服。

逍遥散　治血虚有热，口舌生疮。
甘草炙　当归　白芍药炒　白茯苓　白朮炒　柴胡各一钱
右水煎服。

黄连汤 【 《回春》，下同】 　治心火，舌上生疮，或舌上肿燥裂，或舌尖出血，或舌硬。
黄连酒炒　栀子炒　生地黄酒洗　麦门冬　当归酒洗　赤芍药各一钱　犀角镑　薄荷　甘草各五分
右剉，作一贴，水煎，食后服。

清热如圣散　治舌下肿如核桃，破出黄痰后复发者。
连翘一钱半　恶实　黄连各一钱　天花粉　栀子仁炒黑，各七分　枳壳　柴胡　荆芥穗　薄荷叶各五分　甘草三分
右剉，作一贴，入灯心一团，水煎，稍冷服。

琥珀犀角膏 【 《入门》】 　治咽喉口舌生疮如菌，其效如神。
酸枣仁　茯神　人参各二钱　犀角　琥珀　朱砂各一钱　龙脑少许
右为细末，蜜丸，弹子大，每一丸，以麦门冬煎汤化服，一日用三五丸。

霜盐散　治舌忽肿大。
百草霜　青盐　等分为末，井水调涂舌上。无青盐，则白盐亦可。

青黛散　治重舌。
黄连　黄蘗各三钱　青黛　马牙硝　朱砂水飞，各六分　雄黄　牛黄　硼砂各三分　龙脑一分
右为末，先以薄荷汁拭口中，以药末掺之。咽疮肿亦佳。

小续命汤　治中风，舌短而强。
防风一钱二分　桂枝　麻黄　人参　炙甘草　杏仁去皮尖，炒研　芎藭酒洗　白芍药酒炒　黄芩酒炒　防己各八分　附子四分　每服三钱，加枣姜煎。

升麻散 【 《济生》】 　治热毒，口舌生疮，咽喉肿痛。
升麻　人参　桔梗　干葛　赤芍药　甘草
右(口父)咀，姜煎温服。一方有黄连、大黄、黄芩、元参、麦门冬。

碧雪 【 《和剂》】 　治积热，口舌生疮，心烦喉闭。
芒硝　青黛　寒水石飞　石膏煅飞　(石卜)硝　硝石　马牙硝各等分　甘草煎汤二升，入诸药再煎，用柳枝不住搅令熔，方入青黛和匀，倾入砂盆内，冷即成霜，研药。每用少许，以津含化；如喉闭，以竹管吹入喉中。

本事方　治虚热上攻，口舌生疮。
草乌一个　南星一个　生姜一块　为末，临卧，酢调作掩子，贴手足心。

龙石散 【 《三因》】 　治上膈蕴热，口舌生疮，咽喉肿痛。
寒水石煅，三两　朱砂二钱半，另研　龙脑一字　为末，每用少许掺患处。小儿疹毒攻口，用五福化毒丹后用此。

清热补气汤　治中气虚热，口舌如无皮状，或发热作渴。
升麻　元参　五味子　麦冬　炙甘草各五分　人参　白朮　茯苓　当归酒洗　芍药炒，各一钱
右水煎服。如不应，加炮姜；更不应，加附子。

清热补血汤　治口舌生疮，体倦少食，日晡益甚，或目濇热痛。
当归酒洗　川芎　芍药　熟地黄酒洗，各一钱　元参七分　知母　黄蘗　柴胡　麦门冬去心　五味子　牡丹皮各五钱
右水煎服。如不应，用补中益气汤加五味治之。

六味丸　治水衰火盛，口舌生疮。
熟地黄砂仁酒拌，九蒸九晒，八两　山萸肉酒润　山药各四两　茯苓乳拌　丹皮　泽泻各三两
右为细末，蜜丸，空心服。

八味丸　治虚火上炎，口舌生疮。
熟地黄砂仁酒拌，九蒸九晒，八两　山萸肉酒润　山药各四两　茯苓乳拌　丹皮　泽泻各三两　附子　肉桂各一两
右为细末，蜜丸，空心盐汤下。

加味归脾汤　治思虑动火，口舌生疮。
人参　白朮土炒　茯神　枣仁炒　龙眼肉各二钱　木香　甘草炙，各五分　柴胡六分　远志　丹皮　当归酒洗，各一钱黄芪蜜炙，一钱半　山栀八分　姜枣煎服。

元参升麻汤　治心脾壅热，舌上生疮，木舌舌肿，或连颊两项肿痛。
元参　升麻　犀角　桔梗　贯众　赤芍药　黄芩　甘草各等分
右(口父)咀，每服四钱，水一盏半，煎七分，去滓，不拘时服。

清热化痰汤　治上焦有热，痰盛作渴，口舌肿痛。
贝母　天花粉　枳实炒　桔梗各一钱　黄芩　川黄连各一钱二分　元参　川升麻各七分　甘草五分
右水煎服。

八珍汤　治气血俱虚，口舌生疮。
人参　白朮土炒　茯苓各二钱　炙甘草一钱　生地　当归酒洗　芍药炒，各二钱　川芎一钱半
右水煎服。

金沸草散　世医用此发散伤寒伤风，及加杏仁五味子治欬嗽，皆效。独未知用之治舌肿牙疼。辛未年，有人患舌肿满塞，粥药不入，其势危甚，煎此一剂，乘热以纸笼气熏之，遂愈。
前胡　旋覆花各一两　赤芍炒　甘草各一钱　荆芥穗一两半　赤茯苓六钱半　炙半夏五钱
右水煎服。

黄药汤　治舌肿及重舌。
黄药　炙甘草各一两
右(口父)咀，每服三钱，水一盏，煎至七分，食后温服。

马牙硝丸　治木舌。
马牙硝研，七钱五分　铅白霜　太阴元精石　寒水石　麝香细研　大黄炒，各半两　枯白矾一钱二分　炙甘草二钱半
右为细末，研匀，炼蜜和丸，如弹子大，含一丸咽津。

牛黄散　治舌肿强。
牛黄研　汉防己各七钱半　犀角屑，二钱五分　生地黄　羚羊角屑　人参　桂心　牛蒡子炒　炙甘草各半两
右为细末，研匀，每服三钱，水一中盏，煎至六分，不拘时，连滓温服。

飞矾散　治木舌。
白矾飞　百草霜各等分
右研细末，捻糟茄自然汁调。若口噤，挑开灌之妙。

(上庶下虫)虫散　治前证。
(上庶下虫)虫五枚，炙　盐半两
右研细末，以水二盏，煎十沸去滓，热含吐去，以瘥为度

百草霜散　治舌肿起如猪胞，忽然硬肿，逡巡塞闷杀人。
百草霜不拘多少
右一味，以酢调厚敷舌上下，脱去更傅，须臾即消。若先决去血汁再敷之，尤佳。

乌犀膏　治重舌木舌。
皂荚两条，搥碎，水三升浸一时久，挼汁去滓，入瓦器内熬成膏　焰硝　百草霜研　人参末，各一钱　好酒一合　白霜梅　硼砂各少许，并研入膏中
右拌和令匀，先以粗布蘸水，揩舌冷；次用生姜片擦之；然后用鹅毛点药少许于舌上下，以出尽顽涎为度；却嚼甘草二寸，咽汁吞津。

牛黄散　治重舌。
牛黄研　人参　大黄炒　麝香研　甘草炙，各半两　白茯苓去皮，七钱半　丹砂研　当归切焙，各二钱五分
右为细末，每服二钱，食后沸汤调下，甚者加一钱。

矾石散　治风寒湿，舌强不能言语。
枯矾　桂心各等分
右为末，每用一钱安舌下。

甘露饮　治口舌生疮，牙宣心热。
枇杷叶　石斛　黄芩　生地黄　麦门冬去心　炙甘草各等分
右(口父)咀，每服五钱，水二钟，煎八分，去滓，不拘时温服。

(艹舌)蒌根散　治风热口中干燥，舌裂生疮。
(艹舌)蒌根　胡黄连　黄芩各七钱半　白殭蚕炒　白藓皮　大黄剉炒，各半两　牛黄研　滑石研，各二钱半
右为细末，研匀，每服二钱，不拘时，竹叶汤调服。

甘露丸　治口舌干燥，解壅毒，退风热。
寒水石二斤，烧令赤，摊于地上一宿，以出火毒　铅霜细研　龙齿细研　甘草炙赤，各七钱半　马牙硝三两，细研
右为细末，研匀，以糯米饭和丸，如弹子大，每服半丸，食后用新汲水磨化服。

芦荟散　治口舌生疮。
芦荟　青蒿　蟾酥　羊蹄花各半两　麝香研　白矾煅研　牛黄研，各一钱二分　干蜗牛三枚　瓜蒂二十枚　细辛　丁香　丹砂研，各二钱半　马牙硝研，七钱半　熊胆研，一钱
右为细末，研匀，先以头发裹指于温水内蘸揩之，软帛挹却脓水，取少许药末掺疮上。或轻，可即去蟾酥、芦荟。看病大小，以意加减用之。

元参散　治口舌生疮，连齿龂烂痛。
元参　升麻　独活　黄芩　黄蘗　大黄炒　前胡　犀角　麦冬　栀子仁　炙甘草各等分
右为末，每服五钱，水一盏，煎五分，不拘时温服。

绿云散　治舌上生疮。
铜绿　铅白霜各等分
右同研极细，每用少许掺舌上。

神龟滋阴丸　治足痿舌纵。
龟板炙，四两　知母酒炒　黄蘗炒赤，各二两　锁阳酒洗　枸杞　五味子各一两　干姜炮，半两
右为末，滴水丸，如桐子大，每服七十丸，空心盐汤送下。

通天愈风汤　治前证。
桔梗三钱　人参　南星　贝母去心，各一钱　连翘　甘草　防风　葳灵仙　荆芥穗各五分　(艹舌)蒌仁十五粒　白朮一钱半　生姜三片　水一盏半，煎七分去滓，入荆沥一呷，姜汁些少，半饥时服，吞下清心导痰丸五十粒，日一服。

清心导痰丸　治前证。
南星姜制　半夏姜制，各二两　天花粉　白附子各一两　黄连炒　郁金各七钱半　川乌盐制，二钱　白殭蚕炒，去丝嘴　天麻　羌活各半两
右为末，姜汁糊为丸，如桐子大，每服五十丸，用通天愈风汤吞下。

理阴煎 【 《景岳全书》，下同】 　治形气病气俱不足，寒水乘心，虚阳不敛，舌黑者。
当归二三钱或五七钱　干姜炒黄色，一二三钱　熟地三五七钱或一二两　炙甘草一二钱　水二钟，煎七八分，热服。或加肉桂一二钱。

大补元煎　治前证。
人参一二钱，多则一二两　山药　杜仲各二钱　熟地二三钱，多则二三两　当归二三钱，泄泻者去之　山萸一钱，畏酸吞酸去之　枸杞二三钱　炙草一二钱　水二钟，煎七分，食远温服。

补阴益气煎　治舌胎阴虚火盛，表邪未解者。
人参一二三钱　当归身　山药酒炒，各二三钱　熟地三五钱或一二两　升麻三五分，火浮于上者不用　陈皮　炙甘草各一钱　柴胡一二钱，无表邪者不用　水二钟　加生姜三五七片，煎八分，食远温服。

古今图书集成医部全录卷一百六十

　舌门

　　单方

舌胎白而滑：生姜蘸蜜擦之，或以生姜蜜水洗之。若舌胎黄赤燥濇者，取新青布裹指蘸冷水频频擦之，轻者易脱，重者难脱，必须大下之，津液还而胎自退矣。 【 《入门》】 

舌上生疮，或白胎干濇如雪，语话不真：薄荷自然汁与白蜜等分，调匀敷之，良。先以生姜厚片蘸蜜水揩洗，后敷药。 【 《三因》】 
又方：生姜蜜水揩洗，后用朱砂、雄黄、硼砂、脑麝各少许为末敷，亦良。 【 《得效》】 

补舌断方：治大人小儿偶含刀在口，割断舌头，已垂落而未断。用鸡子白软皮袋了舌头，用破血丹蜜调涂舌根断处，却以蜜调蜡，稀稠得所，敷在鸡子皮上，盖惟软能透药性故也。常勤添敷，三日舌接住，方去鸡子皮，只用蜜蜡勤敷，七日痊安。 【 《医林》】 

自行被跌仆穿断舌心，血出不止：以鹅翎蘸米酢频刷断处，其血即止。仍用蒲黄、杏仁、硼砂少许为末，蜜调成膏噙化而安。 【 《入门》】 

舌头被人咬去：取诸疮门治下疳疮药，先以乳香、没药煎水噙口中，止痛后，抹上药，即长全有效。下疳疮药，即黑铅、水银、寒水石、轻粉、硼砂五味方也。 【 《回春》】 

舌肿胀出口：蓖麻子取油，蘸纸捻烧烟熏之。 【 《纲目》】 

重舌：取马牙硝为末，敷舌下，日三。 【 《本草》，下同】 

重舌及舌生疮：蒲黄微炒，掺之即瘥。

舌肿大满口：真蒲黄频掺舌上，且呷黄连汤泻心火，即瘥。 【 《正传》】 

舌塞语吃：川椒以生面包丸，每服十粒，酢汤下。 【 《救急》】 

口舌生疮：用黄蘗含之，良。

舌肿满口不得语：盐一升，(上庶下虫)虫三十枚，水三升，煮三沸，含之，稍稍咽之，日三。 【 《千金》】 

舌肿胀出口：硼砂为末，生姜片蘸药，揩肿处，即退。 【 《纲目》】 

舌头生疮：黄蘗、干姜等分，亦良。

口舌疮烂：牛膝浸酒，含漱，亦可煎饮。 【 《肘后》】 

重舌肿胀：取铁锈锁烧红，打下锈研末，水调一钱，噙咽。 【 《生生编》】 

重舌木舌：殭蚕为末吹之，吐痰甚妙。
又方：殭蚕一钱，黄连蜜炒二钱为末，掺之涎出为愈。 【 《陆氏积德》】 

木舌肿胀：川乌尖、巴豆细研，酢调涂刷。 【 《集简》】 

重舌木舌，胀大塞口：半夏酢煎，含漱之。
又方：半夏二十枚，水煮过再泡片时，乘热以酒一升浸之，密封良久，热漱含吐之。

重舌涎出，水浆不入：太阴元精石二两，牛黄、朱砂、龙脑各一分为末，以针刺舌上去血，盐汤漱口，掺末，咽津，神效。 【 《圣惠》，下同】 

悬痈舌肿咽，生瘜肉：羊蹄草煮汁，热含冷吐之。

木舌肿强：糖酢时时含漱。 【 《普济》】 

伤寒舌出过寸者：梅花片脑半分为细末，掺之，随手即愈。 【 《夷坚志》】 

重舌鹅口：赤小豆末酢和涂之。 【 《普济》】 

口舌生疮，胷膈疼痛者：用焦豉末含一宿，即瘥。 【 《圣惠》】 

口舌生疮：(石卜)硝含之，良。 【 《千金》】 

口舌生疮，下虚上壅：用白矾泡汤濯足。
又方：白矾末，黄丹水飞，朱砂等分，研，擦之。

重舌木舌：皂矾二钱，铁上烧红研，掺之。 【 《积德堂方》】 

舌肿塞口，不治则能杀人，用甘草煎浓汤。热漱频吐。 【 《圣济总录》】 

重舌鹅口：白芨末乳汁调，涂足心。 【 《圣惠》】 

口舌生疮：用黄连浸酒，时呷之。 【 《肘后》】 

口舌生疮：升麻一两，黄连三分为末，绵裹含咽。 【 《本事》】 

飞丝入口，致舌间生泡：取苏叶细嚼，白汤送下立效。 【 丹溪】 

木舌肿满，塞口杀人：红芍药、甘草煎水，热漱。 【 《圣济总录》】 

舌卒肿大，如猪脬状，满口，不治杀人，取釜下墨和酒涂之。 【 《千金》】 

舌缩口噤：以生艾捣敷之，干艾浸湿亦可。 【 《圣济总录》】 

舌硬出血不止：取刺蓟捣汁，和酒服；干者为末，冷水服。 【 《普济》】 

舌硬出血：木贼煎汤，漱之即止。 【 《圣惠》】 

口舌生疮：胆矾半两，入银锅内火煅赤，出毒一夜，细研，每以少许敷之，吐去酸涎水二三次，瘥。 【 《胜金方》】 

木舌塞胀，不治杀人：用蛇胆一枚，焙干为末，敷舌上，有涎吐去。

重舌肿痛：蜂房炙，研，酒和敷之，日三四次。

舌上肿硬出血：海螵蛸、蒲黄各等分，研细末，井华水调敷。

重舌：用皂角刺、煅(石卜)硝少许，研匀，先以手蘸水擦口内，并舌上下，将药掺之，涎出自消。
又方：五灵脂一两，去砂石研末，米酢一大碗煎，逐旋噙漱口。
又方：用皂角要不蛀者四五梃，去皮弦，炙令干，荆芥穗少许，研细末，以米酢调涂肿处。
又方：蛇蜕烧灰，研极细，少许敷之。

重舌出涎：特牛乳饮之。

舌肿出血如泉：鰞鲗骨、蒲黄各等分，炒，为细末，每用涂之。 【 《简易》】 

舌上生疮：羊胫骨中髓和胡粉涂之，妙。 【 《圣惠》】 

重舌塞痛：地鳖虫和生薄荷研汁，帛包，捻舌下肿处，一名地蜱虫也。 【 鲍氏】 

木舌肿满，不治杀人：蚯蚓一条，以盐化水涂之，良久渐消。 【 《圣惠》】 

舌肿大塞口，不通饮食：经验方用真蒲黄一味，频刷舌上，其肿自退。若能咽药，即以黄连一味煎浓汁，细细呷之，以泻心经之火，即愈。 【 《正传》】 

舌肿满口，诸药不效：以梅花冰片，研为细末，敷之即消。 【 《医统》】 

舌肿胀出口：外用硼砂为末，生姜片蘸药，揩肿处即退。 【 《纲目》】 

口舌生疮，烂久不瘥：用蔷薇根浓煎汁，稍稍含漱，温含冷吐，即效。冬取根，夏取茎叶用。 【 《本草》】 

　　针灸

《素问》曰：昌阳之脉令人腰痛，痛引膺，目(目巟)(目巟)然，甚则反折，舌卷不能言，刺内筋为二痏，在内踝上，大筋前，太阴后，上踝二寸所。
刺足少阴脉，重虚出血，为舌难以言。
《灵枢》曰：热病不可刺者，舌本烂，热不已者死。
《甲乙经》曰：舌下肿难言，舌纵喎戾不端，通谷主之。
舌缓涎下烦闷，取足少阴。
重舌，刺舌柱以(金非)针。
厥口僻，失欠，下牙痛，颊肿恶寒，口不收，舌不能言，不得嚼，大迎主之。
舌纵涎下烦闷，阴交主之。
《千金方》曰：廉泉、然谷主舌下肿难言。
阴谷主舌下肿难言，舌纵涎出。
风府主舌缓瘖不能言，舌急语难。
扶突、大钟、窍阴主舌本出血。
鱼际主舌上黄，身热。
尺泽主舌干胁痛。
关冲主舌卷，口干，心烦闷。
中冲主舌本痛。
天突主侠舌缝脉青。
复溜主舌卷不能言。
舌卒肿，满口溢出，如吹猪胞，气息不得通，须臾不治，杀人。急以指刮破舌两边，去汁即愈。亦可以铍刀决两边破之，以疮膏敷之。
又方：刺舌下两边大脉血出。勿使刺着舌下中央脉，血出不止，杀人。如上治不愈，或血出数升，则烧铁篦令赤，熨疮数过，以绝血也。
《济生方》曰：舌急取痖门，舌缓取风府。
《三因方》曰：凡舌肿舌下必有禁虫，状如蝼蛄、卧蚕，有头有尾，头少白。可烧铁烙烙头上，即消。
《东垣十书》曰：廉泉一穴，一名舌本，在颔下结喉上，治舌下肿难言，纵涎出，口噤，舌根急缩，下食难。刺疟论云：舌下两脉者，廉泉也。刺禁论云：刺舌下脉太过，血不止为瘖。刺节真邪论云：取廉泉穴血变而止。以明宜出血，禁用针。或问取廉泉穴二说不同，一说取颔下结喉上，一说取舌下两脉，何者为当？答曰：舌本者，乃舌根蒂也。若取舌下两脉，是取舌梢也，舌标也，此法悞也。当取颔下者为当，此舌根也。况足阳明之脉，根于厉兑，结于廉泉。颔下，乃足阳明之所行也。若取舌下两脉，非足阳明经也。戊与癸合，廉泉，足少阴也，治涎下。解云：胃中热上溢，廉泉开，故涎下，当出血泻胃中热。又知非舌下两脉也，颔下结喉上者为准矣。胀论曰：廉泉、玉液者，津液之道路也。按《针经》云：少阳结于廉泉。今曰阳明者，悞也。
《得效方》曰：舌肿如猪胞，以针刺舌下两旁大脉，血出即消。切勿刺中央脉，血不止则死。若悞刺，以铜箸火烧烙之，或酢调百草霜涂之，须臾自消。此患，人多不识，失治则死。
《医学纲目》曰：治重舌、木舌、紫舌等疾，肿胀疼痛，硬强不语，又兼舌根并两齿合经尽处作肿，瘀肉涂塞，口噤难开，俱用此法刺之。用粗绵针扎在箸头上，在患处点刺出血。红紫毒轻，紫黑毒重。患甚者数十点皆可，血尽，温汤漱之。甚者金锁匙，轻者冰硼散，搽患上，流去热涎。内服凉膈散、清凉饮，俱可选用。
舌肿难言：取廉泉、金津、玉液，各以三棱出血。又取天突、少商、然谷、风府。
舌卷：取液门、二间。
舌纵涎下：取阴谷。
舌下肿难言，口疮舌纵涎出，及舌根急缩：廉泉三分，得气即泻，灸三壮
舌肿：廉泉三分灸之，金津、玉液，各用三棱针出血；又取天突、少商。
又法：取廉泉、然谷、风府、天突、关元。
针灸舌卷，独取手少阳络与筋。经云：邪客手少阳之络，饮人喉痹舌卷，口干心烦，臂外廉痛，手不及头，刺手中指次指爪甲上，去端如韭叶，各一痏。又云：手阳明之筋，其病支痛转筋，舌卷，治在燔针劫刺，以知为度，以痛为腧，是也。
《万病回春》曰：凡舌肿胀甚，先刺舌尖，或舌上或舌旁出血。唯舌下廉泉穴，禁针。

　　导引

《得效方》：重舌擦法，重舌急证，用指去爪，先于舌下筋上，擦至根，渐深深擦入，如此三次；又用指蘸水，取项后燕窠小坑中筋，自上赶下，至小屈，深深擦入，亦三次。小儿若饮乳胜前，则病去矣。
《保生秘要》曰：舌下重舌，先于患处推散肾水，升至舌下洗之，推开肺经，呵而吸之。

　　医案

《儒门事亲》曰：南邻朱老翁年六十余岁。身热数日不已，舌根肿起，和舌尖亦肿，肿至满口，比元舌大二倍。一外科以燔针刺其舌两旁下廉泉穴，病势转凶，将至颠巇。戴人曰：血实者，宜决之以(金非)针。磨令锋极尖轻砭之，日砭八九次，血出约一二盏，如此者三次，渐而血少痛减肿消。夫舌者，心之外候也。心主血，故血出则愈。又曰：诸痛痒疮疡，皆属心火。燔针艾火，是何义也？

一妇人木舌胀，其舌满口，诸药不愈，余用(金非)针小而锐者砭之。五七度肿减，三日方平。计所出血，几至盈斗。

《本事方》曰：一士人夜归，其妻熟寝，士人撼之，妻问何事，不答，又撼之，其妻惊视之，舌肿已满口，不能出声。急访医，得一叟负囊而至，用药掺之，比晓复旧。问之，乃蒲黄一物。

《薛己医案》曰：一妇人善怒，舌本强，手臂痳。余曰：舌本属脾土，肝木克之故耳。治以六君子加柴胡、芍药而愈。

先兄口舌糜烂，痰涎上壅，饮食如常，遇大风欲仆地，用补中益气汤及八味丸即愈。间药数日仍作，每劳苦则痰盛目赤，漱以冷水，舌稍愈，顷间舌益甚，用附子片噙之即愈。服前二药，诸证方痊。

弘治辛酉，金台姜梦辉患伤寒，舌见全黑，手足厥冷，吃逆不止。众医犹作火治，几致危殆。判院吴仁斋用附子理中汤而愈。夫医之为道，有是病必用是药。附子疗寒，其效可数。奈何世皆以为必不可用之药，宁视人之死而不救，不亦哀哉！凡用药得宜，效应不异，不可便谓为百无一治而弃之也。

余在留都时，地官主事郑汝东妹婿患伤寒，舌见全黑，院内医士曾禧曰：当用附子理中汤，人咸惊骇而止。及其困甚治棺，曾与其邻复往视之，谓用前药犹有生意。其家既待以死，??弃而从之，数剂而愈。大抵舌黑之证，有火极似水者，即杜学士所谓薪为黑炭之意也，宜凉膈散之类，以泻其阳。有水来克火者，即曾医士所疗者是也，宜理中汤以消阴翳。又须以老生姜切平擦其舌，色稍退者可治，坚不退者不可治。

一男子不慎酒色，冬喜饮冷，舌作痛，小便频数，舌裂痰盛，此肾水枯涸，阴火无制，名下消，用加减八味丸而愈。若寸脉洪数有力，多饮少食，大便如常，口舌生疮，大渴引饮者，名上消，是心移热于肺，用白虎汤加人参治之。若关脉洪数有力，喜饮冷，小便黄，大便鞕而自汗者，名中消，调胃承气汤下之。

学士吴北川过饮，舌本强，言语不清，痰气涌盛，肢体不遂。余作脾经湿痰治之而愈。

秋官郑君过饮，舌本强肿，言语不清。此脾虚湿热，用补中益气加神曲、麦芽、干葛、泽泻而愈。

一膏粱之人，患舌痛，敷、服皆消毒之药，舌肿势急。余刺舌尖及两旁出紫血杯许，肿消一二；更服犀角地黄汤一剂，翌早复肿胀；仍刺出紫血杯许，亦消一二；仍服前汤，良久舌大肿；又刺出黑血二杯许，肿渐消。忽寒热作呕，头痛作运，脉浮洪而数，此邪虽去而真气愈伤，与补中益气，倍用参、芪、归、朮，四剂而安，又数剂而愈。

一妇人善怒，舌肿烦热。用降火化痰等药，前证益甚，两胁作胀，服流气饮，肚腹亦胀，经行不止。此肝虚不能藏血，脾虚不能统血。用加味归脾加麦门、五味而愈。若因暴怒而患前证，用小柴胡加丹皮、山栀。血虚者，用八珍加参、朮、柴胡、山栀、丹皮，虚甚须加炮姜。

一男子舌下牵强，手大指次指不仁，或大便秘结，或皮肤赤晕，此大肠血虚风热，用逍遥散加槐角、秦艽而愈。

一妇人冬患脑疽，肿痛热渴，脉洪数实，余用清凉消毒散溃之而愈。次年三月，其舌肿大，遍身患紫疔如葡萄，不计其数，手足尤多，各刺出黑血，服达命丹七粒，出臭汗，疮热益甚，便闭二日，与大黄、芩、连各三钱，升麻、白芷、山栀、薄荷、连翘各二钱，生甘草一钱，水煎三五沸服，大小便出臭血甚多，下体稍退；乃磨入犀角汁再服，舌本及齿缝出臭血，诸毒乃消；更与犀角地黄汤而愈。

工部徐检斋口舌生疮，喜冷饮食，或咽喉作痛，大便秘结，此实热也，用清凉饮治之而愈。

仲侍御多思虑，舌作痛，用苦寒降火药，发热便血，盗汗口干，肢体日瘦，此脾气亏损血虚之热，用加味归脾汤而愈。

《医学入门》曰：一妇人因产子，舌出不能收，以朱砂敷其舌，周真见之，令作产子状，以两女扶掖之，乃于壁外置瓦盆，堕地作声，声闻而舌收矣。

《古今医统》曰：王况治一大贾，因失惊伸舌出，遂不能收，经旬食不下咽，尪羸已甚，国医不能疗。其家榜于市曰：有能治者酬千金。况医名未着，学且未精，因检《针经》，有针法治此疾，遂往治之。用针舌之底，抽针出，舌遂伸缩如平时。

《医方考》曰：有人舌肿，舒出口外，无敢医者。一村人云，偶有此药，归而取至，乃二纸捻，以灯烧之，取烟熏舌，随即消缩。众问其方，村人曰：吾家旧有一牛，亦舌肿胀出口，人教以蓖麻油蘸纸作捻，烧烟熏之而愈，因以治人亦验。

《景岳全书》曰：余在燕都，尝治一王生，患阴虚伤寒，年出三旬，而舌黑之甚，其芒刺干裂，焦黑如炭，身热便结，大渴喜冷，而脉则无力，神则昏沉。羣医谓阳证阴脉，必死无疑。余察其形气未脱，遂以甘温壮水等药大剂进之，以救其本，仍间用凉水以滋其标。盖水为天一之精，凉能解热，甘可助阴，非若苦寒伤气者之比，故于津液干燥，阴虚便结，而热渴火盛之证，亦所不忌。由是水药并进，前后凡用人参、熟地辈各一二斤，附子、肉桂各数两，冷水亦一二斗，然后诸证渐退，饮食渐进，神气俱复矣。但察其舌，黑则分毫不减。余甚疑之，莫得其解。再数日，舌上脱一黑壳，而内则新肉灿然，始知其肤腠焦枯，死而复活。使非大为滋补，安望再生？此一证特举其甚者纪之。此外，凡舌黑用补，而得以保全者，不可枚举。所以凡诊伤寒者，当以舌色辨表里寒热。若以之辨虚实，则不能无误。盖实固能黑，以火盛而焦也；虚亦能黑，以水亏而枯也。若以舌黄、舌黑，悉认为实热，则阴虚证万无一生矣。

 




古今图书集成医部全录卷一百六十一（上）

　咽喉门

　　黄帝素问

　　　太阴阳明篇

喉主天气，咽主地气。
 【 注　喉乃太阴呼吸之门，主气而属天。咽乃阳明水谷之道路，属胃而主地。】 

　　　阴阳别论

一阴一阳结，谓之喉痹。
 【 注　一阴一阳者，厥阴、少阳也。厥阴木主气，而得少阳之火化，风火气结，则金气受伤，故喉痛痹也。】 

　　　诊要经终论

厥阴终者，中热嗌干，善溺心烦，甚则舌卷、卵上缩而终矣。
【 注　手厥阴心包络，足厥阴肝。木火之气欲绝，故中热嗌干善溺，乃肝气下泄。心烦乃包络之气上炎。肝者筋之合，筋聚于阴器，而脉络于舌本，故甚则舌卷、囊缩而终矣。】 

　　　欬论

心欬之状，欬则心痛，喉中介介如梗状，甚则咽肿喉痹。
 【 注　喉乃肺之窍，心火淫金，故喉中介然如梗。手少阴心脉起于心中，出属心系，上挟咽，故咽嗌肿痛。】 

　　　风论

以春甲乙伤于风者为肝风。肝风之状，多汗恶风，善悲，色微苍，嗌干善怒，时憎女子，诊在目下，其色青。
 【 注　足厥阴之脉，循喉咙之后，上入颃颡。风木合为邪，则火热盛而嗌干。肝气病，故善怒。怒胜思，故时憎女子。目者肝之官，故诊在目下。】 

　　　厥论

手阳明少阳厥逆，发喉痹，嗌肿，痓，治主病者。
 【 注　手阳明为肺之腑，手少阳三焦也。阳明主嗌，肺主喉，兼三焦之火气并逆，故喉痹嗌肿也。阳明乃燥热之经，三焦属龙雷之火，火热并逆，故发痓也。】 

　　　脉解篇

厥阴所谓甚则嗌干热中者，阴阳相薄而热，故嗌干也。
 【 注　甚者，阳气盛也。厥阴之气与盛阳相薄，则阴亦为热，热甚故嗌干而热中。】 

　　　六元正纪大论

少阳司天之政，三之气，民病热中，聋瞑，血溢脓疮，欬呕，鼽衄，渴，嚏欠，喉痹，目赤，善暴死。
 【 注　民病热中诸证，感风火之气也。二火相交，风热并至，故善暴死。】 
金郁之发，民病欬逆，心胁满引小腹，善暴痛不可反侧，嗌干，面尘，色恶。
 【 注　欬逆嗌干，肺之病也。】 
少阳所至，为喉痹耳鸣呕涌。
 【 注　此秋病之常也。】 

　　　至真要大论

岁太阴在泉，湿淫所胜，民病饮积，心痛耳聋，浑浑焞焞，嗌肿喉痹。
 【 注　太阴在泉，辰戌岁也。饮积心痛，寒湿上乘也。耳聋嗌肿喉痹，乃三焦经病。】 
岁阳明在泉，燥淫所胜，甚则嗌干面尘，身无膏泽，足外反热。
 【 注　阳明在泉，子午岁也。嗌干面尘，乃足厥阴病。面尘身无膏泽，足外反热，乃足少阳病。】 
岁太阳在泉，寒淫所胜，民病嗌痛颔肿。
 【 注　太阳在泉，丑未岁也。嗌痛颌肿，乃小肠经病。】 
阳明司天，燥淫所胜，民病嗌干面尘。
 【 注　阳明司天，卯酉岁也。嗌干面尘，肝经之病。】 
太阳司天，寒淫所胜，民病面赤目黄，善噫嗌干。
 【 注　诸证乃寒凌心火，逼其火热上灸，水火寒热交争也。】 
太阴之胜，火气内郁，甚则热格头痛，喉痹项强。
 【 注　此风火之气，与湿气相杂，从颈项而上干于巅顶也。】 
阳明之胜，清发于中，为嗌塞。大凉肃杀，胷中不便，嗌塞而欬。
 【 注　金气寒肃，故清发于上则为嗌塞，胷中不便。嗌塞而欬者，阳明燥金上及于肺，同气相感也。】 
少阳司天，客胜则喉痹头痛，嗌肿耳聋。
 【 注　此皆感湿热而为病也。】 
阳明司天，清复内余，则欬衄嗌塞。
 【 注　清复内余者，清肃之客气入于内而有余也。欬衄嗌塞，皆肺病。肺属金而主天，是以阳明司天之气，余于内而病在肺也。】 
太阳司天，主胜，则喉嗌中鸣。
 【 注　此在下寒水之气，而上出于肺也。】 

　　　阴阳类论

一阴一阳代绝，此阴气至心，上下无常，出入不知，喉咽干燥，病在土脾。
 【 注　一阴，厥阴也。一阳，少阳也。若一阴一阳之气代绝，则水不能随之上升，止阴气自至于心下。上下无常者，或上或下也。腹中和小便利为知，出入不知，谓脾肺燥而不能出灌于四肢，不利于小便也。水液不能上交于肺，则喉咽干燥矣。不能渗灌于中土，则土燥而脾病矣。】 

　　灵枢经

　　　邪气脏腑病形篇

心脉大甚为喉吤。
【 注　喉吤者，喉中吤然有声也。宗气积于胷中，上出喉咙，以贯心脉而行呼吸，心气盛，故喉中有声。】 

　　　经脉篇

肾足少阴之脉，所生病者，口热舌干，咽肿上气，嗌干及痛。
三焦手少阳之脉，是动则病嗌肿喉痹。
小肠手太阳之脉，是动则病嗌痛。
 【 注　凡此皆经脉所循之部分而为病也。】 

　　　本脏篇

肺大则多饮，善病胷痹，喉痹逆气。
 【 注　肺居胷中，开窍于喉，以司呼吸，故大则病如是。】 

　　　忧恚无言篇

咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易；其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。
 【 注　胃之上管为咽喉，主进水谷，在喉咙之后，肺之上管为喉咙，主气之呼吸出入，在咽喉之前，会厌在咽喉之上，乃咽喉交会之处，人饮食则会厌掩其喉咙，始可入咽。故喉咙上管为音声之户，声气从此而外出也。口开阖而后言，故曰扇。舌动而后能发言，故曰机。悬雍乃喉间之上腭，声从此出，故曰关。颃颡乃腭之上窍，呼吸涕唾，从此相通，故曰分气之所泄，谓气由此而分出于口鼻也。横骨在舌本内，神气之所游行出入，故为神气之所使主发舌者也。鼻洞涕唾出不收者，颃颡不开，分气失也。会厌之开阖，主声气之出入，故薄小则发声疾，厚大则开阖难，气出迟故重言也。少阴之正气上行，而后音声乃发，如寒气客于厌，则厌不能发，谓不能开也。发不能下，谓不能阖也。故开阖不致而无音声。】 

　　　痈疽篇

痈发于嗌中，名曰猛疽。猛疽不治，化为脓；脓不泻，塞咽，半日死。其化为脓者，泻则合豕膏冷食，三日而已。
 【 注　嗌乃呼吸出入之门，发于嗌中，其势甚猛故名猛疽。若脓不泻而塞嗌，则呼吸不通，不待半日而死矣。嗌乃肺之上管，肺肾上下交通豕乃水畜，冷饮豕膏者，使热毒从下而出也。】 

　　金匮要略 【 汉．张机】 

　　　干燥

狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐。不欲饮食，恶闻食臭，其面目乍赤、乍黑、乍白。蚀于上部则声嗄，甘草泻心汤主之；蚀于下部则咽干，苦参汤洗之。
虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。
病欬逆，脉之何以知此为肺痈？当有脓血，吐之则死，其脉何类？师曰：寸口脉微而数。微则为风，数则为热；微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉；风舍于肺，其人则欬。口干喘满，咽燥不渴，多唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。
欬而胷满振寒，脉数，咽干不渴，时出浊唾腥臭，久久吐脓如米粥者，为肺痈，桔梗汤主之。
病者苦水，面目身体四肢皆肿，小便不利，脉之不言水，反言胷中痛，气上冲咽，状如炙肉，当微欬喘。审如师言，其脉何类？师曰：寸口脉沉而紧。沉为水，紧为寒。沉紧相搏，结在关元。始时当微，年盛不觉。阳衰之后，荣卫相干。阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小差，食饮过度，肿复如前，胷胁苦痛，象若奔(犭屯)，其水扬溢则浮欬喘逆，当先攻击冲气，令止乃治欬，欬止其喘自瘥。先治新病，病当在后。

　　　气逆不利

大逆上气，咽喉不利。止逆下气者，麦门冬汤主之。

　　　水鸡声

欬而上气，喉中水鸡声，射干麻黄汤主之。

　　　痹痛

阳毒之为病，面赤斑斑如锦文，咽喉痛，唾脓血。五日可治，七日不可治。升麻鳖甲汤主之。
阴毒之为病，面目青，身痛如被杖，咽喉痛，五日可治，七日不可治。升麻鳖甲汤去雄黄、蜀椒主之。

　　脉诀 【 晋?王叔和】 

　　　干燥

三部俱浮肺脏风，鼻中多水唾稠浓。壮热恶寒皮肉痛，嗓干双目泪酸疼。
肺脉浮兼实，咽门燥又伤。大便难且濇，鼻内乏馨香。实大相兼滑，毛焦涕唾粘。更和咽有燥，秋盛夏宜砭。

　　千金方 【 唐?孙思邈】 

　　　喉咙论

喉咙者，脾胃之候也。重十二两，长一尺二寸，广二寸广二寸　原缺，据《千金》卷十六补。，其层围十二重，应十二时。主通利水谷之道，往来神气。若脏热，喉则肿塞，气不通，乌翣膏止之。若腑寒，喉则耿耿如物，常欲窒，痒痹涎唾。热则开之，寒则通之，不热不寒，依脏调之。

　　疮疡全书 【 金?窦汉卿】 

　　　总论 【 有序】 

窦梦麟曰：咽喉为饮食精气之要路。肺与大肠表里之别，上通咽喉，下由大肠，出入之门户也。入谷则昌，绝谷则亡。生死须臾之间，变证不一。惟肺金主气而生津液，灌溉一身，流润百骸。生生不已，循环无端，顺则五脏华敷，百关通畅。若阳明燥金受火克而疾生，系乎太阳之标，故推而治之，可以解热除毒，祛风顺气，则金自然平。丹溪以米酢搅口中，以出痰涎，此收之之义也。愚以为太酸则燥。先用黄虀汁，加元明粉少许，灌喉中以吊其痰；次用酢水，仍前加元明粉灌之；后用蜜汤润之，渐渐探吐其痰，则咽喉间开利矣。复以冰片散滋之，无有不效。若缠喉风用前三味，不能探吐其痰，宜用生桐油灌之，鹅翎搅之，再用蜜汤润之，急服牛黄清心丸，或豁痰丸，以坠其痰。旋以二陈汤加减服之，无不愈者。若喉中声出如雷，呛食眼胀，天柱倒陷，面黑唇焦，鼻无气息，目睛突出，汗出如珠者死。若延及颈项，头面发肿，红如火光，药不能疗，急用磁锋砭去恶血，用鸡子清调乳香末，润之立瘥。再用芭蕉根汁润之，以解其毒。若口舌肿大紫黑，急用针点去血，随吹末药甚效，故序明之。
呼者因阳出，吸者随阴入。呼吸之间，肺经主之。喉咙已下言六脏，为手足之阴；咽门已下言六腑，为手足之阳。盖诸脏属阴为里，诸腑属阳为表。以脏者藏也，藏诸神流通也；腑者，府库，主出纳水谷糟粕转输之谓也。自喉咙已下六脏，喉应天气，乃肺之系也。以肺属金，干为天，干金也，故天气之道，其中空长可以通气息。但喉咙与咽并行，其实两异，而人多惑之。盖喉咙为息道，咽中下水谷，其喉下接肺之气。一云喉中三窍者，非。果喉中具三窍，则水谷与气各从一窍而俱下肺中，肺下无窍，何由传送水谷入于下焦？黄帝书云：肺为诸脏之华盖，藏真高之气于肺经也。故清阳出上窍，浊阴出下窍。若世人不知保养，风寒暑湿燥热之六气，喜怒忧思悲恐惊之七情，役冒非理，百病生焉。病疡既成，须寻所自。若喉痹乳蛾，缠喉风，喉疮喉闭，风毒热毒等证，当刺则刺，不可乱医，当吐则吐，不可妄治。此等证系性命之根本，生死立见，不识其标本而攻之，失其法则祸不旋踵矣。
丹溪云：咽喉者，一身总要，与胃相接，呼吸之所从出，若胷膈蕴积热毒，致生风痰，壅滞不散，发而为咽喉之病。喉内生疮，或状如肉，赤肉为肿，窒塞不通，吐咽不下，甚则生出重舌。大法先去风痰，以通咽膈，然后解其热毒，迟则有不救之患。又有热毒冲于上腭而生疮，谓之悬痈，及腑寒，亦能令人咽闭，吞吐不利，宜用解施法。或曰，治法视火微甚，微则正治，甚则反治，探痰出血，随所施治。或于手大指少商穴出血行气。冲达于外者，必外傅以药。予尝以鹅翎蘸米酢缴喉中摘去痰涎，盖酸能收痰，又能消积血。乳蛾而不散者，以小刀就蛾上出血，皆用马牙硝吹点咽喉以退火邪，服射干、青黛、甘草、桔梗、黄芩、山栀、大黄、白矾、牛蒡子之类，随证佐利为方，以散上焦之热。外所敷药，如生地、伏龙肝、韭根皆可用。若咽喉生疮，或白或赤者多血，大率多是痰热，先以桐油吐之，后用甘草汤解桐油之气。

　　　缠喉风说

夫缠喉风属痰热，咽喉里外皆肿者是也。外面无肿者，必身发热面赤，此乃热毒之气极也。外面有肿者，身亦发热，邪火发外之原也。或牙关不强，外面不肿，但喉中红者曰暴感，热在心。如左边病退传右边，此余毒未尽故也。咽喉有数证：有积热，有风热，有客热，有病后余毒未除，变化双乳蛾者。且如病中喉间有肿，红色数日，其光似镜者，此积热也。且如喉中有肿，其色微白，其形若臂者，此风毒喉痹也，此热毒因而感风相搏而发故也。或咽中有肿，其色带紫色者，此乃客热，谓其人暴感热毒之气，壅塞喉间，须用木通、元参、生地、黄芩、黄连、山栀仁泻心经之火为要。或有传变木舌者，皆心热蕴积于胷中，故口中痰臭，服剂以凉膈为要，搽药以冰片散佐之，或用小(金非)刀点之，以出紫血或风毒。喉痹内外俱肿，其故何也？风毒之气结于喉间，则壅塞喉间，乃风毒与痰相搏故也。《素问》云：无风则不动痰，无痰则不受风。风痰相搏，结塞咽喉，其外证咽喉形如鸡子大，其色微白，外面腮上有肿，其形似疮，身发寒热，牙关紧强，语声不出者是也。先用虀汁加元明粉，或蜜汤探取其痰，急服荆防消毒散，牙间肿处紫黑，用小刀点破，即用冰片散吹之，无不效验。
或莲花重舌者，其蕴热乘风而发，心火炎上之义，治法同前。
或病人瘥后，口中臭，腹中绞痛者，何？皆因热毒积于脾家，急用苏子降气汤服之。
或病人瘥后，喉中干痛者，何？皆肾水枯涸，心火冲上，耗散津液，先用麦门冬、五味、人参、杏仁、天门冬、甘草、天花粉、生地、当归、桔梗、山栀仁之类，噙以双清丸。
或病人瘥后，气短及声不出者，皆肺气不行，降气汤多加前胡，临服加姜汁以佐之。若病后声哑不言，此乃肺经受刑，百无一生。
或风热喉闭，内外俱肿者，谓其人久积热毒，因而感风，风热相搏，发出外来，则壅喉间。其人面赤腮肿，身发寒热，喉中有块如拳，外血鲜红。先用玉字药蜜调点之，次用荆防消毒饮加减治之。
或牙关紧强不得开者，此皆风痰相搏，壅塞咽喉。先用木针排开，或黄虀菜汁、或温蜜汤、或酢水，俱下元明粉灌喉，再用鹅翎搅之，吐出痰涎几碗，外用五倍末酢调敷之，急服荆防二陈汤，再吹冰片散。
或喉中有疮，其色带黄，探痰同前。用小刀点疮上出脓后，即吹冰片散，宜服鼠黏子解毒汤。
或风热喉闭，其因皆由病人久积热毒，因而感风，风热相搏，故尔发外。治法同前。
或虚阳上攻，由于久病，元气虚弱，邪火上行，咽喉肿痛。上下不升降，水火不既济，心火冲喉，故肿痛而闭塞。其形若何？语声不出，牙关紧急，痰涎满口，手足厥冷，头目昏眩者是也。治法如前。
或厥重不省人事，目张直视，可用茱萸研烂，酢调涂脚心，然后用降气汤治之。气喘加前胡、乌药，气短加沉香、人参；待手足温，饮薄粥以敛元气。入谷则昌，绝谷则亡，此之谓也。
或腮颔浮肿外面赤者，此必感于风毒，急用紫苏、枫叶、柏枝煎汤洗之。外用荆防羌活汤以祛其风，或十宣散。
或病人手足厥冷，口唇摇动者，宜用小续命汤，姜枣煎，热服。
或病传右畔者，余毒未除，急服牛蒡子汤、降气汤加减治之。
或口中干，夜间潮热，不得睡卧，时发谵语，举足妄动者，用十味人参散主之。地松汁亦妙。谷精草碾末吹之，小青草汁亦妙。雄黄、元明粉、白矾为末吹之，吐痰。或病后夜间不得睡，津液少者，杏苏膏或人参酸枣仁汤治之。
或虚阳上攻，上下不升降，水火不既济，腰冷不知痛痒，口中痰多，唇黑者，不治。
或前证口中红活吐得血，又有痰涎喘息面青者，不治。
或前证手足冷者，声音不响，喉中无肿干痛者，不治。
或前证手足冷不能自收，颈低不能自举，眼昏晕暗者，不治。
或舌卷大不得吞咽，皆由热毒冲上，急用紫雪加脑麝掺舌上，再用冰片散吹之。
或咽喉有肿，复生重舌，此两经受病，俱有邪也。心邪发于舌下，胃邪出于喉咙。盖因喉间之邪，触起于心经之邪，则其病俱发，外证头疼项强身发潮热者是也。探痰法同前，再用紫雪、冰片散等治之。
若伤寒十余日已上，病后烦满，咽喉痛，舌卷而卵缩者，不治。
若十余日已上，病不解，传变咽喉痛，外证唇青舌卷者，此病属厥阴经受病也，难治。咽喉干痛无痰，不治。咽喉痛而唇卷，不治。咽喉痛而头出汗，不治。口中黑者，难治。鼻中塞者，不治。
或咽喉有肿，兼舌上生疮，此心经受热也。邪热存心，日久则为喉闭，余毒干心则舌生疮也。须用冰片散、元参升麻汤加减治之。其形如杨梅，故谓之重腭。或酒毒喉闭，酒毒蒸于心脾二经，则壅咽喉，其人面赤而目睛上视者是也。取痰法如前，再用冰片散吹之，清凉散饮之。
或口中卒然有肿转胀转大，此名飞疡也，渐至杀人，用小刀点出血，鼠黏子解毒，加红花、牡丹皮。恶心腹胀满者，难治。
大凡男妇治法一般。惟女人喉中有肿而色红者，此月经不调也。经不能行，则壅塞于上，故咽肿痛也，盖由荣卫不和。但男子以气为主，女人以血为主。男妇各随其气血之分调治，宜调荣汤可也。如病势重，其色微白脚冷者，此虚阳上攻，宜服降气汤，探痰吹药同前。妇人有孕，心头痛者，不治。
或牙关紧强不得开，心头闷乱气绝者，可用皂角末吹喉中。
或妇人产前咽喉痛而脉浮者，不治。面赤而目睛上视者，不治。面黑头汗出者，不治。心胷紧满吐痰不出者，不治。自利，不治。气促四肢厥冷，不治。心中怔忡，胷前红甚，舌卷面赤目上视者，不治。血气攻心欲绝，面红，不治。自利，喘，不治。手足厥冷，不治。潮热往来，时发谵语，不治。胷腹胀急，不治。喉中或雷声或呛食，不治。或妇人伤寒，身发潮热咽痛者，此经行上也。《活人书》云：妇人伤寒，经水适来，昼则明了，暮则谵语，如见鬼神状，此乃热入血室，无犯胃气及上二焦，不可下也。小柴胡汤主之。今咽喉痛而潮热往来，面赤唇红者，此热邪上壅也。不用小柴胡汤，宜用竹叶石膏汤清上膈、除心烦，所以为妙；次用四物汤。
或伤寒病四五日，发热，鼻干口燥，咽喉痛者，阳明自病也。阳明属胃，汗多则胃汁干，故津液不能潮咽而干痛也，宜用人参败毒散主之。
或伤寒三五日，咽喉中有肿，其色鲜红，痰涎自出，头痛项强，须知属太阳经，邪气入于经络，触动心间，但积热之毒攻咽，则咽喉肿痛。甘桔汤内加牛蒡子、元参、生连之味，吹药同前。
或伤寒八九日已上，身无潮热，腹痛自利而咽喉痛者，此太阴经受病也。伤寒得汗已不解，转入太阴，腹满时痛，自利而咽喉肿痛，其色微白，此证可治。如手足厥冷，自利不止者，用真武汤主之。所谓真武者，能补下元，助阳正气，以手足和暖为妙。经云：但要口中红活有痰，可治。宜随证加减用药。若口中黑则血已枯干，声哑，目上视，汗出者，不能治矣。切宜仔细看证。或伤寒八九日已上，得汗已不散，喉咙痛，舌干唇燥者，此少阴经自病也。太阴经受病，得汗后未解，传入少阴经，属肾，汗多则肾汁干，其肾水不能潮润咽喉，故其病也。如自利，腹中痛，手足厥冷，咽中肿痛，不可吞咽。如无涎唾及舌上干者，不治。
或病人八九日已上，身微温，无他证，但喉中痛而无肿，声哑者，不治。
或伤寒十余日已上，得汗已病解，无潮热，脉平静而咽喉痛者，此余毒上攻也，宜用黏子解毒汤。
或阴毒伤寒身体重，背强眼痛不堪，任小腹急痛，口青黑，毒气冲心，四肢厥冷，恶心吐逆，咽喉不利，脉沉细，若能速灸脐轮下，六日之内全愈，否则难生。
此证外面证如蛇缠颈，身发潮热，头目大痛，其肿紫色。依总论治之，前吹药内加雄黄、脑麝。服荆防黏子二陈汤，急用鹅毛蘸灯窝浊油，搅去痰涎三四碗方活。如痰不能去，难生矣。须要避风。内证红丝白色，壅塞不见咽喉，皆因肾经有热，水枯不能上润，致令心火盛，故发此证。服败毒散并探吐法，仍用吹喉药，吹三五次；又用白地松根，酢捣汁，漱出风痰。如喉开雷响者，不可治，切宜仔细。

　　　双乳蛾

咽门分两路，其受病不同。左咽软，主吞咽；右喉主出声。经云：喉能布气，咽能咽物。故喉中病总而言之，故谓之咽喉。医者可别而治之。其证种种各类，其状各各不同，切宜仔细详审。
双乳蛾，亦名双蛾风，有两枚在喉间两边，如豆大，急将黄虀汁、蜜少许，加元明粉，漱出风痰；仍服当归连翘散，雄黄化毒丸七丸，茶清送下；次用冰片散，吹入数次，立效。后服当归连翘散。

　　　单乳蛾

左畔虚阳上攻，其肿微红者，苦肺气逆，外证手足厥冷，痰涎自出，头重目昏，急用虀菜酸汁加元明粉灌之，旋去痰涎，即吹冰片散，再服苏子降气汤、二陈汤、甘桔汤。如厥重不省人事，气欲绝者，急以茱萸研烂，酸酢调涂脚心。
右畔虚阳上攻，其色微黄，其形若蚕茧之状，故谓之乳蛾。其证亦手足厥冷，治法同前。倘腰痛加干姜、赤芍药。

　　　酒毒

其形若鸡子，其肿鲜红，其光如镜，外证发热，恶寒，头痛项强。此上焦积热，心脾受之。盖心脾二经主上焦，宜服黏子解毒汤，治法同前。
其肿黄，其血黑，其形若臂，其肿若坎，外证面赤，目睛上视，此乃热毒伤于心脾，二经之气通于口，循环上下，故咽喉痛。治法：先取其痰，次用冰片散干吹，鼠黏子汤多加干姜、天花粉、生黄连、山栀仁、连翘、元参、桔梗、枳壳。

　　　风毒

外赤肿，内肿微红带白色，其形似蒸饼，连腮肿痛，外证身恶寒而无热，腮颔浮肿，牙关紧强，此乃风痰相搏，结塞喉间。治法必以去痰为要，吹药吹之。若外面红肿，用围药敷之，中留一大孔，再润之以助药力。

　　　风热

其肿红而微紫，其形如拳，其人面赤而目上视，外证壮热恶寒，俨若伤寒，此病人久积热毒，因而感风所致。如病人声音不响，宜用润肺之药治之。
此证之起，由于忧思劳碌太过，或对风言语，风入肺经作痰，务多去痰为要。其色鲜红，久而紫赤，急用小(金非)刀点之，或用芦刀点之，血微出，火已泻矣。再服煎剂，并冰片散吹之，甚效。凡紫赤色变成淡红色者，愈之渐也。

　　　阴毒

肿如紫李见黑色，其色光，血红可治；阴毒血黑，不治。外证恶寒，其身瞤动振，腰痛脚冷，此冬月感阴湿，火邪相干也。其血微红，及肿处软，喉中有痰，可治；血红黑甚肿硬，喉干，难治。先服五福化毒丹，次以苏子降气汤，再吹冰片散。一月之内戒酒。

　　　积热生痈

其肿如黄糖李，微黄，上面红丝，外证项上痛，齿疼，此胃经受热，胃气通于喉咙，故患喉痈。探痰法同前。吹药，冰片散加元明粉；煎药加当归、黄芪，倍黄芩。

　　　哑瘴风

此哑瘴者，风痰犯于咽膈之间，以此口不能言，牙关不开，急用蟾酥磨水滴入鼻孔，即开；随用桐油滴入喉中，仍将鹅毛搅喉间风痰，出尽再用甘草汤解桐油之气，即用冰片散吹之；更服荆防败毒散，连进三服。如若面紫舌青唇黑，鼻流冷涕，爪甲俱青，目中多泪者，不可治。

　　　弄舌风

此证哑不能言，舌出，常将手捻弄，急将两手大指侧爪之缝，用三棱针每指刺三针，有血可治，无血不治。若针少商穴亦妙。用铜匙挑开口，用胆硝丹吹入喉中，灯窝内油脚再用鹅翎蘸，搅出痰涎；仍服雄黄化毒丸七丸，茶清送下；后服疏风甘桔汤；再用冰片散频吹之。

　　　肿闭

此毒起于脾经，因食煎煿油腻等物，及饮酒太过而行房事，以致毒气不能流行，聚结于喉根，若不速治，溃毒闭急即死。治法先用酢水、虀汁，搅去痰涎，即用吹喉药，吹数次后，服八正顺气散。

　　　喉节

此证生于鸠尾之中，初起如梅核，在喉膈之间，吐不出，咽不下，至三日渐上喉节之间，名为喉节。其疾须用刺破；后用胆硝丹，吹入喉中；再用雄黄化毒丸，吞下七丸；仍用四七气汤，连进五服；再用冰片散吹之。

　　　气壅闭

此证为因聚毒塞于喉间，痰涎稠实，发寒热者，仍分上中下三关。毒在下关者，难治；上中二关，用吹喉药吹数次，茶汤送下；雄黄化毒丸七丸；然后服参苓顺气散。

　　　呛食风

此证因热毒在于心经，咽喉燥而无痰，若呛者不可治。用川桔散。如落心肺间刺痛者，仍用当归连翘散，加大黄利下。如久不治，变为飞丝劳毒，能伤人命。

　　　七情生痈

此毒因喜怒忧思悲恐惊，以伤七情，郁结成痈，毒生喉间，若不速治，恐毒气内攻。喉骨若出，必致口内出脓，虽不伤命，即成冷瘘，终身之痼疾也，宜十奇散治之。

　　　脚跟风

此证脚跟发起，至于喉间，或一年发一次、半年发一次，切忌热物，不得伤于怒气。其病一日行一穴，至七日行七穴。虽然不妨，只是要发。用吹喉药，仍服败毒散。如腥恶发泡者死。

　　　喉闭

此证因外感寒邪，内伤热物，或大寒后便入热汤洗，故将寒气逼入肺经，冷气阻于中脘，邪气热客于心经，故生此疾。急用三棱针刺手腕中紫筋上，或少商穴出血；却将雄黄化毒丸，冷茶磨化灌之；仍将冰片散吹入喉中，待漱出风涎稠痰为愈。更服八正顺气散，后服玉枢丹。

　　　生瘤

喉瘤生于喉间两旁，或单或双，形如圆眼大，血丝相裹如瘤，故名之。此证肺经受热，多语损气，或怒中高喊，或诵读太急，或多饮烧酽酒，或多噉炙煿物，犯之即痛，不犯不痛。须要敛神晏息，以药攻之，则此证脱落矣。不可用刀点破，宜服益气疏风汤，吹麝香散。

　　　悬痈

此毒生于上腭，形如紫李，坠下抵舌。其人口不能言，舌不能伸，头不能低，仰面而立，鼻中时出红涕，若不速治，毒入于脑，即死。治法用铜匙挑开口，竹批针破痈头，用盐汤搅净，血出尽，用冰片散吹入患处，闭口以待药化，自然咽下。连吹三五次，仍服荆防败毒散，再服雄黄化毒丸三丸，冷茶清下。此证形虽在外，其实生口中上腭。

　　　销喉疮

锁喉疮者，心经毒气小肠邪风发于听会之端，注于悬膺之侧。初生如瘰疬，不能饮食，闭塞难通，渐次肿破化脓，早治得生。宜服当归连翘散之类，内用冰片散、牛黄清心丸之类治之。蜒蚰不拘，以麝香、冰片和捣搽之。

　　　伤寒遗毒喉闭

此证伤寒遗毒不散，致八九日后喉闭，皆因热毒入于心经脾经，急服四七气汤二三贴，次用冰片散，后服蠲毒流气饮。

古今图书集成医部全录卷一百六十一（下）

　咽喉门

　　活人书 【 宋?朱肱】 

　　　伏气之病

伏气之病，谓非时暴寒中人，伏于少阴经，始不觉，旬月乃发。先发咽痛，次必下利，脉微弱，古谓之肾伤寒。宜用半夏桂甘汤。

　　仁斋直指方 【 宋?杨士瀛】 

　　　理一分殊

咽者胃之系，喉者肺气之所通。咽以咽物，喉以候气。理一而分殊也。

　　　悬痈

咽喉悬痈，关要所系，病不急疗，皆能杀人。
悬痈生于上腭，又关于咽喉。所以暴肿者，抑亦热气使然也。

　　　梅核气

七情气郁，结成痰涎，随气积聚，坚大如块，在心腹间，或塞咽喉如梅核粉絮样，咯不出，咽不下，每发欲绝，逆害饮食。宜四七汤。
男女或有胷喉间有梅核之恙者，触事勿怒，饮食勿冷。

　　　尸咽

尸咽者，阴阳不和，脾肺壅盛，风热毒气，不能宣通，故令尸虫发动，上蚀于喉，或痒或疼，如(上匿下虫)之候也，与伤寒狐惑同，当互参之。

　　　谷贼

谷贼者，谷芒强濇藏于米，而误食之，滞于咽门，不能传化，故风热并聚，与血气相搏，遂令肿刺也。急治，亦能杀人。

　　　疼痛

咽痛者，风邪客于喉间，气郁而热，故为咽痛。

　　　生疮

咽疮者，胃脘实热，熏炙三焦，发为白头赤根，宜发声散。

　　济生方 【 宋?严用和】 

　　　论治

夫咽者咽也，喉者候也。咽者，因物以咽；喉者，以候呼吸之气。物之与气，莫不由于咽喉也。若阴阳和平，荣卫调摄，气道无不宣畅矣。摄养乖逢，喜饵丹石，多食炙煿，过饮热酒，致胷膈壅滞，热毒之气，不得宣泄，咽喉为之病焉。病则为肿为痛，为喉痹，为窒塞不通，为不利而生疮，或状如肉脔，吐不出，咽不下，皆风热毒气之所致耳。又有伏热上冲，乘于悬雍，或长或肿。悬雍者，在乎上腭也。更有腑寒，亦使人喉闭而不能咽者。治之当辨明也。
夫咽者，言可以咽物也，又谓之嗌。气之流通阨要之处，胃之所系，地气之所主也。喉者，言其中空虚可以通气息，呼吸之道路，肺之所候，天气之所主也。若脏气和平，则病不生；脏气不平，寒热壅滞，所以生病也。医治之要，热则通之，寒则温之，不热不寒，依经调之。

　　河间六书 【 金?刘完素】 

　　　痹肿

喉痹：痹，不仁也。俗作闭，犹闭塞也。火主肿胀，故热客上焦而咽嗌肿胀也。

　　明理论 【 宋?成无己】 

　　　痛痒闭塞

咽喉不利，或痛或痒，不可纳食，皆毒气上冲所致。经曰：太阳病下之脉紧者，必咽痛。以太阳之邪，搏于少阴也。少阴之脉，循喉咙挟舌本。少阴咽痛，脉浮迟；厥冷，或吐利，亦属少阴。并不可汗下，用桔梗汤、猪肤汤；甚者半夏散、通脉四逆汤去芍药加桔梗；汗不止，藁本温粉扑之。咽中生疮，不能言语，声不出者，苦酒汤。若伤寒六七日，大下后，寸脉沉迟，尺脉不至，咽喉不利，唾血脓，手足厥利不止者，难治。宜麻黄升麻汤。
肾伤寒一证，乃非时暴寒，伏于少阴之经，头痛腰痛，脉微弱，初咽痛，以伤寒，后必下利咽痛。半夏桂枝汤，即半夏散四逆汤。
咽中闭塞，乌扇汤。口疮赤烂，蜜浸黄蘗噙。咽痛甚者，升麻六物汤。

　　儒门事亲 【 元?张从政】 

　　　咽喉说

喉舌缓急，砭药不同。咽与喉，会厌与舌，此四者同在一门，而其用各异。喉以候气，故喉气通于天；咽以咽物，故咽气通于地。会厌与喉，上下以司开阖，食下则吸而掩，气上则呼而出，是以舌抵上腭，则会厌能闭其咽矣。四者相交为用，阙一则饮食废而死矣。此四者，乃气与食出入之门户，最急之处，故《难经》言七冲门，而会厌之下为吸门。及其为病也，一言可了。一言者何？曰火。《内经》曰：一阴一阳结，谓之喉痹。王太仆注云：一阴者手少阴，君火心主之脉气也；一阳者手少阳，相火三焦之脉气也。二火皆主脉并络于喉，气热则内结，结甚则肿胀，肿胀甚则痹，痹甚而不通则死矣。夫足少阴循喉咙，挟舌本，手少阴上挟咽，此二者诚是也。至于足阳明下人迎循喉咙，足太阴挟咽连舌本，手太阳循咽下膈，足厥阴循喉咙之后，此数经皆言咽喉，独少阳不言咽喉，而《内经》言一阴一阳，谓之喉痹，何也？盖人读十二经，多不读《灵枢经》，经别十一篇具载十二经之正，其文云：足少阳之正，绕髀入毛际，合于厥阴；别者入季胁间，循胷里，属胆，散之上肝，贯心以上，挟咽出颐颔中，散于面，系目系，合少阳于目外眦也。又手心主之正，别下渊液三寸，入胷中，别属三焦，出循喉咙，出耳后，合少阳完骨之下。是手少阳三焦之气，与手心主少阴之气相合，而行于喉咙也。推十二经，惟足太惕别项下，其余皆凑于喉咙。然《内经》何为独言一阴一阳结为喉痹？盖君相二火，独胜则热结正络，故痛且速也。余谓一言可了者，火是也。故十二经中，言嗌干嗌痛，咽肿颔肿，舌本强，皆君火为之也。唯喉痹急速，相火之所为也。夫君火者，犹人火也；相火者，犹龙火也。人火焚木其势缓，龙火焚木其势速。《内经》之言喉痹，则咽与舌在其间耳，以其病同是火，故不分也。后之医者，各详其状，强立八名，曰单乳蛾，双乳蛾，单闭喉，双闭喉，子舌胀，木舌胀，缠喉风，走马喉闭。热气上行结薄于喉之两旁，近外肿作，以其形似，是谓乳蛾。一为单二为双也。其比乳蛾差小者，名闭喉。热结于舌下，复生一小舌子，名曰子舌胀。热结于舌中，舌为之肿，名曰木舌胀。木者，强而不柔和也。热结于咽项，肿绕于外，且麻且痒，肿而大者，名曰缠喉风。喉痹暴发暴死者，名走马喉痹。此八种之名虽详，若不归之火，则相去远矣。其微者，可以咸软之，而大者以辛散之，今之医者皆有其药也。如薄荷、乌头、殭蚕、白矾、(石卜)硝、铜绿之类也。至于走马喉痹，何待此乎？其生死人反掌之间耳。其最不误人者，无如砭针出血，血出则病已。《易》曰：血去惕出，良以此夫。昔余以治一妇人木舌胀，其舌满口，诸药不愈，余以(金非)针小而锐者砭之，五七度肿减，三日方平。计所出血几至盈斗。又治一男子缠喉风肿，表里皆作，药不能下，余以凉药灌于鼻中，下十余行，外以拔毒散敷之；阳起石烧赤，与伏龙肝各等分细末，每日以新水扫百遍，三日热始退，肿始消。又尝治一贵妇喉痹，盖龙火也。虽用凉药，而不可使令服。为龙火，宜以火逐之。人火者，烹饪之火是也。乃使暴于烈日之中，登于高堂之上，令侍婢携火炉坐药铫于上，使药常极热，不至大沸，通口时时呷之，百余次，龙火自散。此法以热行寒，不为热病扞格故也。大抵治喉痹，用针出血，最为上策。但人畏针，委曲旁求，瞬息丧命。凡用针而有针疮者，宜捣生姜一块，调以热白汤，时时呷之，则疮口易合。《铜人》中亦有灸法，然病微者可用，病速者恐迟则杀人。故治喉痹之火，与救火同，不容少待。《内经》火郁发之。发谓发汗。然咽喉中，岂能发汗？故出血者，乃发汗之一端也。后之君子，毋执小方，而曰吾药不动脏腑，又妙于出血。若幸遇小疾而获功，不幸遇大病而死矣。毋遗后悔可矣。

　　丹溪心法 【 元?朱震亨】 

　　　痹痛

喉痹大概多是痰热，重者用桐油探吐。
咽喉生疮痛，是虚热。血虚多属虚火，游行无制，客于咽喉也。用人参、荆芥、蜜炙黄蘗。
虚火用人参、竹沥。血虚，四物加竹沥。
实热者，黄连、荆芥、薄荷、硝，蜜、姜汁调噙化；或用倒滴刺根净洗，入些少好酒，同研，滴入喉中，痛立止。
喉痛必用荆芥；阴虚火炎上，必用元参。
咽喉痛，硼砂或和胆矾、白殭蚕、白梅肉和含；又必用荆芥、元参。

　　　缠喉风

缠喉风属痰热，戴思恭谓其咽喉里外皆肿者是也。
缠喉风、喉闭之证，皆由膈间素有痰涎，或因酒色七情不节而作。火动痰上，壅塞咽喉，所以内外肿痛，水浆不入，可谓危且急矣。
缠喉风之证，先两日，胷膈气紧，出气短促，忽然咽喉肿痛，手足厥冷，气闭不通，顷刻不治。

　　世医得效方 【 元?危亦林】 

　　　乳蛾

单蛾风者，其形圆如小箸头大，生于咽喉关上，或左或右，关下难治。双蛾风者，有两枚在喉关两边，亦圆如小箸头大，关下难治。

　　　缠喉风

缠喉风，自颐边过颐下赤色者是也。大概内外皆肿者，为缠喉风。
凡咽喉闭，毒气归心，胷前肿满，气烦促，下部洞泄不止者，死。

　　　悬痈

悬痈谓之帝钟，悬痈肿而垂下有长数寸者，谓之帝钟风。宜用盐矾散，不可针破，针则杀人。

　　医学正传 【 明?虞抟】 

　　　总论

《内经》曰：　一阴一阳结，谓之喉痹。王注谓一阴即厥阴肝与包络是也，一阳即少阳胆与三焦是也。四经皆有相火存焉。叔和曰：胆与三焦寻火治，肝和包络都无异。东垣曰：火与元气不两立，一胜则一负。盖元气一虚，则相火随起，而喉痹等病暴作矣。夫喉之为会厌者，经谓之吸门是也。以其司呼吸升降，为人身紧关之橐钥门户也。若夫卒然肿痛，水浆不入，言语不通，死在须臾，诚可惊骇。其会厌之两旁肿者，俗谓之双乳蛾，易治。会厌之一边肿者，俗谓之单乳蛾，难治。古方通谓之喉痹，皆相火之所冲逆耳。经曰：　一水不能胜二火；又，二水不能胜五火。甚言其真水之易亏而相火之易动也。如大怒则火起于肝，房劳则火起于肾，饮食失节则火起于脾胃之类。是故知火者痰之本，痰者火之标。火性急速，故病发则暴悍。治之之法，必先大涌其痰，或以金针刺其肿处，此急则治标之法也。用药必须以《内经》从治之法，而以桔梗、甘草、元参、升麻、防风、羌活、荆芥、人参、白朮、茯苓之类，少加干姜、附子等药为向导，徐徐频与，不可顿服，此为治之大法也。切不可骤服寒凉之药，非徒无益，而且促其死耳。俗人未谙此理，而峻用黄芩、黄连、栀子、黄蘗之类而正治之。又甚者，杂进以大苦寒等剂，频与顿服，但觉肿势稍退，语言略通，而医者病者，皆为获效而喜。殊不知上热未除，中寒复生，其毒气乘虚而入腹中，渐而至于发喘不休，不可治矣，良可叹哉！外有天行一种，名曰大头病，俗呼为捏头瘟，其证甚为凶恶，染此证者十死八九，宜推运气治之，治法亦不甚相远也。东垣普济消毒饮子甚妙，实为百中之剂，学者再宜详究而扩充之，务活人于斯世也，幸甚！

　　证治要诀 【 明?戴思恭】 

　　　肿痛

咽痛宜甘桔汤。热毒上攻，或有疮或无疮，服甘桔汤不效者，宜甘桔汤中加荆芥一钱半，名如圣汤；或如圣汤中更加连翘一分、防风半分，或甘露饮，仍用碧云散，旋旋煎点，间用盐水吞养正丹，兼以薄荷兼鸡苏丸含化。
有咽疼服冷剂反甚者，宜用姜汁。
有内热热形于上焦，以致咽疼，宜用黄蘗皮、黄连、大黄研末，水调，涂在足心与患处，此出于《叶氏方书》。
热壅咽痛，或嗽中带血者，宜金沸草散，佐以辰砂化痰丸。咽喉痛，用诸冷药不效者，宜枳南汤。
喉痹作痛，肿满不能言，咽中生物，名喉风，宜甘桔汤。若热壅上焦，咽喉疼痛，而吞咽干物不若常时之润，睡觉口舌全无津液者，如圣汤加人参半钱、元参七分，或佐以碧云散、鸡苏丸。有上证兼心头烦躁，辰砂五苓散。凡上壅，并宜缩砂壳烧灰存性，研末，水调服之。

　　医学纲目 【 明?楼英】 

　　　痹痛生疮诸证

凡经云喉痹者，谓喉中呼吸不通，言语不出而天气闭塞也。云咽痛，云嗌痛者，谓咽喉不能纳唾与食，而地气闭塞也。云喉痹咽嗌痛者，谓咽喉俱病，天地之气并闭塞也。盖病喉痹者，必兼咽嗌痛，病咽嗌痛者，不能兼喉痹也。
喉痹恶寒，及寸脉小弱于关尺者，皆为表证，宜甘桔汤、半夏桂枝甘草汤，详寒热发散之。若水浆不得入口者，用解毒雄黄丸四五粒，以极酸酢磨化，灌入口内，吐出浓痰，却服之；间以生姜自然汁一蚬壳噙下之，神效。
按喉痹恶寒者，皆是寒折热，寒闭于外，热郁于内，姜汁散其外寒，则内热得伸而愈矣。切忌胆矾酸寒等剂点喉，反使其阳郁结不伸；又忌硝黄等寒剂下之，反使其阳下陷入里，则祸不旋踵矣。韩祗和云：寸脉弱小于关尺者，宜消阴助阳。东垣云：两寸脉不足，乃阳气不足，故用表药提其气升以助阳也。或三部俱小弱，亦可用其法也。
喉痹，乡村病皆相似者，属天行运气之邪，治必先表散之，亦大忌酸药点之、寒药下之，郁其邪于内，不得出也。其病有二：其一属火。经云：少阳所至为喉痹。又云：少阳司天之政，三之气，炎暑至，民病喉痹。治宜仲景桔梗汤。或面赤斑者属阳毒，宜阳毒诸方汗之。其二属湿。经云：太阴之胜，火气内郁，喉痹。又云：太阴在泉，湿淫所胜，病嗌肿喉痹。治宜活人半夏桂枝甘草汤。或面青黑者属阴毒，宜阴毒诸方汗之。
洪武戊辰春，乡村病喉痹者甚众，盖前年终之气，及当年初之气，二火之邪也。予累用甘桔汤加黄连、半夏、殭蚕、鼠黏子根等剂发之。挟虚者加参、芪、归辈。水浆不入者，先用解毒雄黄丸，酢磨化之，灌喉，痰出，更用生姜汁灌之，却用上项药，无不神验。若用胆矾等酸寒点过者皆不治，盖邪郁不出故也。
喉痹不恶寒者，及寸脉大滑实于关尺者，皆属下证。宜硝石、青黛等寒药降之，或白矾等酸剂收之也。韩祗和云：寸脉大于关尺者，宜消阳助阴。东垣云：两寸脉实为阴盛阳虚，下之则愈。故予每用此法治急喉痹，如鼓应桴，或三部俱实，亦可用其法也。
急喉痹，其声如鼾，有如痰在喉响者，此为肺绝之候，速宜参膏救之，用姜汁、竹沥放开服。如未得参膏，或先煎烛参汤救之。服早者十全七八，次则十全四五，迟则十不全一也。
咽痛，有阴气大虚，阳气飞越，痰结在上，遂成咽痛，脉必浮大，重取必濇，去死为近，宜补阴阳，人参一味，浓煎汤，细细饮之。
咽疮多虚火，游行无制，客于咽喉，宜用人参、蜜炙黄蘗、荆芥治之。

　　医学入门 【 明?李梴】 

　　　咽喉病皆属火

咽喉气之呼吸，食之出入，乃人身之门户也。后世有一十八种之名，其类虽繁，同归于火。盖少阴君火，少阳相火，二脉并络于咽喉，君火势缓则热结而为疼为肿，相火势速则肿甚不仁而为痹，痹甚不通而痰塞以死矣。故曰：一阴一阳结，谓之喉痹。一阴肝与心包，一阳胆与三焦，四经皆有相火，火者痰之本，痰者火之标，故言火则痰在其中矣，言咽喉则牙舌亦包在其中矣。

　　　火分虚实

实火因过食煎炒，蕴热积毒，烦渴，二便闭濇，风痰上壅，将发喉痹，必先三日胷膈不利，脉弦而数。治宜先去风痰，而后解热毒，凉膈散加黄连、荆芥、石膏，或古荆黄汤、防风通圣散、三黄丸含化。又风燥咽喉干枯，常如毛刺，吞咽有碍，败毒散加黄芩、半夏，倍桔梗、薄荷、生姜，煎服；痰盛加石膏。凡服此药，子服午攻，午服子攻。如呕吐咯伤，因食热物及谷芒刺濇，风热并与血气相搏肿痛者，消风散加薄荷、元参、全蝎，或射干汤、牛蒡子汤。木舌重舌者，如圣胜金锭。舌根肿者，麝香朱砂丸。时行咽痛者，普济消毒饮子。
虚火因饮酒则动脾火，忿怒则动肝火，色欲则动肾火，火炎上攻，咽膈干燥，必二便如常，少阴脉微，治宜补虚降火。血虚者，四物汤加桔梗、荆芥、知母、黄蘗；气虚者，四君子汤加甘草、桔梗、元参、升麻，甚则干姜、附子以为向导，徐徐服之。如痰盛者，二陈汤料入青鱼胆一个，其胆先以糯米入内，阴干为末，姜汁调服亦可；探吐或千缗汤。曾服凉药自利，或声音有坏者，秘传降气汤救之。
暴感风寒，则咽喉紧缩妨碍者，柴梗半夏汤、猪肤汤。
肾伤寒及阴证者，半桂汤蜜附子。
通用甘桔汤、利膈汤、冰梅丸、犀角琥珀膏；或单百草霜为末，蜜丸弹子大，每三丸，新汲水化服。凡咽喉不可纯用凉药，取效目前，上热未除，中寒复起，毒气乘虚入腹，胷前高肿，上喘下泄，手足指甲青紫，七日以后全不入食，口如鱼口者，死。

　　　缴吐法

缴法：用青鱼胆末缴三次，红肿即散。
吐法：用冬月青鱼胆，以枯矾入内；临用加百草霜炒盐少许，酢调，以鹅毛蘸药，引吐痰尽。如无鱼胆，用白矾半斤，巴豆肉十枚，同枯过，去巴，用引吐痰，神效。吐后，用金锁匙吹之；常服甘桔汤，最妙。如牙关紧者，用后开关药，或二仙散；不省人事者，一字散。

　　　火郁发之

火郁发之谓发汗也。咽疮忌汗，最不误人。惟砭针出血，即汗之之义也。血出多则愈。有针疮者，姜汁调熟水，时时呷之。畏针者，委曲针之。凡关上血泡最重，关下不见者，令病人含水一口，用芦管削尖，入鼻孔刺出血，妙。惟肾伤寒及帝钟肿者，忌针。用蛇床子于瓶中烧烟，令病人吸入喉中即愈。

　　　开关法

雄黄解毒丸、龙脑破毒散、玉钥匙；或用巴豆压油纸上取油，纸捻成条子点灯，吹灭，以烟熏入鼻中，一时口鼻涎流，牙关自开。一方用巴豆肉，以绵裹定，随左右塞于鼻中，左右俱有，左右俱塞，立透。盖方中以巴豆治走马喉痹者，以热攻热，热则流通之意也。

　　　喉痹失音

喉痹失音者，秘传降气汤去陈皮，加黄芩。风寒失音者，甘桔汤加诃子、木通，入生地汁润之；或诃子散。血虚受热，欬嗽声嘶者，用青黛、蛤粉，蜜调含化；或润肺丸，蜜脂煎。寻常声音不清者，加味固本丸。内伤虚损，咽疮失音者，无治法。

　　奇效良方 【 明?方贤】 

　　　总论

戴人云：咽与喉，会厌与舌，此四者同在一门，而其因各异。咽以纳气，故咽气通于天；喉以纳食，故喉气通于地；会厌与喉，上下以司开阖，食下则吸而掩，气上则呼而出，是以舌抵上腭，则会厌能闭其咽矣。四者相交为用，缺一则饮食废而死矣。此四者，乃气与食出入之门户，最急之处，故为病也，为咽痛喉痹之证，是以难治。轻者或治而愈，甚者虽治必殆矣。《内经》曰：一阴一阳结谓之喉痹。王注曰：一阴者，手少阴君火心主之脉也。一阳者，手少阳相火三焦之脉也。二火皆主脉，并络于喉，气热则内结，甚则肿胀，肿胀甚则痹，痹甚而不通则死矣。非惟二脉系此为病，以十二经推之，惟足太阳别下项，其余皆凑于喉咙。惟君相二火独胜则热结正络，故痛且速也。故十二经中，言嗌痛咽肿颔肿舌本强，皆君火为之也。惟喉闭急速，相火之所为也。夫君火者，犹人火也；相火者，犹龙火也。人火焚木，其势缓；龙火焚木，其势速。经言喉痹则咽与舌在其中矣。以其病同是火，故不分也。后之学者，各详其状，今列咽喉一十八证：　一曰单蛾风，其形如圆小箸头大，生于咽喉关上，或左或右，可治；生于关下者难治。二曰双蛾风，生两个在喉关两边，亦圆如小箸头大，或生关下者难治。三曰蝉舌风，又名子舌，自舌下再生重舌者是也。四曰牙蜞风，牙龈上肿盛，聚毒成疮者是。五曰木舌风，其舌渐渐长大，相似煮熟猪舌，不能转动。六曰舌黄风，自舌上肿痛黄色。七曰咬牙噤风，牙尽头作臖，口噤不开。八曰鱼口风，如鱼吸水者不治。九曰聚毒塞喉风，喉关聚毒，涎唾稠实，发寒热，仍分上下，关上者依法治疗，关下者难治。十曰悬琪蛊毒风，上眶肿，食而不能掩水，外形肿如鸡卵。十一曰呛食风，又名飞丝毒，口中或食腥脍之恶物发泡者。十二曰猎颊风，腮颊结肿者是，牙尽处肿破。十三曰缠喉风，风自颐边过颐下赤色者是；亦有寒热甚者，危殆。十四曰松子风，口内满，喉赤如猪肝，张口吞物则气逆关闭，饮食不能者，用吹喉药，或绛雪点肿处，轻者退，甚者喉关响急，不治。十五曰崩砂甘口风，自舌下牙龈上下肿赤，口内作臖如汤热，牙龈渐甚烂者，亦能脱齿。十六曰连珠风，自舌下起，初起一个，又起一个，甚者三五七九个连珠者是也。十七曰蜂子毒，或在腮脸痒烂，或在喉关舌下作臖，其色黄如蜂者是。十八曰走疰瘰疬风，颈项结核五七个，皮肤赤肿作寒热者。惟木舌者，木强而不柔和也。热结于喉，肿遶于外，且麻且痒，肿而大者，名曰缠喉风。喉痹暴发暴死者，名走马喉痹。于十八证之名虽别，而为治若不归之于火，则相去远矣。其微者可以咸软之，其大者可以辛散之。治此疾者，世之有方，如薄荷、乌头、殭蚕、白矾、(石卜)硝、铜绿之类。至如走马喉痹，何待此乎？其死生如人一反掌之间耳。其最不误人者，无如砭针出血，血出则病已。但人畏针，委曲旁求。若执不从，瞬息丧命。凡用针时，喉中呛者，宜捣生姜一块，入热白汤，时时呷之，则呛随止。治喉痹之疾，如救火之法同，岂可容易哉？诸书治验木舌胀者，急以(金非)针小而锐者砭之五七度，出所藏血而愈。
缠喉风肿，药不能下者，以凉药灌鼻中吐之，外以拔毒散之剂敷之，热退肿消而已。喉痹，龙火也，虽用凉剂，常令煎极热时时呷之。此药以热行寒，不为热病扦格故也。又常以(金非)针刺少商穴出血而愈。后之业医者，须分人火、龙火之病，用药无不取效矣。

　　医学准绳六要 【 明?张三锡】 

　　　肿痹

咽以咽物，喉以候风，其体清虚，不容一毫浊物。《难经》曰：三焦之气通于喉，喉咙之声则发矣。然三焦属相火，火为病最速，故卒然喉中肿塞，古谓之喉痹是也。亦有胃中痰火泛上，肿塞为患者。大抵暴起必是痰火，取吐为急，惟针刺去毒血为妙。昧者不知，畏首畏尾，多致悞事，是不明正理也。

　　薛氏医案 【 明?薛己】 

　　　痹痛诸证

丹溪先生云：咽痛属血虚，用四物加竹沥；阴虚火上炎者，必用元参；气虚加人参、竹沥。又云：咽喉肿痛，有阴虚阳气飞越，痰结在上者，脉必浮大，重取必濇，去死为近，宜人参一味，浓煎，细细饮之。如作实证治之，祸在反掌。此发前人未发，救无穷之夭枉。余更以上焦风热积热及膀胱阴虚等证，一二于后。
疼痛或寒热者，邪在表也，宜发散。
肿痛痰涎壅盛者，邪在上也。
痛而脉数无力者，属阴虚，宜滋阴降火。
肿痛发热便闭者，表里俱实病也，宜解表攻里。如证紧急，更刺患处，或刺少商穴。
萧山先生云：喉痹，不恶寒，及寸脉洪大，滑实于关尺者，皆属下证，宜硝石、青黛等寒药降之，或胆矾等酸剂收之。韩祗和先生云：寸脉大于关尺者，宜消阳助阴。东垣先生云：两寸脉实为阳盛阴虚，下之则愈。故余尊此法以治前证，如鼓应桴也。
陈藏器每治脏寒咽闭，吞吐不利，用附子去皮脐炮制，以蜜涂炙，令蜜入内，噙之勿咽。云甚效。

　　古今医鉴 【 明?龚信】 

　　　梅核气

梅核气者，窒碍于咽喉之间，咯不出，咽不下，如梅核之状是也。始因喜怒太过，积热蕴酿，乃成痰涎郁结，致斯疾耳。宜加味四七汤，加味二陈汤。

　　　痹肿乳蛾

热结咽喉肿遶于外，且麻且痒，肿而大者，名缠喉风。
喉闭而暴发暴死者，名走马喉痹。
乳蛾乃热气上行，搏于喉之两旁，近外肿作，以其形似乳蛾，一为单，二为双。又其乳蛾之差小者，名喉闭。

　　证治准绳 【 明?王肯堂】 

　　　夹喉疽

或问喉之两旁生疽何如？曰：此名夹疽，属手少阴心经、足太阴脾经、足厥阴肝火热毒上攻而然。宜琥珀犀角膏，犀角散，黄连消毒饮，活命饮加元参、桔梗、黄连。内溃者难治。虚火上升痰壅，饮食不进者死。

　　　结喉痈

或问当结喉生痈何如？曰：是名喉痈，又名猛疽。以其热毒猛烈，可畏也。属任脉及手太阳、手少阴经，积热忧愤所致。急宜清热攻毒，用琥珀犀角膏，及黄连消毒饮、紫金丹、乌金散选用。壮实者一粒金丹下之。若过时不治，溃穿咽嗌者死。

　　医贯 【 明?赵献可】 

　　　肿痛论治

喉与咽不同。喉者肺脘呼吸之门户，主出而不纳；咽者胃脘水谷之道路，主纳而不出。盖喉咽司呼吸，主升降，此一身之紧关櫜钥也。经曰：足少阴所生病者，口渴，舌干，咽肿，上气，嗌干及痛。《素问》云：邪客于足少阴之络，令人咽痛，不可纳食。又曰：足少阴之络，循喉咙，通舌本。凡喉痛者，皆少阴之病，但有寒热虚实之分。少阴之火，直如奔马，逆冲于上，到此咽喉紧锁处，气郁结而不得舒，故或肿或痛也。其证必内热口干，面赤，痰涎涌上，其尺脉必数而无力。盖缘肾水亏损，相火无制而然。须用六味地黄、门冬、五味大剂作汤服之。又有色欲过度，元阳亏损，无根之火，游行无制，客于咽喉者，须八味肾气丸大剂，煎成冰冷与饮，使引火归原，庶几可救。此论阴虚咽痛者如此治法，正褚氏所谓上病疗下也。人之喉咽如曲突，曲突火炎，若以水自上灌下，曲突立爆烈矣。惟灶床下，以盆水映之，上炎即熄，此上病疗下之一验也。其间有乳蛾、缠喉，二名不同。肿于咽喉两旁者为双蛾，肿于一边者为单蛾，治法用鹅翎蘸米酢，搅喉中去尽痰涎，复以鹅翎探吐之，令着实一欬，欬出蛾中紫血即溃；或紫金锭磨下即愈。不散者，以小刀刺出紫血即愈。古方有刺少商穴法，甚好。刀针刺血，急则用之，然亦有不宜用者。薛案云：一人年五十，咽喉肿痛，或针去血，神思虽清，尺脉洪数而无伦次，按之微细如无。曰：有形而无痛，阳之类也，当峻补其阴，今反伤阴血必死。已而果殁。引此一案，为粗工轻用刀针之戒。缠喉风者，肿透达于外，且麻且痒且痛，可用解毒雄黄丸。
古方有用巴豆油染纸，作捻子点火，吹灭，以烟熏鼻中，实时口鼻流涎，牙关自开，即用此(口畜)患处即愈。
阳虚咽痛者，口舌生疮，遇劳益甚，其脉必浮大，此脾肺气虚，膀胱虚热，须以理中汤加山药、山茱萸乃痊。上焦风热者，用荆防败毒散。
有咽喉肿痛，作渴饮冷，大便秘结，六脉俱实，下之则愈，可用防风通圣散。世间虚热者多，实热者少。如此证不多得，此法不可轻用。
有急喉痹声如鼾呼，痰如拽锯，此为肺绝之候，速宜人参膏，用姜汁、竹沥放开服。如未得膏，先煎独参汤救之，服早者十全七八，次则十全四五，迟则不救。丹溪云：咽喉肿痛，有阴虚阳气飞越，痰结在上者，脉必浮大，重取必濇，去死为近，宜人参一味，浓煎细细饮之。如作实证治之，祸在反掌。仲景云：少阴客热咽痛，甘草汤。少阴寒热相搏，桔梗汤。少阴客寒咽痛，半夏散及汤。少阴病咽中伤，生疮不能语言，声不出者，苦酒汤。少阴阴虚，客热下利，咽痛胷满心烦者，猪肤汤。世人但知热咽痛，不知有寒咽痛。经曰：太阳在泉，寒淫所胜，民病咽痛颔肿。陈藏器用附子去皮脐炮制切片，以蜜涂炙，令蜜入内噙咽，甘味尽，更易之。冬月伏寒于肾经，发则咽痛下利，附子汤温其经则愈。又有司天运气，其年乡村相染，若恶寒者多，是暴寒折热，寒闭于外，热郁于内，切忌胆矾酸寒之剂点喉。反使阳郁结不伸。又忌硝黄等寒剂下之，反使寒下陷入里，则祸不旋踵矣。须用表散之剂，若仲景甘桔汤之类。
又有阳毒咽痛，用升麻汤；阴毒咽痛，用甘草汤。
咽痛用诸药不效者，此非咽痛，乃是鼻中生一条红线如发，悬一黑泡，大如樱珠，垂挂到咽门，而口中饮食不入，须用牛膝根直而独条者，洗净，入好酢三五滴，同研细，就鼻孔滴二三点，入去则线断珠破，其病立安。又有喉间作痛，溃烂久而不愈，此必杨梅疮毒，须以萆薢汤为主。

　　医方考 【 明?吴昆】 

　　　喉闭方论

夫喉者，气之关隘也，通则利，塞则害，无问其标本，而当急治焉者也。今考八方，皆古人已试之程规，触类而通之，则活人之机亹亹矣。
缠喉急闭者，雄黄解毒丸主之。盖缠喉急闭，躯命之所关也，急治则生，缓治则死。是方也，雄黄能破结气，巴豆能下稠涎，郁金能散恶血，能此三者闭通矣。丹溪翁生平不用厉药，而此方其不得已而用之乎？
喉闭数日不能食者，稀涎散吐之，涎尽病除。夫皂角之辛利能破结气，白矾之咸苦能涌稠涎，数数涌之，涎去而病已矣。
咽痛者，甘桔防风汤主之。夫甘草之甘，能缓喉中之急；桔梗之苦，能下喉中之气；防风之辛，能散喉中之壅。
缠喉风用巴豆油涂纸上，捻成条子，以火点着，才烟起，即吹灭之，令患人张口，带火刺于喉间，俄顷吐出紫血半合，实时气宽能言，及啖粥饮。盖火气热处，巴油皆到，火以散之，巴以泻之，烟以吐之，乃一举而三善之方也。

　　外科正宗 【 明?陈实功】 

　　　论证

问曰：咽痛属肺，然所致有不同者，自有有　原作「由」，据文义改。虚火实火之分、紧喉慢喉之说。又咽为心肺肝肾呼吸之门，饮食声音吐纳之道，此关系一身，害人迅速。故曰走马看咽喉，不待少顷也。假如虚火者，色淡微肿，脉亦细微，小便清白，大便自利，此思虑过多，中气不足，脾气不能中护，虚火易至上炎。此恙先从咽嗌干燥，饮食妨碍，欬吐痰涎，呼吸不利，斑生苔藓，垒若虾皮，有如毛草，常刺喉中；又如硬物，嗌于咽下，呕吐酸水，哕出甜涎；甚则舌上白胎，唇生矾色，声音雌哑，喘急多痰。以上等证，皆出于虚火元气不足中来，治此不可悞投凉药。上午痛者，属气虚，补中益气汤加麦冬、五味子、牛蒡、元参。午后痛者，属阴虚，四物汤加黄蘗、知母、桔梗、元参。如服不效者，必加姜、附以为引导之用，亦为佐治之法也。实火者，过饮醇酒，纵食膏粱，迭褥重衾，哺餐辛烈，多致热积于中，久则火动痰生，发为咽肿，甚者风痰上壅，咽门闭塞，少顷汤水不入，声音不出，此为喉闭紧喉风是也。用药不及，事先用针刺喉间，发泄毒血，随用桐油饯鸡翎，探吐稠痰，务使痰毒出尽，咽门得松，汤药可入，语声得出乃止；内服清咽利膈汤，疏利余毒。如牙关紧闭难入，必当急刺少商出血，其闭自开。如针刺探吐无痰，声如拽锯，鼻掀痰喘，汤水不入，语声不出者，真死候也。又有喉痈、喉痹、乳蛾、上腭痈等证，其患虽肿而咽门半塞半开，其病虽凶而喉道又宽又紧，此皆标病，虽重无妨，当用金锁匙吐出痰涎，利膈汤推动积热。脓胀者开之，损而痛者益之，其患自安。凡喉闭不刺血，喉风不倒痰，喉痈不放脓，喉痹、乳蛾不针烙，此皆非法。又有痰火劳嗽，欬伤咽痛者，无法可治。
看法
初起红色肿痛，语声清朗，亦无表里之证相兼者，轻。已成肿痛，咽喉半闭半开，咯吐痰涎，饮食稍进者，顺。咽喉肿闭，牙关紧急，言语不清，痰壅气急，声小者，险。咽喉骤闭，痰涎壅塞，口噤不开，探吐不出，声喘者，死。时疮之后，毒结咽间，肿痛腐烂，吐纳不堪，声哑者，重。久嗽痰火，虚阳上攻，欬伤咽痛，但见声嘶而色红者，死。
治法
初起肿痛，寒热交作，头眩拘急者，邪在表也，宜发散。初起肿痛发热，脉有力而便秘者，邪在内也，宜下之。肿痛寒热，口干作渴，脉洪大而有力者，宜发表攻里。咽喉肿痛，痰涎壅甚，面红口干，邪在上也，宜探吐之。喉闭痰涎，壅塞气急，口噤难开，先刺少商，后行吐法。已成胀痛，咽喉壅塞，汤水不入，脓已成也，宜急针之。肿痛微红，脉虚无力，午后痛者，属阴虚，宜滋阴降火；肿痛色白，咯吐多涎，上午痛者，属阳虚，治宜补中健脾。

　　　喉痈

喉痈生于咽外，正中肿痛，妨碍饮食，红肿发热，必欲溃脓。软而胀痛者针之，内服补托之药，玉红膏搽贴长肌完口。又有腐溃内通，汤水随孔出者，曾治数人，俱亦无妨。

　　景岳全书 【 明?张介宾】 

　　　论证

喉痹一证，在古方书虽有十八证之辨，而古人悉指为相火。然此证虽多由火，而复有非火证者，不可不详察也。盖火有真假，凡实火可清者，即真火证也；虚火不宜清者，即水亏证也。且复有阴盛格阳者，即真寒证也。故《内经》曰：太阳在泉，寒淫所胜，民病嗌痛，颔肿。其义即此，何后人之弗究也？
喉痹所属诸经，凡少阳、阳明、厥阴、少阴，皆有此证，但其中虚实各有不同。盖少阳、厥阴木火之脏，热证固多，阳明为水谷之海，而胃气直透咽喉，故又惟阳明之火为最盛。欲辨此者，但察其以情志郁怒而起者，多属少阳、厥阴，以口服肥甘辛热太过而起者，多属阳明。凡患此者，多宜以实火论治。至若少阴之候，则非此之比，盖少阴之脉，络于横骨，终于会厌，系于舌本。凡阴火逆冲于上，多为喉痹，但少阴之火，有虚有实，不得类从火断。若果因实火，自有火证火脉，亦易知也。若因酒色过度，以致真阴亏损者，此肾中之虚火证也，非壮水不可。又有火虚于下而格阳于上，此无根之火，即肾中之真寒证也，非温补命门不可。凡此诸经不同，而虚实大异，皆后人所罕知者。独《褚氏遗书》有上病察下之说，诚见道之言也。
咽喉证总谓之火，则名目虽多，似有不必尽辨者，然亦有不可不辨者。如单乳蛾、双乳蛾及缠喉风之有不同也。盖肿于咽之两旁者为双蛾，肿于一边者为单蛾，此其形必圆突如珠，乃痈疖之类结于喉间，故多致出毒，或宜刺出其血而愈者。若缠喉风则满片红肿，多不成脓，亦不必出血，但使火降，其肿自消。此其所以有异，而治之当有法也。
庞氏曰：伏气之病，古方谓之肾伤寒，谓非时有暴寒中人，毒气伏于少阴经，始初不病，旬月乃发，脉微弱，法当以伤寒治之，非喉痹之病也。次必下利。愚按此证亦所常有，是必以少阴、少阳之火令，太阳之寒令，太阴之湿令，而复兼风寒之邪者，皆有此证。故治此者，不必治喉痹，但治外邪，其喉自愈。即如新方诸柴胡饮及散阵诸方，皆可随宜酌用。

　　　论治

火证喉痹，悉宜以抽薪饮主之；火不甚者，宜徙薪饮主之。凡肝胆之火盛者，宜以芍药、栀子、草龙胆为主；阳明胃火盛者，宜以生石膏为主。若大便秘结不通，则宜加大黄、芒硝之属，通其便而火自降。如火浮于上，而热结于头面咽喉者，最宜清降，切不可用散风升阳等剂，盖此火由中得升愈炽。经曰：高者抑之，正此之谓，非火郁宜发及升阳散火之义，学者于此，最当体察，勿得误认其面目也。至于外治火证肿痛之法，宜以木鳖子磨酢，用鹅翎蘸搅喉中，引去其痰；或少和清水，免其太酸，时时呷漱喉中，不可咽下，引吐其痰为更善。漱后以代匙散吹之，仍内服煎药，自无不愈。若火壅于上，而食物之治，最宜雪梨浆、菉豆饮之属为妙。若南方少梨之处，或以好萝卜杵汁，和以清泉，少加元明粉搅匀，徐徐饮之，既可消痰，亦可清火。其单双乳蛾，若毒未甚，脓未成者，治之自可消散，若势甚而危者，必须砭出其血，庶可速退。此因其急，亦不得已而用之也。又古法，用三棱针刺少商穴出血，云治喉痹立愈。
阴虚喉痹，其证亦内热口渴喉干，或唇红颊赤，痰涎壅盛，然必尺脉无神，或六脉虽数而浮软无力，但察其过于酒色，或素禀阴气不足，多倦少力者，是皆肾阴亏损，水不制火而然。火甚者，宜滋阴八味煎、加减一阴煎之类主之。如火微而不喜冷物，及大便不坚，小便不热者，宜六味地黄汤、　一阴煎之类主之。若因思虑焦劳，兼动心火者，宜二阴煎主之。
格阳喉痹，由火不归原，则无根之火客于咽喉而然，其证则上热下寒，全非火证。凡察此者，但诊其六脉微弱，全无滑大之意，且下体绝无火证，腹不喜冷，即其候也。盖此证必得于色欲伤精，或泄泻伤肾，或本无实火而过服寒凉以伤阳气者，皆有此证，速宜用镇阴煎为上，八味地黄汤次之；或用蜜附子含咽，亦妙。若再用寒凉，必致不救。
阳虚喉痹，非喉痹因于阳虚，乃阳虚因而喉痹也。盖有因喉痹而过于攻击，致伤胃气者；有艰于食饮，仓廪空虚，亦伤胃气者；又有气体素弱，不耐劳倦而伤胃气者。凡中气内虚，疼痛外逼，多致元阳飞越，脉浮而散，或弱而濇，以致声如鼾睡，痰如拽锯者，此肺胃随绝之候，速宜挽回元气，以人参一味浓煎，放心徐徐饮之；如痰多者，或加竹沥、姜汁亦可。如迟，多致不救；如作实火治之，则祸如反掌。
喉癣证，凡阴虚劳损之人，多有此病，其证则满喉生疮红肿，久不能愈。此实水亏虚火证也，宜用前阴虚喉痹之法治之。若多欬嗽肺热，宜以四阴煎之类主之。若满喉生疮，破烂而痛者，宜用牛黄益金散吹敷之，仍内服滋补真阴之剂，自可全愈。
瘟毒喉痹，乃天行瘟疫之气，其证则咽痛项肿，甚有颈面头项俱肿者，北方尤多。此病俗人呼为虾蟆瘟，又名鸬鹚瘟，亦名大头瘟。此湿热壅盛最凶之候，宜清诸经之火，或泻阳明之热，当察缓急而治之。东垣有普济消毒饮，专治瘟毒喉痹，百发百中。
锁喉风证，时人以咽喉肿痛，饮食难入，或痰气壅塞不通者，皆称为锁喉风，而不知有真正锁喉风者，甚奇甚急，而人所未知也。余在燕都，尝见一女子，年已及笄，忽一日于仲秋时，无病而喉窍紧濇，息难出入，不半日而紧濇愈甚。及延余治，诊其脉，无火也；问其喉，则无肿无痛也；观其貌，则面青瞠目不能语也；听其声，则喉窍之细如针，探息之窘如线，伸颈挣命，求救不堪之状，甚可怜也。余见而疑之，不得解。然意谓风邪闭塞喉窍，非用辛温不能解散，遂以二陈汤加生姜，煎而与之，毫忽无效。意复用独参汤以救其肺，然见其势危若此，恐滋怨谤，终亦未敢下手。他医见之，亦但束手而已。如此者，一日夜而殁。后又一人亦如此而殁。若此二人者，余至今莫识其所以病，此终身之疑窦，殊自媿也。然意必肺气竭绝而然，倘再有值此者，恐非独参汤决不能救。故笔诸此，以俟后之君子虚心详酌焉。
杨梅结毒，有喉间溃烂作痛，久而不愈者，此非喉痹之属，乃杨梅疮毒也。宜仙遗粮汤；甚者宜以土茯苓煎汤，吞五宝丹。

　　石室秘箓 【 清?陈士铎】 

　　　肿痛

人有喉患大肿，又非瘿瘤，忽痛忽不痛，外现五色之纹，中按之，半空半实，此乃痰病结成，似瘤非瘤，似瘿非瘿也。方用海藻、半夏、白芥子、贝母、人参、桔梗、南星各三钱，茯苓五钱，昆布、甘草各一钱，附子一分，水煎服。此方乃消上焦之痰圣药也。又有海藻、昆布，以去其瘿瘤之外象，消其五色之奇纹。妙在消痰而仍不损气，则胃气健而痰易化也。一剂知，二剂消大半，三剂则全消，四剂永不再发。此方兼可治瘿证，神效。
凡人有咽喉忽肿作痛，生双蛾者，饮食不能下，五日不食即死矣。但此证实火易治，而虚火难医。实火方，如用山豆根、芩、连、半夏、柴胡、甘草、桔梗、天花粉治之，立消。惟虚火乃肾火不藏于命门，浮游于咽喉之间。其证亦如实火，惟夜重于日，清晨反觉少轻；若实火，清晨反重，夜间反轻。实火，口燥热干而开裂；虚火，口不甚渴舌滑而不裂也。以此辨证，断不差错。此等虚痛，若亦以治实火之法治之，是人已下井，而又益之石也。故不特不可用寒凉，并不可用发散，盖虚火必须补也。然徒补肾水，虽水能制火，可以少差，而火热太盛，未易制伏。又宜于水中补火，则引火归原，而火势顿消亡于顷刻矣。方用引火汤，熟地、元参各一两，白芥子三钱，山茱萸、山药各四钱，北五味、肉桂各二钱，茯苓五钱，水煎服一剂，而痰声静，痛顿除，肿亦尽消；二剂全愈。盖熟地、山茱萸、五味之类，纯是补肾水圣药；茯苓、山药又益精而利水，助肉桂之下行；元参以消在上之浮火；白芥子以消壅塞之痰。上焦既宽而下焦又得肉桂之热，则龙雷之火，有不归根于命门者乎？一剂便生。真有鬼神莫测之机，又胜于八味地黄汤也。倘喉肿闭塞，勺水不能下，此方将安施乎？更有一法，用附子一个，破故纸五钱，各研末，调如糊，作膏，布摊如膏药，大如茶钟，贴脚心中央，以火烘之，一时辰，喉即宽而开一线路，可以服药矣。

　　　乳蛾

更有人病双蛾者，人以为热也。喉门肿痛，痰如锯不绝，茶水一滴不能下咽，岂非热证？然而痛虽甚，至早少轻；喉虽肿，舌必不燥；痰虽多，必不黄而成块。此乃假热之证也。若以寒凉之药急救之，下喉非不暂快，少顷而热转甚。人以为凉药之少也，再加寒凉之品，服之更甚。急须刺其少商之穴出血少许，喉门必有一线之路开矣。急以附子一钱，熟地一两，山茱萸四钱，麦冬、北五味、牛膝各三钱，茯苓五钱，煎服下喉，一声响喨，其火势热证立时消散。盖少阴之火，直如奔马，凡人肾水大耗者，肾中元阳不能下藏，盖无水以养火，而火必上越也。日日冲上而咽喉口小，不能任其出入，乃结成肿痛，状似双蛾，实非双蛾也。方中妙在用附子辛热之药，引龙雷之火，下藏于窟宅。夫龙雷之火，乃相火也，喜水而不喜火，故药中熟地、山茱之类，纯是补阴之味，使火有所归而不再沸，此因其逆势而逆导之。然喜水者，喜真阴之水也，而非寒凉之水；不喜火者，不喜邪气之火也，而非辛热之火。至若日重夜轻，治之最易。用山豆根、桔梗各三钱，半夏、甘草各一钱，治之一剂立愈，而非逆证可比耳。
阴虚双蛾之证，更有治法。用附子一钱，盐水炒成片，用一片含在口中，立时有路可以用汤药矣。后以八味丸一两，白滚水送下，亦立时可愈。
又双蛾阴证，最难治而最易治也。不知其窍而最难，知其法而最易。予常为人治此病，用附子一枚，以盐一合，水煮透，令其口含一片，而火势立止，然后以六味汤大剂饮之，不再发，神方也。
阴蛾之证，乃肾水亏乏，火不能藏于下，乃飞越于上，而喉中关狭，火不得直泄，乃结成蛾，似蛾而非蛾也。早晨痛轻，下午痛重，至黄昏而痛更甚。得热则快，得凉则加。其证之重者，滴水不能下喉。若作外感阳证治之，用山豆根、芩、连、栀子之类，则痛益甚而关不开，有不尽命而死者矣。惟补阴虚，用引火归原之法，而痛顿失也，方名化蛾丹，熟地、山茱萸、麦冬各一两，附子一钱，车前子三钱，北五味二钱，水煎服。此方大补肾之水，不治蛾之痛，壮水则火息，引火则痛消，故一剂即可收功，奇绝之法也。

古今图书集成医部全录卷一百六十二

　咽喉门

　　方

荆防败毒散 【 《良方》，下同】 
荆芥穗　防风　羌活　独活　柴胡　前胡　川芎　枳壳　桔梗　茯苓各一两　甘草五钱
每服一两，加生姜三片，薄荷少许，煎。

清咽利膈汤　治积热咽喉肿痛，痰涎壅盛。
金银花　防风　荆芥　薄荷　桔梗　黄芩炒　黄连炒，各钱半　山栀炒　连翘各二钱　元参　大黄煨　(石卜)硝　牛蒡子研　甘草各七分
作一剂，水二钟，煎一钟，食后服。本方去金银花，名清心利膈汤，治同。

金钥匙 【 《三因方》】 　治喉闭缠喉风，痰涎壅塞，甚者水浆难下。
焰硝两半　硼砂五钱　脑子一字　雄黄二钱　白殭蚕一钱
各另为末，和匀，以竹管吹患处，痰涎即出。如痰虽出，咽喉仍不消，急针患处，去恶血。

凉膈散　治喉痹。
黄芩酒炒　栀子炒　薄荷各一两　连翘四两　大黄酒浸　芒硝　甘草各二两　共为末，每服五钱。

防风通圣散　治喉痹喉痈。
防风　川芎　当归　白芍药　大黄生　芒硝　连翘　薄荷　麻黄　白朮　栀子炒黑　荆芥各五钱　石膏　桔梗　黄芩各一两　滑石三两　甘草二两
右为末，每服二钱，水一盏，生姜三片，煎六分，温服。

补中益气汤　治前证属气虚者。
黄芪一钱五分　人参　制甘草各一钱　白朮　当归　陈皮　柴胡各五分　升麻三分
姜枣水煎。

四物汤　治前证属血虚者。
当归酒洗　熟地黄各三钱　川芎酒洗，一钱半　白芍药酒炒，二钱
右水煎，温服。

破棺散　治喉痹喉痈。
大黄二两，半生半熟　芒硝　甘草各一两
右为末，炼蜜丸如弹子大，每服半丸，食后茶清温酒任化下。童便半盏，研化服亦得。忌冷水。

清胃散　治胃经湿热，牙齿咽喉肿痛，或牵引头脑，或面发热，并治之。
当归身酒拌，一钱　黄连　生地黄酒拌，各二钱　牡丹皮一钱五分　升麻二分
作一剂，水二钟，煎七分，食远服。

荆芥汤　治咽喉肿痛，语声不出，咽之痛甚。
荆芥半两　桔梗二两　甘草一两
右剉散，每服四钱，水一盏，姜三片，煎六分，去滓温服。

碧雪　治一切积热，口舌生疮，心烦喉闭，及牙齿齿龈作痛。
芒硝　青黛　寒水石煅　石膏煅，研飞　(石卜)硝　马牙硝　甘草　滑石各二两
将甘草煎汤二升，入诸药再煎，用柳枝不住手搅，令消熔，入青黛和匀，倾砂盆内，候冷结凝成霜，取霜研为末，每用少许含化咽津。如喉闭不能咽下，用竹管吹药入喉中。

破关丹　治乳蛾喉闭，缠喉风等证。
硼砂末，五钱　霜梅肉一两，捣烂
右二味，和匀，丸芡实大，每服一丸，噙化咽下；内服荆防败毒散。

半夏桂枝甘草汤　治暴寒中人咽痛。
半夏　桂枝　甘草各二钱半
水二盏，生姜五片，煎至八分，去滓，渐渐呷之。

解毒雄黄丸　治缠喉风及急喉痹，卒然倒仆，牙关紧急，不省人事。
雄黄研　郁金各一两　巴豆去皮，出油，十四枚
右为细末，酢煮，面糊为丸如菉豆大，热茶清下七丸，吐出顽痰，立苏。未吐再服。如至死者，必心头犹热，灌药不下，即以刀尺铁匙斡开口灌之，下咽无有不活。如小儿惊热痰涎壅塞，或二丸三丸，量大小加减。一法用雄黄丸三粒，酢磨化灌之尤妙，其痰立出即瘥。

小续命汤　治喉痹喉痈。
麻黄去节　人参　条黄芩酒炒　白芍药酒炒　川芎酒洗　防己　杏仁去皮尖双仁，炒　桂枝　甘草各一钱　防风　附子去皮脐，炒，各五分
右水煎服。

玉钥匙　治风热喉痹及缠喉风。
焰硝一两半　硼砂半两　白殭蚕二钱五分　脑子一字
右为末，以竹管吹半钱入喉中，立愈。

玉屑无忧散　治缠喉风咽喉疼痛，语声不出，咽物有碍；或风涎壅滞，口舌生疮，大人酒症，小儿奶癖；或悞吞骨屑，哽塞不下。
元参　贯众　滑石研　砂仁　黄连　甘草炙　茯苓　山豆根　荆芥穗各半两　硼砂一钱　寒水石煅，一两
右为细末，每服一钱，干掺舌上，以清水咽下。此药除三尸，去八邪，辟瘟疗渴。

甘露饮　治咽喉肿痛。
枇把叶刷去毛　熟地黄　天门冬　枳壳麸炒　山茵陈　生地黄　麦门冬　石斛　制甘草
右等分为末，每服二钱，水一盏，煎至七分，去滓温服，食后临卧。小儿一服分两服，量岁数加减与之。

碧玉散　治心肺积热上攻，咽喉肿痛闭塞，水浆不下，或喉痹、重舌、木舌肿胀，皆可服。
青黛　盆硝　蒲黄　甘草各等分
右为细末，研匀，每用少许，吹入咽喉内，细细咽下。若作丸，用砂糖为丸，每两作五十丸，每服一丸，噙化咽下。

防风散　治咽喉肿痛，虚者少用，实者多用。
防风去芦，一两　羌活　殭蚕炒　白药子蜜炙　硼砂　荆芥　黄药子　大黄湿纸包煨，令香熟　细辛　川芎　红内消　山豆根　郁金　甘草各半两　牙硝三钱　薄荷半斤
右为细末，研薄荷汁同蜜少许调，每服一匙，不拘时服。

追风散　治咽喉肿痛。
黄丹　(石卜)硝　牙皂角煅　砂仁壳煅灰，各半两
右为细末，每用少许，以鹅毛蘸药入口中，敷舌上下及肿处，然后以温水灌漱。如咽喉间毒已破，疮口痛者，用猪脑髓蒸熟，淡姜酢蘸吃，效。

开关散 【 《宝鉴》】 　治缠喉风气息不通。
白殭蚕炒，去丝嘴　枯白矾各等分
右为细末，每服三钱，生姜、蜜水一盏调下，细细服之。

七宝散　治喉闭及缠喉风。
殭蚕十个　硼砂　雄黄　明矾　全蝎去毒　猪牙皂角一挺，去皮弦，各一钱　胆矾半钱
右为细末，每用一字，吹入喉中，即愈。

千缗汤　治前证。
半夏七枚　皂角　甘草各一寸，俱炙　姜枣煎。

五香散　治咽喉肿痛，诸恶气结塞不通，急宜服之。
木香　沉香　鸡舌香　熏陆香各一两　麝香三分
右为细末，研匀，每服二钱，水一盏，煎至五分，不拘时温服。

瓜蔕散　治缠喉风，咽中如束气不通。
瓜蒂不拘多少
右细研为末，壮年一字，十五岁已上及年老者服半字，早晨用井华水调下，一时须含砂糖一块，良久涎如水出。年深者涎尽，有一块如石，布水上如鉴。涎尽，食粥一二日。如吐多困甚，即咽麝香汤一盏。麝香须细研，用温水调下。此药不大吐逆，只吐涎水。又瓜蒂须采自然，落者用如未用，以槟榔叶裹于东墙有风处，挂令吹干用。

乌犀膏　治咽喉肿痛，一切结喉烂喉，遁尸，缠喉，痹喉，急喉，飞丝入喉，重舌，木舌等证。
皂夹两条，椎碎，用水三升，浸一时，久挼汁去滓，入瓦器内，熬成膏　好酒一合　焰硝　百草霜研，各一钱，同皂角膏搅匀令稠　人参一钱，为末　硼砂　白霜梅各少许，并研入膏中。
右拌和前药，用鹅毛点少许于喉中，以出尽顽涎为度，却嚼甘草二寸，咽汁吞津。

备急如圣散　治时气缠喉风，渐入咽喉闭塞，水谷不下，牙关紧急，不省人事。
雄黄细研，生用　藜芦厚者去皮，生用　白矾飞　猪牙皂角去皮弦
右，等分为细末，每用一豆大，鼻内(口畜)之，立效。

一字散　治喉闭气塞不通，饮食不下。
雄黄研　白矾生研　藜芦各一钱　蝎梢七枚　猪牙皂角七挺
右为末，每用一字，吹入鼻中，实时吐出顽涎，愈。

玉粉丸　治前证。
桂一字　草乌一字，炒　半夏洗，五钱
右为末，生姜自然汁浸，蒸饼为丸，鸡头大，每服一丸，至夜含化。多年不愈者亦效。

三黄丸　治前证。
黄连　黄芩　大黄酒九蒸九晒
右等分，蜜丸桐子大，量病人虚实以施多寡。

龙麝聚圣丹　治心脾客热，毒气攻冲咽喉，赤肿疼痛；或成喉痹，或结硬不消，愈而复发，经久不瘥；或舌本肿胀，满口生疮，饮食难咽，并宜服之。
南硼砂研　川芎各一两　生地黄　犀角屑　羚羊角屑　南琥珀研　元参　桔梗　升麻　铅白霜研　连翘各五钱　赤茯苓　马牙硝　脑子研　人参　麝香研，各三钱　朱砂水飞　牛黄研，各二钱
右为细末，炼蜜为丸，每两作十丸，用金箔五十片为衣。每服一丸，薄荷汤或新汲水化下，或细嚼、或噙化津液咽下皆可，食后临卧服。

祛毒牛黄丸　治大人小儿，咽喉肿痛，舌本强硬，满口生疮涎潮喘急，饮食难进，胷膈不利。
牛黄研，三钱半　人参　南琥珀研　犀角细末　桔梗　生地黄　硼砂各五钱　雄黄一两，水飞　元参　升麻各三钱　蛤粉四两，水飞　铅白霜　片脑各一钱　寒水石煅，二两　朱砂飞研，七钱
右为细末，炼蜜丸如小弹子大，金箔为衣，磁器内收，每服一丸，浓煎薄荷汤化下，或新汲水化服亦得。食后日进二三服，噙化亦得。

咽喉备急丹　治前证。
青黛　芒硝　白殭蚕各一两　甘草
右为细末，用腊月牛胆有黄者，盛药其中，阴四十九日，多时为妙。此与佛手散有别。

增损如圣汤　治风热攻冲会厌，语声不出咽喉，妨食肿痛。
桔梗　炙甘草一两半　枳壳汤浸去瓤，二钱半　防风半两
右为细末，每服三钱，水一大盏，煎至七分，去滓，酥如枣许，搅匀，食后温服。

和膈汤　一名利膈汤。治虚烦上壅，脾肺有热，咽喉生疮。
鸡苏叶　荆芥　防风　桔梗　人参　甘草生　牛蒡子隔纸炒，各一两
右为细末，每服一钱，沸汤点服。如咽痛口疮甚者，加殭蚕一两。

桔梗汤　治咽肿微觉痛，声破，季冬合之。
麻黄存节，五分　甘草　桔梗各一钱　黄芩　殭蚕各三钱　马勃一两　桂枝少许　归身三分
水二盏煎，去滓，稍热服，食后徐徐呷之。

金沸草散　治肺感寒邪，咽喉痹痛。
旋覆花　麻黄　前胡各七分　荆芥穗一钱　甘草炙　半夏制　赤芍药各五分
水一盏半，生姜三片，枣一枚，煎八分，不拘时温服。

发声散　治咽痛不妨咽物，咽物则微痛，不宜用寒凉药闭热也。
(艹舌)蒌一个　白殭蚕半两，炒去丝　甘草二钱，炒　桔梗七钱半，炒
右为末，每用少许，干掺咽喉中。若大肿痛，左右有红，或只一壁红紫长大，水米不下，用此药一钱匕，(石卜)硝一钱，和匀干掺喉中，咽津。如喉中生赤肿，或有小白头疮，用此药一钱匕，白矾半钱，细研如粉，和匀干掺之。

佛手散　治缠喉风神效。
芒硝一两　白殭蚕炒，五钱　甘草生，二钱五分　青黛一钱
右为末，吹少许掺喉中。如闭甚，以竹管吹之。

罗青散　治单双乳蛾。
蒲黄五钱　罗青　盆硝研，各三钱　甘草二钱
右为细末，每服一钱，冷蜜水调，细细咽之；吞不下，鸡翎蘸药，喉内扫之，立效。

粉香散　吹乳蛾即开。
巴豆三粒，去皮油净　轻粉研　麝香研，各少许　白矾三钱
右于铁器上熬矾，令沸，入巴豆在矾内，候枯，去巴豆不用，将矾研末入粉麝吹喉中。

干姜散　治悬痈热卒暴肿大。
干姜　半夏汤洗去滑，等分
右为细末，以少许着舌上咽津。

元参散　治悬痈痛不下食。
升麻　射干　大黄各半两　甘草二钱五分　元参一两
右为细末，用水煎至七分，放温，时时含咽，良验。

射干丸　治悬痈肿痛，咽喉不利。
杏仁汤洗，去皮尖及双仁，麸炒微黄　炙甘草　射干各半两　升麻　大黄微炒　木鳖子各钱半
右为细末，炼蜜和丸如弹子大，常含一丸咽津。

盐矾散　治喉中悬痈垂长，咽中妨闷。
烧盐　枯白矾
右研细，各等分，和匀，以箸头点之，即消。

射干丸　治悬痈肿痛，咽喉不利，胷中烦热。
射干　天竺黄研　马牙硝研，各一两　犀角屑　元参　川升麻　炙甘草　白药煎　黄药煎　白矾各半两
右为细末，研匀，炼蜜和捣二三百杵，丸如小弹子大，不拘时以绵裹一丸含咽津。

硼砂散，治悬痈肿痛。
硼砂研　马牙硝　滑石面　寒水石研，各二钱　片脑研，半钱　白矾一钱半
右为细末，每用半钱，不拘时，新汲水调服。

启关散　治风热客搏上焦，悬痈肿痛。
恶实炒　甘草生用，各一两
右为细末，每服二钱，水一盏，煎六分，旋含之，良久咽下。

黄芪散　治咽喉生疮疼痛。
黄芪　槟榔　紫菀洗去土　牛蒡子　栀子仁　赤茯苓　甘草生，各半两　升麻　黄芩各三钱　元参　麦门冬各一两
右剉碎，每服一钱，水一盏，煎至六分，去滓服。

桃红散　治喉中生疮肿，赤紫色，咽嗌痛咽物有妨。
金银箔各十片　铅白霜少许　寒水石四两　太阴元精石二两，二味捣碎，入盒子内，火煅通赤，取出埋土地内出火毒，研细　马牙硝研　丹砂研　甘草炙，为末，各一两
右为细末研匀，每服一字，甘草水调下；或以稀糯米粥丸如豌豆大，噙化咽津。

琥珀犀角膏　治咽喉口舌生疮菌。
真琥珀研　犀角屑，生用，各一钱　人参去芦　酸枣仁去皮，研　茯神去皮木　辰砂研，各二钱　片脑研，一字
右为细末，研匀，炼蜜和为膏，以磁器收贮，候其疾作，每服一弹子大，以麦门冬去心，浓煎汤化下，一日连进五服。

救命散　治脾胃热毒上攻，咽喉有疮，并缠喉风。
腻粉三钱　五倍子二钱半　大黄剉，炒　黄连　白殭蚕直者，炒　生甘草各半两
右为细末，每服一字。大人以竹筒吸之，小儿以竹筒吹之。如余毒攻心，肺咽有疮，用男孩儿乳汁调药一字，以鸡翎探之。呕者生，不呕者死。

牛蒡子丸　治咽喉内热毒所攻生疮肿痛。
牛蒡子一两，微炒　升麻　黄药子　干浮萍草　元参　甘草生，各半两
右为细末，炼蜜和丸，如弹子大，常噙一丸咽津。

硼砂散　治心脾风热所发，咽喉生疮肿痛，或子舌胀，或木舌重舌，肿闷闭塞，水浆不下。
硼砂研，三两　薄荷叶　蒲黄各一两　青黛研　贯众　元参　茯苓　缩砂　滑石研　荆芥穗　山豆根　甘草生，各半两　寒水石煅研，二两半
右为细末，研匀，每服半钱不拘时，用新汲水调下。

半夏厚朴汤　一名加味四七汤，治前证。
紫苏叶　半夏　厚朴　赤茯苓　陈皮　枳实　南星　缩砂　神曲各一钱　青皮七分　槟榔　益智仁各三分　白豆蔻六分　姜五片　水煎服。

射干散　治咽喉中如有物妨，闷噎塞疼痛，咽物不下。
射干　桔梗　川升麻　犀角屑，各三钱　木香　木通各半两　紫苏子炒　诃黎勒去核　槟榔　枳壳去穰，麸炒　赤茯苓　甘草炙，各一两
右剉细末，每服三钱，水一盏，煎至八分，去滓，不拘时温服。

含化龙脑丸　治咽喉中有物如弹丸，日数深远津液难咽，作渴疼痛，即须深针肿结处，散尽毒气。
龙脑研　麝香研，各二钱半　钟乳粉　马牙硝　升麻　黄芪各一两　大黄炒　炙甘草各半两　生地黄五两，取汁和药
右为细末，研匀，以地黄汁更入炼蜜和丸，如弹子大，不拘时以绵裹一丸噙化咽津，以咽喉通利为度。

木香散　治咽喉中如有物噎塞，吞不能入，吐不能出。
木香半两　紫雪　射干　羚羊角屑　犀角屑　槟榔各一两　元参　桑白皮　升麻各一两半
右剉碎，每服三钱，水一盏，煎至六分，去滓，不拘时温服。

络石汤　治咽喉中如有物噎塞。
络石　紫菀各半两　升麻　射干各七钱半　木通　赤茯苓　桔梗炒，各一两
右剉碎，每服五钱匕，水一盏半，煎至八分，去滓，食后温服。如要通利，及汤成，加芒硝末一钱匕，搅匀服之。络石即石薜荔。

四味汤　治咽喉中如有物，咽吐不利。
半夏以生姜汁浸一宿，汤浸切洗　厚朴刮去粗皮，以生姜汁浸，炙黄　橘皮以汤浸去白，焙，各一两　赤茯苓刮去黑皮，二两
右剉碎，每服三钱匕，水一盏，入姜一大枣劈破，煎至六分去滓，食远温服。

杏仁煎丸　治咽喉食即噎塞，如有物不下。
杏仁汤浸，去皮尖及双仁，炒，半两　官桂去粗皮　枇杷叶拭去毛，炙　人参各一两
右为细末，炼蜜为丸，如樱桃大，每服一丸，含化咽津，以瘥为度。

甘草泻心汤 【 仲景，下同】 　治前证。
黄芩　人参　干姜各三两　大枣十二枚，劈　半夏半升　甘草四两　黄连一两
右七味，水一斗，煮取六升，去滓再煎，温服一升，日三服。

苦参汤　治狐惑病，虫蚀下部则咽中干。
苦参半斤　槐白皮　狼牙根各四两
右剉，以水五升，煎三升半，洗其下部。

小建中汤 【 仲景，下同】 　治前证。
桂枝　制甘草三两　大枣十二枚　芍药六两　生姜三两　胶饴一升
右六味，以水七升，先煮五味，取三升，去滓，内胶饴，更上微火，消解，温服一升，日三服。

射干麻黄汤　治前证。
射干十三枚　麻黄四两　生姜四两　细辛　紫菀　(艹款)冬花各三两　五味子半升　半夏大者，洗，八枚　大枣七枚
右九味，以水一斗二升，先煮麻黄沸，去上沫，内诸药，煮取三升，分温三服。一本射干三两，半夏半升。

升麻鳖甲汤　一名蜀椒汤，治前证。
当归　蜀椒炒去汗，一两　升麻　甘草各二两　鳖甲手指大一片，炙　雄黄半两，研
右六味，以水四升，煮取一升，顿服之；老小再服取汗。

麦门冬汤　治前证。
麦门冬七升　半夏一升　人参　甘草各二两　粳米三合　大枣十二枚
右六味，以水一斗二升，煮取六升，温服一升，日三、夜一服。

如圣胜金锭 【 《局方》】 　治咽喉急闭，并单蛾、双蛾、结喉、重舌、木舌等证。
硫黄　川芎　腊茶　脑薄荷　川乌　生地黄　硝石　各等分为末，生葱汁和匀，一两分作十锭。每取一锭，先以凉水灌漱，次嚼薄荷五七叶，却用药同嚼，以井水咽下。甚者连进三服。

二仙散 【 《入门》】 　治急喉闭，及缠喉风危急。
胆矾一钱　白殭蚕三钱
右为末，吹少许入喉中。

牛黄凉膈丸　治咽喉肿痛，口舌生疮，颔颊赤肿，热痰壅塞。
马牙硝　寒水石煅　石膏煅，各二两　牛胆　南星七钱半　紫石英煅，飞，五钱　龙脑　麝香　牛黄各二钱半　甘草炙，一两
右为末，蜜和，一两作三十丸，每一丸薄荷汤嚼下。

夺命散 【 丹溪】 　治急喉闭。
枯白矾　白殭蚕炒　硼砂　皂角各等分
右为末，吹少许入喉中，痰出即瘥。

胆矾散　治咽喉痹肿塞。
胆矾半钱　全蝎二个
右为末，以鸡羽蘸药入喉中，须臾破开声出；次用生荷叶研细，井水调下，吐出毒涎即愈，未吐再服。

鸡内金散 【 丹溪】 　治喉闭、单双蛾。
腊月鸡内金阴干，为细末，一钱　菉豆粉三钱
右生蜜和作三丸，噙化，神效。

龙脑膏 【 《局方》】 　治喉痹肿痛。
缩砂五粒　薄荷叶一斤　甘草三两　防风　川芎　桔梗各二两　焰硝一两　片脑一钱　白豆蔻三十粒
右为末，蜜丸弹子大，噙化咽下。

青龙胆 【 《活人》】 　治咽喉闭塞肿痛，并单双蛾神效。
胆矾盛于青鱼胆内
右，阴干为末，吹入喉中，立效。无青鱼则蠡鱼胆代之。腊月者甚佳。

吹喉散 【 《纲目》】 　治咽喉肿闭塞。
胆矾五钱，无胆矾则代以绿矾，入青鱼胆内，风干；无青鱼则代蠡鱼胆　巴豆七个，去壳　铜青一钱　焰硝二钱半，另研　轻粉五分　青黛一字
右将胆矾同巴豆于铜铫内飞过，去巴豆，合焰硝等四味，再入麝香少许，每用一字吹入喉中，吐出痰血，立愈。

清凉散 【 《回春》，下同】 　治实火咽喉肿痛。
桔梗钱半　栀子　连翘　黄芩　防风　枳壳　黄连　当归　生地黄　甘草各七分　薄荷　白芷各三分
右剉，作一贴，灯心一团，细茶一撮，水煎服。

加味四物汤　治虚火喉痹、喉痛、喉疮，最能降火。
桔梗　甘草各钱半　熟地黄　白芍药各七分　当归　川芎　黄蘗蜜水炒　知母　花粉各五分
右剉，作一贴，水煎，入竹沥一钟服。

龙脑破毒散　治急慢喉闭，肿塞不通。
芒硝四两　青黛研　白殭蚕　甘草生，各八钱　蒲黄五钱　马勃三钱　龙脑　麝香各一钱
右为末，每一钱，井水调膏，细咽即破，出血便愈，如不是喉痹，自然消散也。无芒硝，代以焰硝。

金锁匙 【 《医鉴》】 　治急喉闭缠喉风。
朱砂三分二厘　枯白矾　胆矾各一分六厘　白硼砂一分二厘　熊胆　焰硝　梅花冰片　麝香各一分
右为末，吹半钱入喉中。

白矾散 【 《类聚》】 　治缠喉风及急喉闭。
白矾三钱　巴豆三个去壳，分作六片
右铫器同炒，候矾枯，去豆取矾为末，水调灌下；或吹入喉中；或乌鸡子清调，灌入喉中。

吹喉散 【 《回春》】 　治悬痈下垂肿痛，及一切咽喉疾。
胆矾　白矾　焰硝　片脑　山豆根　辰砂　鸡内金焙
右为极细末，以竹管吹少许入喉中，即效。

加味二陈汤 【 《医鉴》】 　治梅核气。
人参　白朮炒　陈皮　白茯苓　半夏各二钱　制甘草五分　枳壳　桔梗　黄芩　栀子仁　苏子　白豆蔻各七分
右剉，作一贴，入姜三片，水煎服。

牛蒡子汤 【 《入门》】 　治咽喉肿痛，牙关紧急；或生疮痈；或愈后复攻胷胁，气促身热，不能坐卧。
牛蒡子二钱　元参　犀角屑　升麻　黄芩　木通　桔梗　甘草各一钱
右剉，水煎，食后服。

上清丸　治咽喉肿痛，口舌生疮，又能爽神。
薄荷叶一斤　缩砂四两　甘草二两　防风　黄芩　桔梗各一两
右为末，蜜和，一两作二十丸，每一丸常噙化咽之。

加减薄荷丸　治风热咽喉肿痛。
薄荷叶八两　防风　川芎　白豆蔻各一两　缩砂　甘草各五钱　龙脑五分　桔梗二两
右为末，蜜和匀，一两作三十丸，每一丸常噙化咽之。

荆黄汤 【 《入门》】 　治风热结滞，咽喉肿痛，大便秘濇。
荆芥四钱　大黄一钱
右剉，水煎，空心服。

甘桔汤 【 《必用方》】 　治风热，咽喉肿痛，或喉痹神效。
桔梗二钱　甘草生　荆芥穗　防风　黄芩　薄荷各一钱右剉，作一贴，水煎，徐徐服。加元参一钱尤妙。

金消丸 【 《简易方》】 　治咽喉肿痛。
黄蘗　荆芥　射干　黄芩各等分
右为末，蜜丸樱桃大，每一丸噙化。

清火补阴汤 【 《医鉴》】 　治虚火上升，喉痛喉闭或生疮。
元参二钱　白芍药　熟地黄各一钱　当归身　川芎　黄蘗童便浸，炒焦　知母生　天花粉　甘草各七分
右剉，作一贴，水煎，入竹沥三匙温服。

加味四物汤 【 《正传》】 　治喉干燥痛。
当归　生地黄　川芎　白芍　桔梗　荆芥穗　黄蘗　知母　煎服立已。

绛雪散 【 《直指方》】 　治咽喉热痛肿塞。
寒水石煅，五钱　硼砂　马牙硝　朱砂各一钱　龙脑半钱
右为细末，每一字，掺入口中，咽津。

佛手散 【 丹溪】 　治风热，咽喉肿痛，生疮。
薄荷叶二两　芒硝一两　甘草七钱　桔梗　蒲黄各五钱　青黛二钱
右为末，取少许，干掺或以竹管吹入喉中。

甘桔汤　治少阴客寒，咽痛尤妙。
桔梗三两　甘草一两
右剉，五钱，水煎，徐徐服之；加鼠黏子、竹茹各一钱，更妙。

喉痹方 【 《种杏》】 　治喉痹，乳蛾肿痛，生疮溃烂，水浆不入，死在须臾。
巴豆肉　细辛各等分
右为末，用纸卷药在中，两头捻紧，从中剪断，塞入两鼻中，一时头顶冰凉，咽喉即开。

通嗌散　治喉痛，生疮，声哑。
硼砂二钱　片脑二分　青黛　滑石　孩儿茶　寒水石各一钱　黄连　黄蘗各五分　蒲黄　马牙硝　枯白矾各六分
右为细末，炼化白砂糖和丸，芡实大大　原缺，据文义补。，卧时舌压一丸，自化入喉，神效。或以苇筒吹少许入喉中，亦神效。

通关饮　治喉痹肿痛，不能言语，此从治之法，无不愈者。
桔梗二钱　甘草炙，一钱半　人参　白朮炒　赤茯苓各一钱　防风七分　荆芥穗　薄荷　干姜炮，各五分
右剉，作一贴，水煎服。

神效散　治喉痹，语声不出。
荆芥穗　蓖麻肉各等分　为末，蜜丸皂子大，绵裹含化。

去涎方　治喉痹。
猪牙皂角五钱　胆矾一钱半　青黛五分
右为末，酢糊和丸，樱桃大，每一丸以熟绢裹在箸头上，用好酢润透，将药点喉疮上，咬着箸，其涎如水，即解；后服防风通圣散。

冰梅丸　治十八种喉痹俱效；又治喉风肿痛如神。
天南星三十五个　半夏　白矾　白盐　防风　(石卜)硝各四两　桔梗二两　甘草一两七分，熟　大梅实拣一百个　先将硝盐水浸一伏时，然后将各药碾碎，入水拌匀，方将梅实置于水中，其水淹过梅子三指为度，浸七日取出晒干；又入水中，浸透晒干，俟药水干为度，方将梅子入磁罐封密，如霜衣白愈佳。用时绵裹，噙在口中，徐徐咽汁下，痰出即愈。一方有皂角四两，无甘草。

龙脑川芎丸　治咽喉诸病，通利七窍，爽气清神，除热消痰，消风化滞。
薄荷叶五两三钱　桔梗一两半　川芎　防风　甘草各一两　白豆蔻五钱　片脑三钱　缩砂仁二钱
右为末，蜜和，每两作二十丸，每一丸细嚼，茶清下，噙化亦可。此与加减薄荷煎，元同而分两异。

乌翣膏 【 《千金方》，下同】 　喉咙者脾胃之候，若脏热，喉则闭塞，神气不通，宜服此。
生乌翣十两　升麻三两　羚羊角屑　通草　芍药各二两　蔷薇根切，一升　生地黄切，五升　猪脂二斤　艾叶六铢，生者佳
右九味，(口父)咀绵裹，苦酒一升，淹浸一宿，内猪脂中，微火煎取，苦酒尽膏不鸣为度，去滓，薄绵裹膏，似大杏仁，内喉中细细吞之。
又方　治喉肿痛风，毒冲心胷。
豉一升半　犀角　射干　杏仁　甘草各二两　芍药三两　栀子七枚　升麻四两　羚羊角两半
右九味。(口父)咀以水九升，煮取三升，去滓，内豉，煮一沸，分三服。

风毒方　治风毒咽水不得下。
升麻　芍药各六两　射干　杏仁研　枫香　葛根　麻黄各三两　甘草二两
右八味(口父)咀，以水八升，煮取二升半，分三服。

母姜酒　咽门者肝胆之候，若脏热，咽门则塞而气闭，若腑寒，咽门则破而声嘶，宜服此。
母姜汁二升　酥　牛髓　油各一升　桂心　秦椒各一两　防风一两半　芎藭　独活各一两六铢
右九味为末，内姜汁中煎取相淹濡，下髓、酥油等，令调微火三上三下煎。平旦，温清酒一升，下二合膏，即细细吞之，日三夜一。
又方　治前证，并咽痛不利。
丹参　升麻　雄黄研飞　杏仁　鬼臼　甘草　射干各一两　麝香半两
右八味为末，以蜜丸如桐子，饮下一丸，加至五丸，日三，酒服。
又方　治咽伤语声不彻。
酒酥各一升　干姜末二两半　通草　桂心　石菖蒲各二两
右六味合和，服一匕，日三。
又方　治前证。
酒酥各一升　干姜末，十两
右三味，以酒二合，酥一匕，姜末二匕，相和服，日三，食后服。
又方　治咽喉不利下气。
射干　杏仁　人参　附子　桂心各一两
右五味末，蜜丸如指大，噙一丸稍稍咽之，令药味相接。

一阴煎 【 《景岳全书》，下同】 　治喉痹火微者。
生地　芍药　麦冬　丹参各二钱　甘草一钱　牛膝一钱半　熟地三五钱
水二钟，煎七分，食远温服。

加减一阴煎　治证如前，而火之甚者宜用此方。
生地黄　芍药　麦冬各二钱　熟地三五钱　炙甘草五七分　知母　地骨皮各一钱
水二钟煎服。

二阴煎　治喉痹，因思虑劳伤动心火者。
生地　麦冬各二三钱　枣仁二钱　甘草一钱　黄连或一二钱　茯苓　元参　木通各一钱半
水二钟，加灯草二十根，或竹叶亦可，煎七分，食远服。

四阴煎　治欬嗽肺热喉痹。
茯苓钱半　生地二三钱　麦冬　芍药　百合　沙参各二钱　生甘草一钱
水二钟，煎七分，食远服。

抽薪饮　治火证喉痹。
黄芩　石斛　木通　栀子炒　黄蘗各一二钱　枳壳　泽泻各钱半　细甘草三分
水一钟半，煎七分，食远温服，甚者冷服更佳。

徙薪饮　治喉痹火不甚者。
陈皮八分　黄芩二钱　麦冬　芍药　黄蘗　茯苓　牡丹皮各一钱半
水一钟半，煎七分，食远温服。

菉豆饮　治咽喉火壅诸证。
菉豆不拘多寡，宽汤煮糜烂，　入盐少许，或蜜亦可，待冰冷，或厚或稀或汤，任意饮食之，日或三四次不拘。此物性非寒苦，不伤脾气，且善于解毒除烦，退热止渴，大利小水，乃浅易中之最佳最捷者也。若火盛口干，不宜厚味，但略煮半熟，清汤冷饮之，尤善除烦清火。

雪梨浆　治前证。
清香甘美大梨削去皮，别用大碗盛清冷甘泉，将梨薄切，浸于水中少顷，水必甘美，但频饮其水，勿食其柤，退阴火极速也。

滋阴八味丸　治阴虚喉痛。
山药　山茱萸肉各四两　丹皮　茯苓　泽泻　知母盐水炒　黄蘗盐水炒，各三两　熟地黄八两；蒸捣
右水煎服。

镇阴煎　治格阳喉痹上热者，当以此汤冷服。
熟地一二两　牛膝二钱　炙甘草一钱　泽泻一钱半　肉桂一二钱　制附子五七分或一二三钱
水二钟，速煎服。

代匙散　治喉痹。
月石　石膏各一钱　冰片一分　粉草三分　殭蚕炒　胆矾　牙皂角炙烟尽，各五分
右为细末，用细竹管频吹喉中，或加牛黄五分更佳。

古今图书集成医部全录卷一百六十三

　咽喉门

　　单方

缠喉风：白矾末半钱，乌鸡子清一个，调匀灌入喉中，立效如神。 【 《纲目》】 

(石卜)硝治喉痹，神验。含口中细细咽汁，立瘥。马牙硝与焰硝同功。 【 《本草》】 

咽中疮肿：(石卜)硝一钱，蓖麻子去皮一粒，同研，新水和服，即效。 【 《纲目》】 

硼砂治咽喉痹，最为要切，含化咽津。 【 《本草》，下同】 

咽喉痹痛：升麻剉煎，取汁含之。

喉闭垂死：取马蔺根捣绞取汁，稍稍咽之，口噤者灌下。叶及子同功。子则取四十九枚为末，水调服。叶则取二两，水煎服。

喉痹：取牛蒡子一合，半生半炒，为末，热酒调下一钱。
又方：牛蒡子六分，马蔺子八分，为末，暖水调一钱服，立瘥。

喉痹肿痛：露蜂房灰、白殭蚕等分为末，乳香汤每服半钱。
又方：用蜂房烧灰，每以一钱吹入喉内，不拘大人小儿。 【 《心镜》】 

喉闭，水浆不入：采射干根捣取汁，细呷之，治喉痹最捷。或酽酢同研，取汁噙，引出涎更妙。 【 丹溪】 

喉痹咽肿生疮：蓖麻子取肉搥碎，纸卷作筒，烧烟吸之，治喉痹，名圣烟筒。 【 《正传》】 

马勃，治喉闭咽痛，以蜜揉拌，以水调呷。 【 《本草》】 
又方：马勃、白矾等分为末，以鹅翎管吹入喉中，吐痰，妙。 【 《纲目》】 

咽疮喉痹：用好米酢噙漱，吐痰为妙。 【 《回春》】 

缠喉风，食不能下：取大麦面作稀粥，令咽之，既滑腻容易下咽，以助胃气。 【 《本草》，下同】 

急喉闭：皂荚搥槌碎去皮子，挼，水一盏灌下，或吐或不吐，即安。

急喉闭：取蠡鱼胆汁少许，点患处，药至即瘥。病深则水调灌之。腊月收者佳。

喉痹、双乳蛾：壁钱窝一个，取患者脑后发，拔一根缠定钱窝，灯上以银簪挑而烧之，存性，为末，吹入患处，立消。 【 《回春》】 
又方：壁钱烧存性，白矾、枯发灰等分，为末，吹入喉中，治喉闭，名吹喉散。 【 《医鉴》】 

喉痹：蛴螬取汁，点在喉中，即喉开。 【 《本草》，下同】 

喉闭：蛇蜕烧为未，吹入喉中。

缠喉风气不通：蛇蜕炙黄，当归等分为末，酒服一钱愈。

喉闭：蚯蚓取汁吞之，咽喉即开。

急喉闭：白殭蚕为细末，姜汁调灌下，立愈。
又方：殭蚕炒、白矾生等分为末，白梅肉和丸，皂子大，绵裹含化，咽汁瘥。 【 《直指》】 

咽喉肿塞：石蟹捣绞取汁，灌之即开。 【 《本草》】 

咽喉闭塞口噤：取雄雀粪细研，湿水调灌半钱。

咽喉闭塞：生鸡卵一枚，去黄留白，着米酢，煻火沸起，就热饮酢尽，一二次即瘥。 【 《纲目》】 

咽喉肿痛闭塞：瓠花上飞蛾烧为末，吹入喉中，神效。 【 俗方】 

喉痹热痛：上好消梨，杵取汁，频饮之，多服为良。 【 《正传》】 

喉痹水谷不下：取萝卜汁，徐徐咽之，即愈。 【 《纲目》】 

咽喉乳蛾：取土蜂窝一个为末，先用楮叶擦破令出血，以酢和末，用翎点之，令痰涎出为效。后用扁竹根擂水，服数口取利。 【 《瑞竹堂方》】 

咽中结块，不通水食，危困欲死：百草霜，蜜和丸芡子大，每新汲水化一丸灌下，甚者不过二丸，名百灵丸。 【 《普济方》】 

喉痹乳蛾：用乌龙尾、枯矾、猪牙皂荚，以盐炒黄，等分为末，或吹或点皆妙。乌龙尾即梁上尘也。 【 《集效方》】 

喉痹肿痛：铅白霜、甘草各半两，青黛一两为末，酢糊丸芡子大，每含咽一丸立效。 【 《圣济录》】 

喉痹肿痛：菖蒲根嚼汁，烧铁秤锤，淬酒一杯饮之。

咽生瘜肉，及舌肿痛：秤锤烧赤，淬酢一盏咽之。

咽喉疼痛：银朱、海螵蛸末等分。吹之取涎。 【 《救急方》】 

缠喉风痹：雄黄磨新汲水一盏，服取吐下愈。 【 《续千金方》】 

咽喉肿痛，五心烦热：取不灰木，以牛粪烧赤，太阴元精石煅赤，各四两，真珠一钱为末，糯米粥丸如芡子大，每服一丸，以生地黄汁、粟米泔研化服，日二次。 【 《圣济总录》】 

喉痹肿痛：土朱煮汁饮之。 【 《普济方》】 

喉痹：李实根皮一片噙口内，更用李实根研水敷项上一周遭，用新采园中者。

喉中生肉：绵裹箸头，拄盐揩之，日五六度。 【 《千金方》】 

帝钟喉风，垂长半寸：煅食盐频点之，即消。 【 《圣惠方》】 

喉痹风热痰：猪牙皂角为末，和霜梅噙咽。
又方：木鳖子用盐水浸，噙一丸。

喉痹口噤：硇砂、马牙硝等分，研匀点之。 【 《圣济方》】 

喉痹风热：茜草一两一服，降血中之火。
又方：焰硝半钱，枯矾半钱，硇砂一钱为末。杜仲、牛膝，捣汁调敷。

喉风肿闭：用皂矾一斤，好米酢三升拌，晒干为末，吹之，痰涎出尽，用良姜末少许入茶内，漱口，咽之即愈。 【 《集效方》】 

喉痹作痛：远志肉为末，吹之，涎出为度。 【 《直指方》】 

喉痹：陈年白梅入蜒蚰令化，噙梅于口中。

咽喉热痛：龙胆擂水服之。 【 《集简方》】 

喉闭肿痛：马蹄草根捣，井华水调下，即效。 【 《救急方》】 

咽喉肿痛：百两金一寸，噙咽津。

咽喉痹肿：朱砂磨，水或酢咽之，甚良。

冬月喉痹，腰痛不可下药者：蛇床子烧烟于瓶中，口含瓶嘴吸咽，其痰自出。 【 《圣惠方》】 

热壅咽毒：砂仁壳为末，水服一钱。 【 戴原礼方】 

急喉风：用瑞香白花者，研水灌之。 【 《医学集成》】 

咽喉肿痛：用嫩艾捣汁，细咽之。
又方：青艾和茎叶一握，同酢捣烂，敷于喉上。冬月取干艾亦得。

喉闭肿痛：益母草捣烂，新汲水一碗绞浓汁，顿饮随吐愈。冬月用根。 【 《易简方》，下同】 

喉痹壅塞不通：红蓝花捣绞取汁一小升服之，以瘥为度。如冬月无生花，以干者浸湿，绞汁煎服，极验。

喉风喉痹：大青叶捣汁，灌之，取效止。

喉痹肿痛：用蠡实一合，升麻五分，水一升，煎三合，入少蜜搅匀细呷，大验。
又方：马蔺子三升，升麻一两为末，蜜丸水服一钱。

喉风肿痛：盐蟹汁满含细咽，即消。 【 时珍】 

喉痹口噤：马蔺花二两，蔓荆子一两，为末，温水服一钱。

喉痹牙疳：盆砂末吹，并擦之。 【 《集简方》】 

走马喉痹：用白矾末涂绵针上，按于喉中，立破。绵针者，用榆条，上以绵裹作枣大也。 【 《儒门事亲》】 

风热喉痛：白矾半斤，研末，化水，新砖一片，浸透取晒，又浸又晒，至水干，入粪厕中浸一月，取洗，安阴处，待霜出扫收，每服半钱，水下。 【 《普济方》】 

喉痹乳蛾等证，用癞虾蟆眉酥和草乌尖末、猪牙皂角末等分。丸小豆大，每研一丸，点患处神效。 【 《活人心法》】 

缠喉风病：取苍耳根一把，老生姜一块，研汁，入酒服。 【 《圣济总录》】 

咽喉肿塞，痰涎壅滞，水不可下者：地松连根叶捣汁，鹅翎扫入去痰，最为妙。
又方：用土牛膝、鼓锤草同捣汁灌之，不得下者，灌鼻得吐为妙。
又方：土牛膝，春夏用茎，秋冬用根，一把，青矾半两，同研，点患处，令吐脓血痰沫，即愈。

缠喉风肿：蚵蚾草即皱面草，细研，以生蜜和丸弹子大，每噙化一二丸即愈。干者为末，蜜丸亦可。名救生丸。

咽喉闭痛：箬叶、灯心草烧灰等分，吹之甚妙。 【 《集简方》】 

喉舌疮烂：酒渍蘘荷根半日，含漱其汁，至瘥乃止。 【 《外台秘要》】 

咽喉不利，风冷失声：蘘荷根二两，捣绞汁，入酒一大盏和匀，细细服，取瘥。 【 《肘后方》】 

尸咽痛痹，语声不出：麻黄以青布裹，烧烟筒中熏之。

急喉痹塞：木贼以牛粪火烧存性，每冷水服一钱，血出即安也。 【 《圣惠方》】 

喉风痹塞：灯心一握，阴阳瓦烧存性，每吹一捻，数次立愈。
又方：用灯心灰二钱，硼砂末一钱吹之。
又方：灯心草、红花烧灰，酒服一钱即消。

喉痹乳蛾：新鲜牛膝根一握，艾叶七片，捣和人乳，取汁灌入鼻内，须臾痰涎从口鼻出即愈。无灰酒亦可。
又方：用牛膝捣汁，和陈酢灌之。

缠喉风痹，不通欲死者：用返魂草根一茎，洗净，纳入喉中，待取恶涎出即瘥，神效。更以马牙硝津咽之，即绝根。返魂草即紫菀也。

咽喉生疮，脾肺虚热上攻也。麦门冬一两、黄连半两为末，炼蜜丸如梧子大，每服二十丸，麦门冬汤下。

喉疮作痛：灯笼草炒焦研末，酒调呷之。 【 《医学正传》】 

喉痹乳蛾：取虾蟆衣、凤尾草擂烂，入霜梅肉、煮酒各少许，即研绞汁，以鹅翎刷患处，随手吐痰，即消也。 【 《养疴漫笔》】 

咽喉痹风躁、肿连颊、吐血数者：马鞭草一握，勿见风，截去两头，捣汁饮之，良。

喉痹肿痛：箭头草叶，入酱少许，研膏点入取吐。 【 《普济方》】 

喉卒攻痛：商陆切根炙热，隔布熨之，冷即易，立愈。

风毒咽肿，咽水不下，及瘰疬咽肿：水服莨菪子末两钱匕，神良。

喉痹欲绝，不可针药者：干漆烧烟，以筒吹之。 【 《圣济总录》】 

急喉痹塞，逡巡不救：皂荚生研末，每以少许点患之外，以酢调厚封项下，须臾便破，出血即愈。或挼，水灌之，亦良。
又方：用皂角肉半截，水酢、米泔煎七分服，破出浓血，即愈。

喉卒痈肿：吞薏苡仁二枚，良。 【 《外台秘要》】 

喉痹不语：大豆煮汁，煎稠如饴，含之并饮汁。 【 《肘后方》】 

喉痹不语：煮豉汁一升服，覆取汗，乃着桂末于舌下咽之。 【 《千金方》，下同】 

咽生瘜肉：盐豉和捣涂之，先刺破出血乃用，神效。

咽喉妨碍如有物，吞吐不利：杵头糠、人参各一钱，石莲肉炒二钱，水煎服，日三次。 【 《圣济总录》】 

喉肿难食：韭一把捣熬敷之，冷即易。 【 《千金方》】 

喉中肿，痛塞，气不通者：葱须阴干为末，每用二钱，入蒲州胆矾末一钱，和匀，每用一字吹之。 【 《杜壬方》】 

咽喉肿痛：薤根酢捣敷肿处，冷即易之。 【 《圣惠方》】 

喉咽气塞喘息不通，须臾欲绝：用独头蒜二枚，削去两头，塞鼻中，左患塞右，右患塞左，候口中脓血出，立效

喉痹肿痛：大蒜塞耳鼻中，日二易之。 【 《肘后方》】 

喉痹肿痛：芥子末水和敷喉下，干即易之。
又方：辣芥子研末，酢调，取汁点入喉内，待喉内鸣，却用陈麻骨烧烟，吸入立愈。 【 《圣惠方》】 

喉痹肿痛：萝卜和皂荚浆服，取吐。 【 《普济方》】 

喉痹毒气：生姜二片捣汁，蜜五合煎匀，每服一合，日五服。

喉痹肿痛：野苦荬捣汁半盏，灯心汤浸捻汁半盏，和匀服。

喉痹肿痛：糟茄或酱茄细嚼咽汁。 【 《德生堂方》】 

咽喉肿痛：老黄瓜一枚去子，入硝填满，阴干为末，每以少许吹之。 【 《医林集要》】 

喉闭肿痛：天罗瓜研汁灌之。 【 《普济方》】 

喉痹口噤，不开欲死：草乌头、皂荚等分为末，入麝香少许，擦牙并(口畜)鼻内，牙关自开。
又方：草乌尖、石胆等分为末，每用一钱，酢煮皂荚汁，调稀扫入肿上，流涎数次，其毒即破也。

喉痹肿痛：白附子末、枯矾等分研末，涂舌上有涎吐出。 【 《圣惠方》】 

喉风喉痹：用天南星一个，剜心，入白殭蚕七枚，纸包煨熟研末，姜汁调服一钱，甚者灌之，吐涎愈，名如圣散。

喉痹引痰法：冬月青鱼胆，用白矾入内，临用加百草霜炒盐少许，酢调，以鸭毛蘸药引吐痰出。如无鱼胆，用白矾半两，巴豆肉十枚同枯过，去巴豆，用矾如上法，吐痰神效。吐后用金锁匙吹之。常服必用方，甘桔汤最妙。

喉痹肿塞痛：生半夏末(口畜)鼻内涎出，效。 【 《集简方》】 

咽喉肿痛：射干花、山豆根阴干为末吹之，如神。 【 《袖珍方》】 
又方：扁竹新根，擂汁咽之，大腑动即解；或酢研汁噙，引涎出，亦妙。
又方：用紫蝴蝶根一钱，黄芩、生甘草、桔梗各五分，为末，水调顿服立愈，名夺命散。

喉痹作痛：番木鳖、青木香、山豆根等分为末，吹之。

缠喉风肿：番木鳖仁一个、木香三分同磨水调，熊胆三分，胆矾五分，以鸡毛扫患处，取效。 【 《经验方》】 

喉痹肿痛：榼藤子烧研，酒服一钱。 【 《圣惠方》】 

喉中发痈：山豆根磨酢噙之，追涎即愈。势重不能言者，频以鸡翎扫入喉中，引涎出，就能言语。 【 《永类方》】 

喉风急证，牙关紧闭，水谷不下：山豆根、白药等分，水煎噙之，咽下，二三日即愈。 【 《杨清叟外科》】 

咽喉肿痛，水浆不下：苦药、山豆根、甘草、硝石各一分，射干、柑皮、升麻各半钱为末，蜜丸噙之。 【 《圣惠方》】 

喉中热塞肿痛，散血消痰：白药、(石卜)硝等分为末吹之，日四五次。 【 《直指方》】 

咽喉肿痛：白药末一两，龙脑一分，蜜和丸芡子大，每含咽一丸。 【 《圣惠方》】 
又方：五爪龙草、车前草、马蔺草各一握，捣汁频漱。

咽喉痹肿塞，喘息不通，须臾欲绝：用络石草一两，水一升煎一大盏，细细呷之。

喉痹不语：羊蹄独根者，勿见风日及妇人鸡犬，以三年酢研如泥，生布拭喉外令赤，涂之。 【 《千金方》】 

咽喉肿痛，咽物不得：马勃一分，蛇退皮一条，烧末，绵裹一钱，含咽立瘥。

走马喉痹：马屁勃即灰菰，焰硝一两一两　据文义当为各一两。为末，每吹一字，吐涎血即愈。

喉痹肿痛：生油一合灌之，立愈。

饮酒咽烂，口舌生疮：大麻仁一升、黄芩二两为末，蜜丸含之。 【 《千金方》】 

咽喉肿痛，卒不可食：白面和酢涂喉外肿处。 【 《普济方》】 

喉痹痄腮：用糯米三升，于端午前四十九日，以冷水浸之，一日两换水，轻淘转，勿令搅碎，至端午日取出阴干，绢袋盛，挂通风处，每用旋取炒黑为末，冷水调如膏药，贴项下及肿处，一夜便消。干即换之，常令湿为妙。

喉痹肿痛：稻草烧取黑烟，酢调吹鼻中，或灌入喉中，滚出痰，立愈。 【 《普济方》】 

喉风肿痛：丝瓜根以瓦瓶盛水浸饮之。 【 《海上名方》】 

咽喉痹痛：五月五日收桑上木耳，白如鱼鳞者，临时捣碎，绵包弹子大，蜜汤浸，含之立效。 【 《便民方》】 

喉痹乳蛾：用青梅二十枚，盐十二两，腌五日，取梅汁入明矾三两，桔梗、白芷、防风各二两，猪牙皂角三十条，俱为细末，拌汁和梅入瓶收之。每用一枚，噙咽津液，凡中风痰厥，牙关不开，用此擦之，尤佳。
又方：梅包生矾末作丸，含咽或纳吞之。

喉痹塞痛：桃皮煮汁三升服。 【 《千金方》】 

咽喉作痛：茱萸末敷调涂足心，一夕愈。

咽喉闭痛：生乌药即矮樟根，以酸酢二盏，煎一盏，先噙后咽，吐出痰涎为愈。

风热喉痹：灯心一钱，黄蘗五分，并烧存性，白矾七分煅过，冰片三分，为末，每以一二分吹患处。 【 《集简方》】 

卒喉痹痛：黄蘗片含之；又以一斤，酒一斗，煮二沸，恣饮便愈。 【 《肘后方》】 

咽喉卒肿，食饮不通：苦酒和黄蘗末敷之，冷即易。

喉风闭塞：腊月初一日，取猪胆不拘大小五六枚，用黄连、青黛、薄荷、殭蚕、白矾、(石卜)硝各五钱，装入胆内，青纸包了，将地掘一孔，方深各一尺，以竹横悬此胆在内，以物盖定，候至立春日取出，待风吹去胆皮青纸，研末密收。每吹少许，神验，乃万金不传之方。

大人喉风：筀竹油频饮之。 【 《集简方》】 

咽喉卒肿不下食：地龙十四条捣涂喉外；又以一条着盐化水，入蜜少许服之。

喉痹塞口：用韭地红小蚯蚓数条，酢擂取食之，即吐出痰血二三碗，神效。 【 《普济方》】 
又方：用地龙一条，研极烂，以鸡子白搅和灌入，即通。 【 《圣惠方》】 

喉痹肿塞：用蜗牛绵裹水浸，含咽，须臾立通。
又方：蜗牛七枚，白梅肉二枚，研烂，绵裹，含咽立效。

喉痹肿痛：用荔枝花及皮根，水煮汁，细细含咽，取瘥止。 【 《海上方》】 

走马喉痹诗云：急喉肿痹最堪忧，急取盛灯盏内油；甚者不过三五呷，此方原是至人留。

喉痹肿痛：鸡矢白含之咽汁。 【 《圣惠方》】 

咽喉肿痛：牙皂一挺去皮，米酢浸炙七次，勿令焦，为末，每吹少许入咽，吐涎即愈。

喉痹喉风：五月五日或六月六日、七月七日，采楮桃阴干，每用一个为末，井华水服之，重者以两个即愈。 【 《集简方》】 

咽喉生疮，层层如迭，不痛，日久有窍出臭气，废饮食：用臭橘叶，煎汤连服。

缠喉风危急：用巴豆七粒，三生四熟，生者去壳生研，熟者去壳灯上烧，存性，研；干桑黄茹二片；雄黄一块，细研；郁金一枚研。
右再研细，每服半字，茶清少许调下。如口噤咽塞，以竹管吹入喉中，须臾吐利即安矣。名雄黄散。

喉痹语声不出：猪牙皂角和霜梅为末噙之。

　　针灸

《素问》曰：邪客于手少阳之络，令人喉痹，舌卷口干，心烦，臂外廉痛，手不及头，刺手中指次指爪甲上，去端如韭叶，各一痏，壮者立已，老者有顷已。左取右，右取左。此新病，数日已。
邪客于足少阴之络，令人嗌痛，不可内食，无故善怒，气上走贲上，刺足下中央之脉各三痏，凡六刺，立已。左刺右，右刺左。嗌中肿不能内，唾时不能出唾者，刺然骨之前，出血立已。左刺右，右刺左。
肺虚则少气不能报息，耳聋嗌干，取其经太阴足太阳之外厥阴内血者。
《灵枢》曰：足阳明之别名曰丰隆，其病气逆则喉痹卒瘖，宜取之。
咽喉闭塞，取照海。
喉痹舌卷，口中干，烦心，心痛，臂内廉痛不可及头，取手小指次指爪甲下，去端如韭叶。
嗌干口中热如胶，取足少阴。
喉痹，不能言，取足阳明；能言，取手阳明。
《甲乙经》曰：喉痛瘖不能言，天突主之。
喉痹，胷中暴逆，先取冲脉，后取三里、云门，皆泻之。
咽肿难言，天柱主之。
喉痹，完骨及天容、气舍、天鼎、尺泽、合谷、商阳、阳溪、中渚、前谷、商丘、然谷、阳交悉主之。
喉痹咽肿，水浆不下，璇玑主之。
喉痹食不下，鸠尾主之。
喉痹咽如梗，三间主之。
喉痹不能言，温溜及曲池主之。
喉痹气逆，口喎，喉咽如扼状，行间主之。
咽中痛不可内食，涌泉主之。
《千金方》曰：风府、天窻、劳宫，主喉嗌痛。
扶突、天突、天溪，主喉鸣暴忤气哽。少商、太冲、经渠，主喉中鸣。鱼际，主喉中焦干。水突，主喉咽肿。掖门、四渎，主呼吸短气，咽中如瘜肉状。间使，主嗌中如梗。少冲主酸咽。少府、蠡沟，主嗌中有气如瘜肉状。中渚、支沟、内庭，主嗌痛。复溜、照海、太冲、中封，主嗌干。前谷、照海、中封，主咽偏肿不可以咽。涌泉、大钟，主咽中痛不可内食。然谷、太溪，主嗌内肿，气走咽喉而不能言。风池，主喉咽偻引项挛不收。完骨、天牖、前谷，主喉痹，颈项肿不可俛仰，颊肿引耳后。中府、阳交，主喉痹，胷满塞，寒热。天容、缺盆、大杼、膈俞、云门、尺泽、二间、厉兑、涌泉、然谷，主喉痹哽咽，寒热。天鼎、气舍、膈俞，主喉痹噎哽，咽肿不得消，食饮不下。天突，主喉痹咽干急。大陵、偏历，主喉痹嗌干。璇玑、鸠尾，主喉痹咽肿，水浆不下。三间、阳溪，主喉痹咽如哽。神门、合谷、风池，主喉痹。三里、温溜、曲池、中渚、丰隆，主喉痹不能言。关冲、窍阴、少泽，主喉痹，舌卷口干。
凡喉痹胁中暴逆，先取冲脉，后取三里、云门各泻之。又刺手小指端出血，立已。
《东垣十书》曰：喉闭，刺手足少阳井，即关冲、窍阴。
喉闭乳蛾，取少商，针入一分，卧针，向后三分；照海、太冲。
《丹溪心法》曰：喉闭，少商、合谷、尺泽皆针之。
累年喉痹，男左女右，手大指甲第一节，灸三小壮。
《得效方》曰：喉闭不开，取阳灵穴，出血即愈。
根脚咽喉常发者，耳垂珠下半寸，近腮骨，灸七壮，二七尤妙。
咽喉肿痹，针风府，主咽喉诸病，及毒气归心等项恶证，无不效。又针少商，咽喉肿痛皆治之。又针合谷，又针上星，治颊肿缠喉风等证。又针足三里。
《医学纲目》曰：《内经》针灸喉痹法有二，今以经脉所过咽喉取之验者，及他病相干而致喉痹取之者，通六经也。其一：取手足阳明，经云：喉痹不能言取足阳明，能言取手阳明。又云：胃足阳明脉，从大迎前下人迎，循喉咙，所生病者，颈肿喉痹，视盛虚热寒陷下取之。又云：足阳明之别名曰丰隆，去踝八寸，别走太阴，其病气逆则喉痹卒瘖，取之所别也。又曰：大肠手阳明脉，所生病者，喉痹，视盛虚热寒陷下取之也。
其二：取手少阳，经曰：三焦手少阳之脉，出缺盆上项，系耳后，是动则病嗌肿，喉痹，视盛虚热寒陷下取之。又曰：邪客手少阳之络，令人喉痹，刺手中指次指爪甲上，去端如韭叶各一痏，壮者立已，老者顷已，左取右，右取左，是也。
其三：以经络所过喉咽者有二。经曰：肝足厥阴之脉，循喉咙之后，故喉之后疼者，取之累验也。又云：肾足少阴之脉，上贯肝膈，循喉咙。窦汉卿所谓必准者，照海治喉中之闭塞是也。
其四：他病相干致喉痹者有一。经曰：心欬之状，喉中介介如梗状，甚则咽肿喉痹，取心之俞，盖大陵穴是也。
治喉痹，丰隆、涌泉、关冲，甚者以小三棱针藏笔锋中，诈言点药于喉痹上，乃刺出紫血顿下，立愈。
喉闭不通，少商、隐白、少冲、涌泉。
喉痹，颔肿如升，水粒不下：少商出血；手大指背头节，三棱针刺三针出血；阳谷三分。
喉痹刺少阴，少阴在手腕，当小指掌后动脉是也。针入三分，补之。
《内经》灸刺咽喉肿痛有二。其一：取足少阴。经云：肾足少阴之脉，所生病者，咽肿上气嗌干痛。又云：嗌中肿不能内，唾时不能出唾者，刺然骨之前，出血立已。左刺右，右刺左。又云：邪客足少阴之络，令人嗌痛不可纳食，无故善怒，气上走贲上，刺足下中央之脉各三痏，凡六刺立已。左刺右，右刺左。是也。
其二：取手太阳。经云：小肠手太阳之脉，是动则病嗌痛颔肿，视虚实寒热陷下取之也。
《内经》灸刺咽嗌，介介如梗状有二。其一：取阳陵泉。经云：胆病者，善太息，口苦呕宿汁，嗌中介介然数唾，取阳陵泉。是也。
其二：取大陵。经云：心欬之状，喉中介介然如梗状，取心之俞是也。
《医学入门》曰：火郁则发之，砭刺出血，即汗之之义也。血出多则愈。有针疮者，姜汁调熟水时时呷之。凡关上血泡最宜针，关下不见者，令病人含水一口，用芦管尖刺鼻孔出血，妙。
《医方考》曰：急喉闭，于患人手大指外边指甲后一韭叶许针之，男左女右，血出即效。如大段危急，两手大指俱针之，其效甚捷。盖喉咙者肺之系，所针之处乃少商也，为肺之井穴，故出血则愈。
喉中红赤，用针从旁针之，出血即愈。所以必欲旁穿者，避痖门穴，犯之令人失音故耳。

　　导引

《古今医统》曰：治喉痹，就令患人将手大拇指第二节屈蜷急，令张口勤勤坚咬，其气通畅，血丝自散，肿亦消矣。
《保生秘要》曰：喉风，可于患处，推清肺经，呵而吸之。

　　医案

《后汉书》华佗传曰：佗尝行道，见有病咽塞者，因语之曰：向来道隅有卖饼人，蓱韲甚酸，可取三升饮之，病自当去。即如佗言。立吐一蛇，乃悬于车而候佗。时佗小儿戏于门中，逆见自相谓曰：客车边有物，必是逢我翁也。及客进顾视，壁北悬蛇以十数，乃知其奇。

《儒门事亲》曰：一妇人，病咽喉肿塞，浆粥不下，数日肿不退，药既难下，针亦无功。戴人以当归、荆芥、甘草煎使热漱之，以冷水拔其两手，不及五六日，痛减肿消，饮食如故。咽喉之病甚急，不可妄用针药。

《卫生宝鉴》曰：梁氏膏粱之子，因洪饮大热之气所伤，滋溢心火，刑于肺金，故以桑白皮、地骨皮苦微寒，降肺中伏火而补气，用以为君；黄芩、知母苦寒，治气息腥臭，清利肺气，用以为臣；肺欲收，急食酸以收之，五味子之酸温以收肺气，麦门冬甘苦寒，治涕唾稠粘，口舌干燥，用以为佐；桔梗体轻辛温，治痰逆，利咽隔，为使也。戊辰春，乡村病喉痹者甚众，盖前年终之气，及当年初之气，二火之邪也。用甘桔汤，加芩、连、半夏、殭蚕、鼠黏子、葛根等剂发之。虚加参、芪、当归之类。水浆不入，先用解毒雄黄丸，酢化灌之；痰出，更灌姜汁。服前药，无不神验。若用胆矾酸寒点过者皆不治，盖邪郁不出故也。

《奇效良方》曰：杨立之自广府通判归楚州，喉间生痈，既肿溃而脓血流注，晓夕不止，寝食俱废，医者束手。适杨吉老来赴郡守招，立之两子走往邀之。至，熟视良久曰：不须看脉已得之矣。然此疾甚异，须先啖生姜片一斤，乃可投药，否则无法也。语毕即出。子有难色，曰：喉中溃脓痛楚，岂宜食生姜？立之曰：吉老医术通神，其言不妄，试取一片啖看，如不能进，则屏去无害。遂食之。殊有甘香，稍加益至半斤许，痛处已宽；满一斤，始觉味辛辣，脓血顿尽，粥饮入口，了无滞碍。明日招吉老谢而问之。对曰：君居南方，多食鹧鸪，此禽好啖半夏，久而毒发，故以姜制之。今病源已清，无服他药。子记唐小说载崔魏公病此，医梁新诊之，曰：中食毒。仆曰：常好食竹鸡。梁曰：竹鸡多食半夏苗，盖其毒也。命搅生姜汁折齿灌之，遂复活。甚与此相类也。

《医学纲目》曰：孙押班治都知潘元从喉闭，孙以药半钱吹入喉中，少顷吐出脓血立愈。潘诣孙谢曰：大急之患，非明公不能救。救人之急，非药不能疗。赠金百两，愿求方以济非常之急。孙曰：用猪牙皂角、白矾、黄连各等分，置新瓦上，焙干为末耳。既授以方，不受所赠。

《薛己医案》曰：通府李朝用咽喉肿痛，口舌生疮，此上焦风热，先用荆防败毒二剂，喉痛渐愈；又以元参升麻汤，口舌遂愈。

地官黄北盘喉痛，作渴饮冷，大便不通，此上下表里实热，用防风通圣散治之顿愈。

一男子咽喉肿痛，予欲针之以泄其毒，彼畏针，止服药，然药及熟已不能下矣。始急针患处出毒血，更饮清咽消毒药而愈。

地官胡诚甫咽喉燥痛，此肾经膀胱虚热，用四物加黄蘗、知母、元参，四剂少愈；更以人参固本丸一剂，不复发。

职方卢抑斋咽喉肿痛，两目蒙眛，小便赤濇，此膀胱湿热，用四苓散加黄蘗、黄连、知母、茵陈、防己治之而顿愈；又用六味地黄丸而痊。

儒者王文远咽喉肿痛，口舌生疮，劳则愈甚。余谓脾肺气虚，膀胱有热，以补中益气加元参、酒炒黑黄蘗、知母；稍愈乃去黄蘗、知母，加山茱、山药乃瘥。

一儒者年踰五十，咽喉痛，服凉药或过劳痛愈甚，此中气虚热，以补中益气加炒黑芩、连，四剂而愈；乃去芩、连，又数剂痊愈。

一儒者脚发热则咽喉作痛，内热口干，痰涎上涌，此肾经亏损，火不归经，用补中益气加麦门、五味，加减八味丸而全愈。

一老人咽喉痛，小便数而赤，日晡尤甚，此膀胱阴虚，当滋化源，以补中益气加酒炒黑黄蘗、知母二味，四剂咽痛稍可；乃去二味，加以山茱、山药、麦门、五味顿愈。

一男子咽喉肿，药不能下，针患处出紫血，少愈；以破棺丹含化，更用清咽利膈散而顿愈。

一男子素善饮，咽喉作痛，内热作渴，小便不利，饮食如常，此膀胱积热，用四苓散加茵陈、大黄，四剂诸证渐退，又用清心莲子饮而安。

一星士，劳而入房，喉痛渐闭，痰涎上涌，四肢乍热，此阴虚阳气飞扬，用补中益气汤加附子煎灌而愈。

宪副姜时川癸卯冬就诊于予，右寸浮数有力，口中有疮。余曰：此胃火传于肺也，当薄滋味，慎起居。甲辰秋复就诊，尺脉洪数而无力。余曰：此肺金不能生肾水，宜静养以滋化源。彼云：今喉间及耳内不时燥痛，肢体不时发热，若无根之火，殒无疑矣。后谓刘古峡云：立斋谓我之病可疑。至乙巳孟春，古峡谓余曰：姜公之病，已如尊料。遂同余往视，喉果肿溃，脉愈洪大。或用汤火之药，反速其殁。

云间吴上舍年踰五十，咽喉肿痛，或针出血，神思虽清，尺脉洪数而无伦次，按之微细如无。余曰：有形而无痛，阳之类也，当峻补其阴。今反伤阴血，必死。已而果殁。盖此证乃肾气亏损，无根之火炎上为患，惟加减八味丸料煎服，使火归源，庶几可救。

府庠归云桥之内，产后患喉痛，服清热等剂益甚。余诊之，属膀胱经血虚也。盖膀胱之脉上行，至颈而还。用八珍汤，牡丹皮、柴胡、酒炒黑黄蘗二剂而愈。

沈大方咽喉间偶有痰，遂左顾吐之，以未及合而颈骨如摧，莫能转视，至夜增剧，潜发盗汗，手足麻冷，卧起必藉人扶持，稍动则痛连心腹，苦楚万状，不可胜数，如是者三四日。延予视之，曰：此怒动肝火，胆得火而筋挛缩。以六味地黄丸料加山栀、柴胡，以清肝火生胆血，一剂未竟日，而谈笑举动一一如常矣，接见宾从，俱以为前日之病者，罔也。

一妇人喉间作痛，两月后而溃，遍身筋骨作痛。余以为杨梅疮毒，先以萆薢汤数剂而平，更以四物加萆薢、黄芪二十余剂，诸证悉退。

一弥月小儿口内患之，后延遍身，年余不愈，以萆薢为末，乳汁调服，母以白汤调服，月余而愈。

一男子先患喉痛，后发杨梅疮，用轻粉等剂，愈而复发，仍服前药，后又大发，上腭溃烂，与鼻相通，臂腕数颗其状如桃大，溃年余不敛，虚证悉见。余以萆薢汤为主，兼以健脾之剂，月余而安。

按《齐东野语》：喉闭之疾极速而烈，前辈传帐带散，惟白矾一味，然或时不尽验。辛丑岁，余侍亲自福建还，沿途多此证，至有合家十余口一夕并命者。道路萧然，行旅惴惴。及抵南浦，有老医教以用鸭嘴胆矾研细，以酽酢调灌，归途恃以无恐，然亦未知其果神也。及先子守临汀日，钤下一老兵素愿谨，忽垂泣请告曰：老妻苦喉闭绝水粒者三日，命垂殆矣。偶药笈有少许，即授之，俾如法用。次日，喜拜庭下云：药甫下咽，即大吐，去胶痰凡数升，即瘥。其后凡治数人，莫不立验。然胆矾难求真者，养生之家，不可不预储以备用也。

廷评张汝翰患喉痛，日晡益甚，此气血虚而有热，用八珍汤而愈。后每入房，发热头痛，用补中益气加麦门、五味及六味丸常服，后不复作。

秋官叶任庵素阴虚，因怒忽喉肿寒热，头痛项强，目直，小便自出，此皆肝火之证。肝主筋膜，火主肿胀，火旺则血涸筋挛，目系紧急，颈项如拔，阴挺痿弱则小便自遗，遂刺患处出毒血，用四物、柴胡、山栀、元参、甘草而苏；再用六味丸料以生肝血滋肾水，诸证悉愈。

太守叶天培咽喉肿痛，痰涎不利，手足发热，喜冷饮食，用清咽利膈汤二剂，不应；刺少商穴，喉少宽，痰从鼻出如胶，患处出紫血，稍宽，至七日，欬出秽脓而愈。

一儒者三场毕，忽咽喉肿闭，不省人事，喘促痰涌，汗出如雨，肢体痿软，脉浮大而数，此饮食劳役，无根虚火上炎，用补中益气加肉桂，一剂顿苏。

义士顾克明咽喉作痛，至夜发热，此肝盛阴虚之热，用四物加酒炒黑黄蘗、知母、麦门、五味治之而愈。后因劳，咽喉肿闭，刺患处出血，用桔梗汤吐痰而消。而仲夏干欬声嘶，作渴发热，日晡足热，用滋肾丸、加减八味丸，间服三月余，喜其年富谨疾得愈。

一妇人咽喉肿痛，大小便秘，以防风通圣散一剂，诸证悉退，又以荆防败毒散三剂而安。常治此证，轻则荆防败毒散、吹喉散，重则用金钥匙及刺患处出血最效，否则不救。针少商二穴亦可，不若刺患处之为神速耳。

一男子咽喉肿痛，脉数而实，以凉膈散一剂而痛止，以荆防败毒散加牛蒡子二剂而肿痛退；以荆防败毒散二剂，又以甘草、桔梗、荆芥、防风、元参、牛蒡子四剂而平。

一男子咽喉肿闭，痰涎壅甚，以胆矾吹咽中，吐痰碗许，更以清咽利膈汤四剂而安。

一男子咽喉肿痛，药不能下，针患处出紫血少愈，以破棺丹噙之，更以清咽消毒散服之而愈。

一男子咽喉干燥而痛，以四物汤加黄蘗、知母、元参四剂少愈，更以人参固本丸一剂，不再发。

一男子咽痛，午后益甚，脉数无力，以四物汤加黄蘗、知母、荆、防，四剂而愈。仍以前药去荆、防，加元参、甘、桔，数剂后不再发。

莆田史侍御患喉闭，以防风通圣散治之，肿不能咽。予谓此证须针乃可，奈牙关已闭，遂刺少商穴出血，口即开。更以胆矾吹患处，吐痰二碗许，仍投前药而愈。尝见患此疾者，畏针不刺，多毙。

一老人咽痛，日晡尤甚，以补中益气汤加酒炒黄蘗、知母数剂而愈。

一男子乳蛾肿痛，脉浮数，尚未成脓，针出恶血，饮荆防败毒散二剂而消。

一男子乳蛾肿痛，饮食不入，疮色白，其脓已成，针之，脓出即安。

一男子嗌痈肿痛，脉浮数更沉实，饮防风通圣散一剂，泻一次，势顿退，又以荆防败毒散二剂而消。

一患者其气已绝，心头尚温，急针患处，出黑血即苏。如鲍符卿、乔侍御素有此证，每患皆以针去血即愈。大抵咽喉之证，皆因火为患，其害甚速，须分缓急及脓成否。若肿闭及壅塞者，死在反掌之间，宜用金钥匙吹患处，吐出痰涎，气得通即苏。若吐后仍闭，乃是恶血或脓毒为患，须急针患处，否则不治。前人云：治喉闭之火与救火同，不容少待。又云：走马看喉闭。信夫！治喉之方固多，惟用针有回生之功。即不用针，只以万年青取汁入喉，吐出即愈。

一男子咽喉作痛，痰涎上壅，予欲治以荆防败毒散，加连翘、山栀、元参、牛蒡子。彼自服甘寒降火之药，反加发热，咽愈肿痛。急刺少商二穴，仍以前药加麻黄汗之，诸证并退。惟咽间一紫处仍痛，此欲作脓，以前药去麻黄一剂，脓溃而愈。凡咽痛之疾，治之早或势轻者，宜用荆防败毒散以散之。治之迟或势重者，须刺少商穴。瘀血已结，必刺患处，亦有刺少商。咽虽利而未全消者，必成脓也，然脓去即安。若有大便秘结者，虽经针刺去血，必欲以防风通圣散攻之。甘寒之剂，非虚火不宜用。

于县尹喉闭肿痛，寒热，脉洪数，此少阴心火少阳相火二经为病，其证最恶，惟刺患处出血为上。因彼畏针，先以凉膈散之。药从鼻出，急乃愿刺，则牙关已紧不可针，遂刺少商二穴，以手勒去黑血，口即开。仍刺喉间，治以前药及金钥匙吹之，顿退。又以人参败毒散加芩、连、元参、牛蒡子，四剂而平。经曰：火郁发之，谓发汗，出血，乃发汗之一端也。河间云：治喉闭之火与救火同，不容少怠。常见喉闭不去血，喉风不去痰，以至不救者多矣。每治咽喉肿痛，或生疮毒，以荆防败毒散加芩、连，重者用防风通圣散，并效。

杜举人咽喉肿痛，口舌生疮，先以清咽消毒散二服，更以元参升麻汤而愈。

一男子年三十余，口舌常破，如无皮状，或咽喉作病，服清咽利膈散愈甚，予以理中汤治之而愈。

王文远咽喉肿痛，口舌生疮，劳而愈甚，以补中益气汤加元参、酒炒知母、黄蘗治之而愈。

一男子咽痛而脉数，以荆防败毒散加芩、连二剂，少愈，乃去芩、连，又二剂而愈。

一男子咽喉肿闭，牙关紧急，针不能入，先刺少商二穴，出黑血，口即开，更针患处，饮清咽利膈散一剂而愈。

《医学纲目》曰：文潞公一日喉肿，翰林咽喉科治之，经三日，愈甚，上命孙召治之。孙曰：得相公书判笔一管，去笔头，水沾笔管，点药入喉，便愈。孙随手便刺，相公昏仆不省人事，左右皆惊愕流汗，孙乃笑曰：非我不能救相公。须臾，呕出脓血升余，旬日乃平复如故。见上，上喜曰：孙召良医，甚有手段。予尝治一男子喉痹，于太溪穴刺出黑血半盏而愈。由是言之，喉痹以恶血不散故也。凡治此疾，暴者必先发散；发散不愈，次取痰；取痰不愈，次去污血也。

《古今医统》曰：一人携二仆入京，其一忽患喉风胀满，气塞不通，命在须臾，询诸郡人云：有李家世医喉痹，即令仆往就医。李骇曰：证候甚危，犹幸来此，不然即死何疑。乃于笥中取一纸捻，用火点着，才烟起吹灭之，令仆张口刺于喉间，俄吐出紫血半合，实时气宽能言，及啖粥饮。掺药付之，立愈。其人神其药，窃访其秘，盖预以巴豆油涂纸，故施火即着，藉其毒气，往赴病处。

一人患咽喉肿痛，下食不得，身热头疼，大便不通。众医之论纷然，皆以为热当服凉药。一善医云：脉紧数是感寒所致。众医不从。善医者曰：我有法验得寒热。室中生火，用煎葱汤淋浴，若是热病，则此暖处必有汗而咽喉痛不减；若是感寒，虽浴无汗。患者信其言，遂人浴洗而无汗，就浴室中服麻黄汤一服，须臾大汗出，大便通，实时无事。众医服其神。凡辨热病感寒，用此法最妙。

《医方考》曰：《名医录》云，李王公主患喉痈，数日痛肿，饮食不下，召到医官，尽言须用针刀溃破。公主闻用刀针，哭不肯治。痛迫，水谷不入。一草泽医曰：某不用刀针，只用笔头蘸药痈上，霎时便溃。公主喜，令召之。方两次上药，遂溃出脓血一盏余，便宽。两日，疮无事，令供其方。医云：乃以针系笔心中，轻轻划破而溃之尔，他无方也。

《外科正宗》曰：一男子咽喉肿痛，发寒体倦，脉弦有力，此邪在表，以荆防败毒散加牛蒡、元参一剂，表证已退，肿痛仍作；又以元参解毒汤二剂，肿痛减半；又二剂而安。

一男子咽喉肿痛，痰涎壅盛，用金锁匙先吐稠痰，清咽利膈汤推荡积热，肿痛稍减，惟色红甚，此火热也。又以黄连解毒汤加桔梗二剂，红肿亦退而安。

一男子素饮火酒，一时咽喉肿闭，口噤舌强，痰涎壅塞，势颇危急，用针先刺少商二穴，口噤方开；以桐油饯鸡翎探吐稠痰数碗，语声方出；仍用针刺肿上，出紫血钟许，温汤漱净，冰硼散搽之，以凉膈散加芒硝、天花粉，利去积热，又以连翘散二剂而安。

一妇人咽痛微肿，色白，吐咽不利，诊之脉亦细微，此中气不足，虚火假证也。用理中汤二服，其疼顿止；以补中益气汤加炒黄蘗、知母数服，再不复作。

一妇人肥甚，暑热咽间肿痛，痰涎上壅，语声不出，甚危。先用针刺毒血；次以金锁匙吐去稠痰五六碗，以清咽利膈汤一服，肿痛少减；去硝黄，又服而安。

一男子劳甚，咽喉肿痛，自服清咽利膈药不应，诊之脉细而虚，此劳伤虚火之证，朝以补中益气汤加麦冬、五味子、桔梗、元参，晚以四物汤加黄蘗、知母炒黑、干姜，服加童便，不数日，肿痛亦消，疲回咽愈。

一男子肿痛日甚，服清咽利膈药，不应，必欲作脓，以防风通圣散去硝黄二服，喉脓胀痛，下针而愈。

《景岳全书》曰：余友王蓬雀年出三旬，初未识面，因患喉痹十余日，延余诊视，见其头面浮大，喉颈粗极，气急声哑，咽肿口疮，痛楚之甚，一婢倚背坐而不卧者累日矣。及察其脉，则细数微弱之甚；闻其言，则声微似不能振者；询其所服之药，则无非芩、连、栀、蘗之属。此盖以伤阴而起，复为寒凉所逼，以致寒盛于下而格阳于上，即水饮之类，俱已难入，而尤畏烦热。余曰：危哉！再迟半日，必不救矣。遂以镇阴煎以冷水顿冷，徐徐使咽之，用毕一煎，过宿而头项肿痛，尽消如失。余次早见之，则癯然一瘦质耳，何昨日之巍然也？遂继用五福饮之类数剂而起。疑者始皆骇服，自后感余再生，遂成莫逆。

来宅女人，年近三旬，因患虚损，更兼喉癣疼痛，多医罔效。余诊其脉则数而无力，察其证则大便溏泄，问其治则皆退热清火之剂，然愈清火而喉愈痛。察之既确，知其本非实火，而且多用寒凉，以致肚腹不实，总亦格阳之类也。遂专用理阴煎及大补元煎之类，出入间用，不半月而喉痛减，不半年而病全愈。
古今图书集成医部全录卷一百六十四

　须发门 【毛附】 

　　黄帝素问

　　　上古天真论

女子七岁，肾气盛，齿更发长。
【 注　血乃肾之液，发乃血之余，故发长也。】 
四七筋骨坚，发长极。
 【 注　精血盛极之时，是以筋骨坚，发长极也。】 
五七发始堕。六七发始白。
 【 注　阳明之脉循发际，故其衰也，发堕。血脉华于色，血脉衰，故发白也。】 
丈夫八岁肾气实，发长齿更。五八肾气衰，发堕齿槁。
 【 注　肾为生气之原，男子衰于气，故根气先衰而发堕齿槁也。】 
六八阳气衰竭于上，发鬓颁白。八八则齿发去。
 【 注　数终衰极，是以不惟颁白枯槁而更脱落矣。】 

　　　六节脏象论

肺者气之本，魄之处也，其华在毛。
 【 注　肺主皮毛，故华在毛。】 
肾者主蛰，封藏之本，精之处也，其华在发。
 【 注　发乃血之余，血乃精之化，故其华在发。】 

　　　五脏生成篇

肺之合皮也，其荣毛也。
 【 注　毛附于皮，气长则毛荣。】 
肾之合骨也，其荣发也。
 【 注　肾藏精而主髓，故所合在骨。发乃精血之余，故其荣在发。】 
多食苦则皮槁而毛拔。
 【 注　苦乃火味，太过则伤肺而皮槁毛落。】 
多食甘则骨痛而发落。
 【 注　甘乃土味，太过则伤肾而骨痛发落。】 

　　　痿论

肺主一身之皮毛，故肺热叶焦，则皮毛虚弱急薄。
 【 注　肺主皮毛，肺热叶焦，则皮毛虚薄矣。】 
肺热者色白而毛败。

　　　针解篇

人发齿耳目五声，应五音六律。
 【 注　发齿耳目共六，齿又为六六之数，而发之数不可数矣。律吕之数，推而广之，可千可万，而万之外不可数矣。】 

　　　调经论

邪客于形，洒淅起于毫毛。
 【 注　邪客于形，尚在皮肤间，故洒淅起于毫毛。】 

　　　长刺节论

病大风，须眉堕，名曰大风。
 【 注　大风，厉风也。从肌肉而伤冲任之血气，故须眉堕也。】 

　　灵枢经

　　　终始篇

春气在毛。
 【 注　阴阳之气，始于皮毛而入筋骨，自外而内也。】 
太阴终者，皮毛焦而终。
【 注　手太阴之气绝而皮毛夭焦矣。】 

　　　经脉篇

手太阴气绝，则皮毛焦。太阴者行气温于皮毛者也，故气不荣则皮毛焦，皮毛焦则津液去皮节，津液去皮节者则爪枯毛折，毛折者则毛先死。丙笃丁死，火胜金也。
 【 注　手太阴之气主于皮毛，是以太阴气绝则皮毛焦。手太阴主气，气主熏肤泽毛，故太阴者，行气温于皮毛者也，是以气不荣则皮毛焦。津液者，随三焦出气以温肌肉，淖泽于骨节，润泽于皮肤，气不荣则津液去皮节，津液去皮节则爪枯毛折矣。毛先死者，手太阴之气先绝于外。丙笃丁死，肺脏之气死于内也。】 
手少阴气绝则脉不通，脉不通则血不流，血不流则毛色不泽。
 【 注　血随脉气流行者也，毛者血气之所生也，故血脉不流则毛色不泽。】 
足少阴气绝则骨枯发无泽。发无泽者骨先死。
 【 注　夫肾主藏精而化血，发者血之余也。发无泽者，肾脏之精气绝而骨先死矣。】 

　　　寒热病篇

皮寒热者，不可附席，毛发焦，鼻槁腊。
 【 注　病在皮，故不可附席，皮肤之血气以滋毛发，皮气伤故毛发焦也。肺主皮毛，开窍在鼻，故鼻为之干槁。】 
肌寒热者肌痛，毛发焦而唇槁腊。
 【 注　脉外之血气，充肤热肉，生毫毛，故病在肌，则肌肉痛而毛发焦也。】 

　　　热病篇

癫疾，毛发去，索血于心。
【 注　癫疾，脉癫疾也。发者血之余，若癫疾而毛发去，当索血于心。】 

　　　五变篇

风雨寒暑，循毫毛而入腠理。

　　　本脏篇

肾合三焦膀胱。三焦膀胱者，腠理毫毛其应。皮急而无毫毛者，三焦膀胱急；毫毛美而粗者，三焦膀胱直；稀毫毛者，三焦膀胱结也。
 【 注　太阳之气主皮毛。本经云：熏肤充身泽毛，是谓气。是以皮毛皆应于三焦膀胱。又曰：脾生肉，肉生肺，肺生皮毛。】 

　　　天年篇

四十岁荣华颓落，发颇颁白。
 【 注　发颇颁白，乃阳明少阴之气衰也。】 

　　　阴阳二十五人篇

足太阳之上，血气盛则美眉，眉有毫毛；血多气少则恶眉，面多小理。
 【 注　足太阳之脉，起于目内眦，循两眉而上额交巅，是以皮肤之血气盛则眉美，而眉有毫毛也。毫毛者，眉中之长毛，因血气盛而生长。恶眉者，无华采而枯瘁也。面多小理者，多细小之纹理，盖气少而不能充润皮肤也。】 
足阳明之上，血气盛则髯美长，血少气多则髯短，气少血多则髯少，血气皆少则无髯，两吻多画。足阳明之下，血气盛则下毛美长至胷，血多气少则下毛美短至脐，血气皆少则无毛，有则稀枯瘁。
【 注　足阳明之脉，其上行者，挟口环唇，下交承浆。是以皮肤之血气盛，则髯美而长，血少气多则髯短，气少血多则髯少，气血皆少则无髯，盖血盛则淡渗皮肤而生毫毛。气者所以熏肤充身泽毛者也，是以在上之须眉，在下之毫毛，皆藉皮肤之气血以生长。血气少而不能充皮肤肥腠理，故两吻多画，盖肌肉不得充满而多瘦纹也。足阳明之脉，其下行者，循膺胷下脐腹，从膝膑而至足跗，故在下皮肤之血气盛则下毛美而长至胷，血多气少则下毛美短至脐，血气皆少则无毛，虽有亦稀而枯瘁也。】 
足少阳之上，气血盛则通髯美长，血多气少则通髯美短，血少气多则少须，血气皆少则无须。足少阳之下，血气盛则胫毛美长，外踝肥，血多气少则胫毛美短，外踝皮坚而厚，血少气多则胻毛少，外踝皮薄而软，血气皆少则无毛，外踝瘦无肉。
 【 注　足少阳之经脉，其上行者，循于耳之前后，加颊车，下颈项。是以皮肤之血气盛则通髯美长，血多气少则通髯美短，盖须发乃血之余，是以血多气少，虽短而美也。其经脉之下行者，循膝外廉下辅骨之前，抵绝骨之端，下出外踝之前，循足跗上。是以在下皮肤分肉之血气盛则胫毛美长，外踝肥血多则皮坚而厚，血少则皮薄而软，盖血之所以淡渗于皮肤者也。】 
手太阳之上，血气盛则有多须。
 【 注　手太阳之脉，其上行者，循于颧颊耳目鼻眦之间，是以皮肤之血气盛则有多须。】 
手阳明之上，血气盛则髭美，血少气多则髭恶，血气皆少则无髭。
 【 注　手阳明之脉，其上行者，挟口交人中，上挟鼻孔。是以皮肤之血气俱盛则髭美好，恶者稀而枯瘁也。】 
手少阳之上，血气盛则眉美以长。
 【 注　手少阳之脉，其上行者，出走耳前，交颊上，至目锐眦，是以皮肤之血气盛则眉美以长，长者即生毫毛之意也。】 

　　　五音五味篇

黄帝曰：妇人无须者，无血气乎？岐伯曰：冲脉任脉，皆起于胞中，上循背里，为经络之海；其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛。今妇人之生，有余于气，不足于血，以其数脱血也，冲任之脉不荣口唇，故须不生焉。
【 注　此论络唇口生髭须之血气，皆冲任脉之所濡也。】 
黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。黄帝曰：其有天宦者，未尝被伤，不脱于血，然其须不生，其故何也？岐伯曰：其天之所不足也，其任冲不盛，宗筋不成，有气无血，唇口不荣，故须不生。
 【 注　髭须生于有生之后，然又本于先天精气，阴阳血气，有互相资生之妙。】 
美眉者太阳多血，通髯极须者少阳多血，美须者阳明多血。
 【 注　此论人合天之四时，无分手足也。】 

　　　百病始生篇

虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然。
 【 注　夫邪之中人，必先始于皮毛。人之形虚则皮肤缓而腠理开，开则邪从毛发入，入则抵深，深则毛发立。盖气者，所以充肤泽毛，如邪伤气则折毛发理，此邪入于皮肤而气不伤，故毛发立。淅然者，洒淅动形也。】 

　　　邪客篇

地有草蓂，人有毫毛。
 【 注　此论人之形身，与天地相应也。】 

　　扁鹊难经

　　　毛折

十四难曰：损脉之为病，一损损于皮毛，皮聚而毛落，从下上者。皮聚而毛落者死。
二十四难曰：手太阴气绝，即皮毛焦。太阴者，肺也，行气温于皮毛者也。气弗荣则皮毛焦，皮毛焦则津液去，津液去即皮节伤，皮节伤则皮枯毛折，毛折者则毛先死。丙日笃，丁日死。

　　　发槁

二十四难曰：足少阴气绝即骨枯。少阴者，冬脉也，伏行而温于骨髓，故骨髓不温即肉不着骨，骨肉不相亲即肉濡而却，肉濡而却，故齿长而枯，发无润泽。无润泽者，骨先死。戊日笃，己日死。

　　金匮要略 【 汉?张机】 

　　　发落

夫失精家发落，脉极虚芤迟。

　　　毛耸

太阳中暍，发热恶寒，小便已，　洒洒然毛耸。

　　中藏经 【 汉?华佗】 

　　　死候

眉系倾者七日死。
发眉如冲起者死。
发直者十五日死。
发如麻，喜怒不调者死。
心与小肠绝者六日死。绝则发直如麻，汗出不已，不得屈伸者是也。

　　脉诀 【 晋?王叔和】 

　　　毛发干濇

迟脉歌曰：三部俱迟肾脏寒，皮肤燥濇发毛干。
肺脉歌曰：实大相兼滑，毛焦涕唾黏。更和咽有燥，秋盛夏宜砭。沉细仍兼滑，因知是骨蒸。皮毛皆总濇，寒热两相承。
细脉歌曰：乏力无精胫里酸，形容憔悴发毛干。如逢冬季经霜日，不疗其疴必自痊。
肺脏歌曰：口鼻气出不复回，唇反无文黑似煤。皮毛焦干爪枯折，途程三日定知灾。
肾脏歌曰：面黑齿痛目如盲，自汗如水腰折频。皮肉濡却发无泽，四日应当命不存。

　　　发直

肺脉歌曰：十二动而又不来，欬嗽唾脓兼难补。发直如麻只片时，扁鹊也应难救护。
察色观病歌：发直如麻半日死。

　　疮疡全书 【 金?窦汉卿】 

　　　眉风毒

此毒受在肝经，气血上壅，结聚成毒，当用败毒流气饮、内托流气饮、清肝饮治之。

　　　发眉疮

发眉疮从眉至头，生疮色黑，其腰渐渐肿，气浮满面。其疮如石，针刺无脓，其水自出，痛不可忍，闷乱呕逆者正是。此疮六日可刺出脓。如吐逆心闷，渐减可治。如不能减，男子二十四日而殁，女子七日而终矣。急用止痛拔毒散治之。

　　　髭发毒

此证乃脾胃虚热，心肺邪风上攻禾髎之端，多在承浆之侧，形如羊刺，四边肿硬，痛楚难禁，时流黄水，麻痹憎寒，壮热毒气，下流心胷，主周身壮热，皆伏阳攻其心肺，虚热注于三焦。内服当归内托散；外微擦破，以神应散搽之。

　　　须发毒

此毒因肾经有热，水枯不能上润于心火，故发此毒，急服人参败毒散加五味子、千金内托散、蜡矾丸每服五六十丸，连进十余服；待疽软，头用替针丸咬破。不可用针刺，若针刺疮口出黄水，四围生细黄泡，遍面游走。再用拔毒散围四畔，治法同髭发毒煎剂，随时施治。

　　医说 【 宋?张子充】 

　　　各有所属

发属心，故上生，禀火气也。眉属肝，故横生，禀木气也。须属肾，故下生，禀水气也。

　　儒门事亲 【 元?张从政】 

　　　血热发落

人年少发早白落或白屑者，此血热而太过也。世俗止知发者血之余也，血衰故耳，岂知血热而发反不茂。肝者木也，火多水少，木反不荣，火至于顶，炎上之甚也。大热病汗后，劳病之后，皆发多脱落，岂有寒耶？

　　　眉炼

小儿疮，在面曰眉炼，在耳曰辄耳，在足日靴痒，此三者皆谬名也。《内经》曰：诸痛痒疮疡，皆属心火。乃心火热盛之致然也，可用(金非)针刺之出血，一刺不愈，当再刺之则必愈矣。《内经》曰：血实者宜决之。决者破其血也。眉炼不可用药敷之，其疮多痒则必爬，若使入眼则眼必损矣。

　　东垣十书 【 元?李杲】 

　　　槁落主治

脉弦气弱，皮毛枯槁，黄芪建中汤、四物汤主之。
虚损之疾，一损损于肺，皮聚而毛落，宜八物汤。

　　丹溪心法 【 元?朱震亨】 

　　　眉眶痛

眉眶痛属风热与痰，作风痰痛风类治。
痛有二证：眼属肝，有肝虚而痛，才见光明，则眶骨痛甚，宜生熟地黄丸。又有眉棱骨痛，眼不可开，昼静夜剧，宜导痰汤或芎辛汤入芽茶，或二陈汤吞青州白丸子，良。

　　医学入门 【 明?李梴】 

　　　发乃血余

血盛则发润，血衰则发衰，血热则发黄，血败则发白矣。

　　　荣枯槁落

须发颜面，皆督脉所络。阳精盛注于外，则须发荣盛，面体光润。
胆荣在须，肾华在发，精气上升则须润而黑。六八以后，精华不能上升，秋冬令行，金削肺枯，以致须发焦槁如灰白色。养生者，宜预服补精药以防之，染掠亦非上策。
发燥者，胆有怒火也。胆合膀胱，上荣毛发，风气盛则焦燥，汁竭则枯也。
老来发落须长，常也。少壮有发落或须亦落者，肾枯火炎肺痿，内风妄动故也。地黄酒、肾气丸、天门冬膏主之。内风甚者，梧叶煎。
发落及枯燥而黄白，有因吐衄失血多者，琼玉膏主之。
因房劳损精易白者，还元丹、还元秋石丸、女贞丸之类。
有因火盛血枯者，大造丸、八仙添寿膏。
因湿痰疟痢等疾衰白者，苍朮膏、加味苍朮膏。
皮肤肌骨有风痛痒者，何首乌丸。
阳虚者，却老乌须健阳丸、延年益寿不老丹之类。
乌须必因证用药，若不顾脏腑，专务须发而妄投丸散，是剖腹而藏珠也。

　　古今医统 【 明?徐春甫】 

　　　补养气血则美而不白

髭发黑美，须养气血之十全。气血盛则髭发美，气血衰则髭发白，此必然之理也。人年三十之后，常服补肾滋阴之药，保和气血，至老头须不白，信有验矣。若用药于既衰之后，岂能及之乎？如凡事止于未动之先则易为矣，若于既去之后，而欲挽回以复之者，鲜有及焉。

　　　眉痛

眉骨痛者，多是肝火上炎，怒气甚者，多有此病。其谓风证，亦火之所致，热甚生风是也。大抵抑肝火，有风痰则兼而治之。

　　古今医鉴 【 明?龚信】 

　　　脏气各殊

人之须发眉虽皆毛类，而所生五脏各异，故有老而须白眉发不白者，或发白而眉须不白者，脏气有所偏故也。男子肾气外行，上为须、下为势。故女子、宦人无势则亦无须，而眉发无异于男子，则知不属肾也明矣。

　　万病回春 【 明?龚廷贤】 

　　　立名之义

在头曰发，发者拔也，拔擢而出也。
在目曰眉，眉者媚也，有妩媚也。
颐下曰须，须者秀也，物成乃秀，人成而须生也。
在颊曰髯，随口动摇，冉冉然也。
口上曰髭，髭者姿也，为姿容之美也。

　　证治准绳 【 明?正肯堂】 

　　　经脉所荣

《巢氏病源》云：足少阳胆之经，其荣在须。足少阴肾之经，其华在发。冲任之脉，为十二经之海，谓之血海，其别络上唇口。若血盛则荣于头发，故须发美。若血气衰弱，经脉虚竭，不能荣润，故须发脱落。

　　　发髭毒

《鬼遗》云：鼻下一处，人中两处为发髭，此多因摘髭外入风而结，攻作不常，寒热相并，此亦害人。
或问地角上生痈何如？曰：是名髭毒，属足阳明经风热所致，用活命饮加芩、连、元参、栀子、桔梗以清热；壮实者一粒金丹下之。若撼之有根，肌肉不仁，或麻或痒，寒热大作，烦闷呕逆者，疔也。

　　　发际疮

《鬼遗》云：左右发际，起如粟米，头白肉赤，热痛如锥刺。此疾妇人患多，丈夫患少。始因风湿上攻发际，亦宜出脓无伤。
或问发际生疮何如？曰：此名发际疮也。状如芡实，漫肿寒热，或痛或痒者，发际疽也。此由风热上壅所致，宜服防风通圣散、紫金丹夺命丹汗之。

　　　发眉疽

《鬼遗》云：左右眉棱两处发眉，不拘在头尾，宜于未成已前攻击，在眉头即攻入眼损睛，在眉后即攻下太阳，并宜戒慎。
或问眉发疽毒何如？曰：眉疽从眉至头生疮，黑色渐渐肿漫，满面疮头，坚硬如石，刺之无脓，惟出黄水，痛不可忍，闷乱呕逆是也。由脏腑积热风毒上攻而然，急服紫金丹、胜金丹汗之；活命饮加黄连、桔梗、升麻，或黄连消毒饮降火消毒之剂。六七日，刺得黄白脓者，可治。枯紫陷，刺之无脓，吐逆烦躁，神昏不食者死也。

　　　眉心疽

或问眉心生疽何如？曰：是名眉心疽，一名面风毒，属足太阳膀胱经，风热壅结，阴阳相滞而生，急服紫金丹、蟾酥丸汗之；或一粒金丹下之。若黑色痛甚，或麻或痒，寒热并作者，疔也。

　　外科正宗 【 明?陈实功】 

　　　龙泉疽虎须毒

此二毒乃肾督二脉，分合行布，骤被外邪所搏而成。龙泉疽发在人中之间，虎须毒生于地阁之上。初起疙瘩，次生肿痛，渐发寒热，甚者恶心干呕，腮项俱肿。此穴忌灸，初起宜线针挑破患顶，以蟾酥饼放上膏药盖之，使毒有门而泄。四边焮肿，上如意金黄散敷之。外有表证者，荆防败毒散加芩、连、牛蒡；里证，内疏黄连汤。已成，欲其作脓，芎归内托散；脓成胀痛者，针之即愈；脓溃后，只宜膏药换贴，其口易完。此证多生于元气壮实者，故多不必服药自愈。

　　石室秘箓 【 清?陈士铎】 

　　　生眉乌须

眉落，可用桑叶七斤，每日洗之，一月重生如旧，须落亦然。须白，乃肾水枯，任督血干也，二者得一，皆能白须，地黄汤最妙。今不用，用桑椹半斤，取汁一碗，以骨碎补一两为末浸之，晒干，无日则用火焙干，再浸，以汁干为度；再用生赤何首乌、熟地焙干各二两，青盐、当归各一两，没石子雌雄各四对，长者雄，圆者雌，俱为细末，每日擦牙七七擦，左右各如数，一月之间即黑如漆。盖桑椹专能补阴黑须，而又佐之熟地、首乌，岂有不黑之理？但苦不能引入须根耳。今妙在用骨碎补、没石子直透齿肉之内，既入齿肉，有不引至须根者乎？此方之所以巧而奇也。倘更用补肾乌须，以通任督，则上下相资，而髭髯有不重臻于年少之时乎？今更有一方并传之。桑椹蒸熟晒干，不蒸则此物最不肯干，但不可经铁器，饭锅蒸则无害；生赤何首乌，切片，饭锅蒸熟，晒干九次为妙；南烛叶亦饭锅蒸熟晒干，若不蒸自干则无用；白朮、熟地黄各一斤；麦冬半斤；花椒去壳皮四两，取净末二两；白果一两。此方不刊，即名为陈氏乌须丸，久服长生不老。春夏服地黄丸，秋冬服此丸，则升跻有路，斑白无踪。无桑椹时，可以桑叶代之，须用千斤，虽椹胜于叶，而叶之功亦不亚椹也。又鸟须二方：一丸方，用熟地、山药各二斤，山茱萸、黑芝麻各半片，白朮、麦门冬、桑叶各一斤，巴戟、白果肉各四两，为末，蜜丸，每日早晚各服五钱；万年青六片，加入尤妙。一煎方，熟地、生赤何首鸟、山药、桑叶各一两，白果二钱，黑芝麻五钱炒，研碎，万年青半片，人参三钱，花椒一钱，水煎，加酒一茶钟，再加桔梗五分，早服头煎，晚服二煎，夜服三煎，四剂即黑如漆。二方同用永不再白。倘气血虚者，用服十剂必效。又乌须方莫妙用干桑椹饭锅蒸熟晒干、生何首乌各一斤为丸，二味朝夕吞服，自然乌黑矣。盖二味原是乌须之圣药，能日日服之，延生返老，岂特须发之黑哉？或少加白果尤妙，不必加熟地，药愈多其功转不大效。用生何首乌者，以滋味不泄也，连皮用之正取其皮引入人之皮毛耳。每日服五钱，或一两俱可。无椹用桑叶二斤，首乌一斤可也。妙极。

　　方

张天师草还丹海藏　此治上少阴下厥阴药也。
地骨皮　生地　菟丝子酒浸三日，炒黄　牛膝　远志去心　石菖蒲各等分
右为细末，炼蜜丸如桐子大，每服三十丸，空心温酒下，盐汤亦可。

七宝美髯丹　补肾元，鸟须发，延年益寿。
何首乌　赤白雄雌各一斤　川牛膝八两
右先用米泔水浸何首乌一日一夜，以竹刀刮去粗皮，切作大片，用黑豆铺甑中一层，却铺何首乌一层，再铺豆一层，却铺川牛膝一层，又黑豆一层，重重相间，面上铺豆覆之，以豆熟为度，取去豆晒干；次日如前，用生豆再蒸；如法蒸七次，晒七次，去豆，用再加：破故纸水洗净，用黑芝麻同炒，无声为度，去芝麻；白茯苓用人乳汁拌匀浸透，晒干，蒸过，再晒干；赤茯苓用黑牛乳汁拌匀，浸透晒干，蒸过再晒干；菟丝子用酒浸一宿，洗去土，晒干，蒸三次，晒三次；当归身用净身去头尾，酒洗过；枸杞子各半斤。
右末之，炼蜜丸如龙眼大，每日空心嚼二三丸，温酒下，或米汤、白汤、盐汤皆可。制药不犯铁器。

元精丹　北方黑色，入通于肾，开窍于二阴，藏精于肾，其味咸，其类水，其病在骨，此药主之。
自己头发或父母一本，或少壮男女者，拣去黄白色
右用灰汤洗二三次；再以大皂角四两，槌碎煮水，洗净，务要无油气为佳。将发扯碎晒干，每净发一斤，用川椒四两，拣去梗核，于大锅内发一层、椒一层和匀，以中锅盖之，盐泥固济，勿令泄气。桑柴慢火煅，三炷香退火，待冷取出，约重四两有余，于无风处研为细末。
何首乌用黑豆九蒸九晒，拣去豆，取净末一斤　黑芝麻九蒸九晒，取净末　怀庆生地酒浸，杵膏　熟地同上制，各八两　破故纸取净末女贞实　桑椹肥大者，取净汁熬膏　旱莲草取凈汁熬膏　槐角子入牛胆内百日，各四两　胡桃肉研膏　胶枣肉研膏，各二两
右，以药末入诸膏和匀，加炼蜜一斤，成剂入石臼内，舂千余下，如桐子大，每服六十丸，空心，用何首乌酿酒，每温二三杯送下，日三服。

青丝散 【 东垣】 　补虚牢牙，黑髭发。
白芷　白茯苓各五钱　母丁香　细辛　当归　川芎　生甘草　甘松各三钱　升麻　旱莲草　地骨皮　生地熟地　破故纸　青盐各二钱　寒水石七钱，煨　麝香细研，五分　生何首乌　香附米各一两，生姜汁浸一宿，炒　高茶末
右为细末，庚日为始，背东面西擦牙，早不见日，夜不见灯，刷毕咽药，余津润髭，一月顿黑。忌食萝卜。

擦牙乌须方
猪牙皂角七钱，泡　白茯苓去皮　熟地酒浸，焙　五倍子制　破故纸　青盐　细辛去土，各三钱　桑椹子晒干，五钱
右为细末，每清晨擦牙，用水漱口洗须鬓，不可将漱水入盆内，恐伤眼目。

丁砂散 【 《瑞竹堂方》】 　掠髭发。
大诃子两个　母丁香十五个　百药煎一钱　针砂少许，酢炒七次　高茶末
右为细末，用水一大碗熬数沸，不去滓，收于净磁器内，临卧温浆洗净，髭发用药水掠之，次早用温浆水净洗，百日髭发自黑。药内浸一新钉，尤妙。

诃子散　白发返黑。
诃子一个，去核　没食子　百药煎　针砂用好酢一碗，浸三日，炒七次，各三两　金丝矾一两半，研
右用荞面入针砂打糊，先一夜将针砂糊抹在头上，用荷叶包到天明，温浆水洗净；次夜，却将前药末四味，调入针砂糊内，用生姜一块搥碎，再加些少轻粉，一处调匀，抹在头上，仍用荷叶包，到天明用温浆水加清油数点在内，洗净，其发黑且光。

制五倍子法　乌须发。
五倍子拣大者，去蛀屑，敲作碎粒
右分粗细为二，先将粗片放瓦器中，用文火炒成糊，次入细者同炒，初时大黑烟起，取出，不住手炒；将冷，又上火炒；昏黄烟起，又取开炒；再上火炒，青黄烟间出即住火。先以真青布一大片浸湿，将五倍子倾布上捏成一团，用脚踏成饼，上用湿泥一担，盦一夜，色如乌鸦羽为妙。磁器盛勿泄气。

易简乌须方
制五倍子一钱　盐一分四厘　榆皮面二分　胆矾　白矾各七厘。
右俱研细末，茶清调如稀粥，隔汤顿稠，黄昏乘热刷上，可黑一个月。
又方
金铅一钱　青锭粉三分　海沙一分　樟脑半分
右和匀，茶卤调搽髭发，俟点线香一炷完，洗去，以油润之。

点白方
朱砂一分五厘　银矿　当归各三钱　白矾生　飞面　真粉各一分
右用清水调，拔去白须，即以银簪点在孔根内，则再生者皆黑须矣。

浸油去白方
银矿一两　当归三两　核桃油八两
右三味为末，浸磁罐内，七日后搽。

黑云散
五倍子炒　百药煎　生胡桃皮　青石榴皮　诃子肉　青木瓜皮　青柿子皮　猪牙皂角炒　何首鸟　青矾　细辛　水银各等分
右以水银入石榴皮内，月余，再以榴皮晒干，同诸药研末，炼蜜丸如小钱大，常于木炭灰内焙养，勿得离火。如要鸟须发时，先用皂角水洗净，次用热酒调化涂之，好热酢亦可。

滋荣散 【 《瑞竹堂方》】 　长养发，发落最宜。
生姜焙干　人参各一两
右为细末，用生姜一块，切片蘸药末于发落处擦之，二日一次。

三圣膏 【 《必用方》】 　治髭发脱落，能令再生。
黑附子　蔓荆子　柏子仁各半两
右为末，乌鸡脂和匀捣研，干置瓦盆内，封固百日，取出涂脱处，三五日即生。

八物汤　治气血俱虚，须发颁白。
人参　白芍　当归各一钱　白茯苓一钱五分　甘草　川芎各六分　白朮土炒　熟地各二钱
右水煎服。

四物汤　治血虚须发白。
熟地　当归身各二钱　白芍一钱　川芎八分
右水煎服。

古今图书集成医部全录卷一百六十五

　须发门(毛附)

　　方

四物坎离丸 【 《入门》】 　善乌须发。
熟地黄酒浸，捣膏，三两　干生地黄酒浸，捣膏　白芍药各一两半，酒炒　当归酒炒　黄蘗各二两，盐酒浸，炒　知母盐酒浸，炒　侧柏叶炒　槐子各一两，炒　连翘六钱
右为末，蜜丸梧子大，盛磁盒内，放地上七日，晒干收之。每服五六十丸，或温酒或白汤下。

秤金丹 【 《入门》】 　久服须发黑，返老还童。
熟地黄　没石子各一两　地骨皮　莲花蘂　槐角子俱酒浸，夏一日，春秋三日，冬六日，晒干　薄荷各三两　人参　木香各五钱
右为末，蜜丸芡实大，每一丸噙化，温酒送下，日三服。

还元秋石丸 【 《入门》】 　治因房室损精，须发早白。
秋石　茯苓各一斤　天门冬　麦门冬　人参　生地黄　熟地黄　地骨皮　人乳粉各四两
右为末，蜜丸梧子大，白汤或温酒下三五十丸，久久即效。

神仙乌云丹 【 《医鉴》】 　乌须黑发，返老还童，神效无比。
何首乌八两，入砂锅内，黑豆同蒸，半日，去豆，用好酒浸七日，晒干，如此七次　旱莲汁　槐子各二两　破故纸四两，酒洗，砂锅内炒黄　梧桐泪一两，为末
右为细末，枣肉二斤，胡桃仁半斤捣，为丸梧子大，空心盐汤下五七十丸，服三月勿辍。

却老乌发健阳丹 【 《入门》】 　能变白须发令黑。
菟丝子　破故纸　牛膝各八两，以黑豆汁拌蒸二次　赤何首乌　白何首乌　赤茯苓用牛乳五升浸，文武火煮干　白茯苓人乳汁五升浸，文武火煮干，各一斤
右为末，蜜丸弹子大，每服一九，温酒化下，日二次。或生地黄、熟地黄各一斤加入尤妙。

七仙丹 【 丹溪】 　补心肾，驻容颜，黑须发之圣药。
何首乌九蒸九晒，四两　人参　生干地黄酒洗　熟地黄　麦冬　天冬　白茯苓　茴香炒，各二两
右为末，蜜丸弹子大，每一丸细嚼，好酒送下，盐汤亦可。或丸如梧子大，每五七十丸，空心酒下。忌食三白及犯房事。

加味苍朮膏 【 《入门》】 　久服精满气盛，发白变黑，齿落更生。
苍朮十斤，捣如泥，入大锅内，用水二桶，以文武火煮至十余碗，绢滤取汁，入磁罐内　人参　生地黄　熟地黄　黄蘗　远志　杜仲川芎　胡桃肉　川椒　破故纸　当归姜制，各四两　青盐二两　朱砂一两　旱莲草汁二碗　白蜜二斤
右各药为末，入朮膏内，封固，大锅水煮官香二炷为度，取出埋土中七日，每取二三匙，空心酒汤任下，日二次，养精养气养神。

一醉不老丹 【 《医鉴》】 　专养血乌须黑发。
莲花蘂　生地黄　槐角子　五加皮各二两　没石子六个
右以木石臼捣碎，以生绢袋盛药，同好清酒十斤，入净坛内，春冬浸一月，秋二十日，夏十日，紧封坛口。浸满日数，任意饮之，以醉为度。须连日服令尽，酒尽而须发白者自黑矣。若不黑，再制，服之自黑，神效。

中山还童酒 【 《回春》，下同】 　歌曰：中山还童酒，人间处处有。善缘得遇者，便是蓬莱叟。
马蔺子一升，埋土中三日　马蔺根洗切，一升
右用黄米二斗，水煮成糜，陈曲二块为末，酒酵子二碗，并前马蔺子共和一处做酒，待熟；另用马蔺子根一升，用水煮十沸，入酒内三日。每月搅匀去滓，随量饮醉。其酒饮尽，须发尽黑。其酒之色，如漆之黑。

经验乌须酒　能变白为黑，身轻体健，功不可述。
大枸杞二升，要每年冬十月壬癸日，面东采摘红肥者，捣破
右用好无灰酒二斗，　同盛于磁器内，浸二十一日足，开封，添生地黄汁三升搅匀，各以纸三层封其口，俱至立春前三十日开瓶，空心暖饮一杯，至立春后髭须都黑。勿食三白。

菊花散 【 丹溪，下同】 　治须发黄燥，能令黑润。
菊花　蔓荆子　侧柏叶　川芎　白芷　细辛　桑白皮　旱莲根茎花叶各一两
右剉，每二两，浆水三碗，煎至二碗，去滓，洗须发即黑。

巫云散　治须发黄白不泽。
胆矾　五倍子　百药煎　木瓜皮　诃子皮　酸石榴皮　青胡桃皮　猪牙皂角　何首乌　细辛各等分
右为末，蜜和如钱大，常于炭灰内培养，勿令离灰，用时，以热酒化开涂之。

二仙丸 【 《医鉴》】 　治发脱落神效。
侧柏叶焙干，八两　当归全身四两
右不犯铁器为末，水糊和丸梧子大，酒或盐汤下五七十丸，日再。

生秃乌云油 【 《类聚》，下同】 　能生须发。
川椒　白芷　川芎各一两　蔓荆子　零陵香　附子各五钱
右为粗末，入绢袋，浸香油一斤半，过二十一日，取油擦头上，即生新发。

金珠绿云油　能生发。
蔓荆子　没石子　(艹蹢)(艹躅)花　诃子皮　白芷　沉香　附子　防风　覆盆子　生地　零陵香　芒硝　旱莲草　丁香各一钱半　卷柏三钱
右剉，袋盛浸清油八两中，封过七日，取擦头上，日三。

秘传乌须方 【 《医鉴》】 
五倍子不拘多少，搥碎去灰，入砂锅内炒，烟尽为度，以青布打湿扭干裹之，脚踏成饼为末，每用钱半　乌黑霜即炒黄好细面，四两　当归尾一两，为末　白芨末，一两，三味搅匀，每用一分半　红铜末，不拘多少，火内烧极红，投入水碗中，取出再烧，再投，取水内自然之末，用水淘净，酢煎数沸，至干，随炒黑色，每用一分半　明白矾末，一分半　青盐一分二厘　没石子二厘半　诃子肉二厘半，二味俱用面包，入砂锅内，将桑炭同拌，炒至焦干
右为末，以浓茶调匀，以酒盏盛贮，用铁杓注水，煮如糊，先将皂角水洗净须发，然后涂药包裹一夜，次早洗去，以胡桃油涂之，令润。

外染乌云膏 【 《种杏》】 
没石子二个，面炒黄色　铜末制，二钱　白矾　白盐各一钱半　五倍子制，五钱
右为末，浓茶调令匀，重汤煮见黑色，如上法用，须发即黑。

洗肝散　治眉棱眼眶骨痛不可忍。
川当归　羌活　薄荷　栀子　芎藭　生地黄　防风　大黄　龙胆草　甘草各等分
右为末，每服三钱，白汤调服。

选奇方　治眉骨痛甚。
防风　羌活　黄芩　甘草各一钱
右水盏半，煎八分，食后温服。

防风羌活汤　治眉棱痛而因风寒痰湿宜此。
防风　羌活　细辛　黄芩　南星制　半夏制　白朮　甘草
右各等分为粗末，每服四钱，水一盏半，煎八分，温服。

黄芩白芷汤　治眉棱风热痛。
黄芩酒洗，二钱　白芷一钱
右为细末，食后临卧，茶清调下。

二陈汤　治眉棱痛而因痰者。
陈皮留白　半夏制，各三钱　白茯苓二钱　甘草炙，一钱
右，水二钟，姜五片，枣二枚，煎八分，食远服。

神仙六子丸　男子三十后，服此药，一岁二单制服不息，永不白须发。年四十之上或有微白，及少年人焦黄不润，服此百日，自然漆黑，其效如神。
菟丝子如法制　金铃子　覆盆子　五味子　枸杞子　蛇床子炒，各一两　何首乌酒浸，焙　牛膝酒浸，焙　地骨皮　熟地黄酒浸，各三两　舶上茴香盐炒　川木瓜各二两
右十二味，为细末，用浸菟丝酒澄清，作糊为丸，梧桐子大，每服五十丸，空心食前温酒送下。一方加人参、白朮、茯苓各一两，尤有神效。大忌三白，失禁不效。

铅梳 【 《普济方》】 　鸟须发。
铅十两　锡三两　磁石　皂矾　诃黎勒皮　没石子　石榴皮　硫黄　乌麻油各二钱半　熟地黄　针砂各半两　婆罗得三个　茜根　胡桃皮各一两
右为末，先化铅锡，入末一半，柳木搅匀，倾入梳模子，印成修齿，余末同水煮梳三日三夜，水耗加之，取出，故帛重包五日，每以熟皮衬手梳一百下。先须以皂荚水洗净拭干。

生熟地黄丸　治眉骨痛甚者。
生地　熟地　元参　金钗石斛各一两
右为末，蜜丸。

导痰汤　治眉骨痛昼静夜剧。
南星炮　橘红　赤茯苓　枳壳麸炒，各一两　甘草炙，半两，一作一两　半夏四两，一作四钱
右每服五钱，水煎，生姜五片，食前服。

芎辛汤　治前证。
附子生，去皮脐　乌头生　天南星　甘草炙　干姜　川芎　细辛各等分
右剉，每服四钱，姜五片，芽茶少许，煎服。

青州白丸子　治前证。
大半夏制　白附子洗净，略炒　天麻　全蝎　川乌略炮，去皮尖　天南星洗净，略炮，各等分
右为细末，用生姜自然汁，煮面糊和丸如梧桐子大，每服十丸，渐加至二十丸，食后用茶清或熟水送下。

内服乌须丸 【 《入门》】 　乌须黑发，因下血多而白者尤宜。
胎发　青盐各四两，共入罐内封固，火煅三炷香久，冷定，取出为末　何首乌　冬青子九蒸九晒　旱莲草　当归　枸杞子　生地茯苓各四两　人参一两　以水十碗，煮汁五碗，去滓熬膏，将胎发、青盐末入内搅匀，分作数小罐盛之，每空心滚水或酒调下三五茶匙。

神应散 【 《疮疡全书》，下同】 　治发髭毒。
轻粉　五倍末各一钱　鸡内金　韶粉　黄连　黄蘗末，各二钱　麝香　冰片各三分
右为末，先用甘草、苦参、猪蹄、薄荷、白芷、防风、荆芥煎汤，洗净拭干，将陈菜油、猪胆汁调搽之。

败毒流气饮　治眉风毒。
紫苏叶　桔梗　生地黄　薄荷　青皮　枳壳　甘草　防风　川芎　小柴胡　白芍药　羌活　前胡　连翘
右水煎温服。

内托清肝饮　治前证。
人参　黄芪炙　天花粉　厚朴　甘草　防风　桔梗　白芍药　金银花　枳壳　藁本　升麻　乌药　当归　白芷　川芎
姜三片，枣一枚，水煎服。

止痛拔毒散　治发眉疮。
升麻　甘草节　鼠黏子　乳香　黄连　川芎　黄芩　山栀仁　当归须　桃仁　羌活　独活　桔梗　白芍药生地黄　白芷　青皮　蝉蜕　连翘　金银花
右水煎温服。

芎归内托散 【 《外科正宗》，下同】 　治虎须毒。
川芎　当归　陈皮　白茯苓　天花粉　桔梗　银花　黄芪各一钱　甘草五分　水二钟，煎八分，食后服。

内疏黄连汤　治前证。
木香　黄连　山栀仁　当归　黄芩　白芍药　薄荷　槟榔　桔梗　连翘各一钱　甘草五分　大黄二钱　水二钟，煎八分，食前服。加蜜二匙亦可。

如意金黄散　治前证。
花粉十斤　黄蘗　大黄　姜黄各五斤　厚朴　陈皮　甘草　苍朮　南星各三斤　白芷三斤　共为细末，茶汤同蜜调敷。

荆防败毒散　治前证。
荆芥穗　防风　羌活　独活　前胡　柴胡　川芎　桔梗　茯苓　枳壳各一钱　生甘草　人参各五分　姜三片，水二钟，煎八分，食远服。寒甚加葱三枝。

　　单方

染白发令黑：取针砂二钱，酢浸七日，取出晒干，炒黑，入没石子一个，为末，搽之即黑。 【 《本草》，下同】 

地黄干熟二种，皆黑须发良药，丸服或酿酒服之，并佳。

发白：用牛膝煎服，或酿酒服之佳。

发落不生：以酢泔洗净，布揩令热，以腊猪脂入生铁煮，三沸涂之，便生。 【 《千金翼》】 

眉发落不生：先用生姜擦三次，后用半夏生为末，麻油调涂之即生。 【 《入门》】 

男女粘发，或因油膏而粘滞者，取竹沥涂之即解，和炒盐尤妙。 【 《野语》】 

何首乌：黑须发，末服、丸服，或酿酒服皆佳。 【 《本草》】 

妇人发落：芭蕉油涂之，长发令黑。

槐实久服，令须发不白。

黑桑椹变白发，酿酒服之佳。又取一斤和蝌蚪一升，瓶盛封口，悬屋东头，百日尽化为黑泥，染白发髭，黑如漆。

母丁香以生姜汁研，拔去白发须，涂孔中，即生黑者矣。又白蜜涂孔中，亦生黑者。

胡桃外青皮和蝌蚪为泥，染白须令黑；又胡桃仁取油涂须发，令黑润有光。

胡麻生取油涂头，生秃发；又乌麻九蒸九晒为末，枣膏丸服，令白发还黑；又取叶煎汤，沐头长发。

蔓菁子压取油涂头，能变蒜发。

头痒，生白秃疮，发落：取熊脂常常涂之，令人生发长且黑。

发落：熊脑髓作油涂之。

头发黄赤：生柏叶末一升，猪脂一斤，和丸弹子大，每以布裹一丸，纳泔汁中，化开沐之，一月色黑而润矣。 【 《圣惠方》】 

发落：羊粪烧灰，淋汁沐头，令易生而黑；又须发落，羊粪和鴈膏傅三宿，即生。 【 《本草》，下同】 

发落：取腊月猪鬐膏火上烊化涂之，即生。发薄不生亦宜。

染须方：用蚰蜒四十条，以京墨水养之三日，埋马矢中，一月取出，以白丝头试之，如即黑到尾；再入马矢中埋七日，再取试之，性缓，乃以捻须，庶不致黑皮肤也。 【 《普济方》】 

病后发落：猢狲姜、野蔷薇嫩枝煎汁刷之。

揩齿变白发方：酸石榴皮一个，泥裹，烧令通赤，候冷去泥，用茄子根与槐枝同烧，令烟绝，急以器盖之，候冷；用槐枝，马齿苋墙上生者好，不令人见，采；薄荷、石膏、五倍子烧熟、川升麻各一两为末，揩牙不但变白为黑，亦且坚牙，甚妙。

拔白生黑良日：正月四日，二月八日，三月十三，四月十六，五月二十，六月二十，七月二十八，八月十九，九月二十五，十月一日，十一月十一日，十二月十日，早起拔之，永不白。又正月五日、十三日，二月八日、十八日，三月三日，四月十三、二十五，五月五日、十五日，六月十四、二十四，七月十八、二十八，八月九日、十日，九月八日、十八日，十月十三、二十三，十一月十日，十二月十六日。已上月日，并用午时前拔之。凡拔时，先以水于石上磨丁香汁，候拔了，急手敷于毛孔中，即生黑者。

变白方：取老生姜刮皮一大升于铛中，以文武火煎之，不得令过沸其铛，惟得多油腻者尤佳。更不须洗刮，便以姜皮置铛中，密封固济，勿令通气，令一精细人守之，地色未分时，便须煎之，缓缓不得令火急。如其人稍疲，即换人看火，一伏时即成，置磁钵中，研极细。虽曰一伏时，若火候匀，至日西即药成也。使时以小簪脚蘸取如麻子大，先于白发下点药讫，然后拔之；再点，以手指热捻之，令入肉，第四日当有黑者生，神效。 【 《李卿方》】 

人无发：取甜瓜叶捣汁涂之，即生。

发落不生，令长：用麻子一升，熬令黑，压油，以敷头发上。

长发方：麻叶、桑叶二味，以泔煮，沐发七次，可长六尺。 【 《千金方》】 

乌须明目：用黑铅半斤，锅内溶汁，旋入桑条灰，柳木搅成沙，筛末，每早揩齿，以水漱口洗目，能固齿明目黑须发。 【 《胜金方》】 

揩牙乌髭：用黑铅消化，以不蛀皂荚寸切投入，炒成炭，入盐少许，研匀，日用揩牙。摘去白髭，黑者更不白也。
又方：黑锡一斤，炒灰，埋地中五日，入升麻、细辛、诃子同炒黑，日用揩牙，百日效。 【 《普济方》】 

令发长黑：用熊脂、蔓荆子为末等分，和匀酢调涂之。 【 《圣惠方》】 

赤秃发落：香油、水等分，以银钗搅和，日日擦之，发生乃止。 【 《普济方》，下同】 

白秃无发：麻子炒焦研末，猪脂和涂研末，猪脂和涂，发生为度。

发落不生：蕡麻子汁煮粥，频食之。 【 《圣济总录》】 

头发不生：侧柏叶阴干作末，和麻油涂之。 【 《梅师方》】 

染白须发：胡粉、石灰等分，水和染之，以油纸包，烘令温暖，候未燥，开，洗去，以油润之，黑如漆也。 【 《博物志》】 

染白须发：用针砂酢炒七次一两，诃子、白芨各四钱，百药煎六钱，绿矾二钱，为末，用酢热调刷须发，菜叶包住，次早酸浆洗去。此不坏须，亦不作红。
又方：用针砂、荞面各一两，百药煎为末，茶调，夜涂旦洗；再以诃子五钱，没石子酢炒一个，百药煎少许，水和涂一夜，温浆洗去，黑而且光。

发落不止，乃肺有劳热，瘙痒：用石灰三升，水拌炒焦，酒三升浸之，每服三合，常令酒气相接，则新发更生，神验。 【 《千金方》】 

染发乌须：矿灰一两，水化开，七日，用鈆粉一两研匀，好酢调搽，油纸包一夜。先以皂角水洗净，乃用。 【 《集元方》】 

涂染白发：绿矾、薄荷、乌头等分为末，以铁浆水浸，日染之。 【 《相感志》】 

发须黄赤：生地黄一斤，生姜半斤，各洗，研自然汁，留滓；用不蛀皂角十条，去皮弦蘸汁，炙至汁尽为度。同滓入罐内，泥固，煅存性，为末。用铁器盛末三钱，汤调，停二日。临卧刷染须发上，即黑。 【 《本事方》】 

金陵煎，益须发，变白为黑。金陵草一秤，六月以后收采，拣青嫩无泥土者，不用洗，摘去黄叶捣烂，新布绞取汁，以纱绢滤过，入通油器钵盛之，日中煎，五日；又取生姜一斤，绞汁，白蜜一斤合和，日中煎，以柳木篦搅勿停手，待如稀饧，药乃成矣。每月早及午后各服一匙，以温酒一盏化下。如欲作丸，日中再煎，令可丸，大如梧桐子，每服三十丸。及时多合为佳，其效甚速。 【 《千金月令方》】 

乌须固齿：七月取旱莲草连根一斤，用无灰酒洗净，青盐四两腌三宿，同汁入油锅中，炒存性，研末，日用擦牙连津咽之。
又方：旱莲草取汁，同盐炼干，研末擦牙。 【 《摄生妙用方》】 
又方：旱莲草一两半，麻枯饼三两，升麻、青盐各三两半，诃子连核二十个，皂角三挺，月蚕沙二两，为末，薄酢面糊丸弹子大，晒干，入泥瓶中，火煨，令烟出，存性，取出研末，日用擦牙。 【 《奉亲养老书》】 

发黄不黑：蓖麻子仁香油煎焦，去滓，三日后频刷之。 【 《摘元方》】 

坚齿乌发：大(艹舌)蒌一个，开顶，入青盐二两、杏仁去皮尖三七粒，原顶合扎定，蚯蚓泥和盐固济，炭火煅存性，研末，每日揩牙三次，令热，百日有验。如先有白须拔去以药投之，即生黑者。其治口齿之功，未易具陈也。 【 《普济方》】 

染乌髭发：干瓦松一斤半，生麻油二斤，同煎，令焦为末，另以生麻油浸涂，甚妙。 【 《圣济录》，下同】 

少年发白：土马鬃、石马鬃、五倍子、半夏各一两，生姜二两，胡桃十个，胆矾半两，为末，捣作一块，每以绢袋盛一弹子大，用热酒入少许浸汁，洗发一月，神效妙极。

染发令乌：酢煮黑大豆，去豆煎稠染之。 【 《千金方》】 

揩牙乌须：麻枯饼八两，盐花三两，用生地黄十斤取汁，同入铛中熬干，以铁盖覆之，盐泥泥之，煅赤，取研末，日用三次。揩毕即饮姜茶，先从眉起，一月皆黑也。 【 《养老书》】 

染须方：大乌龟一个，饿一二日，将饭与肉骨果子烟火之食饲之，三五月后，夜间以漆盒盛之，用竹片置盒口，令通气，外放灯一盏，盒内热，龟自撒尿；急则以麻油烟熏鼻，亦即尿。先用五倍子末炒酢如胶，若尿得一小钟，入五倍酢半钟，入磁器炆一滚即止，牛角罐收贮，以新笔略蘸搽须，多用面黑。

黑须倒卷帘方：用大马蜞二三十条，竹筒装之，夜置露处受气，饿过七日，以鸡冠血磨京墨与食过四五次，复阴干，将猪胫骨打断，放蜞入内，仍合定铁线缠住盐泥涂之，干时，放地上火煅，五寸香二次；退开三寸火，又五寸香三次；再退远火，又五寸香。取出为末，将猪胆皮包指承末搽须，梢即倒上也。

繁缕为虀，久久食之，能乌髭发。 【 《圣惠方》】 

疖疮疤上，不生髭发：先以竹刀刮损，以莴苣子拗猢狲姜末，频擦之。 【 《摘元方》】 

须发拔白换黑：七月七日，取百合熟捣，用新瓷瓶盛之，密封挂门上，阴干百日。每拔去白者掺之，即生黑者也。 【 《便民图纂》】 

令发易长：取东行枣根三尺，横安甑上蒸之，两头汁出，收取敷发，即易长。 【 《圣惠方》，下同】 

发槁不泽：木瓜浸油梳头。

捻须令黑：酸石榴结成时，就东南枝上拣大者一个，顶上开一孔，内水银半两于中，原皮封之，麻扎紧，牛屎封获，待经霜摘下，倾出壳内水，以鱼鳔笼指蘸水捻须，久久自黑。 【 《普济方》】 

揩齿乌须：胡桃仁烧过、贝母各等分为散，日日用之揩牙。 【 《圣惠方》】 

乌须发方：青胡桃三枚，和皮捣细，人乳汁三盏，于银石器内调匀，搽三五次。 【 《总录》】 

染须发：胡桃根皮一秤，旱莲草十斤，切，以瓮器盛之，入水五斗，浸一月，去滓，熬至五斤，入芸薹子油一斗，慢火煎取五升，收之。凡用先以炭灰汁洗，用油涂之外，以牛柿叶包住，绢裹一夜洗去，用七日即黑也。 【 《圣济总录》】 

大风发脱：毘梨勒烧灰，频擦有效。 【 《圣惠方》，下同】 

令发不落：榧子三个，胡桃二个，侧柏叶一两，捣浸雪水梳头，发永不落且润也。

发落不生：桐叶一把，麻子仁三升，米泔煮五六沸，去滓，日日洗之则长。 【 《肘后方》】 

发落不生：合欢木灰二合，墙衣五合，铁精一合，水萍末二合，研匀，生油调涂，一夜一次。 【 《普济方》】 

头上软疖，令发不生：用抱出鸡卵壳烧存性，研末，入经粉少许，清油调敷。 【 《危氏方》】 

发白染黑：经霜桐叶及子，多收捣碎，以甑蒸之，生布绞汁，沐头。 【 《普济方》】 

拔白生黑：婆罗勒即婆罗得也，十颗去皮，取汁，熊脂二两，白马鬐膏炼过一两，生姜炒一两，母丁香半两，为末，和煎，每拔白点之，揩令入肉，即生黑者。 【 《近效方》 】 

染黑须发：桦皮一斤包侧柏一枝，烧烟熏香油碗内，成烟，以手抹在须发上，即黑也。 【 《多能鄙事》】 

发鬓堕落：桑白皮剉二升，以水淹浸，煮五六沸，去滓频频洗沐，自不落也。 【 《圣惠方》，下同】 

发槁不泽：桑根白皮、柏叶各一片，煎汁沐之即润，神效。

鳖脂主治除白发，除日拔白发，取鳖脂涂孔中即不生。欲再生者，白犬乳汁涂之。 【 藏器】 

黑发：于七月七日夜，取萤火虫二七枚，捻发自黑也。 【 《便民图纂方》】 

乌须黑发如神：旱莲草十六斤，六月下半月、七月上半月采取，不许水洗，扭干取汁，对日晒过五日，不住手搅，午时加入真生姜汁，同好蜜各一斤相和，如前晒搅至数日，似稀糖成膏，磁罐收贮，每日空心好酒一钟，药一匙调服，午后又一服，至二十一日，将白者摘去，即生黑者。名旱莲膏。 【 《医鉴》】 

乌须发方：取大水蛭二个，放磁碗中，饿七日，取乌骨雄鸡血，以松烟墨浓磨汁，倾入猪尿胞内，任水蛭吮饱，将针刺蛭，流出血汁，涂，须发留根二分，其汁浸渍入肉，须发一年茂黑且柔软，极妙不过。
又方：用大水蛭七枚为末，汞一两，以银三两，作小盒盛之，用蚯蚓泥固济，半指厚深，埋马粪中四十九日，取出化为黑油，以鱼脬笼指，每蘸少许捻须上，其油自然倒行，至根变为黑色也。 【 《普济方》】 

染乌发须：用针砂八两，米酢浸五日，炒略红色，研末，五倍子、百药煎、没石子各二两，诃黎勒皮三两，研包，先以皂荚水洗髭须，用米酢打荞麦面糊和针砂末敷上，荷叶包过一夜，次日取去，以荞麦面糊和四味敷之，一日洗去，即黑。 【 《圣济总录》】 

五倍子一斤研末，铜锅炒之，勿令成块，如有烟起，即提下搅之，从容火上慢炒，直待色黑为度。以湿青布包扎，足踏成饼，收贮听用。每用时，以皂角水洗净须发，用五倍子一两，红铜末酒炒一钱六分，生白矾六分，诃子肉四分，没石子四分，硇砂一分为末，乌梅、酸榴皮煎汤，调匀，碗盛，重汤煮四五十沸，待如饴状，以眉掠刷于须发上，一时洗去，再上，包住，次日洗去，以核桃油润之，半月一染，甚妙。

沐发除(月直)：百药煎末，干搽发上，一夜篦之。

揩牙乌须：百药煎半两，廷胡索、雄黄各三钱为末，先以姜擦去涎，用此揩牙，以津洗目，日日用，甚佳。 【 《普济方》】 

服食变白，久服通血气利五脏：鸡桑嫩枝阴干为末，蜜和作丸，每日酒服六十丸。 【 《圣惠方》】 

白发须镊去，消蜡点孔中，即生黑者。

拔白换黑：狗胆汁涂之。 【 《千金方》】 

纫染白须，谈埜翁方：用水蛭研极细末，以龟尿调捻须梢，自行入根也。

揩牙乌髭：泥鳅鱼、槐蘂、狼把草各一两，雄燕子一个，酸石榴皮半两，捣成团，入瓦罐内，盐泥固挤，先文后武，烧炭十斤，取研，日用，一月以来，白者皆黑。 【 《普济方》】 
又方：白乌骨鸡一只，杀血入瓶中，纳活水蛭数十枚于内，待化成水，以猪胆皮包指蘸捻须梢，自黑入根。

眉毛不生：乌麻花阴干为末，乌麻油渍，日涂之。 【 《外台秘要》】 

眉毛不生：芥菜子、半夏等分为末，生姜自然汁调搽数次，即生。 【 《集效方》】 

眉毛脱落：蔓菁子四两炒研，酢和涂之。 【 《圣惠方》】 

眉毛脱落：垂柳叶阴干为末，每姜汁于铁器中调，夜夜摩之。 【 《圣惠方》】 

眉毛练癣：栀子烧研和油敷之。 【 《保幼大全》】 

眉毛脱落：雄黄末一两，酢和涂之。 【 《圣济录》，下同】 

眉毛脱落：白矾十两，烧研蒸饼，丸桐子大，每空心温水下七丸；日加一丸，至四十九日减一丸，周而复始，以愈为度。

癞风眉落：生半夏、羊屎烧焦等分为末，自然姜汁，日调涂之。

眉练癣疮：菟丝子炒研，油调敷之。 【 《山居四要》】 

眉棱骨痛，热毒攻眼，头痛眉痛，壮热不止：解毒子、木香、大黄各三分为末，浆水调膏摊贴，干即易之。 【 《普济方》】 

　　导引

《延寿书》曰：发多梳则明目去风，故道家晨梳常以百二十为数。
《类聚》曰：发是血之余，一日一次梳。

　　医案

仲景见侍中王仲宣时年二十余，谓曰：君有病，四十当眉落，眉落半年而死，令服五石汤可免。仲宣嫌其言忤，受汤勿服。居三日，见仲宣谓曰：服汤否？仲宣曰：已服。仲景曰：色候固非服汤之诊，君何轻命也？仲宣犹不信。后二十年，果眉落，后一百八十七日而死，终如其言。

《丹溪心法》曰：胡氏年十七八岁，发脱不留一茎，饮食起居如常，脉微弦而濇，轻重皆同。予曰：此厚味成熟，湿痰在膈间，又日多吃梅，酸味收湿热之痰，随上升之气至于头，蒸熏发根之血，渐成枯槁，遂一时尽脱。遂处以补血升散之药，用防风通圣散去芒硝，惟大黄三度酒炒，兼以四物汤酒制合，和作小剂煎，以灰汤入水频与之，两月余。后诊其脉，湿热渐解，停药淡味调养。又二年，发长如初而愈。

 





























古今图书集成医部全录卷一百六十六

　颈项门

　　黄帝素问

　　　金匮真言论

东风生于春，病在肝，俞在颈项。故冬不按蹻，春不鼽衄，春[春　原缺，据《素问》金匮真言论补。]不病颈项。
【 注　俞者，经气之所注也，盖脏气实则病气，脏气虚则病脏也。按蹻者，按摩导引，引阳气之通畅于四肢也。冬时阳气伏藏，若导引其四出，则无以奉春生夏长之气，是以有鼽衄颈项之经病矣。春病在颈，邪热而迫于经者，鼽衄，别出下项，则为颈项之病矣。】 

　　　脉要精微论

推而下之，下而不上，头项痛也。
 【 注　推而下之，下而不上者，其气下盛上虚，当主头项痛也。】 

　　　玉机真脏论

大骨枯槁，大肉陷下，胷中气满，喘息不便，内痛引肩项，期一月死。真脏见，乃予之期日。
【 注　内痛者，肺受其伤，肺之俞在肩背，故痛引肩项也。肝病而已传及于所胜之脏，故当期以本月之内而死也。真脏脉见，如循刀刃责责然，如按琴瑟弦。预之期日，当死于庚辛日之薄暮也。】 
大骨枯槁，大肉陷下，胷中气满，喘息不便，内痛引肩项，身热，脱肉破(月囷)，真脏见，十日之内死。
 【 注　肺病，故痛引肩背；传及于心，故身热也。夫心主血而生于肾脏之精，血气盛则充肤热肉，心肾伤而精血衰，故曰脱肉破(月囷)。真脏脉见大而虚，如羽毛中人肤，病传于心，故期以十日之内死。盖心不受邪，故死之速也。】 
大骨枯槁，大肉陷下，胷中气满，腹内痛，心中不便，肩项身热，破(月囷)脱肉，目眶陷，真脏见，目不见人，立死；其见人者，至其所不胜之时则死。
 【 注　本经曰：肾病者，大小腹痛。肾传之心，故心中不便。心传之肺，肺传之肝，故肩项身热。肝传之脾，故目眶陷也。真脏脉见搏而绝，如指弹石辟辟然。如目不见人，肾之精气已绝，故立死。其见人者，余气未尽，至所不胜之时而死，谓当死于日昃也。夫肾为生气之原，生绝于下，故死之更速也。】 

　　　风论

胃风之状，颈多汗，恶风，食饮不下，膈塞不通，腹善满，失衣则(月真)胀，食寒则泄，诊形瘦而腹大。
 【 注　颈有风池、风府，乃经脉之要会，故颈多汗。胃腑受邪，故饮食不下，膈塞不通，腹善满也。胃气不足，则身以前皆寒，腹胀满，是以形寒则(月真)胀，饮冷则泄者，胃气虚伤也。胃者肉其应，腹者胃之郛，故主形瘦而腹大。】 

　　　厥论

少阳厥逆，机关不利者，腰不可以行，项不可以顾。
 【 注　少阳主枢，是以少阳气厥而机关为之不利也。颈项者，乃三阳、阳维之会；腰脊者，身之大关节也。故机关不利者，腰不可以转行，项不可以回顾。】 
手太阳厥逆，耳聋泣出，项不可以顾，腰不可以俛仰，治主病者。
 【 注　手太阳所生病者，耳聋。小肠主液，故逆则泣出也。夫心主血脉，小肠主液而为心之表，小肠气逆则津液不能荣养于经脉，是以项不可以顾，腰不可以俛仰，盖腰项之间，乃脉络经俞之大会也。】 

　　　热论

岐伯曰：伤寒一日，巨阳受之，故头项痛，腰脊强。
 【 注　太阳之气主皮毛，故伤寒一日，太阳受之。阳气在上，故头项痛。背为阳，故腰脊强。】 

　　　腹中论

帝曰：有病膺肿，颈痛，胷满腹胀，此为何病？何以得之？岐伯曰：名厥逆。

　　　至真要大论

太阴司天，湿淫所胜，则沉阴且布，雨变枯槁，胕肿，骨痛，阴痹。阴痹者，按之不得，腰脊强，头项痛。
 【 注　湿淫于上，是以沉阴且布，草木枯槁，得化气之雨而变生胕肿阴痹，皆感寒湿气，病在阴者名曰痹，故按之不得也。肾主骨，而膀胱为之腑，故腰脊头项骨痛。】 
太阴之胜，火气内郁，疮疡于中，流散于外，病在胠胁，甚则心痛热格，头痛，喉痹，项强。
 【 注　阴湿之气淫于外，则火气内郁而疮疡于中矣。湿热之气流散于外，则及于风木而病在胠胁。甚则心痛者，木甚而传于火也。热格头痛，喉痹项强者，风火之气与湿气相杂，从颈项而上于巅顶也。】 
太阳之胜，热反上行，头项囟顶脑户中痛，目如脱。
 【 注　热反上行者，太阳之气，随经上入脑，还出别下项。太阳经脉起于目内眦，故目如脱也。】 
太阴之复，湿变乃举，头项项　《素问》至真要大论作「顶」。痛重而掉瘈尤甚。
 【 注　头项痛重而掉瘈尤甚者，所谓因于湿，首如裹，湿气不攘，大筋緛短，小筋弛长，緛短为拘，弛长为痿也。】 
少阴司天，客胜则鼽嚏，颈项强，肩背瞀热，头痛。
 【 注　少阴司天，初气乃太阳寒水，头项强，肩背瞀热，头痛，太阳寒水之气胜也。】 
诸痉项强，皆属于湿。
 【 注　此五脏之气而发见于形气也。】 

　　灵枢经

　　　邪气脏腑病形篇

邪之中人，中于项则下太阳。
 【 注　以太阳之循颈项而上干于头面也。】 

　　　论疾诊尺篇

视人之目窠上微痈，如新卧起状，其颈脉动时欬，按其手足，上窅而不起者，风水肤胀也。
 【 注　足太阳之脉起于两目而下出于颈项，太阳之上寒水主之，大阳之气运行于肤表，此水随气而溢于皮肤之间，故目窠微肿。颈脉动而肤胀欬者，水留于皮毛而动其肺气也。风水者，因外受于风，风行而水涣也。】 

　　　寒热病篇

五脏身有五部：伏兔一；腓二，腓者，腨也；背三；五脏之腧四；项五。此五部有痈疽者死。
【 注　伏兔，肾之街。腨者，脾之部。背乃肺之俞。五脏俞谓五椎之心俞也。项者，肝之俞。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为之也。故五部有此者死。】 

　　　本输篇

缺盆之中，任脉也，名曰天突。
 【 注　当缺盆中央动脉是。】 
一次任脉侧之动脉足阳明也，名曰人迎。
 【 注　挟喉两旁之动脉是。】 
二次脉手阳明也，名曰扶突。
 【 注　挟喉动脉之后，曲颊之前一寸后是。】 
三次脉手太阳也，名曰天窻。
 【 注　手阳明之后，当曲颊之下是。】 
四次脉足少阳也，名曰天容。
 【 注　曲颊之后，当耳之下是。】 
五次脉手少阳也，名曰天牖。
 【 注　耳后当完骨上是。】 
六次脉足太阳也，名曰天柱。
 【 注　挟项大筋中是。】 
七次脉颈中央之脉，督脉也，名曰风府。
 【 注　凡此论三阳之脉，循序而上于颈项，应阳气之出于地外，而任督二脉出于肾，而通先天之阴阳也。】 
足阳明，挟喉之动脉也，其俞在膺中。手阳明次在其俞外，不至曲颊一寸。手太阳当曲颊。足少阳在耳下曲颊之后。手少阳出耳后，上加完骨之上。足太阳挟项大筋之中发际发际　原缺，据《灵枢》本输篇补。。
 【 注　此论阳气之上下，以应天气之升降也。】 

　　　寒热篇

黄帝问于岐伯曰：寒热瘰疬，在于颈腋者，皆何气使生？岐伯曰：此皆鼠瘰寒热之毒气也，留于脉而不去者也。
 【 注　寒热之毒气，下藏于脏，上通于颈腋之间，留于脉而不去，则为瘰疬者，此肾脏先天之水毒也。天开于子，天一生水，其毒在外，故名曰鼠。夫颈腋之脉，少阳之脉也，少阳乃初阳之气，生于先天之水中，而少阳又与肾脏经气相通，故本经曰少阳属肾。】 
黄帝曰：决其生死奈何？岐伯曰：反其目视之，其中有赤脉上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁而死。赤脉不下贯瞳子，可治也。
 【 注　厥阴少阳之形脏在于心下中焦之部分，而二气皆本于肾脏之所生。瞳子者，水脏之骨睛也。赤脉从上而下贯瞳子者，水脏之毒气，上交于包络之火脏，火脏之毒气，复下交于水脏之骨睛，此为阴阳交者，死不治。盖毒气在于阴阳之脏内往来不能出于末，而从脉溃，故为不治之恶疾也。一脉一岁死者，水脏之毒甚也。二脉二岁死者，水脏之毒传之于火脏也。三脉三岁死者，毒气分于二脏之间也。盖毒之专者，为害重，故死之速。分者，死之迟也。一脉半者，一二之间也。二脉半者，二三之间也。】 

　　　痈疽篇

痈发于颈，名曰夭疽。其痈大，以赤黑，不急治则热气下入渊腋，前伤任脉，内熏肝肺。熏肝肺，十余日而死矣。
【 注　颈乃手足少阳阳明血气循行之分部，故不急治，则热气下入渊液，渊液乃足少阳胆经穴，在腋下三寸，盖从外而将入于内也。任脉居阳明、少阳四脉之中，故前伤任脉。内熏肝肺，此在外腑经之毒，内熏于脏，故至十余日而死。】 

　　金匮要略 【 汉?张机】 

　　　项强急

病者身热足寒，颈项强急，恶寒，时头热，面赤，目赤，独头动摇，卒口噤背反张者，痓病也。若发其汗者，寒湿相得，其表益虚，即恶寒甚。发其汗已，其脉如蛇。

　　　颈脉动

寸口脉沉滑者，中有水气，面目肿大有热，名曰风水。视人之目裹上微拥，如蚕新卧起状，其颈脉动，时时欬，按其手足上陷而不起者，风水。

　　千金方 【 唐?孙思邈】 

　　　九漏

凡项边腋下先作瘰疬者，欲作漏也，宜禁五辛、酒、面及诸热食。
凡漏有似石痈，累累然作疬子，有核在两颈及腋下，不痛不热。治者，用练石散敷其外，内服五香连翘汤下之。已溃者，治如痈法。诸漏结核未破者，火针，针使着核结中，无不瘥者。何谓九漏？一曰狼漏，二曰鼠漏，三曰蝼蛞漏，四曰蛊漏，五曰蚍蜉漏，六曰蛴螬漏，七曰浮沮漏，八曰瘰疬漏，九曰转脉漏。

　　疮疡全书 【 宋?窦汉卿】 

　　　项疽毒

此毒因五脏受毒，气壅血枯，伏在风府之间，恶证也。当用败毒流气饮治之，后用内托流气饮。

　　　风毒颈痈

有人肥壮，素能饮酒，酷暑远行，酒醉居于舟中，卧于风内，又为日色暑气相侵，并有七情所干，归家不免于色欲，颈项间忽痛如失枕之状，其名曰何？乃风热锁喉毒也。久则红色绕于肩背，坚硬难消。急服清暑疏风散。

　　　瘰疬

此证手少阳三焦经主之。大抵此经多气少血，因惊忧思虑，故生。此疾初起生于耳下及项间，并颐颔下，至缺盆，在锁子骨陷中，隐隐皮肤之内。初生如豆，渐长如李核之状，或一粒，或三五粒，按之则动而微痛，不发热，惟午后微熟，或夜间口干，饮食少思，四肢倦怠，则坚而不溃，溃而不合，皆因气血不足，往往变为劳瘵，自觉红肿或上或下、或左或右，连串三五个，破溃遍项，渐流脓血，致成瘰疬。独形者为结核，续欲连结者为瘰疬，但此证原不系膏粱之变，因虚劳气郁所致，宜以益气养荣之药治之，其疮自消。若金石暴悍之剂，血气愈损不能生矣。若不速治，必致丧生也。马刀疮与瘰疬，同系少阳胆经主之，此经亦多气少血，或在耳之前后，或在耳下连及颐颔，或在胷及胷侧，或在两胁，久坚不溃，皆谓之马刀疮也，故多坚少软，脓白如稀糊似泔水状，治者求水清可也。形表如蛤者，为马刀疮。

　　河间六书 【 金?刘完素】 

　　　颈痛

膺肿颈痛，胷满腹胀，上实下虚，气厥而逆，阳气有余郁于胷也，不可针灸，宜服顺气汤、小茯苓汤主之。
肾热者，腰痛胻酸，苦渴数饮食热，热争则项痛而强，胻寒且酸，足下热不欲言。经曰：汗出脉躁盛，一死；脉不与汗相应其病，二死；狂言失志者，三死。皆是怫郁结不能解散，以致危殆。

　　　瘰疬论

夫瘰疬者，经所谓结核是也。或在耳前后，连及颐颔，下连缺盆，皆为瘰疬。或在胷及胷之侧，下连两胁，皆为马刀。手足少阳主之。此二经多气少血，故多坚而少软，脓白而稀如泔水状，治者求水清可也。如瘰疬生在别经，临时于《铜人》内，随其所属经络部分对证之穴灸之，并依经内药用之。独形而小者为结核，续数连结者为瘰疬，形表如蛤者为马刀。

　　明理论 【 金?成无己】 

　　　项强

伤寒项强，何以明之？太阳脉起于目内眦，上额交巅，上入络脑，还出别下项，循肩臂，内挟脊，抵腰中。经曰：太阳之病，头项强痛而恶寒。以太阳感受风寒，则经脉不利，而颈为之急，项为之强耳。伤寒颈项强急者，太阳表证也，必发散而解之可也。太阳病，项背强八八，反汗出恶风者，桂枝加葛根汤主之。太阳病，项背强八八，无汗恶风者，葛根汤主之。是皆发散之剂也。二者均是项背强，而发散又有轻重者。盖发热汗出恶风者，为表虚，表虚者可解肌。无汗恶风者为表实，表实者可发汗。是以为治不同也。桂枝加葛根汤方是桂枝加麻黄、葛根，又葛根汤方亦是。桂枝汤中加麻黄、葛根，深详究之，无汗恶风为表实，正可发汗，则于桂枝汤中，加麻黄、葛根为当矣。汗出恶风为表虚，表虚者可解肌，恐是桂枝汤中，但加葛根而不加麻黄也。八，音殊，引颈之貌。八，短羽鸟也。短羽之鸟不能飞腾，动则先伸引其头耳。项背强者，动亦如之，非若几按之几而偃屈也。太阳伤寒项背强，其或太阳中风加之寒湿而成。痉者，亦项强也。经曰：病者身热足寒，颈项强急，恶寒，时头热，面赤，目赤，独头面动动　原缺，据《金匮》痉湿暍病脉证第二改。摇，卒口噤背反张者，痉病也。《金匮要略》曰：太阳病，其证项背强八八然，脉反沉迟者，此为痉，桂枝加(艹舌)蒌汤主之。虽项背强，然太阳病表证悉当发散。又有结胷病者，项亦强如柔痉状，下之则和，宜大陷胷丸主之。临病之际，审其表里，可汗可下，随证投汤，则万全矣。

　　世医得效方 【 元?危亦林】 

　　　项软

小儿因风颈软，头不得正，或去前，或去后，宜用天柱天柱　指天柱丸，见本门方中。、五加皮散；风热项软，合用凉肝丸。

　　活法机要 【 元?张洁古】 

　　　瘰疬

夫瘰疬者，结核是也。或在耳后、或在耳前、或在耳下连及颐颔，或在颈下连缺盆，皆谓之瘰疬。或在胷及胷之侧，或在两胁，皆谓之马刀。手足少阳主之。
结核耳前后有之，或耳下颔下有之，皆瘰疬也。桑椹二斗，极熟黑色者，以布袋取自然汁，不犯铜铁，以文武火慢熬，作薄膏子，每日百沸汤点一匙，食后，日三服。

　　儒门事亲 【 元?张从政】 

　　　瘰疬

夫人头目有疮肿瘰疬，及胷臆胠胁之间，或有疮痂肿核不消，及有脓水不止，可用沧盐一二两，炒过，以长流水一大碗煎，放温，作三五次顿服讫，候不多时，于咽喉中探引，吐涎二三升；后服和血通经之药，如玉烛散、四物汤之类是也。《内经》曰：咸味涌泄为阴。涌者吐也，泄者泻也。《铜人》曰：少阳起于目锐眦，行耳后，下胁肋，过期门。瘰疬结核马刀挟瘿，是少阳胆经多气少血之病也。

　　东垣十书 【 元?李杲】 

　　　马刀瘰疬

耳下至缺盆，或至肩上，生疮坚硬如石，动之无根者，名马刀疮，从手足少阳经中来也。或生两胁，或已流脓作疮，或未破，连翘散坚汤并皆治之。
瘰疬马刀，将先出一疮，用四楞铁环定住，不令出移，破作口子，以油纸捻纴之，勿令合了，以绝其疮之源，其效至速。如疮不破，或病人不肯破，更以药涂之，二日一易之，以龙泉散主之。

　　丹溪心法 【 元?朱震亨】 

　　　瘰疬结核瘿气

夫瘰疬初起，必起于少阳经；不守禁戒，必延及阳明经。大抵食味之厚，郁气之积，曰毒、曰风、曰热，皆此三端招引变换，须分虚实。彼实者固易治，自非痛断厚味与发气之物，虽易亦难，殊为可虑。以其属胆经，主决断，有相火，而且气多血少。妇人见此，若月经行，不作寒热，可生；稍久转为潮热，其证危矣。自非断欲绝虑食淡，虽神圣不可治也。
瘰疬属血气痰热，以牡蛎煅过为末，元参捣膏为丸。或桑椹黑熟者捣汁熬膏，汤调服；红者晒干为末，汤调服。
夏枯草大能散结气而有补养血脉之功，能退寒热，虚者尽可倚仗，若实者以行散之药佐之。外施艾灸，亦渐取效。
结核，或在项、在颈、在臂、在身，如肿毒者，多在皮里膜外，多是痰注作核不散，问其平日好食何物，吐下后用药散核。结核在下颏，二陈汤加酒炒大黄、连翘、桔梗、柴胡；结核在臂，二陈汤加连翘、防风、川芎、酒芩、苍朮、皂角刺、殭蚕、麝香，行太阴、厥阴之积痰，使结核自消，甚捷。
瘿气须先断厚味。
凡颈下卒结囊，欲成瘿，以海藻一斤，洗去咸，酒浸饮之。

　　外科精义 【 元?齐德之】 

　　　瘰疬治法

夫瘰疬之病，其名甚多，《巢氏病源》载之三十六种，《千金》、《圣惠》所论瘰疬九漏，总论说有风毒、热毒、气毒之异。瘰疬结核，寒热之殊，其本皆由恚怒气逆，忧思过甚，风热邪气，内搏于肝。盖怒伤肝，肝主筋，故令筋蓄结而肿。其候多生于颈腋之间，结聚成核，初如豆粒，后若梅李核，累累相连，大小无定。初觉憎寒壮热，咽项强痛，肿结不消者，当便服五香连翘汤，或牡蛎大黄汤，疏下三两行，于上贴十香膏、乌犀膏，及用淋溻肿汤、溃毒汤时复淋溻，如此救疗，即得消散。若未消散，可服内消丸或皂角丸之类，渐以求差。若肿结深硬，荏苒日月，不能内消者，久必成脓。若肿高而稍软，其人面色痿黄，皮肤壮热，上蒸脓已成也，可以针决核中，令其溃散则易愈也。治法：如疮法于疮口中，用追毒蚀肉锭子纴之，于上用乌犀十香膏等贴之，及托里之剂和之。经久不差，或愈而复发，或别处自穴，脓水透出，流津不止，肌体羸瘦者，变成九瘘。《内经》曰：陷脉为瘘，留连肉腠，即此病也，可用蒜饼子灸之；然后疮口上用紫金散、翠霞散等，于上纴贴膏药，求瘥。其将护忌慎治疗，用法无造次焉。

　　证治要诀 【 明?戴思恭】 

　　　瘰疬

瘰疬之病，皆血气壅结，根在脏腑，多结于颈项之间，累累大小无定，发作寒热，脓血溃漏，或此没而彼起，宜于隔宿用米饮调下桂末、滑石二钱，晨钟动时，进黑白散，必有物如葡萄肉，从小便出其数枚，于肿核则愈；仍常服四七汤加木香或苏子降气汤。其匝颈者，俗名蟠蛇疬，难治。
先以石菖蒲烂研，盦患处微破，却以猫狸皮连毛烧灰，香油调敷。一味白蔹末，酒调服，多多为上。仍以酒一呷，调白蔹盦患处。掘取生者尤好。或用猪胆内水调雄黄末，敷患处，亦好。

　　医学纲目 【 明?楼英】 

　　　瘰疬

初虞世云：瘰疬多生肩项，或赤或白，或沉或浮，初生如豆，久似核，年月浸久，其大如梅，或如鸡卵，排行成列，或生二三，或生六七，俗云蟠蛇疬是也。用性努力，思虑过久，则痰痛赤肿继之，早治为上。
流注疬，妇人多有之，其性急躁，其气怫郁，其心执着。初生在项，破后脓注四肢，遍体结毒，如梅李状，不疗自破，孔窍相穿，寒热疼痛，或流脓汁，是名流注疬也，又名千岁疮。宜服托里救苦神应丸；如脉有力者，先用追神散下之，却服救苦神应丸。
单窠疬者，生一个也，发于颈项，最难治，但宜如前药服之，日久自消。或发于顖骨，亦难治。用毒药疗之，勿令浸渍日久。
莲子疬，一胞裹十数枚，生于项之左右，以手触则能转动，尚可用药治疗。如坚硬挨不动者，乃不可生。憎寒，发热，躁渴，凡遇此证，至难治，虽神圣亦无如之何也已。
重台疬，生于项颈，或左或右，初则单窠结在上，或在下，重迭见之，是名重台疬。此证药不可疗，不可针灸。若是毒行其肿痛，发渴生痰，万死一生，害人极速。初觉有之，急用小犀角丸、粉金散治之。
燕窠疬，形似燕窠，不可治。

　　医学入门 【 明?李梴】 

　　　伤寒项强

项硬而不能左右回顾，太阳初证，表实无汗，葛根汤；表虚有汗，桂枝汤加葛根。若误下，邪气乘虚入里，反结胷而项强又不解，谓之结胷项强。大陷胷汤丸，兼理中丸，或四逆汤服之。所以阴毒初痛，亦有项强，俱以热药治之，正阳散、附子汤是也。
项强连胁下满者，小柴胡汤。又有风湿项强，痉病项强，不可不辨也。

　　　颈疽对口

六腑阳毒聚于顶，惟太阳膀胱主之，有生于颈后者，疮头向上，疮尾向下，形如蜂窝，乃反证也。焮肿者，急宜托里散加升麻、赤芍、桔梗，防毒攻心。如痰发或流入两肩者，不治。
有生脑后对口者，名曰夭疽，其状大而色紫黑，不急治，热入渊液，前伤任脉，内熏肝肺，十余日而死。
焮肿作痛，烦渴好饮冷水，宜解毒汤加天花粉，以除痰火湿热；或黄连消毒散、当归羌活汤、清热消毒饮、活命饮选用。
肿痛口干作渴，好饮热汤，为肾阳虚火炽，宜托里消毒散、托里益气汤、肾气丸、八味丸。漫肿微痛少食者，补中益气汤。痰多者，托里清中汤。若色黯不溃不敛，为阴精消涸，名脑烁，不治。

　　　瘰疬马刀

生颈前项侧，结核如大豆、如银杏，曰瘰疬；生胷胁腋下，坚硬如石，形如马刀虫，曰马刀。多气少血之病，总皆手足少阳相火所生。盖耳前后与缺盆肩上胛下，属足少阳部分；延及颏项颊车与颐，属足阳明部分；延及胷中中府、云门肺经部分者死。风疬尖而小；热疬焮肿赤色，又名血疬痰疬，推动滑软；气疬圆而动；又有鼠残疬，大小不一。
无痰不成核。诸瘰初起，实者皆以化痰为主，通用二陈汤加防风、桔梗、黄芩、竹沥。胷紧者，以此探吐尤妙。通经脉必用螌蝥，疏渗小便，以泻心火，古方必效散、立应散是也。但此二药甚峻，服后宜量体调治。体实风热盛者，继以宣热丹服之。体虚者，托里益气汤，或八物汤合二陈汤，多服疮口自敛。又有虚甚者，宜先服健脾药，而后服二散。轻者，只用斑鸡丸便坚。胃盛者白蚕丸，或追脓化毒散、软硬皂子丸。少阳分者，柴胡通经汤；阳明分者，升麻调经汤；少阳阳明二经，二汤合服调之。悞下则犯经禁病禁。
清肝者，胆与肝合病，则筋累累如贯珠，寒热臖痛，乃肝气动而为病也。当清肝火为主，佐以养血。若寒热止而疮不愈者，乃肝血燥而为病也，当养血为主，佐以清肝。清肝益荣汤、栀子清肝汤、柴胡清肝汤选而用之。
疮如豆粒，附筋肉，色不变，内热口干，精神倦怠，久不消溃，及肝脉弦紧，肾脉洪数，乃肾水不能生木，以致肝血火动，筋挛，忌用风药燥干。经久烂破，脓血大泄者，脾肾愈亏，火炎于肺，皆宜肾气丸、补中胜毒饼为主，兼服逍遥散加桔梗、麦门冬、元参，以清肺火。多怒，有肝火者，清肝解郁汤；有寒热者，单夏枯草散。肝火旺甚，或近骨处生虫作痒者，芦荟丸、通用猪头丸、海藻散坚丸；外治银右散、蚕茧散、猫蝠散。虚弱者，单夏枯草膏内服，外贴加麻油。
经年成漏者，初起宜温散风冷，及行肾经湿热邪水，久则大补气血，兼用熏洗平肌塞窍之药。古方白蛇散治瘰疬成漏，以其有牵牛，能利肾经恶水，免致淋漓穿穴，但利后当量体调治，痛节酒色财气。
女人经调及经闭无潮热者可治，经闭有潮热或欬者死。古方用玉烛散治瘰疬和血通经，服之自消，日进一服，七八日见效。便不闭者，柴胡通经汤、升麻调经汤。久虚者，加味逍遥散、清肝益荣汤，或用二陈汤合四物汤，加牡蛎、柴胡、黄芩、元参、神曲为末，以桑椹熬膏，捣丸菉豆大，每五十丸，温酒下；或服肾气丸尤妙。
瘰疬，疡证之标也，故痨瘵类有曰：腹中有块，颈上有核，最为难治，况成溃漏，而又清金降火，滋肾健脾，病人若不清心淡口，则潮汗渴泻，恶证蜂起，其可生乎？但视其目内，赤脉贯瞳人有几条，则知其几年死。面色晄白，金克木，脉洪大，为元气虚败，俱为不治。故曰实者可治，虚者可虑。

　　　痰核

颈项生核，不红不痛，不作脓，推之则动，乃痰聚不散也，不可悞用瘰疬药，治宜二陈汤加大黄、连翘、柴胡、桔梗。体薄者二陈汤加桔梗、黄芩、元参、麦门冬及防风少许，入竹沥，多服自消。如耳后与项间，各有一块者，含化丹。
臂核或作微痛者，以内无脓，故外虽肿不红，或生背膊皆然。宜陈皮、半夏、茯苓、防风、酒芩各一钱，连翘二钱，皂角刺一钱半，川芎、苍朮各五分，甘草三分，水煎服。
凡遍身有块，多是痰注，但在上体多兼风热，在下体多兼湿热，宜加味小胃丹、竹沥达痰丸，量体虚实服之；通用海带丸。

　　　瘿

瘿皆痰与气相结而成。筋脉呈露曰筋瘿，赤脉交络曰血瘿，皮色不变曰肉瘿，随忧愁消长曰气瘿，坚硬不可移曰石瘿，其名有五者此也。内应五脏，治与瘤同。
形似樱桃，一边纵大似槌而垂，皮宽不急，原因忧患所生，故又名瘿气，今之所谓影囊者似也。忧恚耗伤心肺，故多着颈项及肩，劳欲邪气，乘经之虚而作。
或软或硬，无痛无痒，体实者海藻散坚丸、海带丸；痰火盛者，舐掌散、神效开结散。此皆化痰行气破坚之剂，久虚者不可妄服。
通用：初起者，十六味流气饮、单蜘蛛方；稍久者，蜡矾丸，常服自然缩小。消磨：外敷南星膏。切不可轻用刀针决破，破则脓血崩溃，渗漏无已，必至杀人。

　　伤寒六书 【 明?陶华】 

　　　项强

项背强者，太阳表邪也，发散则解。结胷项强，有下之证。寒湿项强，成痉。
太阳病项强，无汗恶风为表实，葛根汤。项背强，发热有汗恶风为表虚，桂枝加葛根汤。误下太阴，结胷项强，太陷胷丸。一法，寒实甚者，兼与四逆汤。
项强胁下满，身热恶风，手足汗而渴，小柴胡汤。
阴毒初得，病项背强，咽痛，心腹痛，短气，厥逆，吐利，身如被杖，附子汤、阴毒甘草汤、正阳丹。天行复作热，至晚则腰痛，头项强，身重，葛根生姜豉汤。

　　薛氏医案 【 明?薛己】 

　　　瘰疬

夫瘰疬之病，属三焦肝胆二经，怒火风热血燥；或肝肾二经，精血亏损，虚火内动；或恚怒气逆，忧思过甚，风热邪气，内搏于肝。盖怒伤肝，肝主筋，肝受病，则筋累累然如贯珠也。其候多生于耳前后项腋间，结聚成核，初觉憎寒恶热，咽项强痛。若寒热臖痛者，此肝火风热而气病也，用小柴胡汤以清肝火，并服加味四物汤以养肝血。若寒热既止而核不消散者，此肝经火燥而血病也，用加味逍遥散以清肝火，六味地黄丸以生肾水。若肿高而稍软，面色痿黄，皮肤壮热，脓已成也，可用针以决之，及服托里之剂。若经久不愈，或愈而复发，脓水淋漓，肌体羸瘦者，必纯补之剂，庶可收敛，否则变成九瘘。《内经》曰：陷脉为瘘，留连肉腠，即此病也。外用豆豉饼、琥珀膏，以驱散寒邪，补接阳气；内服补中益气汤六味丸，以滋肾水，培肝木，健脾土，亦有可愈者。大抵肝胆部分结核，不问大小，其脉左关弦紧，左尺洪数者，乃肾水不能生肝木，以致肝火燥而筋挛，须用前药以滋化源，是治其本也。《外台秘要》云：肝肾虚热则生疬。《病机》云：瘰疬不系膏粱丹毒火热之变，因虚劳气郁所致，止宜补形气调经脉，其疮自消散，盖不特汗之下之而已也。其不详脉证经络受病之异者，下之则犯经禁病禁，虚虚之祸，如指诸掌。若脉洪大，元气虚败为不治；若面晄白，为金克木亦不治；若眼内赤脉贯瞳人，见几条则几年死。使不从本而治，妄用伐肝之剂则悞矣。盖伐肝则脾土先伤，脾伤则损五脏之源矣，可不慎哉。
焮肿脉沉数者，邪气实也，宜泄之。肿痛憎寒发热或拘急者，邪在表也，宜发散。因怒结核或肿痛，或发热者，宜疏肝行气。肿痛浮脉数者，祛风清热。脉濇者补血为主，脉弱者补气为主，肿硬不溃者补气血为主。抑郁所致者，解郁结调气血。溃后不敛者，属气血俱虚，宜大补。虚劳所致者，补之。因有核而不敛者，腐而补之。脉实而不敛或不消者，下之。
张氏云：室女月水久不行，切不可用青蒿等凉剂。医家多以为室女血热，故以凉药解之。殊不知血得热则行，冷则凝，《养生必用方》言之甚详。此说大有理，不可不知。若经候微少，渐渐不通，手足骨肉烦疼，日渐羸瘦，渐生潮热，其脉微数，此由阴虚血弱，阳往乘之，小水不能灭盛火，火逼水涸，亡津液，当养血益阴，慎毋以毒药通之，宜柏子仁丸、泽兰丸。

　　证治准绳 【 明?王肯堂】 

　　　颈项强痛

颈项强急之证，多由邪客三阳经也。寒搏则筋急，风搏则筋弛；左多属血，右多属痰。
颈项强急，发热恶寒，脉浮而紧，此风寒客三阳经也，宜驱邪汤。
颈项强急，动则微痛，脉弦而数实，右为甚，作痰热客三阳经治，宜消风豁痰汤。
颈项强急，动则微痛，脉弦而濇，左为甚，作血虚邪客太阳阳明经治，宜疏风滋血汤。
颈项强急，寒热往来，或呕吐，或胁痛，宜小柴胡汤、升麻防荆汤。
颈项强急，腰似折，项似拔，加味胜湿汤。
精神短少，不睡，项筋肿急难伸，禁甘温，宜苦寒，养神汤主之。
《本事方》椒附散，治肾气上攻，项背不能转侧，于虚寒者为宜。
颈痛非是风邪，即是气挫　亦有落枕而成痛者，并宜和气饮，食后服。按人多有挫闪，及久坐并失枕而致项强不可转移者，皆由肾虚不能生肝，肝虚无以养筋，故机关不利，宜六味地黄丸常服。

　　　瘰疬

结核连续者为瘰疬，形长如蛤者为马刀。一云，瘰疬者结核是也。或在耳后耳前，或在耳下连及颐颔，或在颈下连缺盆，皆谓之瘰疬；或在胷及胷之侧，或在两胁，皆谓之马刀，手足少阳主之。
《集验》云：夫瘰疬疮者，有风毒、热毒、气毒之异，瘰疬结核寒热之殊，其证皆由忿怒气逆，忧思过甚，风热邪气，内搏于肝。盖怒伤肝，肝主筋，故令筋缩结蓄而肿也。其候多生颈项胷腋之间，结聚成核，初如豆粒，后若梅李，累累相连，大小无定。初觉憎寒壮热，咽项强痛，肿结不消者，便当服散肿溃坚汤，或五香连翘漏芦汤之类散之。或用牡蛎大黄汤疏利三两行，疮上可用十香膏之类贴之，及诸淋洗敷贴等药治之，庶得消散。若不散，可用内消丸之类消之，或隔蒜灸之，仍断欲息气，薄滋味调理之。不然，恐日久变生寒热欬嗽，而成劳瘵之疾，不可治矣。又有马刀疮，亦生于项腋之间，有类瘰疬，但初起其状如马刀，赤色如火，烧烙极痛，此疮甚猛，宜急治之，不然成危殆也，临证辨之。

　　　治法

治疗次第，初觉憎寒壮热，咽项强痛，肿结不消者，以羌活连翘汤；又宜常服消疬丸；却以棱针刺破出血，以拔毒汤热淋洗，一日洗五七次，针五七次，放蟾酥末少许于针处上，以琥珀膏贴之，更以内消膏贴之，久久自然而消也。如不散者，用铁筒拔毒膏点破，次以下品锭子取去恶肉，可作溃疡治之，用十宣散之类托里。若毒攻心呕吐者，用粉乳托里散发出毒，此要兼针灸法同施。若已溃不愈者，宜益气养荣汤、八物汤加柴胡、地骨皮、夏枯草、附子、贝母，多服取效。凡用锭子药线，必用托里之剂服之。焮赤肿痛，脉沉数者，邪气实也，宜泄之，以化毒消肿和里散加减。肿痛憎寒发热，或拘急，脉浮数者，邪在表也，宜散表，以荆防败毒加减。因怒结核或肿痛或发热者，宜疏肝行气，以小柴胡汤加青皮、青木香、红花、桃仁。肿硬不溃者，宜补气血，以益气养荣汤。抑郁所致者，解郁结调气血，以益气养荣汤。溃后不敛者，属气血俱虚，宜大补，以益气养荣汤，次用十全大补汤加香附子、贝母、远志。虚劳所致者宜补之，先以补中益气汤，次以益气养荣汤加减。因有核溃而不敛者，腐而兼补，以针头腐之，以益气养荣汤补之。脉实而不敛或不消者，下之以羌活连翘汤。肿痛发寒热大便秘，以羌活连翘汤，次以神仙活命饮。耳下结核肿痛，发寒热，宜荆防败毒散；表证悉退，以散肿溃坚汤。溃后核不腐，以益气养荣汤，更敷针头散腐之。肿硬久不消，亦不作脓，服散坚败毒药不应，宜灸肘尖、肩尖，服益气养荣汤而消。气血壮实之人，脉沉实而大者，亦不觉损，方可进必效散、遇仙无比丸下其毒；若其毒一下，即止二药，更服益气养荣汤调理。疮口不敛，宜用豆豉饼灸之，以琥珀膏、十香膏贴之。针后发热，烦躁作渴，脉大无力，此血虚也，宜以当归补血汤，次以圣愈汤，再以八物汤加贝母、远志。劳心过度，颈肿发热，服败毒药愈甚，以补中益气数剂而消。

　　　百脉疽

《鬼遗》云：百脉疽肿起，环颈项疼痛，身体大热，不敢动止，悁悁不能食，此有大畏恐骇，上气欬嗽，其发引耳，不可以肿，十五日可刺导引，不刺导引见血，八十日必死。

　　　颈痈

或问：颈上生痈疽何如？曰：是颈痈也，属手少阳三焦经郁火积愤惊惶所致。初觉即隔蒜灸，服活命饮加元参、桔梗、升麻及胜金丹、夺命丹汗之；壮实者一粒金丹下之；老弱者十全大补汤、人参养荣汤。若溃而不敛，烦躁胀满，小便如淋，呕吐者，死。

　　　项中疽

或问：颈后脑下发疽何如？曰：此即对口疮也，属督脉。阳独盛，气有余，火炎上而发疽也。急服乌金散、胜金丹汗之；壮实者，一粒金丹下之。稍迟，溃出脓水，入风发搐者，难治。有毒邪壅盛鲜血暴涌者，死。毒攻心腹膨胀谵语者，死。此证脓赤肿痛可治，若根大精神昏愦即难治也。量表里虚实而为汗下，内托内消，外用大围药箍住，中点六灰膏之类，破泄其毒，不可走失根脚。若欲流两肩脊者，不可疗也。或云先服追疔夺命汤二贴，后服活血化毒汤。

　　　天柱疽

或问：天柱骨上，极痒入骨，恶心吐逆，肩背拘急何如？曰：此名天柱疽，急隔蒜灸，痒止为度；无蒜，明灸可治。服活命饮加羌活、桔梗。乌金散、胜金丹选用。灸而有泡者吉，无泡者凶。服汗剂得汗可治，无汗难治。若溃烂神昏，呕哕恶心，血不止者死。

　　　杼疽

或问：颈上两耳后生疽何如？曰：此名杼疽，初不甚肿，但痛痒不时而出清水，渐渐长大，如玳瑁斑点者是也，亦名化骨疮。急服八阵散、夺命丹、活命饮加桔梗、柴胡。若过时溃烂，日久出骨者，大恶之证也。此证多生于积郁之人，七恶多见，犯禁者不治。

　　外科正宗 【 明?陈实功】 

　　　脑疽论

夫脑疽者，俗称对口是也。但所发不同，其源有二。得于湿热交蒸，从外感受者轻；五脏蕴结，从内发外者重。其理何也？湿热之为病，天行气候，寒暑不调，节序温凉，阴阳失度，凡有体虚者，易于侵袭。项后虽属督脉，又主太阳寒水司行之道，所有侵袭，气血必凝，凝则后必为肿，此从外感受者。其患初起有头，多生正穴，三四日间多作焮痛，始生寒热，口和而干，色红根活，疮势渐高，形不散大，时止时疼，易脓易腐，饮食知味，起坐寻常，外势虽可畏，而内无七恶之证相干，此属阳证，其由从外来矣，故多不治可愈。所有五脏蕴结而成者重，其源有五：盖心主血，故心绪烦扰，煽动不宁，以致火旺而沸腾，行于项间，与寒水交滞而为肿者，一也。肝统筋，故恼怒伤肝，项乃三阳统筋之所，肝伤则血脉不潮，筋无荣养，凝结为肿，故项紧急强，痛不能转，则其患未溃前，肉色紫暗，坚硬漫肿，破流血水，不痛无脓，此等之证，皆肝气受伤者，二也。脾主肌肉，故思虑伤脾，脾气日损，又或膏粱损胃，胃汁干枯，以致中脘痞塞，气不运行，逆于肉里，乃生臃肿，其患外皮虽腐，而内坚不溃，口燥舌干，饮食不进，根脚走散，脓秽色败，此等之证，皆脾气受伤者，三也。肺主皮毛，故忧郁伤肺，肺伤则毛窍闭塞，腠理不通，气不舒畅，纵横经络，结而为肿，其形疮多平陷，色淡不华，皮腐脂流形如汤泼，气粗短促，面霉鼻掀，碌碌生痰，殷殷发嗽，此等之证，皆肺气受伤者，四也。肾主骨髓，故姿欲伤肾，肾伤则真阴之气败矣，真阴一败，相火自生，此火最能自升自降，或动或静，煎熬脏腑，消烁津液，更变形容，改换声音，疮形紫黑，脉数乖度，烦躁口干，随饮随渴，此等之证，皆肾气受伤者，五也。凡治此证，必内分虚实，外辨阴阳，体顺天时，察其病理。七日以前，疮势未成者，当通窍以汗发之；七日已后，病势已成，治当兼补以托之。此则毒不内攻，外无变证。如药攻利太过，元气受伤，毒多难出。又敷围凉药，气血冰凝，则肌肉多死，反难腐溃。予尝治此及诸发背初起未成者，用铍针当顶点入知痛处，出其恶血，通其疮窍，随插蟾酥条直至疮底，外用膏盖；内服万灵丹、或蟾酥丸，发其大汗，解散内蕴之毒；次日患止，或肿或不肿，或痛或不痛，仍插仍贴，直至患顶肿高，根脚突起，四围裂缝有脓，方住插药。轻浅者，九日后吐出病根坚硬不化之物。毒甚者，不能顿然脱落，亦可渐腐成脓，为转重就轻之良法。外用玉红膏长肉，内服补托收敛，其患不久自愈。如阳证轻浅者，候自腐溃，不用前法针刺。如不肿不疼、灸亦不痛，阴证，尤当速用，不必迟延，此为移深居浅之大法也。
看法
初起，顶高根活，色红皮薄，作疼焮热，肿不开散者，顺。已成，无论偏正，疮形献起，疼痛发热，易脓易腐者，顺。已溃，脓稠，肉色红活，瘀腐易脱，焮肿渐消，痛减者，顺。溃后，腐脱，新肉便生，疮口渐敛，凝结痂脓，作痒者，顺。初生，一点黄泡，或似疙瘩，不肿不疼，自不知觉者，逆。已成，不发高肿，亦不焮痛，疮顶软陷，根脚平散者，逆。已溃，脓清，肉色紫黑，外皮不腐，内生臭秽，不食者，逆。腐肉虽尽，新肉不生，疮口散大，软陷无神，色败者，逆。
治法
初起，有头或无头，大痛或不痛，俱隔蒜灸，兼服解毒。已成，坚硬发热，焮痛，口干便秘者，邪在内也，宜泄之。坚肿不痛，发热恶寒，头疼四肢拘急者，兼发表攻里。肿硬日深，形色紫黑，外皮不腐，内脓不溃，宜行拔法。肿强，头面焮热，口燥，恶心呕吐者，邪在上也，宜清之。焮热肿痛，红色光亮，疼苦有时，内脓胀痛者，急开之。将溃不溃，微热微红，不作腐溃者，脾胃虚也，宜补之。溃后腐肉不脱，脓水清稀，肿痛仍作者，当大养气血。大便多溏，小便短濇，自汗食少，脉细身凉，温中健脾。

　　　瘰疬论

夫瘰疬者，有风毒、热毒、气毒之异，又有瘰疬、筋疬、痰疬之殊。风毒者，外受风寒，缚于经络，其患先寒后热，结核浮肿。热毒者，天时亢热，暑中三阳，或内食膏粱厚味，酿结成患，色红微热，结核坚肿。气毒者，四时杀厉之气感冒而成，其患耳项胷腋骤成肿块，令人寒热头眩，项强作痛。瘰疬者，累累如贯珠，连接三五枚，此不作作　原作「足」，据《外科正宗》瘰疬论改。寒热，其患得于悞食虫蚁鼠残不洁之物，又或汗液宿茶陈水混入而餐，其患先小后大，初不觉疼，久方知痛。筋疬者，忧愁思虑，暴怒伤肝，盖肝主筋，故令筋缩，结蓄成核，生于项侧筋间，形如棋子坚硬，大小不一，或陷或突，久则虚赢，多生寒热，劳怒则甚。痰疬者，饮食冷热不调，饥饱喜怒不常，多致脾气不能传运，遂成痰结，初起如梅如李，生及遍身，久则微红，后必溃破，易于收敛。凡观此证，别其风毒者，散其风，除其毒，如防风解毒汤之类是也。热毒者，清其脾，泻其热，连翘消毒饮之类是也。气毒者，调其血，和其气，藿香正气散之类是也。瘰疬者，散其坚，和其血，散肿溃坚汤之类是也。筋疬者，清其肝，解其郁，柴胡清肝汤之类是也。痰疬者，豁其痰，行其气，芩连二陈汤之类是也。又有寡妇尼僧，鳏夫庶妾，志不得发，思不得遂，积想在心，过伤精力，此劳中所得者，往往有之，最为难治。有此，先养心血，次开郁结，益肾安神，疏肝快膈，如归脾汤、益气养荣汤，俱加香附、青皮、山栀、贝母、木香之类是也。又男人不宜太阳青筋，潮热欬嗽，自汗盗汗；女人又忌眼内红丝，经闭骨蒸，五心烦热。男妇有此，后必变为痨瘵难治之证。但此体实者，初起可服散肿溃坚攻利之药，得效者十中三四。有不察虚实，尽剂追伐，损伤元气，致成坏病者，十有八九。此非患者之命，自出医人之手。予常治初起成核，服前药未效者，用针刺核内，深入三四分，用冰蛳散捻成条子，插入核内，糊纸封上，待至二七后，核子自然落出，随用红黑二膏搽贴，内服补剂，不久便愈。又常见螌蝥、牵牛、巴霜、大黄追蚀等用，往往致其危亡者多矣，切宜戒之。
看法
初起，核高肿痛，色红软活，微作寒热，肩项不强者，易。已成，根不坚硬，内无小核相丛，脾健气血不衰者，易。已溃，脓稠，肉色红活，核肿渐消，肩项自便渐敛者，顺。溃后，易消易敛，气体平和，胷膈宽利，饮食知味者，顺。未成，形体消瘦，寒热往来，结核顽硬，痰嗽相兼者，险。已成，核坚连续如珠，大小不等，项强筋急，脉虚者，险。已溃，脓水清稀，肌肉消烁，自汗盗汗，寒热不睡者，逆。溃后，阴虚烦躁，作渴泄秘，男子骨蒸，女子经闭，俱逆。
治法
初起肿痛，憎寒壮热，四肢拘急，项强头眩者，表散之。肿硬发热，便秘口干，胷膈不利，恶心脉实，宜利之。膏粱厚味，醇酒积热，湿痰凝结而成，化痰降火清中。忧思过度，郁怒伤肝，筋缩结核者，宜养血开郁疏肝。房欲劳伤，阴虚晡热，自汗欬嗽，形消瘦者，滋肾健脾。失利忘名，怀抱郁结，积想在心，所如不得，乖隔阴阳，虚嗷岁月，所得此者，精血俱伤，先养正气，次治标病。坚而不溃，腐而溃之；溃而不敛，补而敛之。皆活法也。

　　石室秘箓 【 清?陈士铎】 

　　　瘰串

瘰串，乃鼠食之物，人不知食之，多生此病。然亦有郁气者，乃易成而不愈也。方用白芍、白芥子、紫背天葵、茯苓、香附、当归各三两，人参、柴胡各五钱，蒲公英一两，白朮五两，砂仁二钱，各为末，米饭为丸，如细米一半大，每日白滚水送下三钱，日三服，一月即消，二月全愈。

古今图书集成医部全录卷一百六十七

　颈项门

　　方

驱邪汤 【 《会编》】 　治风寒，颈项强痛。
麻黄去节　桂枝　杏仁　甘草　防风　羌活　独活　川芎　藁本　柴胡　家葛　白芷　升麻
右生姜薄荷水煎服。又方，多加紫金藤。

消风豁痰汤　治前证。
黄芩酒炒　羌活　红花　半夏姜制　陈皮　白茯苓　甘草　独活　防风　白芷　家葛　柴胡　升麻
右生姜煎服。又方，多加紫金藤。

疏风滋血汤　治前证，兼血不和者。
当归　川芎　白芍药　熟地黄　羌活　独活　红花　牛膝　防风　香白芷　家葛　川升麻　甘草　柴胡　桃仁
右生姜煎服。又方，多加紫金藤。

升麻防荆汤　治前证属风热者。
柴胡　黄芩　半夏姜制　甘草　防风　羌活　荆芥穗　独活　家葛　升麻　赤芍药　川芎　白芷
右生姜薄荷煎服。无汗加麻黄，有汗加桂枝。

加味胜湿汤　治前证属风湿者。
羌活　独活　藁本　防风　蔓荆子　川芎　苍朮泔浸，炒　黄蘗酒炒　荆芥　甘草炙
右生姜煎服。又方，多加紫金藤。发热恶寒有外邪者，加麻黄、桂枝。腰痛沉沉者，加熟附、防己。虚极者，去黄蘗加人参。

养神汤 【 东垣】 　治前证气虚而火盛者。
黄芪炙　橘皮各一钱　黄芩酒浸，二分　人参　川芎　白朮土炒，各三分　柴胡　升麻各四钱　当归身　苍朮　麦芽　黄连各五分　半夏制　甘草各七分　木香　黄蘗各一分　(口父)咀，每服五钱，水二盏煎，去滓，稍热服，无时。

椒附散 【 《本事方》，下同】 　治项筋痛连背髀，不可转移。
大附子一枚，炮，去皮脐，末之
右末，每二大钱，好川椒二十粒，用白面填满，水一盏半，生姜七片，同煎至七分，去椒入盐，空心服。予一亲患此，服诸药无效，尝忆《千金髓》有肾气攻背强一证，处此方与之，一服瘥。

木瓜煎　治前证。
木瓜两?，去瓤　没药研，二两　乳香研，二钱半　二味内木瓜中盖合，竹签签定，饭上蒸三四次，研成膏，每服三五匙，地黄酒化下。生地黄汁半盏，和无灰酒二盏，用八分，一盏暖化服。

回首散　治颈项强急筋急，或挫枕转项不得者。
乌药　橘红各二钱　麻黄去节　川芎　白芷　桔梗　枳壳炒，各一钱　殭蚕炒，去丝嘴　炮姜　甘草炙　羌活　独活　木瓜
右加姜葱，水煎服。

羌活胜湿汤 【 东垣】 　治太阳经中寒湿，项强或似拔，不得回顾。
羌活　独活各二钱　川芎　蔓荆子各五分　藁本　防风　甘草各一钱
右剉，作一贴，水煎服。

天柱丸 【 《得效方》，下同】 　治项软。
蛇含石一大块，火煅酢淬七次　郁金末少许
右研细，入麝香少许，饭丸芡实大，每一丸荆芥汤入姜汁二三点化下。

五加皮散　治同上。
五加皮不拘多少
右为末，酒调敷项骨上，干则易湿者。

葛根汤 【 仲景，下同】 　治项强无汗恶风为表实者。
葛根四两　麻黄去节　桂心　生姜切，各三两　芍药　甘草炙，各二两　大枣十二枚
右七味，(口父)咀，以水一斗先煮葛根，减二升去沫，内诸药煮取三升，去滓，温服一升，覆取微似汗，不须餟粥，余如桂枝法。

桂枝加葛根汤　治项强有汗恶风为表虚者。
葛根四两　桂枝　麻黄去节，各三两　芍药　甘草　生姜切，各二两　大枣十二枚，劈
右七味，以水一斗，先煮麻黄、葛根，减二升，去沫，内诸药，煮取三升，去滓，温服一升，覆取微似汗，不须餟粥，余如桂枝法。

大陷胷汤　治误下，太阴结胷项强。
大黄六两　芒硝一两　甘遂一钱
右以水六升，先煮大黄，取二升，去滓，内芒硝一两煮沸，内甘遂末，温服一升，得快利止后服。

四逆汤　治前证寒实甚者。
甘草炙，二两　附子一枚，生用，去皮，破成八片　干姜一两半
右三味，(口父)咀，以水三升，煮取一升二合，去滓，分温再服。强人可用大附子一枚，干姜三两，凉服。

小柴胡汤　治项强，胁下满，身热恶风，手足汗而渴者。
柴胡半斤　黄芩　人参　甘草　生姜切，各三两　半夏半升，洗　大枣十二枚，劈
右七味，以水一斗二升，煮取六升，去滓，再煎取三升，温服一升，日三服。

附子汤　治阴毒项背强。
附子一枚，炮，去皮脐　茯苓　芍药各一两五钱　人参一两　白朮二两
右以水四升，煮取一升半，去滓，温服半升，日三服。

桂枝汤　治伤寒，汗出恶风，头痛项强，脉浮缓者。
桂枝　芍药　生姜各三两　甘草炙，二两　大枣十二枚，劈　水煎，热服，须臾，歠稀粥以助药力，温覆取微汗，不可令如水淋漓。病瘥，停后服。病仍在者，更作服。

正阳丹 【 《宝鉴》】 　治前证。
憨葱四五枝　陈蜂房四五个，烧存性，为细末
右用憨葱捣和，丸如弹子大，手心内握定，用手帕紧扎，须臾汗出，以绵被覆盖。如手心热甚，休教解开。如服药，先服升麻汤五钱，连须葱三枝，生姜三片，水二大盏，煎至一盏，去滓温服，被覆取汗则愈。

保安万灵丹 【 《准绳》，下同】 　发散一切痈疽瘰疬内蕴之毒。
全蝎　石斛　明天麻　当归　甘草炙　川芎　羌活　荆芥穗　防风　麻黄去节　北细辛　川乌汤泡，去皮　草乌汤泡，去皮尖　何首乌各一两　明雄黄六钱　茅朮八两
右为细末，炼蜜丸弹子大，每药一两分作四丸，一两作六丸，一两作九丸，三等做下，以备年岁老壮、病势缓急取用。预用朱砂六钱，研细为衣，磁罐收贮。用时以连须、大葱白九枝，煎汤一茶钟，将药一丸，乘热化开，通口服尽，被盖出汗为效。如服后汗迟，再用葱白汤催之，后必汗如淋洗，渐渐退下覆盖衣物，其汗自收自敛，患者自然爽快，其病如失。但病未成者，随即消去；已成者，随即高肿溃脓。如诸病无表证相兼，不必发散者，只用热酒化服。

蟾酥丸　治前证。
蟾酥二钱，酒化　轻粉五分　枯矾　寒水石煅　铜绿　滴乳香　明没药　胆矾　麝香各一钱　雄黄　朱砂各一钱　蜗牛二十一个　以上各为末，秤准，于端午日午时，在净室中先将蜗牛研烂，再同蟾酥和研稠黏，方入各药共捣极匀，丸如菉豆大，每服三丸，用葱白五寸，患者自嚼烂，吐于男左女右手心，包药在内，用无灰热酒一茶杯送下，被盖，如人行五六里，出汗为效。甚者再进一服。应于清静处，修合，妇人鸡犬等忌见。

夺命丹　治前证。
蟾酥　轻粉各五分　朱砂研飞，三钱　白矾枯　寒水石　铜绿各一钱　蜗牛三十一粒，另研　乳香　没药　麝香各一钱
右件为细末，将蜗牛另研一处，用好酒糊为丸，菉豆大，每服一丸。生葱三五茎，嚼极烂，吐于手心，包药在内，热酒和葱送下。如重车行五七里，汗出为效。重者，再服一二丸。

胜金丹　治前证。
麝香　白砒制，各五分　真蟾酥一钱　明雄黄　辰砂研飞　乳香　没药　血竭各一钱五分　全蝎泡，炙　天龙去头足，炙穿山甲各三钱　殭蚕炙，去丝嘴，五钱
右为细末，和匀，每服三分，赤砂糖调葱头酒送下，取汗为度。

一粒金丹　治前证。
沉香　木香　乳香各五分　巴豆霜一钱五分　各为细末，照秤分数和匀，用黑肥枣个半，去皮捣烂，为丸如芡实大，每服一丸，量人虚实，先呷水一口，行一次。胃气壮实者，只可呷水三四口，不可太过。后用水一口，送药下，行尽数次，以米饮补之。

仙方活命饮　又名真人活命饮。治一切疮疡，未成脓者内消，已成脓者即溃，又止痛消毒之圣药也。
滴乳香研　防风　白芷　川贝母　赤芍药　归尾　明没药研　皂角刺炒　花粉　甘草节　穿山甲炮，各一钱　陈皮　金银花各三钱
右为粗末，大者四两、小者二两作一剂，无灰酒十茶钟，疮小五茶钟，入有嘴瓶内，以厚纸封口，勿令泄气，煎至三大钟，去滓，作三次服。接连不断，随疮上下服。能饮酒者，服药后再饮三五杯。此药并无酒气，不动脏腑，不伤气血。忌酸薄酒铁器。服后侧睡，觉痛定回生。神功浩大，不可臆度。

败毒流气饮 【 《疮疡全书》，下同】 　治项疽毒。
小柴胡　紫苏叶　桔梗　甘草　川芎　青皮　白芍药　枳壳炒　防风　羌活　白芷　当归　连翘　独活
右(口父)咀，姜三片，枣一枚，水煎服。

内托流气饮　治前证。
人参　黄芪　紫苏叶　紫厚朴　甘草　桔梗　官桂　枳壳　槟榔　白芍药　乌药　当归　防风　白芷　川芎　柴胡
右服法如前。妇人加香附。夏天去官桂加麦冬。

清暑疏风散　治风毒颈痈。
羌活　防风　荆芥穗　升麻　生甘草　干葛　苍朮　紫厚朴　川芎　当归　白芍药　独活　白芷　桔梗　紫苏叶　薄荷　大柴胡　薄桂　枳壳　蔓荆子　木香　藁本　水二钟，姜七片，葱白三根，浓煎热服，随饮好酒以助药力，以衣覆患上，出汗为要。次用围药，并服千金托里散加疏风清暑之剂。

瘰疬痰核围药
昆布一两　南星五钱　麝香五分　冰片三分　为末，用好酢、姜汁、蜜少许调匀，搽四向空一孔，干再用余汁润之。一方，加田螺壳煅存性三钱，白芨末、五倍子末各二钱。

海藻连翘汤　治前证。
白茯苓　陈皮去白　连翘　半夏姜制　柴胡　黄芩酒炒　黄连酒炒　南星姜制　牛蒡子炒　三棱酒炒　莪荗酒炒　殭蚕炒，去丝　夏枯草　昆布　海藻　羌活　防风　桔梗　川芎　升麻
右生姜、薄荷煎，食后服。

连翘丸　治前证。
连翘　防风　黄蘗　桂心　桑白皮　香豉　独活　秦艽　牡丹皮各半两　海藻二钱半
右为末，炼蜜丸如菉豆大，每服十丸，灯心汤下。

五香散　治恶核肿硬不消，瘰疬风毒肿气。
木香　鸡舌香　沉香各一两　麝香研，二钱半　射干　熏陆香　干葛剉　升麻　独活　连翘　桑寄生　甘草生，各二两　大黄三两，剉碎，微炒
右剉碎，入麝香研匀，每服三钱，水一中盏，煎至五分，去滓，入竹沥半盏，更煎一二沸，温服，日三。

连翘散　治项上恶核焮肿。
连翘　射干　独活　川升麻　木香　沉香　木通剉，各一两　桑寄生　丁香各半两　川大黄二两，剉碎，微炒
右为细末，每服二钱，清粥饮调下，日三服。

独活散　治恶核风结肿毒，四肢烦热拘急。
独活　木香　射干　桑寄生　连翘　升麻　沉香　大黄生　甘草生，各一两
右剉碎，每四钱，水一中盏，煎至六分，去滓，入竹沥半合，更煎一二沸，放温服，日三，得快为度。

清肝益荣汤　治肝胆小肠经风热血燥，筋挛结核，或耳项胷乳胁肋作痛，或作瘊子，并一切肝火之证。
山栀　当归　木瓜不犯铁器　茯苓各一钱　柴胡　川芎　芍药炒，各七分　熟地黄一钱半　白朮二钱　龙胆草八分　炙甘草五分
右姜水煎服。

益气养荣汤　治抑郁及劳伤气血，颈项或四肢肿硬，或软而不赤不痛，日晡微热，或溃而不敛，并治之。
人参一钱　白朮炒，二钱　茯苓　陈皮　贝母　香附子　当归酒拌　川芎　黄芪盐水拌炒　熟地黄酒蒸　芍药炒　桔梗　甘草炒，各一钱　作一剂，姜三片，用水二钟，煎至八分，食远服。胷痞，人参、熟地各减三分；口干，加五味子、麦门冬；往来寒热，加软柴胡、地骨皮；脓清，加人参、黄芪；脓多，加川芎、当归；脓不止，加黄芪、当归；肌肉迟生，加白蔹、官桂。

夏枯草汤　治瘰疬、马刀，不问已溃未溃，或日久或漏，皆用。
夏枯草六两　水二钟，煎至七分，去滓，食远服。此生血治瘰疬之圣药。虚甚，当煎浓膏服，并涂患处，多服益善。兼十全大补汤，加香附子、贝母、远志尤善。

神效秘散　治瘰疬，服散坚丸及养血气药，不应者，宜用此药，更兼服养血气药。
螌蝥二十一个，去头足翅，同糯米炒，去米　荆芥　直殭蚕炒，各二钱　黑牵牛炒，一钱
右各为末，和匀，每服一钱，五更温酒调下。日午恶物从小便中下。如小便濇或痛，宜以葱茶汤或木通汤即下，更吃米粥补之。不下，次日五更再服，必以下为度。若脉牢濇，或洪大无力者，不可服。

时效针头散　追蚀恶疮瘀肉。
赤石脂一两　乳香　白丁香各二钱　砒生用　黄丹各一钱　轻粉　麝香　蜈蚣一条，焙　为细末，掺于瘀肉上，或疮口小，就搽疮口上，肉自去，更以膏药贴之，肉亦去。尝用砒末二钱，以白矾末二钱，和匀同飞过，用矾一钱合药亦效，但不及生砒之功速耳。

琥珀膏　治瘰疬肿硬，或穿破，脓水不绝，经久不瘥，致成痿疾及痈疽，并贴之，更服益气养荣等汤。
琥珀　丁香　木香各三钱　桂心半两　白芷　朱砂细研　当归　防风去芦　木鳖子去壳　木通各半两　黄丹七两　柳枝三两　松脂二两　内除琥珀、丁香、桂心、朱砂、木香，为细末，余药剉咀，以麻油一斤二两浸五日，入锅中，以慢火熬，候白芷焦色，滤去滓，下松脂末及黄丹，以柳枝不住手搅，滴水中试软硬，如软再煎，得中，方入琥珀等末搅匀，用磁器盛贮，用时旋摊。

连翘散坚汤 【 东垣，下同】 　治耳下至缺盆，或至肩上生疮，坚硬如石，动之无根者，名马刀疮，从手足少阳经中来也。或生两胁，或已流脓作疮，或未破，并皆治之。

当归酒洗　生黄芩　连翘　?莪荗酒洗，微炒　三棱酒洗，微炒，各半两　土瓜根酒炒　草龙胆酒洗，各一两　柴胡根一两二钱　酒炒黄芩七钱　炙甘草六钱　酒黄连　苍朮各三钱　芍药二钱
右，以一半为细末，炼蜜为丸，如菉豆大，每服一百丸，或一百五十丸；一半(口父)咀，每服半两，水一盏八分，先浸半日，煎，去滓，热服。临卧，头低脚高，去枕卧，每口作十次咽，留一口送丸，服毕，如常安卧。

升阳调经汤　治瘰疬绕颈，或至颊车，此证足阳明胃经中来也。若其疮深远，隐曲肉低，是足少阴肾中来也。是戊土传癸水，夫传妻，俱作块子坚硬，大小不等，并皆治之。或作丸服，亦得。
升麻八钱　葛根　草龙胆酒制　黄芩酒制　?荗酒洗，炒　京三棱酒洗，炒　炙甘草　连翘　黄连酒洗　桔梗各五钱　生黄芩四钱　归梢　芍药各三钱　黄蘗酒洗，二钱　知母酒洗，炒，一两
右，秤一半作丸，炼蜜丸如菉豆大，每服一百丸，或一百五十丸；一半(口父)咀，每服半两，若能食大便硬，可旋加至七八钱止，水二盏，先浸半日，煎至一盏，去滓热服。卧身，脚在高处，去枕头，噙一口，作十次咽之，留一口在后，送下丸子。服药毕，卧如常，此治法也。

散肿溃坚汤　治马刀疮，结硬如石，在耳下至缺盆，或至肩上，或至胁下，皆手足少阳经中；及瘰疬遍下颏，或至颊车，坚而不溃，在足阳明经中所出；或二疮已破，及流脓水，并皆治之。服药多少，临病斟酌，量病人饮食多少，大便硬软，以意消息之。
柴胡梢四钱　草龙胆酒炒　黄蘗去粗皮，酒炒　知母炒　花粉酒洗　昆布去土　桔梗各半两　甘草梢炙　京三棱酒炒　?荗酒洗，炒　连翘　黄连各二钱　升麻六钱　黄芩梢八钱，一半酒洗，炒，一半生用。
右(口父)咀，每服六钱或七钱，水二盏，先浸半日，煎至一盏，去滓稍热服，于卧处伸脚在高处，头微低，每噙一口，作十次咽，至服毕，依常安卧，取药在胷中停留故也。另攒半料作细末，炼蜜为丸，如菉豆大，每服一百丸，此汤留一口送下。更加海藻半两炒食，后量虚实加减多少服，皆仿此例。一方有当归、白芍各二钱。若蜜丸，即名散肿溃坚丸。

救苦胜灵丹汤　治马刀挟瘿者，从耳下或耳后，下至颈至肩上，或入缺盆中者，乃手足少阳经之分野，受心脾之邪而作也。今将二证合治之。
黄芪一钱，护皮毛，实腠理，及活血，又实表补元气，乃疮家之圣药也　人参三分，补肺气，如气短及不调而喘者，加之　真漏芦半钱，勿以白头翁代之　升麻一钱　葛根半钱，此三味俱足阳明本经药　甘草半钱，能调中和诸药，泻火益胃　连翘一钱，此味乃十二经疮中之药不可无者，能散血结气聚，此疮家之神药也　丹皮二分，去肠胃中留滞宿血　熟地黄三分，此三味诸经中和血生血凉血药也　当归身三分　生地黄三分　白芍药三分，如夏月倍之，其味酸，其气寒，能补中益气，治腹痛，如冬月寒证勿用　肉桂三分，大辛热，能散结聚。如阴证疮疡少用之，此寒因热用之意。又为阴寒覆盖，其疮用大辛热去之，烦躁者勿用之　柴胡功同连翘，如疮不在少阳经，勿用　鼠黏子三分，无肿不用　京三棱炮，二分　昆布二分，味咸，若疮坚硬甚者用之，咸能软坚也　?荗三分，此二味疮坚硬甚者用之，不硬者勿用　羌活　独活　防风各一钱，三味必关手足太阳证，脊痛项强，不可回顾，腰似折项似拔者　防风辛温，如疮在膈上，虽无手足太阳经证，亦当用之，为能散结去上部风邪故也　神曲炒，二分，食不消化者用之　益智仁二分，如唾多者胃不和也，或吐沫吐食，胃中寒者加之，无则勿用　麦芽一钱，消食健脾　黄蘗炒，三分，如有热或腿脚无力加之。如烦躁欲去衣者，此胃中伏火也，更宜加之　黄连炒，三分，治烦闷　厚朴姜制，一钱二分，如腹胀加之
右共为细末，汤浸蒸饼，捏作饼子，晒干，捣如米粒大，每服三钱，白汤下。如气不顺加橘红，甚者加木香少许，量病人虚实消息之，毋令药多妨其饮食，此治之大法也。如止在阳明分者，去柴胡、鼠黏子二味，余皆用之。如在少阳，分为马刀挟瘿，去独活、漏芦、升麻、葛根，加瞿麦三分。如本人气素弱，其病势来时气盛而不短促者，宜作气盛而从病变治之，权也。加黄芩、黄连、黄蘗、知母、防己，视邪气在上中下而用之。假令在上焦，加黄芩半酒洗，半生用；在中焦，加黄连半酒洗，半生；在下焦，加酒制黄蘗、知母、防己之类，选而用之。如大便不通而邪盛者，加酒制大黄以利之。如血燥而大便干燥者，加桃仁泥、大黄。如风结燥不行者，加麻仁、大黄以润之。如风濇而大便不行，加煨皂角仁、大黄、秦艽以利之。如脉濇，觉身有气濇而大便不通者，加(木郁)李仁、大黄以除风燥。如阴寒证为寒结秘而大便不通者，以局方半硫丸，或加炮附子、干姜煎，候冰冷服之。大抵用药之法，不惟疮疡，凡诸疾病气素怯弱者，当去苦寒之剂，多加人参、黄芪、甘草之类，以泻火而补元气，余皆仿此。

柴胡通经汤　治小儿项侧有疮，坚而不溃，名曰马刀，亦治瘰疬。
柴胡　归尾　生甘草　连翘　黄芩　牛蒡子　三棱　桔梗各一钱半　黄连一钱　红花少许。
右作一剂，水二钟，煎至一钟，食后服。此是攻里内消之剂。

柴胡连翘汤　治男子妇人马刀疮。
柴胡　连翘　知母酒制　黄芩炒，各半两　黄蘗酒制　生地　甘草炙，各三钱　当归尾一钱半　桂三分　牛蒡子二钱　瞿麦穗六钱
右剉如麻豆大，每服三钱或五钱，水二大盏，煎至一盏，去滓，食后稍热，时时服之。

消肿汤　治马刀疮。
柴胡　黄蘗　黄芩生用，各二钱　红花少许　黄连　牛蒡子炒，各半钱　黄芪　花粉各钱半　连翘　当归尾　甘草各一钱
右(口父)咀，每服半两，水二大盏，煎至一盏，去滓，食后稍热服，忌酒湿面。

太乙膏　治疬子疮神效。
没药四钱　清油一斤　黄丹五两　麝香三钱　轻粉　乳香各二钱　脑子研，一钱
右以清油、黄丹熬成膏，用柳枝搅，又用憨葱七枝，旋加下葱尽为度，下火不住手搅，至滴水不散，却入乳、没、脑、麝、轻粉等味搅匀，磁器内盛用。

克效散　治前证。
螌蝥四十九个，不去翅足，炒　粳米四十九粒　赤小豆四十九粒　官桂　硇砂各半钱
右五味，研为细末，初服一字，次服二字，次服三字，又次服四字，煎樟柳根汤送下，空心服，以小便淋沥并作濇为效。恶心，呕吐黄水，无妨，其瘰疬自日消矣。

玉烛散　消瘰疬，和血通经。
当归　芍药　大黄　甘草　熟地黄　芒硝　黄芩　川芎各等分
右为粗末，每服三钱，水一盏，生姜三片，煎至七分，去滓温服，日进一服，七八日效。

羌活连翘汤　治瘰疬初发，寒热肿痛。
防风　羌活　连翘　夏枯草　柴胡　昆布洗　枳壳　黄芩酒炒　川芎　生牛蒡子　生甘草　金银花
右，薄荷水煎服，次以追毒散行之，以化坚汤消之，大效。

防风羌活汤　治瘰疬发热者。
防风　羌活　连翘　升麻　夏枯草　牛蒡子　川芎　黄芩酒浸　甘草　昆布洗　海藻洗　殭蚕
右薄荷水煎服。虚者加人参、当归，实者加黄连、大黄。

杨氏家藏方　治瘰疬。
螌蝥二十八个，去头翅足，用大米炒　荆芥穗　白殭蚕　黑牵牛各二钱
右为末，临卧时，先将滑石末一钱，用米饮调服；夜半时又一服；五更初却用温酒调药一钱或二三钱，量强弱用。服讫，如小便无恶物行，次日早再进一服，又不行，第三日五更初先进白糯米稀粥汤，再进前药一服，更以灯心汤下，调琥珀末一钱，重服，以小便内利去恶毒为愈。如小便痛，用青黛一钱，以甘草汤调，送下即止。

严氏三圣丸　治瘰疬。
丁香五十粒　螌蝥十个　麝香另研，一钱
右为末，用盐豉五十粒，汤浸，研烂如泥，和前药令匀，丸如菉豆大，每服五七丸，食前温酒送下，日进三服。五七日外，觉小便淋漓，是药之效。或便下如青筋膜之状，是病之根也。忌湿面毒食。

保命连翘汤
连翘　瞿麦各一斤　大黄三两　甘草二两
右剉，每服一两，水二碗，煎至一盏半，早食后，已时服。服药十余日后，可于临泣穴灸二七壮。服药不可住，至六十日方效。一方，加大黄、木通、贝母一作知母各五两，雄黄七分，槟榔半两，减甘草不用，同前药为细末，熟水调下三五钱。

必胜丸 【 《三因方》】 　治瘰疬，不拘年深月近，及脑后两边有小结块，连复数个，兼劳，腹内有块。
鲫鱼一个，去肠并子　雄黄一块，鸡子大　硇砂一钱，已上二味，并入在鲫鱼腹内，仰安鱼于炭火上烧烟尽　蜈蚣全者一条　蓬荗半两　栀子五枚　皂角二挺，四味并烧存性　蓖麻子五个，去皮，灯火上烧　黄明胶三文
右为末，另用皂角二挺，去皮搥碎，以水三碗，揉去滓，煮精羊肉四两烂软，入轻粉五厘，男子乳汁半两同研成膏，和药末丸如菉豆大，朱砂为衣，温酒清晨下十丸一服。至晚，看肉疙瘩子，若项有五个，则以五服药取之。视其所生多少以为服数。既可，更进数服。

白花蛇散　治久漏瘰疬，发于项腋间，憎寒发热，或痛或不痛。
白花蛇酒浸，去皮骨，焙干二两　犀角屑　青皮　黑牵牛半生半炒，各半两
右为末，每服二钱，加腻粉半钱，研匀，五更糯米饮调下，已时利下恶物，乃疮之根也。更候十余日，再进一服。忌发风壅热物。如已成疮，一月可效，神验。

小犀角丸　常服除去根本，截其源流，效应如神。诸疬并宜服之。
犀角　青皮　黑牵牛半生半炒　陈皮各一两　连翘半两
右为细末，用皂角二梴，去皮弦子泡搥，以布绞取汁碗许，又用新薄荷二斤，研取汁，同熬成膏，以前药末为丸，如桐子大，每服三十丸，连翘煎汤，食后服，间以薄荷茶汤服。

立应散　治瘰疬神效，已破未破皆可服。
川乌尖七个　连翘　赤芍药　当归　甘草炙　川芎　滑石研，各半两　黄芩　白牵牛生，取末　土蜂房蜜水洗，饭上蒸，日干，各二钱半　地胆去头翅足，拌米炒，米黄为度，去米秤三钱。
右为细末，每服抄一大钱七，浓煎木通汤调下，临卧服。毒根从小便中出，濇病不妨。毒根如粉片块血烂肉是也。如未效，再服，继以薄荷丹解其风热。且地胆性带毒，济以乌尖，或冲上麻闷不能强制，嚼葱白一寸，茶清下以解之。如小便濇，灯心汤调服五苓散。疮处用好膏药贴。若痈疽用此，倡导恶毒，本方去黄芩不用。

雌雄散　治瘰疬。
螌蝥一雌一雄，足翅全者，新瓦焙焦，去头翅足　贯众二钱　鹤虱　甘草
右为细末，作两服，饱饭后，好茶浓点一盏调下。

遇仙无比丸　专治瘰疬。
白朮　槟榔　防风　黑牵牛半生半炒，取头末　蜜陀僧　螌蝥去翅足，用糯米同炒，去米不用　(木郁)李仁汤泡，去皮　甘草各五钱
右为细末，面糊为丸如梧子大，每服二十丸，早晚煎甘草、槟榔汤送下，服至一月，觉腹中微痛，于小便中取下疬子毒物，有如鱼目状。已破者自合，未破者自消。

射干连翘汤　治瘰疬寒热。
射干　连翘　元参　赤芍药　木香　前胡　川升麻　山栀仁　当归身　甘草炙，各二两　大黄炒，一两
右(口父)咀，每服三钱，水一盏，煎七分，去滓，入芒硝少许，食后温服，日再服。

(艹舌)蒌子散  　治瘰疬，初肿疼痛寒热四肢不宁 。  
(艹舌)蒌仁　连翘　何首乌　皂角仁　牛蒡子微炒   大黄微炒　白螺壳　栀子　漏芦　牵牛微炒   甘草生各一两   
右为细末，每服二钱，匕食后温酒调下。 
 
枳壳丸　洽疮疽痈肿瘰疬。
枳壳去瓤，麸炒　牵牛微炒，取头末　广木香　青皮各一两　甘草　大黄
右为细末，用皂角长一尺许者三挺，约三两，炮焦椎碎，以好酒煮软，挼取汁熬膏稠粘，和前药末为丸，如梧桐子大，每服三五十丸，食后葱茶下，日进二服。

内消丸　治疮肿初生，及瘰疬结核热毒郁滞，服之内消，大效。
青皮　陈皮各二两　牵牛八两，取头末二两　薄荷八两　皂角八两，不蛀者，去粗皮椎碎，以冷水一斗，煮令极软，揉汁去滓，熬成膏
右将青皮、陈皮并牵牛末，和匀，用皂角膏子和丸如菉豆大，每服三十丸，食后，荆芥茶清温水皆可下。

必效散　治瘰疬，气血虽无亏损，内有疬核未去而不能愈。
南硼砂二钱半　轻粉一钱　巴豆五粒，去心膜　白槟榔一个　螌蝥十四枚，去足翅，同糯米炒　麝香五分
右，同研极细末，取鸡子二个，去黄用清调药，仍入壳内，以湿纸数重糊口，入饭甑候熟，取出晒干研末虚者每服半钱，实者一钱，用煨生姜酒五更初调服。如觉小腹痛，用益元散一服，其毒俱从大便出。胎妇勿饵。毒去后，多服益气养荣汤，疮口自合。《精要》云：治瘰疬用必效散，与栝蒌散相间服，神效。致有不问虚实，概用必效散者，殊不知螌蝥性猛，有大毒，利水破血，大损元气，若实者用此刼之而后，继以补剂或可愈；若虚而用此，或用追蚀之剂，瘀肉虽去而疮口不合，反致不救。

鸡鸣散，治气疬疼痛，及热毒结核，或多烦闷恶热而不寒者。
牵牛一两　大黄蒸，二钱　(石卜)硝炼成粉，三钱　胡粉一钱
右为细末，每服三钱，鸡鸣时井华水调服，以利为度，如未利再服。

法制灵鸡弹　治瘰疬马刀腋下生者。
螌蝥七个，去头翅足
右将鸡子一个，顶上敲开些小，入药在内，纸封固了，于饭上蒸熟，取出去壳，切开去药，五更空心和米饭嚼服，候小便通，如米泔水，状如脂，即验也。如大便小便不通，却服琥珀散二三贴催之。然须常服二药尤佳。

妙灵散　服前药后，却将此散与连翘丸，相间常服，愈方止。
木香三钱　沉香二钱　牛膝　何首乌　当归　海螵蛸　桑寄生各一两　海藻二两　海带　青葙子　昆布　甘草节各半两
右为末，每服二三钱，食后温酒调下。

内消连翘丸　治前证。
连翘三两　漏芦　胡桃仁　夏枯草　土瓜根　射干　泽兰　沙参　白芨各一两半
右为末，入胡桃仁研匀，酒糊为丸，如桐子大，每服三五十丸，空心食前盐酒下。

玉屑妙灵散　治前证。
滑石细研为粉
右每服一钱，煎川木通汤调下。

二丁神散　治前证。
苦丁香六枚，一作五分　白丁香　白殭蚕炒，去丝嘴，各一钱　苦参末五分　赤小豆　磨刀泥青石者佳，一名龙泉粉　大螌蝥七个，去头足，炒
右六味，共为细末，每服一钱，空心无灰酒调下。

薄荷丹　解瘰疬风热之毒自小便去，宣毒后须常服。
杜薄荷叶　猪牙皂角不蛀者，去弦皮子　连翘　何首乌米泔浸　蔓荆子　三棱煨　荆芥各一两
右为末，好豉二两半，以米酢煎沸，洒豉腌令软，研如糊，和丸桐子大，每服三十丸，食后熟水下，日一服。病虽愈常服之。

四圣散　治瘰疬，服白花蛇散转利后，服此药调之，永去其根。
海藻洗　石决明煨　羌活　瞿麦穗各等分
右件共为细末，每服二钱，用米汤调下，清水尽为度。

瞿麦饮子　治瘰疬、马刀。
瞿麦穗半斤　连翘一斤
右为粗末，水煎，临卧服，此药经效，多不能速验，宜待岁月之久除也。

海菜丸　治瘰疬生于颈项交接，名蛇盘疬，宜早治之。
海藻菜荞麦炒　白殭蚕微炒，去丝嘴
右等分为细末，海藻菜旋炒、研筛、汤泡，白梅取肉，减半，用所泡汤为丸如梧子大，每服六七十丸，食后临卧米饮送下，其毒自大便内泄出。若与淡菜连服为妙，盖淡菜生于海藻上，亦治此病。忌豆腐鸡羊酒面。日五六服。

槟榔散　治气毒瘰疬，心膈壅闷，不下饮食。
槟榔　前胡去芦　赤茯苓　牛蒡子炒，各一两　人参　枳壳去瓤，炒　沉香　防风去芦，各半两　甘草炙，二钱半
右剉碎，每服四钱，以水一盏，入生姜半分，煎至六分，去滓，空心及晚食前温服。

祛风丸　一名何首乌丸，治风毒瘰疬。
何首乌蒸　薄荷叶　元参各四两，为末　精羊肉半斤　皂角三十挺，用十挺火烧欲过，十挺酥炙去皮，十挺水挼取汁去滓。
右以皂角水煮肉使烂，细研，和药为丸，如梧桐子大，每服二十丸，空心温酒或薄荷汤送下。一方，无羊肉，蜜丸，每服三四十丸，名皂角煎丸。

绛宫丸　治前证。
山楂　连翘　川芎　当归酒洗　麦芽　桃仁　芦荟　甘草生　芸薹子各一两　川黄连酒浸　南星酒浸　海藻酒洗，各一两半　升麻　羌活　桔梗　防风　黄芩酒炒，各半两　大黄酒蒸　白朮各二两
右为末，用神曲糊为丸，已破，加人参一两煎膏，用甘草节、殭蚕同煎下。
又方　治瘰疬结核。
黄芪七分　元参八分　苦参　牛蒡子各九分　枳实炒　大黄　羚羊角屑　麦冬去心，各五分　连翘　人参　青木香　苍耳子　升麻　茯苓　甘草炙　桂心　(石卜)硝各四分
右为细末，炼蜜和丸，如梧子大，以酒下十丸，日夜三四，渐加至二三十丸，以知为度。忌生冷、猪肉、海藻、菘菜、生葱、酢、蒜、陈臭等物。

水红花散　治瘰疬肿核，结硬不消，及脓汁旁穿不瘥。
水红花不拘多少，一半炒，一半生用
右粗捣筛，每服二钱，水一盏，煎七分，去滓温服，食后卧，日三。好酒调亦可。
又方　治前证。
牡蛎不以多少，用灰深培上，以炭三斤煅，火尽，取半斤为细末　甘草末二两
右研匀，每服二钱，食远以建茗同点，日二服。忌鱼、酒、酢、酱油、盐、海味等物。
又方　治颈上块动者。
夏枯草六钱　甘草一钱
右为末，和匀，每服一钱至二钱，茶清调下，食后。
又方 【 《本事方》】 　治鼠疬。
土附子一枚　食盐三斤
右二味，用小便五升，同浸半月取出，将附子去黑皮，阴干为末，用黑豆烂煮，研为膏，丸附子末如梧子大，每服十丸，酒吞下，早晚二服。

破结散 【 《大成》】 　治石瘿、气瘿、血瘿、肉瘿、马刀、瘰疬等证。
海藻酒洗净　龙胆草酒洗　海蛤粉　通草　贝母　白矾枯　昆布酒洗净　松萝各三钱　麦曲炒，四钱　半夏曲二钱
右为细末，每服二钱，热酒调，食后。忌甘草、鲫鱼、鸡肉、五辛、生果。一方，去松萝加真桑寄生一倍，尤效。

古今图书集成医部全录卷一百六十八

　颈项门

　　方

瘰疬方
人参　白朮　当归　陈皮　芍药酒浸，各一钱　川芎　香附　茯苓　半夏各五分　甘草少许
右作一服，姜三片，以金银藤煎汤一钟半煎前药，食后就吞绛宫丸十粒。

补阴八珍汤　治瘰疬等疮，属足三阴虚者。
当归　川芎　熟地黄　芍药　人参　白朮　茯苓　甘草　黄蘗酒炒黑　知母酒炒，各七分
右水煎服。

托里救苦神应丸　治流注疬。
川乌去皮脐，生　当归酒浸一宿　没药　白芷　陈皮　甘草节各一两　乌头五两　姜黄两半　蝉蜕水洗，半两　大皂角七挺，去皮弦子
右用皂角敲碎，水四大碗，煎至二大碗，滤去滓，用汁同煮川乌、乌头，候川乌、乌头烂为度，擂如泥，其余诸药，却另为末，和乌头泥为丸如桐子大，每服六十丸，饥饱皆用薄荷汤下。若疮既破，穿凿孔穴，其处必生肿肉如指大，或黑或白，乃风与气搏，宜驱风行经散气之剂，以化气调经汤主之。

化气调经汤　与神应丸间服，治流注疬。
香附子酒浸一宿，日干　羌活　白芷各一两　牡蛎火煅　甘草　天花粉　皂角刺各半两　橘皮二两
右为细末，每服二钱，用白汤，不拘时调下，日三次。如脉有力者，先用追毒神异汤下之，却服救苦神应丸。

追毒神异汤　治前证。
辰砂　血竭各一钱　麝香一字，共研细　大黄　大甘草节各半两
右大黄、甘草二味(口父)咀，河水一钟，煎至半钟，调前末临卧服之。

蟾酥膏　治重台疬。
蟾酥如大豆许　白丁香十五粒　寒水石些少　巴豆五粒　寒食面些少
右各另研，和作一处再研，炼蜜为丸，如菉豆大，每用一丸或二三丸，纳入针窍中。如脓未尽，再用数丸，以脓尽为度。

绿云膏　治前证。
黄连　大黄　黄芩　黄蘗　木鳖子去壳　元参各一钱
右细切，用香油一两同煎焦色，去药，入净松香五两，再煎成膏，滤入水中，拔令金色，入铫再熬，放温，入后药：
猪胆汁三枚　铜绿三钱，酢浸一宿，绵滤去粗
右用竹篦带温搅匀，然后如常摊贴，兼治疮口不干，加乳香、没药、轻粉尤妙。

金宝膏　去腐肉朽肉，不伤良肉新肉。
桑柴灰五碗，用沸汤十碗淋汁，先以草纸一层，皮纸二层，放箩底，次置灰于上，淋之　穿山甲二两，煨　信砒一钱　杏仁七粒，去皮尖，同信砒、山甲研细　生地黄二两，捣取汁　辰砂飞一钱　粉霜研　麝香各半钱，研
右将灰汁滤清，下锅煎浓，下甲末及地黄汁，候干一半，下麝香，次下粉霜，次下辰砂，候将成膏，下砂石灰末一两，以成块密贮，勿见风，每取敷核上。

龙珠膏　治前证。
龙牙草五两　棘枣根半两　海藻二钱五分　苏木半两
右细切，量水二十碗，煎至十二三碗，滤去滓；又用桑柴灰、石灰、苍耳草灰各二碗半　以草纸两层，皮纸两层，放箩底，次置灰于上，用煎汤热淋，取灰汁十碗许，澄清，入锅内煎成膏，用巴豆霜、白丁香、石膏、麝香、轻粉，磁罐子收贮，取敷核上；再敷，即去旧药并靥，再上新药，其核即溃而愈。根小者，但只涂药于根上，其核自溃。

蜗牛散 【 《三因方》】 治瘰疬，溃与未溃皆可治。
蜗牛不拘多少，以竹签穿，瓦上晒干，烧存性
右为末，入轻粉少许，猪骨髓调，用纸花量疮大小贴之。一法以带壳蜗牛七个，生用，取去肉，每个入丁香七粒于壳内，烧存性，与肉研成膏，用纸花贴之。

粉金散　治前证。
黄蘗　草乌各等分
右为末，蜜调敷之。

龙泉散　涂瘰疬。
瓦粉　龙泉粉炒，即磨刀石上粉　京三棱各酒浸，炒干　广荗　昆布洗去土，各半两
右件同为极细末，煎熟涂之，用此，去疾尤速。

奇效散郭氏　治瘰疬、马刀顽恶等疮。
野粪尖干者，一两　密陀僧　无名异各半两　皂角　乳香　没药各三钱
右粪同盐泥封固，炭火煅之，去泥取出，同药五味研为末，入麝香少许，用清油调匀，漫敷上，湿即干掺，其功神效。

蝙蝠散　治疬多年不瘥。
蝙蝠一个　猫头一个
右同烧作灰，撒上黑豆煅，其灰骨化碎为细末，湿即干掺，干则油调敷。内服五香连翘汤。

螺灰散
大田螺连壳烧，存性
右为细末，破者香油调敷。
又方　治瘰疬未破，百药不应者，累效如神。
杏树叶阴干为末，五分　人中白煅为末　蝙蝠火焙干，为末　白花蛇蜕烧灰存性为末，各二分半　蜜蜂七个，焙为末
右，将杏树叶末，用清水调，却入前四件药末，调匀敷患处。却将皮纸一片，用针刺孔贴药上，如干用清水就纸上刷之。每一昼夜，换药一次。如面上发热，服清凉饮子。数贴，其热自退。
又方　能败散瘰疬，神效。
白胶香　海螵蛸　降真香无土气者，取心用
右等分为末，掺患处，外以水纸掩之，一夕而退。
又方　治已破者。
蜜蜂二十一个　蛇蜕七分半　蜈蚣二条，端午前收者
右用香油四两，将三味药入油内，用文武火熬成膏，入光粉二两，桑枝七条如箸大者，急搅，候冷，出火气七昼夜，方可用纸摊作膏，贴患处。

神圣换肌散郭氏　去瘰疬顽疮，乃追蚀死肉峻药，非顽急勿用。
白殭蚕二钱　白矾一钱五分　螌蝥去翅足　生砒　草乌头　青黛各一钱　麝香少许
右研极细末，干掺些少于疮口内，用膏药护其恶肉，化脓水。

生肌干脓散　治瘰疬、马刀，脓汁不干者。
黄连　贝母　降真香烧存性　白芨　海螵蛸　五倍子炒黑　芸香各五钱　轻粉五分
右为末，用药水洗，次掞此末，外贴膏药。

三品锭子
上品　治一切痔漏。
白矾二两　白信石一两零五分　乳香　没药各三钱半　雄黄三钱
中品　治五漏、六瘤，气核、瘰疬。
白矾二两　白信石一两三钱　乳香　没药各三钱　雄黄二钱
下品　治瘰疬气核，恶疮六瘤。
白矾二两　白信石一两五钱　乳香　没药各二钱半　雄黄一钱
右三品俱同制度。先将信石打碎如豆大，置干锅内，上以矾末盖之，瓦片盖上，以炭火煅，令烟尽取出，候冷为末，用秫米糊为线挺，阴干，随疮大小深浅长短，临时裁度，先以铁筒拔毒膏点破，次以药线纴入疮内膏药贴之，药线消尽，又要换药三四次，年深者五六次，其根自腐溃。如疮露在外，更用蜜水调搽，湿则干上亦可。

紫霞锭子　治瘰疬、痔漏、恶疮。
信石煅　白矾煅　硇砂各一钱　胆矾　雄黄　朱砂各五分　乳香　没药各二分半　麝香　片脑各半分
右末稠糊为锭子如豆大，带扁些，及作药线，随疮大小深浅长短，临时裁度，先以拔毒膏点破，次以药锭放在疮口，膏药贴上，三日一换药，待肉腐之时，药绝插入疮口，膏药贴上，直候腐肉去尽为度。

三才绛云锭子　治瘰疬、痔漏、六瘤、恶疮。
天才　初开疮口，紧峻之药。
白矾煅，五钱　雄黄三钱　信石生　硇砂生　朱砂各二钱　胆矾生　乳香　没药各一钱半　麝香　片脑各少许
地才　次去死肉，紧缓之药。
白矾煅，五钱　雄黄三钱　信石煅过　朱砂各二钱　硇砂生　胆矾生　乳香　没药各一钱半　儿茶　血竭　轻粉各五分　麝香　片脑各少许
人才　又次生新肌去瘀肉，缓慢之药。
白矾煅，五钱　雄黄三钱　赤石脂煅　儿茶　朱砂各二钱　硇砂水煮干　胆矾煅　乳香　没药　轻粉　血竭各一钱半麝香　片脑各少许
右末用秫末糊为锭子如豆大，带扁些，阴干又作药线如麻黄样。先用铁罐膏点疬头令黑，次纴此锭，膏药贴上，三日一换药。腐肉不尽出者，可更用下品锭子，及针头散，取尽腐肉。止有脓汁不干者，用生肌干脓散掺疮口，膏药贴上。如要生肌，速用生肌散掺疮口上，膏药贴之。

碧玉锭子　治瘰疬、恶疮。
铜青三钱　胆矾煅　白丁香　煅砒　硇砂生　雄黄　朱砂　滴乳香　明没药　轻粉各一钱　麝香　片脑各少许
右为细末，稠糊为锭子如豆大，带扁些，及药线俱阴干。先用拔毒膏点破疮口，上贴膏药，直至腐肉去尽，只贴膏药，以肉生满为度。
又方　治项后侧少阳经中疙瘩，不辨肉色，不问大小，及日月深远，或有赤硬肿痛。
生山药一块，去皮　蓖麻子一粒
右研匀摊贴之，如神。丹溪云：山药补阳气，生者能消肿硬。经曰：虚之所在，邪必凑之，留而不去，其病为实。非肿硬之谓乎？固其气，则留滞自不容不行也。

清凉散饼　治前证。
山慈姑生　良姜等分
右俱捣为饼，去汁罨之，能散去寒热。或止以慈姑磨调，酒服，大妙。此药大能散疬如神。

香附饼　治瘰疬、肿核，或风寒袭于经络，结肿或痛。
香附子不拘多少
右末，酒和为饼，覆患处，以热物熨之。未成者内消，已成者自溃。若风寒湿毒，用姜汁作饼。

荔枝膏　治瘰疬。
荔枝肉一两　轻粉　麝香　白豆蔻　川芎　砂仁各半钱　全蝎五枚　朱砂　龙骨　血竭　乳香各一钱
右将荔枝肉擂烂，软米饭和为膏，看疮大小摊贴。如有三五个者，止去点为头者妙。

蜂房膏　治热毒气毒，结成瘰疬。
露蜂房炙　蛇蜕炙　元参　蛇床子　黄芪剉，各三分　杏仁一两半　乱发鸡子许　铅丹　蜡各二两
右先将前五味剉细，绵裹，用酒少许，浸一宿，勿令酒多，用油半斤，内杏仁乱发煎十五沸，待发消尽，即绵滤，更下铛中，然后下丹蜡，又煎五七沸，即泻出于磁盆中盛，取贴疮上，一日一换。

铁筒拔毒膏　治痈疽疖毒，瘰疬，六疔瘤，疔疮，顽癣，痔漏，痣赘，恶疮肿疡，一切恶核等毒。已成者点破，脓腐即去。未成者，自然消散其毒；虽不能全消，亦得以杀其毒也。

蓄麦秸灰　桑柴灰　矿石灰各三碗　炭灰一盏
右将四灰和匀，用酒漏一个，将棕帕塞住窍，用水三十碗熬滚，淋灰汁，将汁复熬滚，复淋过，取净药力，慢火入磁罐煎熬，以纸数重固口，熬至一碗为度，乘滚入矿石灰末搅匀，如糊之样，入黄丹，取如微红之色，密封固罐口，候冷。次日将厚实，磁罐收贮，密塞其口，每用少许，涂毒顶之上，实时咬破。不黑，又点，以黑为度。如药干，以唾调涂。如要急用，只将烧大柴灰九碗，石灰三碗"淋灰汁熬浓如前制用。更有枯瘤膏、十陈膏，治法并同。

黑虎膏　治瘰疬、诸疮神效。
大黄　黄连　黄芩　黄蘗　当归各一两　木鳖子五钱　穿山甲三钱　乱发一丸　蛇蜕一条　清麻油一斤　黄丹水飞，炒，八两　乳香一两　没药五钱　阿魏一钱半
右将前九味，剉碎，入油浸五七日，煎熬微黑，滤去滓，入黄丹，慢火熬成膏，候冷，入乳香、没药、阿魏末搅匀，油纸摊贴。
十香膏　治五发恶疮，结核瘰疬，疳痿疽痔。
沉香　麝香各一钱　安息香　零陵香　木香　丁香　乳香　甘松　白芷　藿香各五钱，为末　当归　商陆根　木鳖子　川芎　黄芪　木通　白芍药　细辛　川升麻　白蔹　独活　川椒　藁本　石菖蒲　厚朴　官桂各二钱　柏子仁　松仁　桃仁　杏仁各五钱　松枝剉　乱发灰　白矾灰　槐枝　桑枝　柳枝　没药　轻粉　雄黄　朱砂　云母犀角各二两，研粉　真酥　羊肾脂　猪脂各二两　黄丹一斤　芝麻油三斤
右先用木炭火炼油香熟，下一十六味剉碎药，并四枝、四仁，熬至紫黑色，出火，滤去滓，入酥脂煎十余沸，再以新绵滤过油，澄清；拭铛令净，再入火上煎，油沸下丹，用湿柳枝作篦子不住搅，熬一日，滴在水中成珠不散则成也。离火，入十味药末搅匀，再上火，入云母等粉八味，轻煎令沸，出火，不住搅，一食顷，于磁盒内，密封收。每用量疮口大小，绯绢帛上摊贴之。肠胃痈疽，可作丸如梧桐子大，每服七丸，空心温酒送下。

治瘰疬丸　右先于疮上灸三壮，然后用药溃作疮口，用新活鳝鱼，截长一指大，批开就掩在疮口上。少时，觉疮内痒，急揭起鱼，觑鱼上有细虫如马尾一节，虫出如卷。三五次取尽虫子后，用敛疮口药。
麝香　粉霜　雄黄　轻粉各半钱　龙脑　乳香各一字
右为细末，米糊为丸，如小麦大，每用一丸两丸，纴在疮口内，觉肿痛是效。

洗方拔毒汤　治瘰疬，百杂疮肿，悉能内消。
防风　荆芥穗　羌活　独活　北细辛　藁本　白芷　大黄　苦参　当归　赤芍药　威灵仙　元参　何首乌黄蘗　甘草　露蜂房　甘松　藿香　苍朮　石菖蒲　零陵香　枸杞子　川芎
右葱白、川椒煎水热洗，又用绵布二幅，煮热蒸熨。

六君子汤　治阳虚阴弱之证。
人参　白朮　茯苓各二钱　甘草一钱　陈皮　半夏各八分
右(口父)咀，水煎服。

四物汤　治血虚或发热，及一切血虚之证。
当归酒拌　川芎各钱半　芍药炒　生地各一钱　作一剂，水二钟，煎八分，食远服。

当归龙荟丸　治瘰疬肿痛，或胁下作痛，似有积块，及下疳便痈，小便濇，大便秘，或瘀血凝滞，小腹作痛。
当归酒拌　龙胆草酒拌，炒　栀子仁炒　黄连　青皮　黄芩各一两　大黄酒炒　芦荟　青黛　柴胡各五钱　木香二钱五分　麝香五分，另研
右为末，炒神曲糊为丸菉豆大，每服二三十丸，姜汤下。

分心气饮　治七情郁结，胷膈不利，或胁肋虚胀，噎塞不通；或噫气吞酸，呕哕恶心；或头目昏眩，四肢倦怠，面色痿黄，口苦舌干，饮食减少，日渐羸瘦；或大肠虚秘；或病后虚痞。
木通　赤芍药　赤茯苓　官桂　半夏姜制　桑白皮炒　大腹皮　陈皮去白　青皮去白　甘草炙　羌活各五分　紫苏二钱
右作一剂，水二钟，姜三片，枣二枚，灯心十茎，煎八分，食远服。

生地黄丸　许白云学士云：有一师尼患恶风体倦，乍寒乍热，面赤心烦，或时自汗，是时疫气大行，医见寒热，悞作伤寒洽之而大小柴胡汤杂进，数日病剧。予诊视之，曰：三部无寒邪脉，但厥阴肝脉弦长而上鱼际，宜用抑阴之药，遂用此方而愈。更治颈核瘰疬大效。
生地黄一两，酒拌，捣膏　秦艽　黄芩　柴胡各五钱　赤芍药
右为细末，入地黄膏加炼蜜少许，丸梧子大，每服三十丸，乌梅煎汤下，日服。

逍遥散　治妇人血虚，五心烦热，肢体疼痛，头目昏重，心忪颊赤，口燥咽干，发热盗汗，食少嗜卧；及血热相搏，月水不调，脐腹胀痛，寒热颈核，如疟；及治室女血弱，荣卫不调，痰嗽潮热，肌体羸瘦，渐成骨蒸。
当归酒拌　芍药　茯苓　白朮　柴胡各一钱　甘草三分
右作一剂，水二钟，煎八分，食远服。

补中益气汤　治中气不足，身热心烦，颈核瘰疬等证
黄芪蜜炙，一钱五分　甘草炙　人参各一钱　白朮土炒　陈皮　当归各五分　升麻　柴胡各三分
右姜三片，枣二枚，水煎服。

椒仁丸　治病在血分。
椒仁　甘遂　续随子去皮，研　附子　(木郁)李仁　黑牵牛　五灵脂碎研　当归　吴茱萸　延胡索各五钱　芫花酢浸胆矾　石膏　白砒石各一钱　蚖青十枚，去头翅足，糯米炒黄，去米不用　螌蝥十个，糯米炒黄，去米不用
右为末，面糊为丸如豌豆大，每服一丸，橘皮汤下。此方虽峻利，所用不多，若畏而不服，有养病害身之患。常治虚弱之人，用之亦未见其有悞也。

葶苈丸　治病在水分。
葶苈炒，另研　续随子去壳，各半两　干笋末，一两
右为末，蜜丸如梧子大，每服七丸，煎扁竹汤下。如大便利者，减续子、葶苈各一钱，加白朮五钱。

托里养荣汤　治瘰疬流注，及一切不足之证，不作脓，或不溃，或溃后发热，或恶寒肌肉消瘦，饮食少思，睡卧不宁，盗汗不止。
人参　黄芪炙　当归酒拌　川芎　芍药炒　白朮炒，各一钱　五味子炒研　麦门冬去心　甘草各五分　熟地黄生者，酒拌，蒸半日，忌铁器
右作一剂，水二钟，姜三片，枣一枚，煎八分，食远服。

　　单方

头项强不得顾视：大黑豆蒸熟，纳袋中枕之。 【 《本草》，下同】 

头项强不得回顾：生桃叶蒸熟入袋，着项上熨之。

项强身中急者：取活鼠，破腹去五脏，就热敷之，即瘥。风湿项强，捣蓖麻叶敷之妙。 【 俗方】 

风项强不得顾视：穿地作坑，烧令通赤，以水洒之，令冷，纳生桃叶铺其席下卧之，令项在叶上，以衣着边令气上蒸，病人汗出，良久即瘥。 【 《千金方》，下同】 

颈项风强：八月后取荆芥穗作枕，及铺床下，立春去之。

小儿疳疾及诸病后天柱骨倒，乃体虚所致，宜生筋散贴之。木鳖子六个去壳，蓖麻子六十粒去壳研匀，先包头擦头上令热，以津调药贴之。 【 《郑氏小儿方》】 

小儿项软因风虚者，蛇含石一块，煅七次，酢淬七次，研郁金等分为末，入麝香少许，白米饭丸龙眼大，每服一丸，薄荷汤化服，一日一服。 【 《活幼全书》】 

项下热肿，俗名虾蟆瘟，五叶藤捣敷之。 【 《丹溪纂要》】 

治对口疮效方：新鲜茄蒂七个，秤若干重，又用鲜何首乌秤同茄蒂重。用水一钟半，煎服。一服出脓，一服收口。如无鲜茄蒂、首乌，干者亦可，但不及鲜者有力。此方轻剂，不可以治重病，观者勿泥也。

凡疬破多年，脓水不绝，用百年茅屋厨中壁土为末，入轻粉调敷，半月即干愈。 【 《永类方》】 

瘰疬结核：铅二两，铁器炒，取黑灰，酢和涂上，故帛贴之，频换去恶汁，如此半月，不痛不破，内消为水而愈。 【 《传信方》】 

痰核红肿寒热，状如瘰疬：石灰火煅为末，以白果肉同捣贴之，蜜调亦可。 【 《活人心镜》】 

瘘疮有虫：八月中多取螌蝥，以苦酒浸半日，晒干，每用五个，铜器炒熟为末，巴豆一粒，黄犬背上毛二七根，炒研，朱砂五分，同和苦酒顿服，其虫当尽出也。

瘰疬结核：苦参四两，牛膝汁丸菉豆大，每暖水下二十丸。 【 《备急方》】 

瘰疬溃烂，延至胷前两腋块如茄子大，或牵至两肩上，四五年不能疗者皆治之，其验如神。武进县朱守仁传云：其项不能回头，用此，数日减可。如疮烂破者，用荆芥根下一段剪碎，煎沸汤温洗，良久，看烂破处紫黑，以针一刺去血，再洗三四次，用樟脑、雄黄等分为末，麻油调上出水。次日再洗，再扫，以愈为度。 【 《活法机要》】 

瘰疬结核，或破未破：以新薄荷二斤取汁，皂荚一挺水浸去皮，捣取汁，同于银石器内熬膏，入连翘末半两，连白陈皮一两，连白青皮、黑牵牛半生半炒，皂荚子各一两半，同捣和丸梧子大，每服三十丸，煎连翘汤下。 【 《济生方》】 

瘰疬未破：野菊花根捣烂煎，酒服，以滓傅之自消，不消亦自破也。 【 《瑞竹堂方》】 

瘰疬风病：茵陈蒿两握，水一斗五升，煮取七升，先以皂荚汤洗，次以此汤洗之。冷更作，隔日一洗，不然恐痛也。

风毒瘰疬赤肿：地菘捣敷，干即易之。 【 《圣惠方》】 

瘰疬已破：葶历二合，豉一升，捣作饼子如钱大，厚二分，安疮孔上，作艾炷灸之，令温热，不可破肉，数易之而灸。但不可灸初起之疮，恐葶苈气入脑伤人也。 【 《永类钤方》】 

瘰疬结核：连翘、芝麻等分为末，时时食之。 【 《简便方》】 

项边马刀：用连翘二斤，瞿麦一斤，大黄三两，甘草半两，每用一两，以水一碗半，煎七分，食后热服。十余日后，灸临泣穴二七壮，六十日决效。 【 《活法机要》】 

瘰疬未穿：靛花、马齿苋同捣，日日涂敷，取效。 【 《简便方》】 

瘰疬疔疮发背诸肿：紫花地丁根去粗皮，同白蒺藜为末，油和涂，神效。

瘰疬喉痹攻痛：生商陆根捣作饼，置疬上，以艾炷子灸三四壮，良。 【 《外台秘要》】 

男妇瘰疬：猫儿眼睛草一二捆，井水二桶，五月五日午时，锅内熬至一桶，去滓澄清，再熬至一碗，瓶收。每以葱椒槐枝煎汤洗，疮净乃搽此膏，数次愈。 【 《便民图纂方》】 

瘰疬结核：蓖麻子炒，去皮，每睡时服二、三枚取效。一生不可吃炒豆。 【 《经验方》】 

瘰疬恶疮，及软疖，用白胶香一两，瓦器熔化，去滓，以蓖麻子六十四个，去壳研膏，熔胶投之，搅匀，入油半匙，点水中试软硬，添减胶油得所，以绯帛量疮大小摊贴，一膏可治三五疖也。 【 《儒门事亲》】 

瘰疬初作未破，作寒热：草乌头半两，木鳖子二个，以米酢磨之，入捣烂葱头、蚯蚓粪少许，调匀敷上，以纸条贴，令通气孔，妙。 【 《医林正宗》】 

蝎瘘五孔相通者，半夏末水调涂之，日二。 【 《圣惠方》，下同】 

瘰疬初起，气壮人用芫花根擂水一盏服，大吐利即平。

瘰疬结核：菵草一两为末，鸡子白调涂帛上贴之，日二易，取效止。

结核气：堇菜日干为末，油煎成膏摩之，日三五度，便瘥。 【 《食疗本草》】 

瘰疬未破：用月季花头二钱，沉香五钱，芫花炒三钱，剉碎，入大鲫鱼腹中，就以鱼肠封固，洒水各一盏，煮熟食之即愈。鱼须安粪水内游死者方效。此方活人多矣。 【 试验方】 

瘰疬结核，或破或不破，下至胷前者皆治之：何首乌根洗净，日日生嚼，并取叶捣涂之，数服即止。

瘰疬溃烂：冷饭团切片，或为末，水煎服，或入粥内食之，多食妙。忌铁器及发物。 【 《积德堂方》】 

瘰疬结核：用红娘子十四枚，乳香、砒霜各一钱半，黄丹五分，共为细末，糯米粥和，作饼贴之，不过一月，其核自然脱下矣。 【 《简易方》】 

鼠瘘不消：通草取汁酿酒，日饮之。

项下瘰疬如梅李状，宜速服海藻消之。方用海藻一斤，绢袋盛之，以清酒二升浸之，春夏二日，秋冬三日，每服两合，日三。酒尽再作。其滓曝干为末，每服方寸匕，日三。服不过两剂，即愈。 【 《范汪方》】 

鼠瘘有核脓血：用热牛屎封之，日三。 【 《肘后方》】 

蜣螂瘘疾：热牛屎封之，日数易，当有蜣螂出。 【 《千金方》】 

瘰疬初起：七月七日麻花，五月五日艾叶，等分作炷灸之，百壮。 【 《外台秘要》】 

内消瘰疬，不拘大人小儿，经验方：用螌蝥一两，去翅足，以粟米一升，同炒米焦，去米不用，入薄荷四两为末，乌鸡子清丸如菉豆大，空心腊茶下三丸，加至五丸，却每日减一丸，减至一丸后，每日又服五丸，又日减一丸，以消为度。

恶核肿结：小蒜、吴茱萸等分捣敷，即散。 【 《肘后方》】 

瘰疬：小芥子，米酢和贴之，看消即止，迟恐损肉。 【 《肘后方》】 

五肿瘘疾：芥子末以水蜜和敷，干即易之。 【 《广济方》】 

瘰疬不敛：干姜为末，姜汁打糊和作剂，以黄丹为衣，每日随疮大小入药在内，追脓尽生肉口合为度。如不合，以葱白汁调大黄末擦之即愈。

鼠瘘核痛未成脓：以柏叶捣涂熬盐熨之，气下即消。　 【 《集验方》】 

一切瘘疮：炼成松脂末，填令满，日三四度。 【 《圣惠方》】 

项上疬疮：马齿苋阴干烧研，腊猪脂和，以暖泔洗拭敷之。

大瘘有孔：苦瓠四枝大如盏者，各穿一孔如指大，汤煮十数沸，取一竹筒长一尺，一头插瓠，一头注疮孔上，冷则易之，用遍乃止。 【 《千金方》】 

瘰疬溃烂：桑上木耳五钱，水红豆一两，百草霜三钱，青矾二钱，片脑一分，为末，鸡子白调敷，以车前、艾叶、桑皮煎汤洗之。 【 《纂奇方》】 

脓瘘不止：桃花为末，猪脂和敷之，日三。 【 《千金方》】 

卒患瘰疬不痛者：取桃树白皮贴疮上，灸二七壮，良。 【 《千金方》】 

瘰疬伤风：青胡桃皮捣泥入酱，清硇砂各少许，令匀，先以泔洗，后敷之。

一切瘘疾：用槲树背阴白皮三十斤剉，以水一石煮一斗，去滓，煎如饴，又取通都厕上雄鼠屎、雌鼠屎各十四枚，烧汁尽研和之，纳温酒一升和匀，瘦人服五合，当有虫出也。
又方：用檞白皮切五升，水八斗煮，令泣尽去滓，再煎成膏，日服枣许，并涂疮上，宜食苜蓿盐饭以助之，以瘥为度。项上瘰疬：白殭蚕为末水服五分，日三服，十日瘥。 【 《外台秘要》】 

瘘疮：楸枝作煎频洗，取效。 【 《肘后方》】 

瘰疬瘘疮：秋分前后，早晚令人持袋，摘楸叶纳袋中，取七八升，又换锅煎取二升，乃纳不津器中。用时，取麻油半合，蜡一分，酥一栗子许，同消化。又取杏仁七粒，生姜少许，同研米粉二钱，同入膏中搅匀。先涂疮上，经二日来乃拭却，即以蓖子匀涂楸煎满疮上。仍秤取十五斤，以水一石，净釜中煎取三斗，又换锅煎，以软帛裹之，且日一拭，更上新药，不过五六上，已破者即便生肌，未破者即内消。瘥后，须将慎半年。采药及煎时，忌孝子妇人僧道鸡犬见之。 【 《箧中方》】 

年久瘰疬：用不蛀皂角子一百粒，米酢一升，硇砂二钱，同煮干，炒令酥，看疬子多少，如一个服一粒，十个服十粒，细嚼，米汤下，酒浸煮服亦可。虚人不可用硇砂。

瘰疬结核：用桑椹子二斗，黑熟者，以布取汁，石器熬成膏，每白汤调服一匙，日三服。 【 《保命集》】 

男女瘰疬，经验用牡蛎煅研末四两，元参末三两，面糊丸梧子大，每服三十丸，酒下日三服，服尽除根。初虞世云：瘰疬不拘已破未破，用牡蛎四两，甘草一两为末，每食后用腊茶汤调服一钱，其效如神。

瘰疬经久不瘥：用螌蝥一枚，去翅足微炙，以浆水一盏，空腹吞之，用密水亦可。重者不过七枚瘥也。 【 《广利方》】 

鼠瘘瘰疬：用猪膏淹生地黄，煎六七沸，涂之。

鼠瘘：刘涓子用山龟壳炙、狸骨炙、甘草炙、雄黄、桂心、干姜等分为末，饮服方寸匕，仍以艾灸疮上，用蜜和少许入疮中良。

瘰疬初起者：用壁虎一条，一名守宫，焙研，每日酒服半分。　 【 《青囊方》】 

瘰疬初起未破者：好茶泡浓汁，与蜂蜜调敷，日数易，数日消。

瘰疬日久成硬核者：用陈米醋调蜜敷之，亦消。

瘰疬鼠瘘：以石菖蒲生研盦之，微破，以猫狸皮连毛烧灰，用香油调敷；内服白蔹末，酒下，多多为上；仍以白蔹捣烂，入酒少许传之，效。 【 《证治要诀》】 

猫脑，纸上阴干，主治瘰疬鼠瘘溃烂，同莽草等分为末，纳孔中。 【 《千金方》】 

猫眼睛，主治瘰疬鼠瘘，烧灰，井华水服方寸匕，日三。　 【 《外台秘要》】 

猫舌，主治瘰疬鼠瘘，生晒，微研敷。 【 《千金方》】 

猫涎，主治瘰疬，刺破涂之。 【 时珍】 

瘰疬肿痛，久不瘥：用狸头蹄骨，并涂酥炙黄为散，每日空心米饮下一钱匕。 【 《圣惠方》】 

瘰疬已溃：狸头烧灰、频敷之。　 【 《千金》，下同】 

一切恶瘘，中有冷息肉者：用正月狐屎干末，食前新汲水下一钱匕，日二。

瘰疬已溃：牛皮油鞾底烧灰调敷之。 【 《集元方》】 

一切冷瘘：人吐蚘虫烧灰，先以甘草汤洗净涂之，无不瘥者，慎口味。　 【 《千金》，下同】 

蛇瘘不愈：蛇腹鼃烧灰封之。

瘘疮脓水不止不合：用啄木一只，或火老鸦亦可，盐泥固济，煅存性，研末，酒下二钱匕。 【 《姚大夫方》】 

颈项瘰疬：用带壳蝼蛄七枚，生取肉，入丁香七粒于壳内，烧过，与肉同研，用纸花贴之。 【 《救急方》】 

蚁瘘不愈：鲮鲤甲二七枚，烧灰，猪脂调敷。 【 《千金方》】 

诸瘘不愈：用蜥蜴炙三枚，地胆炒三十枚，螌蝥炒四十枚，为末，蜜丸小豆大，每服二丸，白汤下，治诸法不效者。 【 《刘滑子鬼遗方》】 

鼠瘘溃烂：用鼠一个，乱发一鸡子大，以三岁腊猪脂煎令消尽，以半涂之，以半酒服，姚云不传之妙法也。 【 葛氏】 

白花蛇散治九漏瘰疬发项腋之间，痒痛，憎寒发热。白花蛇酒浸，取肉二两，焙，生犀角一两二钱五分镑研，黑牵牛五钱半生半炒，青皮五钱，为末，每服二钱，入腻粉五分，五更时糯米饮调下，利下恶毒为度。十日一服，可绝病根，忌发物。 【 《三因方》】 

虾蟆瘘疮：雄鸡屎烧灰，腊猪脂和敷之。　 【 《千金方》，下同】 

鼠瘘已溃：鸡卵一枚，米下蒸半日，取黄熬令黑，先拭疮，令干，以药纳孔中，三度即愈。

风瘘不合：露蜂房一枚，炙黄研末，每以一钱，腊猪脂和涂。　 【 《肘后方》】 

颏下结核：大蜘蛛不计多少，好酒浸过，同研烂，澄去滓，卧时服之，最效。 【 《医林集要》】 

瘰疬结核，无问有头无头：用大蜘蛛五枚，日干，去足细研，酥调涂之，日再上。 【 《圣惠方》】 

鼠瘘肿核，已破出脓水者：用蜘蛛二七枚，烧研敷之。　 【 《千金方》】 

瘰疬结核：黑牛皮胶熔化摊膏贴之。已溃者，将膏搓作线，长寸许，纴入孔中，频换拭之，取效。 【 《经验方》】 

治瘰疬：用牵藤蛇梦草，并根蒂叶红子四两，夏枯草五钱，头生酒谅意用，入砂罐，煮一炷香取起埋土穴中，退火一宿，其煮药时罐内空悬纹银，以煮不变黑色，则其草无毒，可服，如黑去之，另用草煮则无碍矣。初服药酒一杯，随服常酒数杯，取汗后不时常服一杯，一日以五次为度，不可多服。未形者，由泻而内消；已形者，毒水出于小便，一月全效。 【 《保生秘要》】 

颈项瘰疬已破，汁出不止者：用鸭脂调半夏末，日日敷之。 【 《永类方》】 

项下瘿气：水涯露出柳根三十斤，水一斛，煮取五升，以糯米三升，如常酿酒，日饮。 【 《范汪方》】 

项下瘿气：秫米三斗，炊熟，取圆叶白杨皮十两，勿令见风，切，水五升，煮取二升，溃曲朮五两，如常酿酒，每旦一盏，日再服。 【 《崔氏方》】 

鹿靥，主治气瘿，以酒浸炙干，再浸酒中，含咽汁，味尽更易，十具乃愈。 【 《深师方》】 

用猪靥七枚，酒曲三钱，入水瓶中，露一夜取出，炙食，二服效。 【 《杏林摘要》】 

开结散：猪靥焙四十九枚，沉香二钱，真珠砂罐煅四十九粒，橘红四钱，为末，临卧冷酒徐徐服二钱，五服见效，重者一料愈。以除日合之。忌酸咸油腻濇气之物。 【 《医林集要》】 

身项粉瘤：旧皮鞋底，洗净煮烂成冻子，常食之，瘤自破，如豆腐极臭。 【 《直指》】 

项下气瘿：用羊靥一具，去脂酒浸炙熟，含之咽汁，日一具，七日瘥。 【 《外台》】 
又方：用羊靥七枚阴干，海藻、干姜各二两，桂心、昆布、逆流水边柳须各一两，为末，蜜丸芡子大，每含一丸咽津。 【 《千金方》】 

瘰疬溃烂：用黑色虾蟆一枚，去肠焙研，油调敷之，忌铁器。

瘰疬溃烂：腊猫屎以阴阳瓦合，盐泥固济，煅过研末，油调搽之。 【 《儒门事亲》】 

瘰疬溃疮：茶、蜈蚣二味，炙至香熟，捣筛为末，先以甘草汤洗净敷之。 【 《枕中方》】 

雀瘘有虫：母猪屎烧灰，以腊月猪膏和敷，当有虫出。 【 《千金方》】 

瘰疬溃烂流串者：用荆芥根下段煎汤洗，良久着疮破，紫黑处以针刺去血，再洗三四次，用韭菜地上蚯蚓一把，五更时收取，炭火上烧红为末，每一匙入乳香、没药、轻粉各五分，穿山甲九片，炙为末，油调敷之如神。此武进朱守仁所传有验方。 【 《保命集》】 

瘰疬结核，不问新久已溃未溃并治之，神效。用嫩明松香一两，葱汤煮化，冷水拔净，火麻仁一两，上好松萝茶叶五钱，共捣如泥，油纸摊为膏贴之，未溃即消，已溃即敛，此秘方也。
又方：穿山甲土炒，螌蝥、熟艾等分，为末敷之，外以乌桕叶贴上，灸四壮，效。 【 《寿域方》】 

项下瘰疬：用羊膍胵烧灰，香油调敷。

鼠瘘溃坏：新鼠屎一百粒，收密器中五六十日，杵碎即敷之，效。 【 《千金方》】 

瘰疬已破：羊屎烧五钱，杏仁烧五钱，研末，猪骨髓调搽。 【 《海上方》】 

瘰疬溃坏：用黄(鱼乚)鱼破开，入蓖麻子二十粒，扎定安厕坑中，冬三日，春一日，夏半日，取出洗净，黄泥固济，煅存性研，香抽调敷。 【 《普济方》】 

项上瘰疬：左盘龙炒研末，饭和丸梧桐子大，每服三五十丸，米饮下。 【 张子和方】 

鼠瘘瘰疬，五白散：白牛屎、白马屎、白羊屎、白鸡屎、白猪屎各一升，烧灰，漏芦末二两，以猪膏一升，煎乱发一两，同熬五六沸涂之，神验。 【 《千金方》】 

古今图书集成医部全录卷一百六十九

　颈项门

　　针灸

《素问》曰：肾热病者，先腰痛胻酸，苦渴数饮，身热，热争则项痛而强，胻寒且酸，足下热，不欲言，其逆则项痛员员澹澹然。戊己甚，壬癸大汗。气逆则戊己死。刺足少阴太阳。
先项背痛者，先刺之。
大风颈项痛，刺风府，风府在上椎。
《灵枢》曰：大肠手阳明之脉，其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛颈肿，视盛虚热寒取之也。
胃足阳明之脉，是主血所生病者，狂疟温淫，汗出，鼽衄，口喎唇胗，颈肿喉痹，视盛虚热寒取之也。
小肠手太阳之脉，其支者，从缺盆循颈上颊，至目锐眦，却入耳中；其支者，别颊上(出页)抵鼻，至目内眦，斜络于颧。是动则病咽痛颔肿不可以顾，肩似拔，臑似折。是主液所生病者，耳聋目黄，颊肿，颈颔肩臑肘臂外后廉痛，视盛衰热寒取之也。
膀胱足太阳之脉，是动则病冲头痛，目似脱，项如拔，脊痛，腰似折，髀不可以曲，腘如结，腨如裂，是为踝厥。视盛虚热寒取之也。
手阳明之筋，其支者绕肩胛挟脊，直者从肩上髃上颈。其病当所过者支痛及转筋，肩不举，颈不可左右视，治在燔针刧刺，以知为数，以痛为腧，名为孟夏痹也。
手太阳之筋，起于小指之上，入结于腋下；其支者，后走腋后廉，上绕肩胛，循颈，出足太阳之前，结于耳后完骨。其病腋后廉痛，绕肩胛引颈而痛，应耳中鸣痛引颔，目瞑良久乃得视，颈筋急则为筋痿颈肿，寒热在颈者，治在燔针刧刺，以知为数，以痛为腧，其为肿者复而锐之。
手少阳之筋，起于小指次指之端，结于腕上，循臂结于肘上，绕臑外廉，上肩走颈，合手太阳。其病当所过者，即支转筋舌卷，治在燔针刧刺，以知为数，以痛为腧，名为季夏痹也。
邪在肾则病骨痛阳痹。阳痹者，按之而不得，腹胀腰痛，大便难，肩背颈项痛。时眩，取之涌泉、昆仑，视有血者尽取之。
厥头痛，项先痛，腰即为应，先取天柱，后取足太阳。
项痛不可俛仰，刺足太阳；不可以顾，刺手太阳也。
黄帝曰：鼠瘘寒热之毒气，去之奈何？岐伯曰：鼠瘘之本，皆在于脏，其末上出于颈腋之间，其浮于脉中而未内着于肌肉，而外为脓血者，易去也。黄帝曰：去之奈何？岐伯曰：请从其本，引其末，可使衰去而绝其寒热，审按其道以予之，徐往徐来以去之。其小如麦者，一刺知，三刺而已。
《甲乙经》曰：头项痛重，暂起僵仆，鼻窒鼽衄，喘息不得通，通天主之。
项上痛，风头重，目如脱，不可左右顾，百会主之。
颈痛，项不得顾，目泣出眵目?蔑，鼻鼽衄，目内眦赤痛，气厥，耳目不明，咽喉偻引项，筋挛不收，风池主之。
项肿不可俯仰，颊肿引耳，完骨主之。
颈项痛不可以俯仰，头痛振寒，瘈瘲，气实则胁满，侠脊有并气，热汗不出，腰背痛，大杼主之。
颈项通强，取通天、百会、风池、完骨、痖门、大杼。
胷中满，腋下肿，马刀瘘，善自囓舌颊，天牖中肿，消泺胫酸，头眩，枕骨颔腮痛，目濇身痹，洒淅振寒，季胁支满，寒热，胁腰腹膝外(月廉)痛，临泣主之。
马刀肿瘘，渊液、章门、支沟主之。
出于颏下，或至颊车者，当于手足阳明经取之，或针或灸，如后穴：三里足阳明，合谷手阳明。
瘿，天窻及臑会主之，气舍亦主之。
《千金方》曰：少泽、前谷、后溪、阳谷、完骨、昆仑、小海、攒竹，主项强急痛，不可以顾。消泺、本神、通天、强间、风府、瘖门[瘖门　原作「瘖关」，据《千金》卷三十改。]、天柱、风池、龈交、天冲、陶道、外丘、通谷、玉枕，主项如拔，不可左右顾。天容、前谷、角孙、腕骨、支正，主颈肿项痛不可以顾。天容，主颈项痈不能言。角孙，主颈颔柱满。飞扬、涌泉、颔厌、后顶，主颈项疼，历节汗出。天府、臑会、气舍，主瘿瘤气，咽肿。脑户、通天、消泺、天突，主颈有大气。通天主瘿，灸五十壮；胷堂、羊屎，灸一百壮。绝骨，主瘘马刀掖肿。大迎、五里、臂臑，主寒热颈瘰疬。天突、天窻，主漏颈痛。侠溪、阳辅、太冲，主掖下肿，马刀瘘。
《疮疡全书》曰：男子妇人小儿患瘰疬者，依法四六烧灸无不效。肩骨尾尽处是肩井二穴，左肩灸左，右肩灸右，左右俱有俱灸。鼠尾一穴，用草一茎，男比左手、女比右手中节横纹，攒量过四指纹尽处，比交折断，将至丝螺骨尖中，比至脚后总筋中，是鼠尾穴，左灸左，右灸右，俱有俱灸，一年五壮，年深多灸。专治一切瘰疬，须要禁忌房事。神效不虚，可以活人。灸毕疮烂，车前草叶捣烂贴之，看遍身人神所在禁忌，并择天医黄道吉日。
灸忌：既灸，忌诸鱼、热面、生酒、生冷物、鲜肉及房劳。
又灸两手掌后四寸两筋间各七壮，以病人中指横纹量至本指尖为四寸。再灸肘尖，左病灸右，右病灸左，各三壮。不过三次除根。
治瘰疬已成未成，己溃未溃，以手置肩上，微举起则肘骨尖自现，是灸处。如患左灸左肘，患右灸右肘，左右俱患两肘皆灸，以三四十壮为期。更服补剂，一年者日灸一次，三灸其疮自除。如患三四年不愈者，辰时灸起，至酉时方止，三灸即愈。更服益气养荣汤。
又法：未成脓者，用大蒜切片如二钱厚者，安患上，用艾炷于蒜上灸之，至三五壮，换蒜，每日灸十数蒜片，以拔郁毒。如破久不合，内有核或瘀肉，此因气血不足，不能腐烂，更用江西豆豉为末，唾津和为饼，如前灸之，以助阳气。内服补药，外贴金丝膏，疮口自合。
《东垣十书》曰：腋下肿，马刀挟瘿，善自囓舌颊，天牖中肿，寒热，取临泣、丘墟各一分，灸五壮；太冲一分，灸三壮。
腋下颈项肿，取天池顺皮三分，灸七壮；如颔肿，加后溪二分，灸五壮。
腋下肿，马刀挟瘿，喉痹，取阳辅五分，灸二七壮；申脉一分，灸三壮，立愈。
诸瘿恶气，灸肩髃，男左十八壮、右十七壮，女右十八壮、左十七壮。在肩端凸骨间陷宛宛中，举臂取之。
又法：灸天府七七壮，冲阳随年壮。
《丹溪心法》曰：灸瘰疬法，捣商陆根作饼子，置于瘰疬上，艾炷灸饼子上，干即易之，灸三四饼。
《得效方》曰：治瘰疬，以手仰置肩上，微举手取之，肘骨尖上是穴，随患处灸七壮或二七壮，神效。
《医学纲目》曰：刺灸颈项疮痛有二：其一取手足太阳，治项后痛。经云：足太阳之脉，是动则病项如拔，视虚盛寒热取之。又云：项痛不可俯仰刺足太阳，不可以顾刺手太阳。又云：大风颈项痛，刺风府，风府在上椎。又云：邪客于足太阳之络，令人头项肩痛，刺足小指爪甲上与肉交者，各一痏，立已。不已则刺外踝下三痏，左取右，右取左，如食顷是也。
其二，取足手阳明，治颈前痛。经云：足阳明之脉，所生病者颈肿。又云：手阳明之脉，是动则病颈肿，皆视盛虚寒热陷下取之也。

　　导引

《石室秘箓》曰：颈项强直，乃风也，以一人抱住下身，以一人手拳而摇之，至数千下放手，深按其风门之穴，久之，则其中酸痛乃止。病人乃自坐起，口中微微咽津送下丹田者，七次而后已，一日即痊。
《保生秘要》曰：瘰疬导引法，用手于肩井穴，掐六十四度，擦之亦如数而行，运法极效。
运法起于归元，渐引至患处，着意多旋，小而大，彻而散，散而运，运而至于胷间，绕十数回，又旋至疬处，如前法，周而复始，约数十回以散其结。每日送毒一次，从胃口曲入大肠，如法送出谷道外，去浊提清。归元慎走元阳，切戒恼怒发物。其前运法，一昼夜每行七度，自然消散无踪。
又法：于患处想一筋，右边用左手，左边用右手，扯下肚里去，觉疬疼，又扯下从脚底去。

　　医案

《本事方》曰：有人患颈筋急项不得转侧，自午后发，至黄昏时定。予曰：此患必从足起，盖足太阳之筋，自足至项。大抵筋者肝之合也；日中至黄昏，天之阳，阳中之阴也。又曰：阴中之阳，肺也。自离至兑，阴旺阳弱之时，故《灵宝毕法》云：离至干，肾气绝而肝气弱。肝肾二脏受阴气，故发于是时。授以木瓜煎方，三服而愈。

一人患项筋痛连背胛，不可转移，服诸风药皆不效。予忆《千金髓》有肾气攻背强一证，与椒附散一服，差。盖肾气自腰挟脊，上项至曹溪穴，然后入泥丸宫。曹溪穴非精于搬运者不能透。今逆行至此不得通，用椒以引归经则安矣。气上逆，椒下达，故服之即愈。

《儒门事亲》曰：戴人在西华寄于夏官人宅，忽项上病一疮，状如白头疮，肿根红硬，以其微小不虑也。忽遇一故人见邀，饮以羊膏酒，鸡鱼盐蒜皆在焉。戴人以其故旧不能辞，又忘其禁忌，是夜疮疼痛不可忍，项肿及头，口发狂言，目见鬼神。夏君甚惧，欲报其家。戴人笑曰：请无虑，来日当平。乃以酒调通经散六七钱，下舟车丸百余粒，次以热面羹投之，上涌下泄，一时齐作，合去半盆，明日日中疮肿已平，一二日肿消而愈。夏君见，大奇之。

一妇人病瘰疬，延及胷臆，皆成大疮，相连无好皮肉，求戴人疗之。戴人曰：火淫所胜，治以咸寒。命以沧盐吐之，一吐而着痂；次用凉膈散、解毒汤等剂，皮肉乃复如初。

《丹溪心法》曰：一男子项强不能回顾，动则微痛，其脉弦而数实。右手为甚，作痰客太阳经治之，用二陈汤加酒洗黄芩、羌活、红花，服后二日愈。

《薛己医案》曰：儒者杨泽之，性躁嗜色，缺盆结一核，此肝火血燥筋挛，法当滋肾水，生肝血。不信，乃内服降火化痰之药，外敷南星、商陆，转大如碗。余用补中益气及六味地黄，间以芦荟丸，年余，元气复而肿消。

一男子素善怒，左项微肿，渐大如升，用清痰理气，大热作渴，小便频浊。余谓肾水亏损，用六味地黄、补中益气而愈。亦有胷胁等处，大如升斗，或破而如菌如榴，不问大小，俱治以前法。

举人江节夫颈臂胁肋各结一核，恪服祛痰降火软坚之剂，益甚。余曰：此肝胆经血少而火燥也。彼执前药，至明年六月，各核皆溃，脉浮大而濇。余断以秋金将旺，肝木被克，必不起。后果然。

阁老杨石斋子，年十七，患疬，发热作渴，日晡颊赤，左关尺脉大而浮，此肝肾阴虚，用补阴八珍汤二十余剂，又加参、芪二十余剂而溃。但脓水清稀，肌肉不生，乃以参、芪、归、朮为主，佐以芍药、熟地、麦冬、五味，脓水稠而肌肉生；更服必效散一剂，疬毒去而疮口敛。

一儒者患愈后，体瘦发热，昼夜无定，此足三阴气血俱虚，用八珍加麦冬、五味二十余剂，又用补中益气加麦冬、五味，及六味丸而愈。

儒者张子容素善怒，患瘰疬久而不愈。疮出鲜血，左关弦洪，重按如无，此肝火动而血妄行，证属气血俱虚，用补中益气以补脾肺，六味丸以滋肾肝而愈。

一人耳下患结核五枚，经年许尚硬，面色痿黄，饮食不甘，劳而发热，脉数软而濇，以益气养荣汤六十余剂，元气已复，患处已消，一核尚存，以必效散二服而平。

一人先于耳前耳下患之，将愈延及项侧缺盆，三年，遂延胷腋，诊之，肝脉弦数，以龙荟、散坚二丸治之。将愈，肝脉尚数，四年后，小腹阴囊内股皆患毒，年余不敛，脉诊如前，以清肝养血及前丸而愈。

一人因怒，耳下及缺盆患疬，溃延腋下，形气颇实，疮口不合，治以散肿溃坚而愈。

一人因劳而患，怠惰发热，脉洪大，按之无力，宜用补中益气汤。彼不信，辄服攻伐之剂，吐泻不止而死。大抵此证原属虚损，若不审虚实而犯病禁经禁，鲜有不悞。常治先以调经解郁，更隔蒜灸之，多自消；如不消，即以琥珀膏贴之，候有脓则针之，否则变生他证。设若兼痰兼阴虚等证，只宜加兼证之剂，不可干扰余经。或气血已复而核不消，却服散坚之剂，至月余不应，气血亦不觉损，方进必效散，或遇神仙无比丸，其毒一下，即止二药。更服益气养荣汤数剂以调理。疮口不敛，豆豉饼、琥珀膏。若气血俱虚，或不慎饮食起居七情者，俱不治。然此证以气为主，气血壮实，不用追蚀之剂，彼亦能自腐，但取去使易于收敛。若气血虚不先用补，而数用追蚀之药，适足以取败。若发寒热，眼内有赤脉贯瞳人者不治，一脉者一年死，二脉者二年死。

一人患结核痰盛，胷膈痞闷，脾胃脉弦，此脾土虚肝木乘之也，当实脾土伐肝木为主。彼以治痰为先，乃服苦寒化痰药不应，又加破气药，病愈甚；始用六君子汤，加芎归数剂；饮食少思，以补中益气汤倍加白朮，月余中气少健；又以益气养荣汤，四月肿消而血气亦复矣。夫右关脉弦，弦属木，乃木盛克脾土，为贼邪也。虚而用苦寒之剂，是为虚虚。况痰之为病，其因不一，主治之法不同。凡治痰，利药过多则脾气愈虚，虚则痰愈易生。如中气不足，必用参朮之类为主，佐以痰药。

一人久患不敛，神思困倦，脉虚，予欲投以托里，彼以为迂，乃服散肿溃坚汤，半月余，果发热，饮食愈少，复求治。予以益气养荣汤三月。喜其谨守禁忌，故得以收效。齐氏曰：结核瘰疬，初觉宜内消之。如经久而除，气血渐衰，肌寒肉冷，或脓汁清稀，毒气不出，疮口不合，聚肿不赤，结核无脓，外证不明者，并宜托里。脓未成者，使脓早成。脓已溃者，使新肉早生。血气虚者，托里补之。阴阳不和，托里调之。大抵托里之法，使疮无变坏之证，此所以宜用也。

一妇患瘰疬，延至胷腋，脓水淋漓，日久五心烦热，肢体疼痛，头目昏重，心忪颊赤，口干咽燥，发热盗汗，食少嗜卧，月水不调，脐腹作痛。予谓血虚而然，非疬故也。服逍遥散月余，少可；更服八珍汤加牡丹皮、香附子，又月余而经通；再加黄芪、白蔹，两月余而愈。

一妇溃后核不腐，以益气养荣汤三十余剂，更敷针头散腐之，再与前汤三十余剂而敛。

一妇久溃发热，月经过期且少，用逍遥散，兼益气养荣汤，两月余，气血复而疮亦愈。但一口不收，敷针头散，更灸肩井穴而痊。

一妇瘰疬，与养血顺气药不应，服神效瓜蒌散二剂，顿退，又六剂而消却；与托里药，气血平复而愈。

一妇人瘰疬久不愈，或以木旺之证，用散肿溃坚汤伐之，肿硬益甚。予以为肝经气血亏损，当滋化源，用六味地黄丸、补中益气汤，至春而愈。此证若肝经风火暴病，元气无亏，宜用前汤。若风木旺而自病，宜用泻青丸，虚者用地黄丸。若水不能生木，亦用此丸。若金来克木，宜补脾土，生肾水。大凡风木之病，壮脾土则木自不能克矣。若行伐肝，别脾胃先伤，而木反克土矣。

一妇患瘰疬，少寐，年余疬破，脓水淋漓，经水或五十日或两月余一至，误服通经丸，展转无寐，午前恶寒，午后发热，予以为思虑亏损脾血，用归脾汤作丸，午前以六君送下，午后以逍遥送下，两月余得寐，半载后经行如期，年余疮愈。

一妇瘰疬后，遍身作痒，脉大，按之则虚，以十全大补汤，加香附治之而愈。大凡溃后，午前痒作气虚，午后痒作血虚，若作风证治之，必死。

一男子患此，肿痛发寒热，大便秘，以射干连翘散六剂，热退大半，以仙方活命饮四剂而消。

一妇人耳下肿痛发寒热，与荆防败毒散四剂，表证悉退；以散肿溃坚汤数剂。肿消大半；再以神效栝蒌散四剂而平。

一男子肝经风热，耳下肿痛发热，脉浮数，以薄荷丹治之而消。

一男子每怒耳下肿，胁或作痛，以小柴胡汤，加青皮、木香、红花、桃仁，四剂而愈。

一男子颈肿不作脓，脉弦而数，以小柴胡汤兼神效瓜蒌散各数剂，及隔蒜灸数次，月余而消。

一妇人颈肿不消，与神效栝蒌散六剂，少退；更以小柴胡汤，加青皮、枳壳、贝母数剂，消大半；再以四物对小柴胡数剂而平。

一男子因暴怒，项下肿痛，生结核，痞闷兼发热，用方脉流气二剂，胷膈利；以荆防败毒散二剂而热退；肝脉尚弦濇，以小柴胡加芎、归、芍药四剂，脉证顿退；以散肿溃坚丸一料，将平，惟一核不消，乃服遇仙无比丸二两而瘳。

一妇人久郁患此，溃而不敛，发热口干，月水短少，饮食无味，日晡尤倦，以益气养荣汤二十余剂少健。余谓须服百剂，庶保无虞。彼欲求速效，反服螌蝥之剂，及数用追蚀毒药，去而复结，以致不能收敛，出水不止，遂致不救。盖此证属虚劳气郁所致，宜补形气调经脉，未成者消，已成者溃。若投慓悍之剂，则气血愈虚，多变为瘵证。彼坚而不溃，溃而不合，气血不足明矣，况二经之血，原自不足，不可不察。

一男子患久不敛，脓出更清，面黄羸瘦，每侵晨作泻，与二神丸数服，泻止；更以六君子汤加芎归，月余肌体渐复；灸以豆豉饼，及用补剂作膏药贴之，三月余而痊。

一男子患此，未溃，倦怠发热，以补中益气汤治之，少愈；以益气养荣汤月余而溃；又月余而瘥。

一妇人肝经积热，患此作痛，脉沉数，以麝香连翘汤四剂，少愈；用散肿溃坚丸月余而消。丹溪云：瘰疬必起于足少阳一经，不守禁忌，延及足阳明经，食味之厚，郁气之久，曰毒、曰风、曰热，皆此数端招引变换，须分虚实，实者易治，虚者可虑。此经主决断，有相火，且气多血少，妇人见此，若月水不调，寒热变生，稍久转为潮热，自非断欲食澹，神医不能疗也。

一男子患而肿硬，久不消，亦不作脓，服散坚败毒药，不应；令灸肘尖、肩尖二穴；更服益气养荣汤，月余而消。

一男子患同前，亦灸前穴，饮前汤，脓成，针之而敛。

一妇人因怒，结核肿痛，察其气血俱实，先以神效散下之，更以益气养荣汤三十余剂而消。常治此证，虚者先用益气养荣汤，待其气血稍充，乃用神效散取去其毒，仍进前药，无不效者。

一室女年十七，项下时或作痛，乍寒乍热，如疟状，肝脉弦长，此血盛之证也。先以小柴胡汤二剂，少愈；更以生地黄丸治之而痊。《妇人良方》云：寡妇之病，自古未有言者，惟仓公传与褚澄论言及寡妇独阴无阳，欲男子而不可得，是以郁悒而成病也。《易》曰：天地絪缊，万物化醇；男女媾精，万物化生。孤阳独阴可乎？夫既处闺门，欲心萌而不遂，致阴阳交争，乍寒乍热，有类疟疾，久而为痨。又有经闭，白淫，痰逆，头风，膈气，痞闷，面(黑干)，瘦瘠等证，皆寡妇之病，诊其脉，独肝脉弦出寸口而上鱼际。究其脉，原其疾，皆血盛而得。经云：男子精盛则思室，女人血盛则怀胎。观其精血，思过半矣。

一妇人患久不作脓，脉浮而溜，予以气血俱虚欲补之，便自溃。彼欲内消，专服螌蝥及散坚之药，气血愈虚而死。

一男子素弱，溃后核不腐，此气血皆虚，用托里养荣汤，气血将复，核尚在，以簪挺拨去，又服煎药月余而痊。

一男子气血已复，核尚不腐，用针头散及必效散各三次，不旬日而愈。

一妇人因怒，项肿，后月经不通，四肢浮肿，小便如淋，此血分证也。先以椒仁丸数服，经行肿消；更以六君子汤加柴胡、枳壳，数日颈肿亦消矣。亦有先因小便不利，后身发肿致经水不通，名曰水分，宜葶苈丸治之。《妇人良方》云：妇人肿满，若先因经水断绝，后至四肢浮肿小便不通，名曰血分。水化为血，血不通则复化为水矣。宜服椒仁丸。若先因小便不利，后身浮肿，致经水不通，名曰水分，宜服葶苈丸。

一室女年十九，颈肿而面色不变，肌肉日削，筋挛急痛，此七情所伤，血气皆损之证也，当先滋养血气。彼不信，乃服风药，后果不起。卢砥镜曰：经云：神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于盛怒则腰脊难以俛仰也。

一疬妇四肢倦怠，殊类痿证，以养血气健脾胃药而愈。

一室女性急好怒，耳下常肿痛，发寒热，肝脉弦急，投以小柴胡汤，加青皮、牛蒡子、荆芥、防风治之而寒热退；更以小柴胡汤对四物数剂而肿消。其父欲除去病根，勿令再发。予谓肝内主藏血，外主荣筋，若恚怒气逆则伤肝，肝主筋，故蓄结而为肿。须病者自能调摄，庶可免患。否则肝迭受伤，则不能藏血，血虚则为难瘥之证矣。后不戒，果结三核，屡用追蚀药，不敛而殁。

一少妇耳下患肿，素勤苦，发热口干，月水每过期而至且少。老媪以为经闭，用水蛭之类通之，以致愈虚而毙。夫月水之为物，乃手太阳手太阴二经主之，此二经相为表里，主上为乳汁，下为月水，为经络之余气。苟外无六淫所侵，内无七情所伤，脾胃之气壮，则冲任之气盛，故为月水适时而至。然而面色痿黄，四肢消瘦，发热口干，月水过期且少，乃阴血不足也，非有余瘀闭之证。宜以滋养血气之剂徐徐培之，则经气盛而经水自依时而下。

一放出宫女，年踰三十，两胯作痛，不肿，色不变，大小便作痛如淋，登厕尤痛，此瘀血渍入隧道为患，乃男女失合之证也，难治。后溃不敛，又患瘰疬而殁。此妇为吾乡汤氏妾，汤为商，常在外，可见此妇在内，久怀幽郁，及在外又不能如愿，是以致此疾。愈见流注瘰疬，乃七情气血，皆已损伤，不可用攻伐之剂皎然矣。故精血篇云：精未通而御女以通其精，则五体有不满之处，异日有难状之疾。阴已痿而思色以降其精，精不出而内败，小便道濇而为淋。精已耗而复竭之，则大小便道牵疼，愈疼则愈欲大小便，愈便则愈疼。若女人天癸既至，踰十年无男子合则不调；未踰十年，思男子合，亦令不调，不调则旧血不出，新血悞行，或渍而入骨，或变而为肿，或虽合而亦难子。合男子多则精枯虚人，产乳众则血枯杀人。观其精血，思过半矣。

一室女年十七，患瘰疬，久不愈，月水尚未通，发热欬嗽，饮食不思。有老媪欲用巴豆、肉桂之类，先通其经。予谓此证潮热经候不调者不治，但喜脉不濇且不潮热，尚可治。须养气血，益津液，其经自行。彼悞于速效之说仍用之。予曰：非其治也。此类乃慓悍之剂，大助阳火，阴血得之则妄行，脾胃得之则愈虚。经果通而不止，饮食愈少，更加潮热，遂致不救。经云：女子七岁肾气盛，齿更发长；二七天癸至，任脉通，太冲脉盛，月事以时下。然过期而不至，是为失常，必有所因。夫人之生以血气为本，人之病，未有不先伤气血者。妇女得之多伤于七情。世有室女童男，积想在心，思虑过当，多致劳损，男子则神色先散，女子则月水先闭。何以致然？盖忧愁思虑则伤心，心伤则血逆竭，血逆竭则神色先散，而月水先闭也。火既受病，不能荣养其子，故不嗜食。脾既虚，则金气亏，故发欬嗽。水气绝，故四肢干。本气不充，故多怒，鬓发焦，筋骨痿。俟五脏传遍，然后死矣。此一种于劳中最难治，盖病起于五脏之中，无有已期，药力不可及也。若或自能改易心志，用药扶接，如此则可得九死一生。举此为例，其余诸方，可按脉与证而治之。张氏云：室女月水久不行，切不可用青蒿等凉剂。医家多以为室女血热，故以凉药解之。殊不知血得热则行，冷则凝，《养生必用方》言之甚详，此说大有理，不可不知。若经候微少，渐渐不通，手足骨肉烦疼赢瘦，渐生潮热，其脉微数，此由阴虚血弱，阳往乘之，小水不能灭盛火，火逼水涸，亡津液，当养水益阴，慎毋以毒药通之，宜柏子仁丸、泽兰丸。

沈氏室患瘰疬，久而不消，自汗恶寒，此气血俱虚也，遂以十全大补汤月余而溃。然其核虽取，而疮口不敛，更灸以豆豉饼，仍与前药加乌药、香附，两月而愈。大抵坚而不溃，溃而不合，皆由气不足也。尝见患此疮者，疮口虽合而不加补，往往变为瘵证。以及赤脉贯睛，皆为死证。

一妇人因怒，耳下肿痛，以荆防败毒散加连翘、黄芩四贴而愈。尝治此旬日不消者，以益气血药，及饮远志酒，其肿自消。若无脓者亦自溃。不戒忿怒者则难治。

一妇人亦因怒，耳下焮肿，头痛寒热，与荆防败毒散加黄芩治之，表证悉退，但饮食少思，日晡发热。东垣云：虽有虚热，不可大攻，热去则寒生也。遂以小柴胡汤加地骨皮、川芎、当归、茯苓、白朮、陈皮，十余贴而愈。次年春，复坚硬不溃，来索方，予定八珍汤加香附、柴胡、地骨皮、桔梗，自制服之，至六七剂，以效延缓，仍服人参败毒散，势愈甚；又服流气饮，则盗汗发热，口干少食。至秋，复求治。诊视气血虚极，予辞不治，果殁。今人有疮疡，不审元气虚实，病在表里，便服败毒流气药，殊不知败毒散乃发表之药，果有表证，亦止宜一二服，多则元气反损，其毒愈甚，虽有人参，莫补其耗。流气饮乃耗血之剂，果气结膈满，亦止宜二三服，多则血气愈伤，反为败证，虽有芎归，难以倚仗。丹溪云：此不系膏粱丹毒之变，因虚劳气郁所致也。

一妇人患瘰疬不消，脓清不敛，予以八珍汤治之，少愈；忽肩背痛不能回顾，此膀胱经气郁所致，当以防风通气汤治之。盖膀胱之脉，始于目内眦，上额交巅，下耳角，复上顶至脑后，过风府，下项，走肩膊，一支下腰膂，是经气动则脊痛项强，腰似折，此非膀胱经证而何？彼乃云，瘰疬，胆经病也，其脉主行项侧，即是经火动而然。遂自服清肝降火之药，反致不食，痛甚。复请予诊其脉，胃气愈弱，先以四君子汤加陈皮、炒芍药、半夏、羌活、蔓荆子四剂，食进痛止；继以防风通气汤二剂而愈。

田氏妇年踰三十，患瘰疬，已溃不愈，与八珍汤加柴胡、地骨皮、夏枯草、香附、贝母五十余贴，形气渐转，更与必效散二服，疮口遂合，惟气血未平；再用前药三十余剂而平。后田生执此散方，不问虚实，概以治人，殊不知方中螌蝥性毒，虽能专治瘰疬，多服则损元气。若气血实者，先用此下之，而投补剂或可愈。若虚而用下药，或追蚀药，瘀肉虽去，而疮口不合，反致难治。

广东陈方伯子，远途劳倦发热，脉大无力，耳下患肿，此劳损证也，饮补中益气汤，自然热退肿消。若专攻毒，则有虚虚之祸。彼不听，服降火药及必效散，果吐泻不食而死。夫人劳倦则损气，气衰则火旺，火旺则乘其脾土，故倦怠而热，此元气伤也。丹溪云：宜补形气，调经脉，其疮自消。不可汗下。若不详脉证经络受病之异而辄下之，鲜不危矣。

汪中翰侄，年及二十，耳下患疬臖痛，左关脉数，此肝经风热所致，以荆防败毒散三贴，表证悉退，再与散肿溃坚丸，月愈而平复。

一妇年二十，耳下结核，经水每过期，午后头痛，服头风药愈盛，予以八珍汤加柴胡、地骨皮二十余剂而愈。

杨文魁，年踰三十，每劳心过度，颈肿发热，服败毒散愈盛，予以补中益气汤数剂而消。

一疬妇溃后发热，烦躁作渴，脉大无力，此血虚而然也，以当归补血汤六剂顿退，又以圣愈汤数剂少健，更以八珍汤加贝母、远志三十余剂而敛。东垣云：发热恶热，大渴不止，烦躁肌热，不欲近衣，其脉洪大，按之无力，或目痛鼻干者，非白虎汤证也，此血虚发躁，当以当归补血汤主之。又有火郁而热者，如不能食而热，自汗气短者，虚也，以甘寒之剂，泻热补气；如能食而热，口舌干燥，大便难者，以辛苦大寒之剂下之，以泻火补水。

一男子颈间结核大溃，予用栀子清肝火养肝血，益元气之药而愈。此证亦有大如升斗者，亦治以前药可愈。

一儿七岁，项结二核，时发寒热，日久不愈，治以连翘丸而消。若患在面臂等处尤宜。此丸若溃而不敛，兼以托里之药治之。

一儿项结一核，坚硬如疬，面色痿黄，饮食不甘，服托里药不应，此无辜疳毒也，以蟾酥丸治之而愈。若数服不消，按之转动，软而不痛者，内有虫如粉，急针出之。若不速去，则虫随气走，内蚀脏腑，不治。蟾蜍，夏月沟渠中取腹大不跳不鸣者，先取粪蛆一杓，置桶中，以尿浸之，桶近上令干，使蛆不得出，将蟾蜍扑死，投蛆中，任蛆食，次以新布袋包系，置水急处，浸一宿取出，瓦上焙，为末，入麝香一字，软饭丸如麻子大，每服二三十丸，空心米饮服之。

一妇因怒不思食，发热倦怠，骨酸疼，体瘦面黄，经渐不通，颈间结核，以逍遥散、八珍汤治之，少可；彼自悞服水蛭等药，血气愈虚，逐致不救。

《外科正宗》曰：一男人项疽十余日，视其疮势颇甚，根连左右耳项并肿红赤臖热，脉浮而数，先用黄连消毒散二服，退其大势，根脚稍定；后用托里消毒散数服，不觉腐溃。但诊脉浮无力，询知患者年过五旬，久艰嗣息，房中又有妾，又多兼思虑，劳欲太过，损伤元气故也。又疮形势大，止能起发，不能培养为脓，更用十全大补汤加桔梗、白芷，倍人参、白朮各三钱；外用桑木灸法，早晚二次灸之；又涂紫霞膏数日，患者头面俱肿，双目合缝，形状可畏，然后腐溃并作，脓出日至数升，如此半月。用前药不胜其事，内加烦躁不宁，五心烦热，饮食渐少等证，此脓水出多，气血走泄，为虚火假证之故，随用圣愈汤一服，不应；又进一服加熟附子二钱方应，前证悉退。次以人参养荣汤加麦冬、五味，参、朮倍至三钱，调理月余。后至脑骨腐肉连发，片片脱下，其状狼狈，不可观瞻，凡相视者，无不点头惊讶。又恐腐溃深大，补不及事，每日粥食中用人参三钱，凡餐分入同煮食之，以补脾元，后方元气渐醒，调理四月方愈。彼后一年反生一子，以承后嗣也。

一妇人正对口四五日，自灸廿余壮，竟不知痛，灸疤焦黑，平塌如故。诊之，脉微数而无力，此内虚证也。若假药力则悞其事，用铍针，当顶刺入寸许，不知痛，亦无血出，此毒滞而未发扬者，用蟾酥条插入针孔，每日一次，膏盖其上，至七日后，周围裂缝出脓血，内服纯补之药，至十四日落出疮根一块，指大，长寸余，后以玉红膏平长肌肉，又半月其口已平，以珍珠散掺上，即刻生皮而愈。此证设若不用针工，专假药力攻托，虽不至死，岂能得其速愈者哉？

一监生项疮初起，请视，疮头偏于右半，不可轻待，必用艾灸为上。隔蒜灸至十五壮，知痛乃住。后彼视为小恙，失用内药。又四日，其疮复作，颈肿项强，红紫木痛，便秘，脉实有力，以内疏黄连汤加元明粉二钱，通其大便；次用消毒救苦汤二服，肿势仍甚，此内毒外发也，不可再消之，换服托里消毒散。至近二十日，因患者肥甚，外肉多紧，不作腐溃。予欲行针开放，彼家坚执强阻。岂后变证一出，烦闷昏愦，人事不省，彼方惊悔。随用铍针左右耳边并项之中，各开一窍，内有脓腐处，剪割寸许顽肉，放出内积瘀毒脓血，不止碗许。内服健脾胃、养气血、托里补虚之药，其脓似泉流不歇。每朝夕药与食中，共参六七钱，服至腐肉脱尽，新肉已生。又至四十日外，患者方得渐苏，始知人事，问其前由不知也。此患设若禁用针刀，不加峻补，岂有生乎？因其子见识道理，从信予言，未百日而痊。

一妇人四旬，肥甚，项疮五六日。视之，肉肿疮不肿，又兼口燥心烦，坚硬色紫，根脚散平，六脉洪大，此太过证也，后必无脓，相辞不治。彼又请医视之。有言外托者，又言内消者，有称年壮不妨，又说脉大易治。众人纷纷不定，仍各用药。又去七八日，前后胷项俱肿，木闷坚硬。仍复请视决之。予曰：此不治者，何也？初起，肉肿疮不肿，顶陷者，一也；根脚平散，真气内败，不能收束毒气，二也；口燥心烦，邪火内淫，三也；形色紫暗，血死毒滞，不作腐溃者，四也；六脉洪大，疮毒大盛，正气受克，无以抵当，故疮终变软陷，邪毒内攻而死者，五也。当备后事为要。此终于二十七朝前后足矣。后果至期而殁。于此言正理顺之病，可叹时人何为纷纷妄治也。

一男子项疮五六日，就肆看视，头便黄色，根亦乎散。予曰：此当急治方可。彼面色不悦而去。又请里中医视之，乃曰：小恙也。因喜其说。用药又至五日外，其疮势坚硬，根脚开大，毒气已过两肩，流注前项，胷乳皆肿，呕吐恶心，寒热不食，疮势形色俱觉可畏，始信前言，复请予治。其疮形状，不可观也，此非药力可及。先用葱艾汤洗尽旧药，连煮药筒拔提二处，拔出瘀血碗余，随用银针斜斜插入根脚，透通患底数处，以蟾酥条插入孔内，此后解毒为脓，总以膏盖走散处，以真君妙贴散敷之，日渐日消，其毒收归后项原处；又兼服内托降火化痰之药三四日，候其大势已退，内脓已通，换服十全大补汤。凡坚而不化者照之，腐而不痛者取之，新而生迟者培之，如此调理，将近三月，方得完口平复。此为患者讳疾忌医之过，几乎至于丧命者多矣。

一女人年过六旬，系宦族，素禀怯弱，项间患疽，初起头便如粟，谓里可容谷之病也。喜其形体不肥，虽发之后，必易于腐溃，此则不妨前说。先用隔蒜灸之，次用蟾酥饼贴灸上四边，以吸毒散敷之，收其根脚不散，内服托里消毒散数服，疮势坚硬，疼苦不止。予曰：到某日方止。况今疮不腐溃，诊其脉细数而无力，此内虚之故，不能解毒为脓，以疼为要，岂可得止？次换益气养荣汤加角针、白芷，三服肿亦渐起。外用桑木灸法，其坚渐软，脓出稠而不多。前方去角针、白芷加香附，倍用参、芪，又数服，方得脓溃，溃后痛亦不止。予曰：再三日午后，痛可止也。至期，腐肉将脱小半，临午用乳香定痛散一服，午后疼痛顿退，安睡不醒。患家欣悦。予曰：不然，此在用药适其时也。虽半月之言应于今刻，惟信则不失耳。后当某日腐尽，某日肌平，某日完口。此三者患家以墨绳记，候期日果实，并无过与不及也。此法要在眼力精巧，量病难易，新腐迟速，补助有无，用药合式，然后相量日数，可决于前，发之必中也。

一妇壮年，项疮三日，其形径对前口，彼家相畏，人胖，不当疮发此穴也。予视顶高脚活，虽发不妨。彼欲内消之方妥。予曰：药消则不能，针消则可取。彼从之。用铍针当顶针入六七分，点至软肉方住，随去瘀血，又以蟾酥条插入孔内，服蟾酥丸，得大汗而解。次日，疮上微脓出之渐消，尤恐内毒未尽，又用消毒清热之药数服，不出十日而安。大抵凡欲消疮，先断根本，次泄毒气，使毒自衰，无得内攻为妙。

一男子耳后生疽十余日，自谓小恙不治，将近半月，根脚渐大，疮头惟流血水，稀恶污秽，四边紫黑，软陷无脓，面惨鼻掀，手冷气促，诊脉散大无根，此内败证也，何必治之？乱不用药。又延客医治之，固询无事。患者恨予不治，凡遇亲友，勉力支持，厉声自嘱，决不甘死。予曰：心不服死也，再五日必死。果然。予常观疮，但犯此证，虽山岳之躯，一败无不倾倒。

一男子项核肿痛，拘急恶寒，用荆防败毒散二剂，表证悉退。余核不消，用散肿溃坚汤加川芎、香附、贝母十余服，其核渐消；外以琥珀膏贴之，月余而安。

一男人仲冬渡江，暴发雾气，又值惊恐，次日寒热交作，头面耳项俱肿，先以藿香正气散二服，寒热亦止，面肿渐消，惟项间坚肿不退，红臖作痛，此毒聚必欲作脓，仍用正气散加芎、归、皂刺数服，候脓熟针之，肿痛顿退。又以十全大补汤，脾健肌生完口。

一妇人孀居六载，子幼未立，忧郁成核半年，又兼经水不调，寒热交作，形体消瘦，脉亦弦数，此劳伤气血，肝火妄动而成斯疾也。所谓损者益之，不可用追蚀之药，损而复损。先用逍遥散加香附、牡丹皮、贝母，和其血脉，和其肝气，使寒热尽退；次用益气养荣汤，服至月余，气血渐复，经事渐调，元气渐醒。外用火针核上点破四孔，用黄线药插入五六次，候至孔大，换用冰蛳散，搽于核上封之。至十三日外，其核自落，外搽红玉膏，生肌收敛；内换人参养荣汤加香附、木香三十余服，其口自完。此妇慎起居，绝七情，戒口味，尽调理，故可得愈，否则必不能矣。

一室女年十七，因父择壻不遂，躭至二旬，怀抱日久，项生数核，坚硬如石，此肝经凝结，筋缩之病也。又兼经水断绝，寒热如疟，欬嗽脉数，惟不颧红，此阴虚火动已成劳瘵证也，非药能愈。视其形状，喜无败色。予曰：欲治此病，先治其心犹可痊。父问曰：何药治心？予曰：非药也。《易》云：天地氤氲，万物化醇；男女媾精，万物化生。此天地男女生成化育之道也。斯病独起于孤阴寡阳，不生不化，所谓逆理之病。此女大失配，谓当至而不至，渐成失度之疾，其病不生而自生，非己作也，由时变也。故药不能挽回，必得阴阳和而雨泽降，夫妇和而家道成，斯时之后，用药方可。彼父始悟，随即择嫁。三月后，复请视之，前证稍定。先用逍遥散加香附、青皮、山栀、丹皮、贝母十余剂，开郁疏肝，寒热渐止；次以人参养荣汤加丹皮、红花，通其血脉，使心血易生，容颜稍泽；又用益气养荣汤倍参、朮，培助脾胃，增进饮食；间用归脾汤加麦冬、五味、远志、沙参，收敛神气，宽慰性情；又制参朮地黄膏，服至半年，精神顿复，经事亦通，惟核不能全退；用火针点破一核，琥珀膏贴之，渐腐为脓，又两月而敛。余肿三核，渐针渐溃渐敛。首尾纯用补脾开郁药，调理一年，始得全愈。

一男子年近三十，项生数核，面白神劳，皮粗脉数，此元气受伤之证也。先当补养气血，待根本壮实，后治其疮。随用养荣健脾药十余剂，未效。彼以为缓，又信方士所惑，以图内消，自服螌蝥、巴、麝之药，连泻十数行，后致小便淋漓不已，虚热更增，饮食减少。又复请视，形色内败，不堪调理，辞而不治。彼后方悔，虽请内医强投扶助降火之药，终不应而死。

一妇壮年性急，夫荡不为家，左项生核半载，渐至鸡卵大，坚硬如石，皮外红丝缠绕左右，脉俱弦数。弦属肝火妄动，数乃脾热之甚。先用栀子清肝汤平伐肝木，五服后而脉始平；又以清肝解郁汤数服，散其郁结；次用益气养荣汤，调其气血；间服散肿溃坚汤，软其坚肿，外以琥珀膏贴之。调理百日而元气乃复，坚硬已消八九，止存小核未尽，彼以为愈，止不服药。后又一载，值夫赌讼未胜，暴急惊恐，前肿复作，两手脉弦细而多数，此阴血亏损，阳火乘之，非前有余证也。又兼胷膈不利，饮食无味，经水先期过多，形容憔悴不泽，此神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于暴怒则腰脊不能俯仰，以上俱七情内损证也。法当滋养气血调和脾胃，益肾清心，开郁散滞，庶保无虞。彼不肯信，仍欲服前散肿溃坚之药，欲灸肿上以图内消。余曰：此非前比，今则不敢治也。请客医自制前药，亦灸患上，并灸肘尖。此为真气虚而益虚，邪气实而益实。后果反加发热、自汗、欬嗽、项强、四肢不收，灸疮无脓，血水不绝，肿亦炽盛，此脏腑已损之候，必不久居也。又月后传为气急声哑痰血交出而殁。余尝见庸医不辨虚实，患家不信正理，偏听服药，往往多致不救者，十有八九。凡医者患者，俱当省而慎戒之！
古今图书集成医部全录卷一百七十

　肩门

　　黄帝素问

　　　金匮真言论

西风生于秋，病在肺，俞在肩背。
【 注　俞者，经气之所注也。】 
秋气者，病在肩背。
 【 注　秋气降收，不能主持于皮肤肌腠之间，故风气入于俞。】 

　　　平人气象论

寸口脉，中手促上击者，曰肩背痛。
 【 注　中手促上击者，浮而搏击应手也。此阳邪不上不下，故主在肩背之中也。】 

　　　脏气法时论

病者，胷中痛，胁支满，胁下痛，膺背肩胛间痛，两臂内痛。
【 注　手少阴心脉，起心中，上挟咽，出胁下，循臑内下肘中，循臂内后廉。手少阳小肠脉，上手臂，循臑内，出肩解绕肩胛。二经气实，故有是痛。胁支满者，少阴之支络满，痛于胁下也。】 
肺病者，喘欬逆气，肩背痛，汗出，尻阴股膝髀腨胻足皆痛。
 【 注　肺主气而发原于肾，肾为本，肺为末，母子之经气相通，是以足少阴之脉，其直者从肾上贯膈，入肺中，循喉咙，挟舌本，病则气逆，故喘欬也。肺俞在肩背，气逆于上则肩背痛而汗出，逆于下则尻阴胻膝皆痛也。】 

　　　欬论

肾欬之状，欬则肩背相引而痛，甚则欬涎。
 【 注　肾脉贯膈入肺中，故欬则肺俞相引而痛。】 

　　　气穴论

肩解二穴。
 【 注　即肩井穴，在肩上陷中，属足少阳胆经。】 
肩贞二穴。
 【 注　肩贞穴，在曲胛下两骨解间，肩髃后陷者中，属手太阳小肠经。】 

　　　气府论

手太阳脉气所发，肩解各一。
 【 注　谓秉风二穴，在肩上小髃后，举臂有空。】 
肩解下三寸各一。
【 注　谓天宗二穴，在秉风后大骨下陷中。】 
手阳明脉气所发，髃骨之会各一。
 【 注　谓肩髃二穴也，在膊骨头肩端上两旁罅间陷者宛宛中，举臂取之。】 
手少阳脉气所发，肩贞各一，肩贞下三寸分间各一。
 【 注　肩贞二穴，系手太阳小肠经，在曲胛两骨解间，肩髃后陷中。下三寸，谓肩髎、臑会、消泺三穴。肩髎当缺盆上突起肉；臑会挟肩髎后，大骨下，胛上廉陷中；消泺在肩下臂外间，腋对肘分下。】 

　　　气交变大论

岁火太过，炎暑流行，金肺受邪，民病中热，肩背热，甚则胁支满，胁痛，膺背肩胛间痛。
 【 注　诸戊之岁，火运太过，火胜则克金，故金肺受邪。肩背者，肺之俞也。若亢极则心火自伤，膺胷之内，心主之宫城也。背为阳，心为阳中之太阳，故胷中膺背肩胛间痛。手少阴心脉出胁下，循臑内下肘中，循臂内后廉，是以胁支满痛。】 
岁金不及，炎火乃行，民病肩背瞀重。
 【 注　六乙之岁，金运不及，则所胜之火气乃行。肺俞在肩背，故民病肩背瞀重。】 
金不及，其眚西，其脏肺，病内舍膺胁肩背，外在皮毛。
 【 注　膺胷之内，肺之分也。胁内乃云门、天府之分，肺脉之所出。肩背，肺俞之分。皮毛，肺所出也。】 

　　灵枢经

　　　邪气脏腑病形篇

小肠病者，小腹痛，腰脊控睾而痛，肩上热。
【 注　小肠名赤肠，为受盛之腑，其气与膀胱相通，是以腰脊控睾而痛。手太阳之脉，起于小指之端，循臂出肩解，此太阳之经脉病也。】 
膀胱病者肩上热。
 【 注　肩上乃足太阳经脉之所循。】 

　　　经脉篇

肺手太阴之脉，是主肺所生病者，气盛有余则肩背痛，风寒汗出中风，小便数而欠；气虚则肩背痛寒，少气不足以息，溺色变。
 【 注　气之盛虚，谓太阴之气也。肺俞在肩背，因气而痛于俞，所谓气伤痛也。溺色变者，气虚不化也。】 
大肠手阳明之脉，起于大指次指之端，循臑外前廉，上肩出髃骨之前廉。所生病肩前臑痛。
 【 注　肩端两骨间为髃骨。】 
小肠手太阳之脉，起于小指之端，出肩解绕肩胛，交肩上。是动则病嗌痛，肩似拔，臑似折。
 【 注　脊两旁为膂，膂上两角为肩解，肩解下成片骨为肩胛。】 
膀胱足太阳之脉，其直者循肩膊内，挟脊抵腰中；其支者，从膊内左右，别下贯胛。
三焦手少阳之脉，起于小指次指之端，上贯肘，循臑外上肩，而交出足少阳之后。
胆足少阳之脉，循颈行手少阳之前，至肩上，却交出手少阳之后。
手太阳之别，上走肘，络肩髃。
手阳明之别，上循臂，乘肩髃。

　　　经别篇

手太阳之正，指地，列于肩解。
【 注　指地者，谓手之太阳下合于足太阳也。】 
手阳明之正，从手循膺乳，别于肩髃。

　　　经筋篇

足太阳之筋，上挟脊上项，其支者结于肩髃。其病脊反折，肩不举。
手太阳之筋，上绕肩胛。其病绕肩胛引颈而痛。
手阳明之筋，其支者，绕肩胛挟脊；直者，从肩髃上颈。其病肩不举。
手太阴之筋，下出缺盆，结肩前髃。

　　　骨度篇

肩至肘长一尺七寸。

　　　五邪篇

邪在肾，则病肩背颈项痛。

　　　师传篇

五脏六腑者，肺为之盖，巨肩陷咽，候见其外。

　　　本脏篇

白色小理者肺小，粗理者肺大。巨肩反膺陷喉者肺高，合腋张胁者肺下。好肩背厚者肺坚，肩背薄者肺脆背膺厚者肺端正，胁偏疏者肺偏倾也。
【 注　肺居肩膺之内，胁腋之上，故视其肩背膺腋，即知肺之高下坚脆端倾。】 

　　　玉版篇

肩项中不便，逆也。
 【 注　太阳为诸阳主气，肩项中不便，阳气伤也。】 

　　　阴阳二十五人篇

木形之人大肩背；火形之人好肩背，肩背肉满；土形之人美肩背；金形之人小肩背；水形之人小肩。

　　　邪客篇

地有高山，人有肩膝。

　　　论疾诊尺篇

肘后独热者，肩背热。
 【 注　肘后乃手少阳之天井处。盖以两手下垂，上以候上，下以候下，前以候前，后以候后也。】 

　　　九宫八风篇

风从北方来，名曰大刚风，其伤人也，内舍于肾，外在于骨与肩背之膂筋。

　　中藏经 【 汉?华佗】 

　　　肩痛

心病则胷中痛，四肢满胀，肩背臂膊皆痛。
肺脉虚则不能息，耳重，嗌干，喘欬，上气，肩背痛。

　　疮疡全书 【 金?窦汉卿】 

　　　肩疽

病肩疽者，因负重伤动肩井穴，故生此疽。用内托散加乌药、青皮、木香，外贴金丝膏。
肩疽受在肾膀胱，气血凝滞不行，结成疽毒也。先用流气饮、内托散，四围以围药敷之，多服消毒散、内托定痛散。
此毒因怒气上攻于心，酒后房事，下伤于肾，宜服加味托里散。如脓出尽时，服内补散三四贴。脓未尽时，服排脓内托散。小便赤濇，用五苓散加黄连、灯心服之，其毒从小便出。更服乳香护心散，日进五服；又服黄矾丸，日进三服。

　　　上肩疽下鼠疽

此毒因怒气上攻于心，酒后房事，下伤于肾，宜服加味托里散；胷膈满闷，加陈皮、砂仁；热盛，加小柴胡、黄芩、元参；欬嗽加麦冬、兜铃、五味、杏仁、桑皮；口干烦躁，加麦冬、前胡、干葛、乌梅；寒多，加厚朴、防风、藿香，再服黄矾丸、通气散，仍贴元武膏、金丝膏。如脓出尽时，服内补散三四贴；脓未尽时，服排脓内托散。小便赤濇，用五苓散加黄连、灯心服之，其毒从小便出。更服乳香护心散，日进五服；又服黄矾丸，日进三服。

　　　左右搭

此证少阳经少血有相火，尤甚于厥阴。发于左搭肩骨上，生移动之处，可治难安；串于右搭肩者，必难治也。此证由于风变之来，以脉断之。邪在表，其证大小便如故，饮食如常，口能知味，知其不在里也。不恶风，只燥热，脉不浮，知不在表。若表里既和，则邪在经络中，凝于经络，其痈斯出。身半以上，风从受之，故云八风之变。法当却寒邪，调和经络中气血，则气血通畅自愈。

　　　左右串

此证发于左搭肩骨上，生在移动之处，可治难安；串于右搭肩，必难治矣。可用鸡黄皮及绵絮焙干为末，湿则干掺，干则清油调擦。
如证发于右搭肩骨上，生在移动之处，可治难安；串于左搭肩者，亦难治。用药擦掺，依前左搭肩药治之。

　　　痈疽发

凡两肩下两胁边成痈疽，因血虚而气亦虚，切不可服补阳之药。热剂，即补阳也。倘受热剂则虚热愈盛，易致伤骨膜，切慎切慎。宜服十六味流气饮、内疏黄连汤，治法与发背痈疽同。汤剂，附子、薄桂、乌头之类禁用。

　　东垣十书 【 元?李杲】 

　　　肩痛

脉经风寒，汗出，肩背痛，中风，小便数而欠者，风热乘其肺，使肺气郁甚也。当泻风热以通气，防风汤主之。如肩背痛不可回顾，此手太阳气郁而不行，以风药散之。

　　证治要诀 【 明?戴思恭】 

　　　作痛

肩背痛，未辨何证，俱宜和气饮，每服加乌药半钱。
当肩背一片冷痛，背膂疼痛，古方用神保丸愈者，此有积气故也。
其人素有痰饮流注，肩背作痛，宜星香散或导痰汤，下五套丸，更于呕吐门停饮证选药。
有肾气不循故道，气逆挟背而上，致肩背作痛，宜和气饮，每服加炒茴香半钱，炒水椒十粒。
有本体虚及病后心膈间痛，或牵引乳胁，或走注肩背，此乃元气上逆，当引使归元，不可复下疏刷之剂，愈刷愈痛，发汗太多，人患此者众，惟宜温补，拘于气无补法之说悞矣。经云：汗者心之液。又曰：阳受气于胷中，汗过多则心液耗。阳气不足，故致疼也。

　　医学纲目 【 明?楼英】 

　　　痛属火刑肺

肩背痛，属肺分野病。经云：西风生于秋，病在肺，俞在肩背。故秋气者病在肩背。又云：秋脉太过为病，在外则令人逆气背痛愠愠然。是也。
运气肩背痛，皆属火攻肺病。经云：岁火太过，民病肩背热。又云：少阴司天，热淫所胜，病肩背臑缺盆中痛。又云：岁金不及，其病内舍膺胁肩背，外在皮毛，治以寒剂。是也。

　　　肩疽

丁疽：发两肩，恶血留结，内外荣卫不通，发成丁疽。五日肿大，令人口噤寒战。十二日可刺。不治，二十日死。陈干疽：肿发起两肩及两大臂胛骨，二十日痛不息，亦不可动；五十日身热不赤；六十日可刺，刺之无血者死。
使荣疽：肿起发肋及两肩肘头，二十日不穴死；九日可刺，发赤白相间，脓多可治，全无赤白者不治。

　　医学入门 【 明?李梴】 

　　　左右搭手

生在肩下脊上，乃因饮食感毒，广一尺，深一寸，虽溃在危，内不穿膜不死。急治脾肚中之毒，内服护心散，外用敷药，始不奔心，大要服药截之。若通脊皆肿者不可救。
右搭肩发骨上生者，移动之处可治，若串左肩难治。左搭肩发骨上生者，移动之处可治，若串右肩难治。二证内服托里散加升麻、桔梗，外用去恶散，或棉絮烧灰为末掺之，干者麻油调擦。

　　证治准绳 【 明?王肯堂】 

　　　肩背痛

按风寒汗出而肩背痛，小便数者，《脉经》既以泻风热之药，通肺气之壅，则寒热气不足以息而肩背痛，小便遗失者，当以人参、黄芪之属，补肺气之虚，不言可知也。
湿热相搏，肩背沉重而疼者，当归拈痛汤。

　　　肩疽

或问肩上生疽何如？曰：此处手足三阳交会之所，名曰肩疽，由风热郁结所致，或因负重损伤而作。服乌金散、胜金丹、活命饮加柴胡、桔梗。壮实者一粒金丹下之，老弱者十全大补汤托之。

　　　莲子发

或问肩胛内痛，渐至溃烂成疮何如？曰：此名太阴疽，即莲子发，属手太阴肺经积热所致，宜活命饮加桔梗、黄芪，夺命丹，胜金丹，黄芪木香散选用。壮实者八阵散、一粒金丹下之。赤色者可治，青黑者不治。喘嗽大渴，胷满脉微者死。

　　　左右串

或问左右搭串何如？曰：左肩骨上生疽，串于右者可治；右肩骨上生疽，串于左者难治。古有此说，愚谓不然。攻注左右者，气血不调，阴阳交错也，宜胜金丹、活命饮加羌活、桔梗。壮实者八阵散、一粒金丹下之。七恶证少，何虑难痊？元气虚惫，治之何补哉！

　　　缺盆疽

或问一人年六十，肩前陷中生疽，寒热大作，饮食少进，肩背拘急，小水不利，胷腹膨胀何如？曰：是名缺盆疽，又名锁骨疽，属足阳明胃经、手少阳三焦经，宜隔蒜灸，先服紫金丹、夺命丹而恶证退。惟苦小水不利，投以六一散而利；后服十全大补汤而安。若治之稍缓，必致溃烂。是经少血多气，疮口不合，危笃者多矣。

　　　肩后疽

或问肩膊后骨上生疽何如？曰：此名上鼠疽，即上搭也。怒气积郁所致，属太阳兼少阳经。初觉宜隔蒜灸，活命饮加羌活、桔梗、柴胡，胜金丹，紫金丹，夺命丹选用。既溃，十全大补汤、黄芪木香散、人参养荣汤。

　　方

消毒散 【 《疮疡全书》，下同】 　治肩疽。
人参　紫苏叶　前胡　川芎　黄芩　桔梗　羌活　独活　枳壳　白茯苓　甘草　防风　赤芍药
右煎服。

内托定痛散　治证同上。
人参　黄芪　生地黄　白芷　川芎　赤芍药　防风　赤茯苓　生甘草　乌药　桂心　枳壳　桔梗　木香
右姜三片，枣一枚，不拘时服。

加味托里散　治肩疽。
桔梗　厚朴　人参　白芷　黄芪　当归身　官桂　川芎　荆芥穗　黄芩　乌药　防风　连翘　香附　枳壳　花粉
右水煎服。胷膈满闷，加陈皮、砂仁；热甚，加小柴胡、黄芩、元参；欬嗽，加麦冬、兜铃、五味、杏仁、桑皮；口干烦躁，加麦冬、前胡、干葛、乌梅；寒多，加厚朴、防风、藿香，再服黄矾丸、通气散，仍贴元武膏、金丝膏。

掺药　治左右搭肩。
鸡黄皮焙　血竭　花蕊石　冰片
右为细末，湿用干掺，干用清油调搽。

加味麻黄桂枝汤　治形实色黑，背生红肿，胛骨下痛，脉浮数而洪紧，食则呕。
(艹舌)蒌仁一钱半　生附子　羌活　人参　青皮　白朮　山药各一钱　半夏　生甘草节各六分　黄芪二钱
右水二钟，姜三片，煎服。冬加黄蘗。

牛胶饮　治搭肩，截痈疽恶疮险处，服之使毒气不攻于内，不传恶证。
牛皮胶透明好者，四两
右用好酒一碗入胶内，重汤煮，令胶熔透，服；或用酒煎米汤调和服之。

白芷升麻汤　治证同上。
官桂三分　白芷　红花　当归各一钱　升麻　桔梗各五分　甘草　生地各一两　黄芩酒炒　黄芪　连翘　归梢各二钱　生黄连一钱五分
右十三味，水酒各一碗，煎至半碗，服之须睡，并怡养心神，不可妄想以动心火。

黄矾丸　一名蜡矾丸。治肩疽发背一切恶证，服此能卫护内膜，驱解诸毒。
通明矾一两，为末　黄蜡七钱
贵人加木香，富人加沉香，平人加紫苏叶，俱为末，熔蜡，下蜜一匙，少温，入矾，众手拌匀，丸如梧子大，每服五十丸，温汤下，日三服。未破内消，已破易合。蜡性实大肠，矾性解诸毒，故用之也。

十六味流气饮　未成速消，已成速退，疼痛渐减。前十二味，名托里内补散。
人参　当归身　官桂各五分　川芎　大腹皮　白芍药　桔梗　黄芪　炙甘草　厚朴　木香　白芷　防风　乌药　枳壳　苏叶各一钱
右为末，每六钱，酒调下。不饮酒者，木香汤代之，米饮亦可。轻重量人气禀用之。服药后饮酒，以助药力。不退热，加茯苓、白朮、地黄；不进饮食，加砂仁、香附；疼痛，加乳香、没药；水不干，加知母、贝母；疮不穿，加皂鱼刺；大便闭，加大黄、枳实；欬嗽，加陈皮、枳壳、半夏、杏仁、姜；小便闭，加麦门冬、车前子、木通、滑石、灯草。

内疏黄连汤　治一切痈疽呕啘，心逆发热而烦，脉沉而实，肿硬麻木，而皮肉不变色，根系深大，病源在内，脏腑秘结，当急疏利。
黄连　白芍药　当归　山栀仁　槟榔　木香　薄荷　连翘　茯苓　黄芩　桔梗　甘草各一钱
右除木香、槟榔为末外，馥剉，每一两，水煎八分，入槟香二末和服之。吃三服后，加大黄一钱，再加二钱，以利为度。

乌金散　治疔毒肿痛，肩疽因负重损伤而作。
砒制　蟾酥　麝香各五分　血余煅　蛇蜕煅　蜂房煅，各一钱　蝉蜕酒洗　血竭　乳香炙　白殭蚕炒去丝，各二钱　辰砂研，水飞　雄黄研　穿山甲炙黄，各二钱半　全蝎三钱，汤泡七次　天龙四钱，酒炙，去头足　牙皂四分　没药炙　川乌尖
右各为细末，称准分两，和匀，每服三分，赤砂糖调葱头酒送下，取汗为度。

夺命丹　治诸般肿毒疔疽恶疮。
朱砂三钱　白矾枯　寒水石　铜绿　滴乳香　明没药　麝香各一钱　蜗牛三十一粒，另研　蟾酥　轻粉各五分
右为细末，丸如菉豆大，如不就，加好酒糊。每服一丸，生葱三五茎，嚼极烂，吐于手心，包药在内，热酒和葱送下，如重车行五七里，汗出为效。重者再服一二丸。

胜金丹　治证同前。
麝香　白砒制，各五分　雄黄　辰砂　乳香　没药　血竭各一钱半　全蝎炮炙　穿山甲炙　天龙去头足炙，各三钱　白殭蚕炙去丝，五钱　蟾酥一钱
右为细末，和匀，每服三分，赤砂糖调，葱头酒送下，取汗为度。

一粒金丹　治证同前。
沉香　木香　乳香各五分　巴豆霜一钱五分
各为细末，和匀，用黑肥枣个半，去皮捣烂，为丸如芡实大，每服一丸，量人虚实，先呷水一口，行一次。胃气壮实者，只可呷水三四口，不可太过。后用水一口，送药下行，尽数，次以米饮补之。

仙方活命饮　又名真人活命饮。治一切痈疽，未成脓者内消，已成脓者即溃。又止痛消毒之圣药也。
滴乳香研　防风　香白芷　赤芍药　当归尾　贝母　没药研　皂角刺炒　天花粉　甘草节　穿山甲炙，各二钱　陈皮　金银花各三钱
右为粗末，大者四两、小者二两作一剂，无灰酒十茶钟，疮小五茶钟，入有嘴瓶内，以厚纸封口，勿令泄气，煎至三大钟，去滓，作三次服，接连不断，随疮上下服。能饮酒者，服药后再饮三五杯。此药并无酒气，不动脏腑，不伤血气。忌酸薄酒铁器。服后侧睡，觉肿定回生。神功浩大，不可臆度。

人参养荣汤　治一切溃疡并老弱人之病。
白芍一钱半　人参　陈皮　黄芪蜜炙　桂心　当归酒拌　白朮　甘草炙，各一钱　熟地酒拌　五味子炒杵　茯苓各七分半　远志去心炒，五分
作一剂，水二钟，姜三片，枣一枚，煎八分，食前服。

十全大补汤　治证同前。
人参　肉桂　生地酒洗，蒸焙　川芎　白芍炒　茯苓　白朮　黄芪盐水炒　当归酒拌，各一钱　甘草炙，五分　作一剂，水二钟，姜枣煎服。

　　单方

肩疽：吴茱萸用盐腌过，炒研酢和涂之。 【 《活幼口议》】 

颈肩胷背有大肿赤发，即封之，令不成脓。用(石卜)硝五两，香豉、生地黄汁各半升，三味合捣，煮令地黄烂熟，敷肿处，厚二分，日三四易，至瘥止。兼治一切肿。 【 《千金方》。】 

　　针灸

《素问》曰：邪客于足太阳之络，令人头项肩痛，刺足小指甲上与肉交者各一痏，立已；不已，刺外踝下三痏。左取右，右取左，如食顷已。
《灵枢》曰：足太阳之筋，其病小指支踵，跟痛骨挛，脊反折，项筋急，肩不举，腋支缺盆中纽痛，不可左右摇。治在燔针劫刺，以知为数，以痛为腧，名曰仲春痹也。
手阳明之筋，起于大指次指之端，结于腕上，循臂上结于肘外，上臑结于髃。其支者，绕肩胛挟脊；直者从肩髃上颈；其支者上颊结于頄；直者，上出手太阳之前上左角，络头下右颔。其病当所过者支痛及转筋，肩不举，颈不可左右视。治在燔针劫刺，以知为数，以痛为腧，名曰孟夏痹也。
肥人广肩，腋项肉薄皮厚而黑色，唇临临然，其血黑以浊，其气濇以迟，其为人也贪于取与。刺此者深而留之，多益其数也。
痈发于肩及臑，名曰疵痈[痈　原作「疽」，据《灵枢》痈疽篇改。]，其状赤黑，急治之，此令汗出至足，不害五脏。痈发四五日，逞焫之。
《甲乙经》曰：肩痛不可举，天容及秉风主之。
肩背痹痛，臂不举，寒热凄索，肩井主之。
肩肿不得顾，气舍主之。
肩背痹不举，血瘀肩中，不能动摇，巨骨主之。
肩中热，指臂痛，肩髃主之。
肩重不举，臂痛，肩髎主之。
肩重肘臂痛不可举，天宗主之。
肩胛痛而寒至肘，肩外俞主之。
肩胛周痹，曲垣主之。
肩痛不可举，引缺盆痛，云门主之。
肩肘中痛，难屈伸，手不可举，腕重急，曲池主之。
肩肘节酸重，臂痛不可屈伸，肘髎主之。
肩痛不能自举，汗不出，颈痛，阳池主之。
肩不可举，不能带衣，清冷渊主之。
肩胛小指痛，前谷主之。
肩痛不可自带衣，臂腕外侧痛不举，阳谷主之。
肩痛欲折，臑如拔，手不能自上下，养老主之。
肩背头疼，时眩，涌泉主之。
《千金方》曰：气舍，主肩肿不得顾。
曲池、天髎，主肩重痛不举。天井，主肩痛痿痹不仁，不可屈伸，肉麻木。肩贞、关冲、肩髃，主肩中热，头不可以顾。巨骨，主肩中痛，不能动摇。支沟、关冲，主肩臂酸重。清冷泉、阳谷，主肩不举，不得带衣。天宗，主肩重臂痛。曲垣，主肩胛周痹。后溪，主肩臑痛。腕骨，主肩臂痛。养老、天柱天柱　原作「天盲」，据《千金》卷三十改。，主肩痛欲折。涌泉，主肩背颈项痛。前腋，主肩腋前痛与胷相引。天牖、缺盆、神道、大杼、天突、水道，主肩痛。巨骨，主肩背痛。膈俞、譩嘻、京门、尺泽，主肩背寒痓，肩甲内廉痛。
《医学纲目》曰：针灸肩背痛有二法：其一取肺。经云：肺病者，喘欬逆气，肩背痛，汗出，取其经太阴足太阳之外厥阴内血者。又云：肺手太阴之脉，气盛有余则肩背痛寒，少气不足以息，视盛虚热寒陷下取之是也。
其二取肾。经云：邪在肾则病肩背颈项痛，时眩，取之涌泉、昆仑，视有血者尽取之是也。
肩背痛连胛：胛缝，在背踹骨下，直腋缝尖及臂，取二寸半，泻六吸；五枢，二寸半，泻八吸。
肩背胛痛，昆仑、悬钟、肩井。
肩背颈项腋前痛，与胷相引，取涌泉一分，见血妙。前腋刺面上一寸。
又法：气舍五分，天髎灸，曲池一寸半，天井五分。
肩背痛，手三里主之。
针灸肩痛有三法：其一，取手阳明。经云：大肠手阳明之脉所生病者，肩前臑痛，视盛虚热寒陷下取之也。
其二取手太阳。经云：小肠手太阳之脉，是动则病肩似拔，臑似折，视盛虚热寒陷下取之也。
其三取筋。经云：手太阴之筋，病绕肩胛，引颈而痛，应耳中鸣痛，手阳明足太阳之筋皆病，肩不举，皆治在燔针劫刺，以知为数，以痛为俞也。
肩不可动，臂不可举：肩髃二寸半，巨骨五分。
清冷渊一寸，关冲五分。
肩端肿：取肩髃二寸半，泻九吸；腕骨七分，先泻后补。两胛痛：取肩井二寸半，不宜久停；针支沟。

　　医案

《儒门事亲》曰：安抚初病时，右肩臂膊痛无主持，不能举动，多汗出，肌肉瘦，不能正卧，卧则痛甚。经云：汗出偏沮，使人偏枯。予思《内经》云：虚与实邻，决而通之。又云：留瘦不移，节而刺之，使经络通和，血气乃复。又言：陷下者灸之。为阳气下陷入阴中，肩膊时痛，不能运动，以火导之，火引而上，补之温之。已上证皆宜灸刺，谓此先刺十二经之井穴。于四月十二日，右肩臂上肩井穴内，先针，后灸二七壮，及至疮发，枯瘦处渐添肌肉，汗出少，肩臂微有力；至五月初八日再灸肩井穴，次于尺泽穴，各灸二十八壮，引气下行，与正气相接，次日臂膊又添气力，自能摇动矣。时值仲夏，暑热渐盛，以清肺饮子补肺气，养脾胃，定心气。

《薛氏医案》曰：一男子肩患毒，肿硬作痛，恶证迭见，用白矾末三钱糊丸，以葱头七茎煎汤调下，肿痛悉退。再服，诸证亦退。更以仙方活命饮二剂，出水而消。此秘方名千金化毒汤，本矾末葱汤调服，因末难服，故易为丸。一方士治疮疽，不问肿溃，先用此药二三服，后用消毒药，甚效。常治蒭荛之人，用此即退，不用托里药亦愈。盖止热毒为患，血气不亏故也。若金石毒药发疽者尤效，盖矾又能解金石之毒也。一方用矾末五钱，朱砂五分，热酒下，亦效。此药托里固内止泻，解毒排脓，不动脏腑，不伤气血，有益无损，其药易得，其功甚大，偏僻之处，不可不知。此方或虫犬所伤，熔化热涂患处，更以热酒调末服，皆效。

上舍陈履学之内，先从左肩下一点寒，三日后，右肩下发一白，肿如瓯，中红如酒盏，自用消解凉药一剂，不散，次投十宣散四剂，加痛略红；次连投参、芪、丁、桂、防、芷之剂，脓溃后，恶心呕吐，头运不止，厥逆寒战，鼓牙虚汗，顶平脓清，此投解散凉剂之误；急洗去围药，投以参、芪、归、朮、地黄、姜、附大剂一服，原从左肩下旧寒一点先热起；又进一服遍肿浮热，肿高脓稠，兼纴乌金膏数日，出腐筋如脂膜大小数片，日进前药二服，参、芪投至八钱，踰两月始安。愈后，时以劳厥，即投参、芪、归、朮、姜、附大剂，乃苏。

一男子肩患毒臖痛，饮冷烦躁，便秘脉数而实，以清凉饮二剂，少愈；以金银花散四剂，悉退。又以十宣散去桂加天花粉数剂，疮溃而痊。此脉与证皆属有余也。

一人肩患疽，脉数，以槐花酒一服，顿退；再以金银花、黄芪、甘草十余贴而平。槐花酒治湿热之功最妙速。若胃寒之人，不可过剂。

一妇人患瘰疬不消，脓清不敛，予以八珍汤治之，少愈；忽肩背痛不能回顾，此膀胱经气郁所致，当以防风通气汤治之。盖膀胱之脉，始于目内眦，上顶巅，下耳角，复上顶至脑后，过风府，下项走肩膊，一支下腰膂，是经气动则脊痛项强，腰似折。按此非膀胱经证而何？彼乃云：瘰疬胆经病也，其脉主行项侧，即是经火动而然，遂自服清肝降火之药，反致不食，痛甚。复请予诊，其脉胃气愈弱，先以四君子汤加陈皮、炒芍药、半夏、羌活、蔓荆子四剂，食进痛止；继以防风通气汤，二剂而愈。

王乔年踰三十，肩患毒，以人参败毒散一剂，更以十宣散去参、桂，加金银花、天花粉四剂而溃。因怒动肝火，风热上壅，头面赤肿，焮痛饮冷，以荆防败毒散，加芩、连、薄荷二剂，不应；急砭患处，出黑血盏许，仍以一剂，势退大半；再进人参败毒散四剂而愈。夫病有表里上下之殊，治有缓急攻补之异。若不砭刺，毒气结于肉理，药不能及，焮肿日甚。使投峻利之药，则上热未除，中寒已作，必伤命矣。

一男子患肩疽，作渴，脉数有力，以黄连解毒汤三剂而止；更以仙方活命饮四剂，溃而愈。

一妇人肩下患毒，脉弦紧，以白芷升麻汤二剂，表证已退，更以托里药溃之而愈。

一男子肩下患疽已数日，漫肿微痛，头甚多，皆如粟许，色不变，不起发，此气血虚也。诊其脉果然。先以仙方活命饮二剂，杀其大势；更以托裹药而起发，疮头虽溃，但流血水，气血尚虚，不能为脓也。彼欲服太乙锭子，予谓此药止能攻毒，不能托里。彼不深信，仍服之，至四次，饮食不进，疮色黑陷，呃逆不绝，胃气虚极也。不治。强投温中健脾之剂，不应而死。

一妇人癸卯冬失物发怒，缺盆内微肿，甲辰春大如覆碗，左肩胛亦肿，肉色如故。或针出鲜血三碗许，腹痛如锥，泄泻不止，四肢逆冷，呕吐恶寒，或时发热，绝食已七日矣。其脉洪大，时或微细，此阳气脱陷也。用六君加炮姜三钱、附子二钱，早服至午，不应；再剂，加附子五钱，熟睡，觉来诸证顿退六七，少进稀粥；再四剂，诸证悉退，饮食如故，缺盆始痛，针出清脓二碗许，诸证复至，此虚极也。以十全大补加姜、桂、附各一钱，三剂而安。后减干姜、桂、附各五分，与归脾汤兼服，五十余剂而愈。

《外科正宗》曰：一男子六旬有二，发生右搭，先用艾灸，渐次形势高肿，坚硬不痛，十五日后，尚未溃脓，日生烦闷。恐其毒陷，先用针通，随行拔法，拔出恶血钟许，已后稍得轻便，擦上化腐之药膏盖，用至三日，其疮渐作腐溃；至二十日，亦出正脓，坏肉渐脱，新肉渐生。此外治之法尽矣。因病家与内科一医，平交甚切，托彼用药内服，而不遵外科补托之法，自执己见，不听予言，失于峻补，每日人参不过二钱以为足用。予曰不及，法当五钱，兼熟附二钱，方为称病，不然必生变矣。彼俱不信，后果肉色淡白，疮口散大，脓水清稀，饮食减少，此败证具矣。后虽强投温中健脾大补之药，终则不应。至于形体消削，脓水臭秽，延至六十日，沥尽气血而亡，然后方自懊悔。殊不知凡大疮每日脓出一碗，用参必至三钱，以此为则。况本病出脓，日有三碗，用参二钱，谓之大损小补，岂不归死？又外科乃破漏之病，最能走泄真气。如损补两不相敌，无以抵当，往往至于不救者多矣。此为不信于补，而执俗见，自取败亡者也，可惜！
 
古今图书集成医部全录卷一百七十一

　腋门

　　黄帝素问

　　　气府论

足少阳脉气所发，腋下三寸，胁下至胠，八间各一。
 【 注　腋下，谓渊腋、辄筋、天池。胁下至胠，谓日月、章门、带脉、五枢、维道、居髎共九穴。曰八间者，自腋下三寸至季肋间，凡八肋骨也。】 
手太阳脉气所发，曲腋上骨穴各一。
 【 注　谓臑俞二穴，挟肩髎后，大骨下，胛上廉陷中，举臂取之。】 

　　　至真要大论

太阳司天，寒淫所胜，则寒气反至，运火炎烈，民病胷腹满，手热肘挛，腋肿。病本于心，神门绝，死不治。
 【 注　太阳为诸阳之首，即君火之阳也，然本于在下之寒水。今寒气反从上而至，是上下皆寒，而太阳运居于中，故曰运火炎烈。夫寒临于上，如阳能胜之，即所谓凡伤于寒则为病热。如胷腹满手热肘挛腋肿，乃寒凌心火，逼其火热上炎，水火寒热交争，而神门脉绝，心气灭矣。神门，心之俞穴，在手掌后锐骨端动脉应手。所谓候脉之动气，则知其五脏之存亡矣。】 

　　灵枢经

　　　本输篇

腋内动脉，手太阴也，名曰天府。腋下三寸，手心主也，名曰天池。

　　　经脉篇

肺手太阴之脉，起于中焦，从肺系，横出腋下。
 【 注　胷旁肋下谓之腋。】 
心手少阴之脉，起于心中，其直者，从心系却上肺，下出腋下。
心主手厥阴心包络之脉，起于胷中，其支者，循胷中出胁下腋三寸，上抵腋下。是动则病手心中热，臂肘挛急，腋肿；甚则胷胁支满，心中憺憺大动。
 【 注　厥阴是动则病心中热，臂肘挛急，腋肿，经气之病于外也。甚则胷胁支满，心中憺憺大动，盖甚则从外而内，其有余于内也。】 
胆足少阳之脉，其直者从缺盆下腋。

　　　经别篇

手太阳之正，入腋走心，系小肠也。

　　　经筋篇

足太阳之筋，起于足小指，其支者，从腋后外廉，结于肩髃；其支者，入腋下，上出缺盆。其病肩不举，腋支缺盆中纽痛，不可左右摇。
 【 注　肩不举，腋支缺盆中纽痛，不可左右摇，支筋之为病也。】 
足少阳之筋，超于小指次指，其直者，上出腋，贯缺盆出太阳之前。
手太阳之筋，起于小指之上，循臂阴，入腋下，腋下痛，腋后廉痛，绕肩胛引颈而痛，其病当所过者，支转筋。
 【 注　手太阳之筋，起于手小指之少泽，循臂肘肩项而上结于耳颔目眦之间，其在筋之所过而结者，为痛，为肿，为筋痿。】 
手太阴之筋，起于大指之上，上臑内廉入腋，下出缺盆，结肩前髃。
手心主之筋，起于中指，上臂阴，结腋下，其支者入腋，散胷中。
手少阴之筋，起于小指之内侧，上入腋，交太阴。

　　　骨度篇

角以下至柱骨，长一尺；行腋中不见者，长四寸；腋以下至季胁，长一尺二寸。
 【 注　肩胛上之颈骨为柱骨，肋下臑内为腋。自柱骨至腋中，计长四寸。胁骨之下为季胁。自腋以下至季胁，计长一尺二寸。】 

　　　营气篇

营气从太阴出注手阳明，上行注足阳明，下行至跗上，注大指间，与太阴合，上行抵髀，从髀注心中，循手少阴，出腋下臂，注小指，合手太阳，上行乘腋，出(出页)内，又循心主脉，出腋下臂。

　　　营卫生会篇

上焦出于胃上口，并咽以上，贯膈而布胷中，走腋。

　　　寒热病篇

腋下动脉，臂太阴也，名曰天府。
 【 注　腋下动脉，手太阴也，太阴统主阴阳之气者也。】 

　　　本脏篇

合腋张胁者肺下。
 【 注　肺居胁腋之上。】 

　　　卫气篇

手太阴之本，在寸口之中，标在腋内动也。手心主之本，在掌后两筋之间二寸中，标在腋下，下三寸也。

　　　阴阳二十五人篇

手阳明之下，血气盛则腋下毛美，手鱼肉以温。

　　　邪客篇

地有深谷，人有腋腘，此人与天地相应者也。
手太阴之脉，上行臑阴，入腋下，内屈走肺。
肝有邪，其气流于两腋。

　　千金方 【 唐?孙思邈】 

　　　狐臭漏腋

有天生狐臭，有为人所染臭者。天生臭者难治，为人所染者易治。然须三年酢敷矾石散，勿止，并服五香丸，乃可得瘥。勿言一度敷药即瘥，即一敷药时暂得一瘥耳。凡狐臭人通忌食芸薹、五辛，食之终身不瘥。

　　疮疡全书 【 金?窦汉卿】 

　　　左右疽

左腋疽，生于左腋下乳侧间，因喜怒不常，或饮食之间，忽然被惊，或忍气而得之。若不速治，必成流注。急服千金内托散、蠲毒流气饮、黄矾丸；外用围药，铁箍散或金箍散敷治之。
右腋疽，生于血堂之间，初起一小核，日渐长大成疽，急服内托散三五贴，外用围药，并服黄矾丸，再服十奇散三五服，方可用针刺破。治法同前。

　　薛氏医案 【 明?薛己】 

　　　(疒其)疬痈

有痈肿在项腋两乳旁两胯软肉处者，名为(疒其)疬痈。此冷证无热，宜以内补十宣散，与回阳玉龙膏参用。小儿不可轻用附子，恐生惊癎。切不可更犯针刀，薄血无脓，努肉难合。宜以温热药贴散内消。倘犯针刀，生努肉，宜以此药收功。倘用药微疼，略有惊癎，宜用全蝎观音散加减用之，惊定，药如故。又有小儿亦患宿痰失道者，痈肿见于颈项臂膊胷背等处，是为冷极，全在热药敷贴之功。

　　古今医统 【 明?徐春甫】 

　　　狐臭

腋属足厥阴肝经之分，肝气郁于内而出于腋，其臭如狐，又曰狐臭。腋之下有窍，肝气盛则窍寖开，而其气泄于外，盖不可近，实由肝经邪气。虽外搓以枯矾、麝香，仅疗一时之急，不终日而气复如旧者，何也？此皆不知治本也。治本者何？内以疏其肝脏之邪，则气自息，如泻肝汤、龙荟丸之类是也。

　　　腋漏

两腋下并手足心、阴股及囊，常如汗湿污衣，名曰腋漏，六物汤主之。

　　证治准绳 【 明?王肯堂】 

　　　所属部分

腋，谓臂下胁上际也，属手厥阴心包络经。丹溪云：手足阴阳合生见证曰腋肿，谓手厥阴、足少阳也。
又属足厥阴肝经。灵枢曰：肝有邪，其气留于两腋。
腋前属手太阴肺经，腋后属少阴心经，腋下属足厥阴肝经，下六寸属足太阴脾之大络。

　??(疒其)疬痈

或问项腋两乳旁结核，或两胯软肉处生肿块，何如？曰：是名(疒其)疬痈，属手少阳三焦经，其发缓慢，是冷证，非热证也。宜用回阳玉龙膏，热药敷贴，服内补十宣散、何首乌散、胜金丹选用。

　　　腋发

《鬼遗》云：内疚疽，发两腋下及臂并两手掌中，振寒血热嗌干，饮多即呕，烦心悁悁，脉盛，六、七、八日诊如此，可汗；不汗死。

　　　夹肢痈

或问肩膊下隙内生疽何如？曰：是名夹肢痈，属手少阴心经、手厥阴心包络风热所致，宜服内托黄芪柴胡汤。壮实者，八阵散、一粒金丹下之，及紫金丹、胜金丹选用。老弱者，黄芪木香散、人参养荣汤、十全大补汤托之。

　　外科正宗 【 明?陈实功】 

　　　腋痈

腋痈俗称夹痈，此肝脾二经为患。肝经血滞，脾经气凝，其结为肿。初起皮色不变，漫肿无头，日久方疼，乃生寒热。此患难消，终必作脓。未破者，柴胡清肝汤。已破者，十全大补汤去肉桂加香附、陈皮。软肿胀痛者，针之膏贴。但此证首尾俱宜温补，忌用寒凉也。

　　方

散肿溃坚汤　治手足少阳经腋胁分生痈疽肿毒，马刀瘰疬，初起结硬如石，坚而不溃；或在足阳明经中所出；或已破及流脓水诸证，并皆治之。其服药多少，须要临病斟酌，量病人饮食多少，大便软硬，以意消息之。
柴胡梢四钱　草龙胆酒炒　黄蘗去粗皮，酒炒　知母酒浸，炒　(艹舌)蒌根酒洗　昆布洗去土　桔梗各半两　甘草根炙黄　京三棱酒炒　广莪朮酒洗，炒　连翘　当归各三钱　葛根　白芍药酒炒　川黄连各二钱　升麻六钱　黄芩梢八钱，一半酒洗炒，一半生用
右(口父)咀，每服六钱或七钱，水二盏，浸半日，煎一盏，去滓稍热服。脚高头低卧，每噙一口，作十次咽，服完依常卧，取药在胷中停留也。另攒半料作细末，蜜丸菉豆大，每服百丸，此汤留一口送下。结核加海藻半两炒，食后，量人虚实加减多少。服皆仿此例。

石灰散 【 《千金方》，下同】 　治狐臭。
枫香一作沉香　丁香　熏陆香　青木香各二两　矾石四两　橘皮　阳起石各三两　石灰一升
右八味，治下筛，以绵作椽子粗如指，长四寸，展取药，使着椽上，以绢袋盛着腋下，先以布揩令痛，然后挟之。

狐臭方
辛夷　芎藭　细辛　杜蘅　藁本各二两
右五味(口父)咀，以醇苦酒渍一宿，煎取汁敷之。欲敷，取临卧时。以瘥为度。
又方　治狐臭。
青木香　附子　白灰各二两　矾石半两
右四味为散，着粉中，常粉之。
又方 【 《医学入门》】 
硇砂五分　辰砂七分　白枯矾二钱　密陀僧　铜青　白附子各一钱
共为细末，用皂刺煎浓汁，调擦两胁下。夜静时，先用皂刺煎水洗净，然后擦药至一七；又将大甘草一两煎浓汁服之，外用甘遂末四钱，猪油调擦胁下，一日夜，拔出身内臭物；再将枯矾一两，蛤粉五钱，樟脑一钱为末，少许擦之，永去病根。

六物散　治漏腋，腋下手掌足心阴下股里，常如汗湿污衣。
干枸杞根　干蔷薇根　生甘草各二两　胡粉　商陆根　滑石各一两
右为末，以苦酒少许和涂，当微汗出，易衣更涂之，不过三次，便愈。或次年又发，依法再治愈。

乌龙丸 【 《古今医鉴》，下同】 　治腋气神方。
冰片分半　当归酒洗　生地捣烂　枸杞子炒　石莲肉焙，各一两　白茯苓去皮，二两　莲蕊焙　丁香　木香　青木香　乳香　京墨各五钱
右为末，用陈米饭、荷叶包烧过捣烂，入地黄为丸，如黄豆大，麝香一分，黄酒化为衣，每服三四十丸，临卧，半饥半饱，用砂仁一二分炒，入黄酒内送下。妇人加乌药三钱酢炒，香附、米三钱童便炒。

收功后药
人参　当归　生地黄　滴乳香　没药　官桂　木香各一钱半　麝香八味，俱用酒浸过　青皮　陈皮　白芷　良姜　麻黄　米壳　甘草各一钱
右剉，水煎服。出汗，外用川椒、枯矾各一两为末，擦腋下。终身忌鳜鱼羊肉，始不再发。若去大小便，不可与女同厕。

秘传奇方　治体气。
大田螺一个　巴豆一枚，去壳　胆矾一豆许　麝香少许
右将螺用水养三日，去泥土，揭起螺靥，入矾、豆、麝在内，以线拴住，放磁器内，次日化成水。须五更时，将药以手自抹在腋下，不住手抹药，直候腹内欲行脏腑却住手。先要拣空地面，去大便，黑粪极臭，是其验也。以厚土盖之，不可令人知之。如不尽，再以药水抹之，又去大便，以日用后药擦之，永去病根。

擦体气方
枯矾一两　蛤粉五钱　樟脑一钱
右为末，每以少许擦之。

十香丸 【 《奇效良方》，下同】 　治腋气，含化令人遍体俱香。
沉香　木香　白檀香　零陵香　甘松去土　藿香　鸡舌香　肉豆蔻去壳　白芷　细辛　芎藭　槟榔　丁香各半两　龙脑　麝香各一钱
右为细末，再研，炼蜜和丸，如芡实大，每服一丸，不拘时，含化咽津，每日三五度。

五香丸　治口臭及腋臭，止肿痛，散血气。
丁香　藿香　青木香　豆蔻子　白芷　当归　桂心　零陵香各一两　甘松　香附子各一两　槟榔二枚
右为细末，炼蜜和丸如大豆，日三，夜一，时含之咽津。五日口内香，十日身香，二七日衣被香，三七日下风人闻香，四七日净洗手水落地香，五七日把他人手亦香。禁五辛臭气之物。
又方　治腋气臭于狐狸者。
枯白矾　黄丹各一两　青矾　铁粉　雄黄　腻粉各一钱
右为细末，每夜先以皂荚水洗，后用唾津调药涂之。

龙胆泻肝汤　治气郁热，腋气及腋下多汗。
龙胆草　生地黄　当归酒洗　木通　车前子　泽泻　甘草减半　栀子　黄芩各一钱
右水二钟，煎一钟，食后温服。

三神散 【 《直指方》】 　擦腋气。
明矾，黄丹各一钱　麝香少许
右为细末，频擦之。

蜘蛛散 【 《三因方》】 治狐臭不可近。
大蜘蛛一枚　轻粉一字
右以黄泥少加赤石脂，并盐杵为窝子，包裹蜘蛛于小火中煨干，渐加武火，煅通红，候冷，取蜘蛛细研，入轻粉和米酢调膏，临卧浴洗净，方擦腋下，来早洗下黑汁恶物为效。宜远僻处埋之，不可染人，不可穿旧时衣服，其旧衣俱重澣洗过。

净腋汤　治皮肤痒，腋下疮，背上疮，耳聋耳鸣。
麻黄去节　草豆蔻　防风　柴胡　黄芩酒洗　苍朮各一钱　桂枝　羌活各二钱　生甘草　桔梗　生地黄各五分　当归梢七分　红花少许　升麻半分　连翘一钱半
右剉，如麻豆大，都作一服，水二大盏，煎至一盏，去滓稍热服。

回阳玉龙膏　治腋生(疒其)疬痈。
草乌头三两，炒　军姜二两，煨　香白芷不见火　赤芍药，南星煨，各一两　肉桂半两，不见火
右为细末，用热酒调涂。

金箍散　治前证。
川黄蘗刮去粗皮　芙蓉叶　紫花地丁各一斤　川白芨四斤　天花粉　白蔹各半斤
右为极细末，每用葱一把，捣碎，加蜂蜜少许再捣，取汁调匀，擦患处四面，空中出毒，干再用余汁润之以助药力。盖葱性能开腠理，善走诸经，发散风邪；蜜乃百花之精，润肌窍，解百毒，与葱相反，助诸药力。如葱汁不便，夏月用蜜水，冬月用蜜汤。

内托黄芪柴胡汤　治腋痈。
黄芪二钱　柴胡　土瓜根酒制　生地各一钱　羌活五分　连翘一钱二分　当归尾七分半　肉桂　黄蘗酒洗，各三分
右作一服，酒一盏，水三盏，煎至一盏，空心热服，一服愈。

何首乌散　治(疒其)疬痈。
何首乌　蔓荆子　石菖蒲　荆芥穗　甘菊花　枸杞子　苦参去芦　威灵仙各半两
右为细末，每服三五钱，食后温酒调下，或茶清，或蜜水亦得。日进二服。

内补十宣散　治证同上。
人参　当归身　黄芪各二两　川芎　防风　厚朴　桔梗　官桂　甘草　白芷各一两
右为细末，每服二钱，加至六钱止。热酒调下，日数服，以多为妙。不饮酒者，用木香浓煎汤下，然不若酒力之胜也。许学士云：此方得于都下异人，济苦者不可胜数。陈无择谓此药在第四节服者非也。早服中病者，必消散。

人参养荣汤　治夹肢痈，并诸疮溃后，不能收敛，或气血原不足，不能收敛。若大疮愈后，多服之，不变他病。
白芍药一钱半　人参　陈皮留白　黄芪蜜炙　桂心　当归酒拌　白朮土炒　甘草炙，各一钱　熟地黄酒拌，蒸　五味子炒，杵　茯苓各七钱半　远志去心炒，五分
右作一剂，水二钟，姜三片，枣一枚，煎八分，食前服。

十全大补汤　治证同上。若血气不足之人，结肿未成脓者，宜加枳壳、香附、连翘，服之自消。
人参　肉桂　地黄酒洗，蒸，焙　川芎　白朮炒　白芍药炒　茯苓　黄芪盐水拌炒　当归酒拌，各一钱　甘草炙，五分
右作一剂，用水二钟，姜枣煎服。

千金内托散　治腋疽。
人参　当归身　香白芷　厚朴　防风　黄芪　川芎　生甘草　官桂　黄芩　白朮。
右水煎服。

黄矾丸　大能卫护内膜，驱解诸毒。
通明白矾一两　黄蜡七钱
右将蜡熔化，下蜜一匙，少温入矾，众手拌匀，丸如桐子大，每服五十丸，温服下，日三服。未破内消，已破易合。蜡性实大肠，矾性解诸毒，故用之也。贵人加木香，富人加沉香，平人加紫苏叶，俱为末。

铁箍散　敷围肿毒。
贝母去心　白芷　苍耳草灰酢拌，晒干，各二两
右为细末，水调或香油调，贴疮上；或加龙骨二钱，尤妙。

胜金丹　治(疒其)疬痈，并一切毒。
麝香　白砒制，各五分　雄黄　辰砂　乳香　没药　血竭各一钱半　穿山甲炙　全蝎泡，炙　天龙去头足炙，各三钱　白殭蚕炙去丝，五钱　蟾酥一钱
右为细末，和匀，每服三分，赤砂糖调，葱头酒送下，取汗为度。

一粒金丹　治一切恶疮痈肿，无名肿毒。
沉香　木香　乳香各五分　巴豆霜一钱五分
各为细末，照秤分数和匀，用黑肥枣个半，去皮捣烂为丸，如芡实大，每服一丸，量人虚实。先呷水一口，行一次。胃气壮实者，只可呷水三四口，不可太过。后用水一口送药下，行尽数，次以米饮补之。

　　单方

腋下狐臭：用清水洗净，又用清酢浆洗净，微揩破，取赤铜屑和酢热揩之，甚验。 【 《外台秘要》】 
又方：胡粉常粉之。或以胡粉三合，和牛脂煎稠涂之。 【 《千金方》】 
又方：浆水洗净，油调蜜陀僧涂之。或用热蒸饼一个，切开，蜜陀僧掺末夹之。 【 《集简方》】 
又方：古文钱十文，铁线穿烧，酢淬十次，入麝香，研末调涂。 【 《应急良方》】 
又方：以田蠃水擦之效。 【 时珍】 
又方：用石绿三钱，轻粉一钱，研细，浓酢调敷五次，断根。 【 《集元方》】 
又方：胆矾半生半熟，入腻粉少许为末，每用半钱，以自然姜汁调涂，十分热痛乃止。数日一用，以愈为度。 【 《简易方》】 
又方：矾石绢袋盛之，常粉腋下，甚妙。 【 许尧臣方】 

腋下瘤瘿：用长柄苦壶卢，烧存性，研末搽之，以消为度。

腋臭阴湿，或作疮：青木香以好酢浸夹于腋下，或为末敷之。 【 《外台秘要》，下同】 

狐臭：三年酽酢和石灰敷之。
又方：姜汁频涂绝根。
又方：马齿苋杵，以蜜和作团，纸裹，泥固半寸厚，日干，烧过研末，每以少许和蜜作饼。先以生布揩之，以药夹腋下，令极痛，久忍，然后以手巾勒两臂，日用一次，以瘥为度。 【 《千金方》】 
又方：槲箬三升，切，水煮浓汁，洗毕，即以白苦瓠壳烟熏之，后用辛荑、细辛、杜蘅末酢浸一夜，敷之。
又方：用桔枸树凿孔，取汁一二碗，用青木香、东桃、西柳、七姓妇人乳一处煎一二沸，就热于五月五日鸡叫时洗了，将水放在十字路口，速回弗顾，即愈。只是他人先遇者，必带去也。桔枸树，即梨枣树也。 【 《易简方》】 
又方：大田螺一个，入麝香三分在内，埋露地，七七日取出。将患处洗拭，以墨涂上，再洗，看有墨处是患窍，以螺汁点之，三五次即瘥。
又方：鸡子两枚，煮熟去壳热夹，待冷弃之三叉路口，勿回顾，如此三次效。 【 《肘后方》】 
一方：用蝙蝠一个，以赤石子末半两，涂遍，黄泥包固，晒干，煅存性，以田螺水调涂腋下，待毒气上冲，急服下药，行一二次妙。 【 《乾坤秘韫》】 
又方：夜明砂末，豉汁调。
又方：自己小便，乘热洗两腋下，日洗数次，久则自愈。 【 《集简方》】 
又方：用自己唾擦腋下数过，以指甲去其垢，用热水洗手数遍，如此十余日则愈。
又方：伏龙肝末频敷之。 【 《千金方》】 
又方：用铜矿石磨汁涂之。  【 《唐本草》】 
又方：黄丹入轻粉唾调，频掺之。 【 《普济方》】 
又方：用镜上绿，同五倍子末等分为末，米泔洗后敷之。 【 时珍】 铁落，裹，以熨腋下，疗狐臭有验。 【 苏恭】 
又方：水银、胡粉等分，以面脂和，频掺之。 【 《千金方》】 
又方：用龙眼核六枚，同胡椒二七枚，研，遇汗出即擦之。 【 时珍】 

治腋漏方：用络石，一名木馒头，煎汤洗腋及手足阴处，再以密陀僧末敷之，三日愈。 【 《纲目》】 

狐臭：青矾、枯白矾各一两，古文钱十四文，白梅七个，搥碎于磁器内，盛水一大盏，浸半日，先洗净腋下，将药水时时涂之。 【 《奇效良方》】 
又方：飞黄丹、密陀僧、枯矾，以蒸饼，蘸药擦之。 【 《丹溪心法》】 
又方：枯矾、蛤粉、轻粉、密陀僧、麝香各等分，为细末，研匀，每用少许擦之。 【 《奇效良方》】 

治阴汗鸦臭，两腋下臭，不可与人同行：白矾、密陀僧、黄丹各二钱半，麝香五分，于乳钵内研如飞尘，以酢于手心内调药末搽腋下，经两时辰许，却以香白芷煎汤洗之，一日用一次。

治腋下臭，神效。密陀僧四两，白矾枯过二两，轻粉三钱，共为细末，擦两腋下，擦至半月见效，一月痊愈。
又方：密陀僧一两，白矾七钱，硇砂、麝香各少许。
右为细末，先用皂角煎汤，洗后敷上。
又方：用白矾飞过，不拘多少。临卧时，以纸衬卓上，伸手托壁柱上，以药干揩，令腋下十分热痛，两腋揩遍，先于日中将所著上截衣服，用灰汁净洗，又泡去衣袖中臭气，皆无气息如新衣方可着。若洗，气息不断，枉用其药。大概药无不验，多是衣服再作气，故不能断根。
又方：辛夷、细辛、芎藭、青木香各四分，四味治下筛，熏竟，粉之。
又方：五更时，取精猪肉二大片，以甘遂末一两拌之，挟腋下，至天明，以甘草一两，煎汤饮之，良久泻出秽物，须在荒野之外，恐秽气传人也。依法三五次即愈。其他蜜陀僧、胡粉之类，皆塞窍以治其末耳。 【 《回春》】 

患腋臭者，耳内皆有油湿也。用大田螺一个，水中养之，候靥开，以巴豆肉一粒，针挑放在螺内，仰顿盏内，夏月一宿，冬则五六宿，自然成水，取搽腋下，绝根。 【 《丹溪心法》】 
又方：先用胭脂涂腋下，其出狐臭之处黄色，就将前巴豆田螺去靥，掩于狐臭之上，绢帛勒紧，其狐臭从大便出，则绝根矣。

腋气除根方：先用刀削去腋毛，净，用白定粉水调搽敷患处，六七日后，看腋下有一黑点如针孔大，或如簪尖大，其气由此而出也。用笔点定，即用艾炷如米大，灸七枚。灸过攻心中痛，当用此方下之：青木香、丁香各三分，槟榔八分，檀香一钱，麝香少许，大黄三钱，水煎服，以下为度；不下，再加大黄二钱又服。
又方：石灰三升，银屑一升，一作铜屑。二味合和，绢囊盛，汗出粉之，妙。
又方：正旦以尿洗腋下，神妙。
又方：黄矾石烧令汁尽，治为末，绢袋盛，粉之即瘥。

　　针灸

《素问》曰：腋痈大热，刺足少阳五，刺而热不止，刺手心主三，刺手太阴经络者，大骨之会各三。
《灵枢》曰：痈发于腋下，赤坚者，名曰米疽，治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀挟瘿，急治之。
《医学纲目》曰：《内经》刺腋肿有二法：其一取胆。经云：胆足少阳之脉所生病者，缺盆中肿痛，腋下肿，是也。其二取心。经云：心主手厥阴脉，是动则病手心热，腋肿，皆视虚实寒热陷下，施补泻疾留灸也。

　　医案

《本草纲目》曰：一府校老妪，右腋生一瘤，渐长至尺许，其状如长瓠子，久而溃烂。一方士教以用长柄药壶卢，烧存性研末搽之，遂出水消尽而愈。

《薛氏医案》曰：朱文鼎母因忿郁，腋下结一核，二十余年，因怒加肿痛，完谷不化，饮食少思。东垣云：泻利不止，饮食不入，此肠胃虚也。遂以六君子汤加砂仁、肉桂、干姜、肉豆蔻，泻虽止而脓清，疮口不合，气血俱虚也，以十全大补汤月余而愈。

河南张承祖年踰二十，腋下患毒，十余日肿硬不溃，脉弱，时呕。予谓肿硬不溃脉弱乃阳气虚，呕吐少食乃胃气弱，先以六君子汤加藿香、砂仁治之。彼曰：肿疡时呕，当作毒气攻心治之。溃疡时呕，当作阴虚补之。予曰：此丹溪大概言也。即诸痛痒疮疡皆属心火。如肿赤痛甚，烦躁，脉实而呕为有余，当下之。肿硬不溃，脉弱而呕为不足，当补之。亦有痛伤胃气，或感寒邪秽气而呕者，虽肿疡尤当助胃壮气。彼执不信，饮攻伐药，愈病。复请诊，其脉弱微而发热。予谓热而脉静，脱血脉实，汗后脉躁，皆不治。后果殁。夫肿疡毒气内侵作呕，十有一二；溃疡湿气内侵作呕，十有八九，岂可混为一途？

一男子腋下患毒，欬逆不食，肠鸣切痛，四肢厥冷，脉细，以托里温中汤二剂顿愈，更以香砂六君子汤、二神丸而饮食顿进，以十全大补汤十余剂而敛。

一童子腋下患痈不敛，脓清，脉大，倦怠懒食，少寐自汗，口干，以内补黄芪汤及豆豉饼灸之，两月而愈。凡疮脓溃而清，或疮口不合，或聚肿不赤，肌寒肉冷，汗出色脱者，皆气血俱虚也，非补不可。

《证治准绳》曰：一人年踰五十，腋下患毒疮，口不合，右关脉数而渴，此胃火也，用竹叶黄芪汤而止，再用补气药而愈。尝治午后发渴或发热，用地骨皮散。

张通，北人，年踰四十，夏月腋下患毒，溃后不敛，脓出清稀，皮寒脉弱，肠鸣切痛，大便溏泄，食下即呕，此寒变而内陷也，宜大辛温之剂。遂以托里温中汤二贴，诸证悉退；更以六君加炮干姜、肉桂数剂，再以十全大补汤而愈。
古今图书集成医部全录卷一百七十二

　胁门

　　黄帝素问

　　　脏气法时论

肝病者，两胁下痛，引少腹，令人善怒。
 【 注　病者，邪气实也。肝脉布胁肋，抵少腹，故两胁下痛引少腹。《灵枢经》曰：肝气实则怒。盖肝为将军之官而志怒，肝气郁而不舒故也。】 

　　　脉要精微论

尺内两旁则季胁也。
 【 注　尺内，尺中也。两旁，两尺部之外旁也。季胁，两胁之下杪也。】 

　　　平人气象论

寸口脉沉而横，曰胁下有积，腹中有横积，痛。
【 注　胁下主身半之中，腹中为形身之里，寸口脉沉而横，是外邪入于里阴之中，故主胁下腹中有横积也。】 

　　　五脏生成篇

腹满(月真)胀，支膈胠胁，下厥上冒，过在足太阴阳明。
 【 注　腹者，脾胃之郛郭也。腹满(月真)胀，邪薄于太阴、阳明之气分，太阴、阳明之支络贯膈，气分之邪，转入于经，是以连及支膈胠胁皆胀满也。】 

　　　热论

三日少阳受之。少阳主胆，其脉循胁络于耳，故胷胁痛而耳聋。
 【 注　少阳之气，主枢主胆，胆气升则诸阳之气皆升，所谓因于寒，欲如运枢也。诸阳之气，从枢胁而出于肤表。太阳主表，阳明主肌，少阳主胷胁，胷胁痛而耳聋者，病在气而见有形之经证也。】 

　　　刺热篇

颧后为胁痛。
 【 注　言色逆于颧后，是热邪乘胆，当为胁痛。】 

　　　欬论

肝欬之状，欬则两胁下痛，甚则不可以转。
 【 注　肝脉布胁肋上注肺，故欬则两胁下痛。不可转者，不可以俛仰也。】 
脾欬之状，欬则右胁下痛，阴阴引肩背，甚则不可以动，动则欬剧。
【 注　脾脏居右，故欬则右胁下痛。脾气上通于肺，肺之俞在肩背，故阴阴引于肩背也。】 

　　　举痛论

寒气客于厥阴之脉。厥阴之脉者，络阴器，系于肝。寒气客于脉中，则血濇脉急，故胁肋与少腹相引痛矣。
 【 注　肝主血，故寒气客于厥阴之脉，则血濇脉急。肝脉布胁肋，循阴器，故胁肋与少腹相引而痛。】 

　　　腹中论

帝曰：有病胷胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名曰血枯。此得之年少时有所大脱血，若醉入房中，气竭肝伤，故月事衰少不来也。
 【 注　血虚脱则肝气大伤。胷胁支满者，肝虚而胀满也。食气入胃，散精于肝，肝气伤，故妨于食。肝臭臊，肺臭腥，肝肺两虚，是以病至则先闻腥臊臭也。肺气虚，出清液，肝脏虚，先唾血也。不能充肤热肉，则四肢冷。肝开窍于目，故目眩也。肝主疏泄，时时前后血者，肝无所藏而虚泄矣。大脱血则伤肝，肝伤在女子则月事衰少不来矣。醉以入房，在男子则伤精，精伤则无从而化赤矣。气生于精血，精血虚脱则气竭矣。】 

　　　厥论

少阳之厥，则暴聋胁痛。
 【 注　少阳之脉，循胷过季胁，故逆则胁痛。】 

　　　奇病论

帝曰：病胁下满气逆，二三岁不已，是为何病？岐伯曰：病名曰息积。此不妨于食，不可灸刺。积为导引服药，药不能独治也。
 【 注　肺主气而司呼吸定息，故肺之积曰息奔，在本经曰息积。积者，渐积而成，是以二三岁不已。夫肝肺之积，皆主胁下满。积在肝则妨于食，此积在肺故不妨于食也。此病腹中有形，不可灸刺。凡积当日用导引之功，调和之药，二者并行，斯病可愈。若止用药而不导引，则药不能以独治也。】 

　　　脉解论

少阳所谓心胁痛者，言少阳盛也。盛者，心之所表也。九月阳气尽而阴气盛，故心胁痛也。
 【 注　九月少阴心脏主气，少阳为君火之相，故至九月而为心之表，其气更盛。然此时阳气尽归于下，而阴气正盛，君相之火，为时所遏，故心胁痛也。】 

　　　气穴论

脉满起斜出尻脉，络胷胁，支心贯膈，上肩，加天突，斜下肩，交十椎下。
 【 注　督之大络，名曰长强，挟脊上项，散头上，下当肩胛左右，别走太阳，入贯膂，经脉满则转溢于大络，故督脉满则斜出于尻脉。盖督脉之别，斜出于尻，络胷胁也。其络支心贯膈上肩胛，而与任脉交会于天突，复斜下肩，而与督脉交合于十椎下间，故胷背相控而痛。】 

　　　缪刺论

邪客于足少阴之络，令人胷胁支满。邪客于足太阳之络，令人肩痛。邪客于足少阳之络，令人胁痛不得息。邪客于足太阳之络，令人拘挛背急，引胁而痛。

　　　四时刺逆从论

少阳有余，病筋痹胁满。

　　　标本病传论

心病先心痛，一日而欬，三日胁支痛，五日闭塞不通，身痛体重。三日不已死，冬夜半，夏日中。
 【 注　心先痛者，病先发于心。欬者，一日而之肺；胁支痛者，三日而之肝；闭塞不通，身痛体重者，五日而之脾。此皆逆传其所胜，是以三日不已而死。心为火脏，冬之夜半者，水胜而火灭也。】 
肺病喘欬，三日而胁支满痛，一日身重体痛，五日而胀。十日不已死，冬日入，夏日出。
 【 注　肺病喘欬者，病先发于肺。三日而之肝，则胁支满痛；一日而之脾，则身重体痛；五日而之胃，则胀。再十日不已，死。夫冬气收藏，夏气浮长。日出，气始生之时；日入，气收引之时。肺主气，故终于气之出入也。】 
肝病头目眩，胁支满。三日体重身痛，五日而胀，三日腰脊少腹痛胫酸。三日不已死，冬日入，夏早食。
 【 注　病先发于肝，则头目眩，胁支满。三日而之脾，则体重身痛；五日而之胃，则胀；三日而之肾，则腰脊少腹痛。三日不已，死。夏早食，寅卯之时，木气绝而不生也。冬日入者，申酉之时，金气旺而木气绝也。】 

　　　气交变大论

岁木太过，化气不政，生气独治，民病反胁痛而吐甚。冲阳绝者，死不治。
 【 注　化气，土气也。风木太过，是以化气不能章其政令。生气，木气也。反胁痛而吐甚者，淫极而反招损也。食气入胃，散精于肝，肝气虚故吐甚也。冲阳，胃脉也。木淫而土气已绝，故为不治之死证。】 
岁金太过，燥气流行，肝木受邪，民病两胁下痛，胷痛引背，两胁满且痛引少腹，甚则喘欬逆气，肩背痛。收气峻，生气下，草木敛，苍干凋陨，病反暴痛，胠胁不可反侧，欬逆，甚而血溢。
 【 注　诸庚之岁，金运太过，燥气流行，则肝木受病，令人胷痛引背下则两胁支满。肃杀太甚，则金气自虚，而火气来复也。肺俞在肩背，故肩背痛。】 
岁木不及，燥乃大行，生气失应，民病中清，胠胁痛。
 【 注　中清者，清凉之气乘于中，而中气冷也。胁痛，肝木病也。】 
木不及，春有鸣条律畅之化，则秋有雾露清凉之政，春有惨凄残贼之胜，则夏有炎暑燔铄之复。其眚东，其脏肝，其病内舍胠胁，外在关节。
 【 注　木不及，则金当胜之。如春有鸣条律畅之化，则秋有雾露清凉之政，此各守四时之本位，无胜无复，乃气之和者也。如春有惨凄残贼之胜，则夏有炎暑燔铄之复。其灾眚当主于东方，其脏在肝，其病内舍胠胁。胠胁为肝之分，外在关节，以肝主筋也。】 
岁火不及，寒乃大行，民病胷中痛，胁支满，两胁痛，膺背肩胛间及两臂内痛，胁下与腰背相引而痛，甚则屈不能伸，髋髀如别。
 【 注　六癸之岁，火运不及，水反胜之，故寒乃大行，所谓寒胜为痛痹也。太阳主筋，屈不能伸者，其病在筋，阳气虚，不能养筋故也。太阳气之为病，腰似折，髀不可以曲，腘如结，踹如别，是为踝厥。】 
火不及，夏有炳明光显之化，则冬有严肃霜寒之政，夏有惨凄凝冽之胜，则不时有埃昏大雨之复。其眚南，其脏心，其病内舍膺胁，外在经络。
 【 注　水不胜火，则火有明显之德化矣。无胜则无复，冬得以章其寒肃之政令矣。不时，四时也。埃昏大雨之复，土复水也。其灾眚当主在南方，其脏为心，其病内舍膺胁。】 
金不及，夏有光显郁蒸之令，则冬有严凝整肃之应，夏有炎铄燔燎之变，则秋有冰雹霜雪之复。其眚西，其脏肺，病内舍膺胁肩背，外在皮毛。
 【 注　光显郁蒸，火之化也。膺胷之内，肺之分也。胁内，乃云门、天府之分，肺脉之所出。肩背，肺俞之分。皮毛，肺所主也。】 

　　　五常政大论

阳明司天，胁痛目赤，掉振鼓栗，筋痿不能久立。
少阴司天，胁痛善太息。
 【 注　少阴司天，则阳明燥金在泉，故地乃燥，凄沧数至，凡此皆肝胆之病也。】 

　　　六元正纪大论

少阳司天之政，寅申之纪也。壬寅壬申，其病掉眩，支胁惊骇。
 【 注　壬主木运太过，寅申少阳司天，厥阴在泉，运气与太阳太角相同，但其病少异，盖木与水土相合，其病即在血分，木与风火相合，其病乃在气分。本经曰：诸风眩掉，皆属于肝。又曰：东方肝木，其病发惊骇。】 
少阳司天之政，气化运行先天。初之气，其病气怫于上，血溢目赤，欬逆头痛，血崩胁满，肤腠中疮。
 【 注　初之间气，乃少阴君火，血溢目赤，欬逆肤疮等证，皆风火之为病也。】 
少阴司天之政，气化运行先天。终之气，燥令行，病生皮腠，内舍于胁，下连少腹而作寒中，地将易也。
木郁之发，民病胃脘当心而痛，上支两胁，膈咽不通，饮食不下。
火郁之发，民病胁腹胷背(月真)膹胪胀。
土郁之发，甚则心痛胁(月真)，呕吐霍乱。
 【 注　诸证皆感土气而发。】 
阳明所至，为胁痛皴揭。
 【 注　此秋病之常也。】 

　　　至真要大论

岁厥阴在泉，风淫所胜，民病洒洒振寒，善伸数欠，心痛支满，两胁里急，饮食不下，膈咽不通，食则呕，腹胀善噫，得后与气，则快然如衰，身体皆重。
 【 注　厥阴在泉，寅申岁也。脾是动则病洒洒振寒，善伸数欠诸证。脾气病则饮食不下，食则呕，腹胀善噫，得后与气则快然如衰，身体俱重，盖木淫而土病也。】 
岁阳明在泉，燥淫所胜，民病喜呕，呕有苦，善太息，心胁痛不能反侧。
 【 注　阳明在泉，子午岁也。呕苦善太息，心胁痛，不能反侧，乃足少阳病。】 
少阴司天，热淫所胜，火行其政，民病胷中烦热，嗌干，右胠满，皮肤痛。尺泽绝，死不治。
 【 注　少阴司天，子午岁也。少阴之火，发于阴中，故为怫热。民病胷中烦热，嗌干，右胠满，皮肤痛，肺受火热而津液不生也。尺泽，肺之合穴脉也。肺气已绝，故死不治。】 
厥阴司天，风淫所胜，民病胃脘当心而痛，上支两胁，膈咽不通，饮食不下，病本于脾。冲阳绝，死不治。
 【 注　厥阴司天，已亥岁也。胃脘痛，上支两胁，饮食不下，皆脾经之病。盖风木淫胜，故病本于脾。冲阳，足阳明胃脉，在足跗上动脉应手。胃气已绝，故死不治。】 
阳明司天，燥淫所胜，民病左胠胁痛，病本于肝。太冲绝，死不治。
 【 注　阳明司天，卯酉岁也。左胠胁痛，肝经之病。心胁暴痛不可反侧，嗌干面尘，皆肝经之病。盖金淫于上，故病本于肝。】 
太阳司天，寒淫所胜，则寒气反至，民病腋肿，心澹澹大动，胷胁胃脘不安，病本于心。神门绝，死不治。所谓动气知其脏也。
 【 注　寒气反至者，谓太阳为诸阳之首，即君火之阳，然本于在下之寒水，今寒气反从上而至，是上下皆寒，而太阳运居于中，故曰运火炎烈。夫寒临于上，如阳能胜之，即所谓凡伤于寒则为病热，乃病反其本，得标之病矣。故治反其本。得标之方，此太阳从本从标，寒热更胜之气也。水火寒热交争，而神门脉绝，心气灭矣。神门，心之俞穴，在手掌后锐骨端动脉应手。故所谓候脉之动气，则知其五脏之存亡矣。】 
厥阴之胜，胠胁气并，化而为热，小便黄赤，胃脘当心而痛，上支两胁。
 【 注　胠胁气并，肝气聚也。化而为热，小便黄赤，木淫而生火也。风木气胜则脾胃受伤，故风气淫于上则胃脘当心而痛，上肢两胁。】 
太阴之胜，火气内郁，疮疡于中，流散于外，病在胠胁。
 【 注　阴湿之气淫于外，则火气内郁而疮疡于中；湿热之气，流散于外，则及于风木，而病在胠胁。】 
阳明之胜，清发于中，左胠胁痛。
 【 注　金胜则木气受亏，故为胁痛。】 
阳明之复，清气大举，病生胠胁，气归于左。
 【 注　病生胠胁，气归于左者，金乘木也。】 
厥阴司天，主胜则胷胁痛。
 【 注　胷胁痛者，肝经之脉布胷胁也。】 
少阴司天，主胜则心热烦躁，甚则胁痛支满。
 【 注　主胜则心热烦躁者，君相二火之气胜也。甚则胁痛支满者，厥阴之初气胜也。盖君火司岁，故先火胜，而甚则及于厥阴。】 
少阴在泉，主胜则厥气上行，心痛发热，膈中众痹皆作，发于胠胁，魄汗不藏，四逆而起。
 【 注　主胜则厥气上行，心痛发热者，乃寒水之主气，上乘于在泉之君火也。五之主气，乃阳明燥金，客气乃厥阴风木。众痹者，各在其处，更发更止，更居更起，以右应左，以左应右。膈中众痹皆作，发于胠胁，乃阳明之气，乘于厥阴之经也。四之主气乃太阴湿土，客气乃太阳寒水，汗乃阴液，膀胱者津液之所藏，四逆而起者，土气上逆也。以土胜水，是以津液不藏而汗出于表也。】 

　　灵枢经

　　　邪气脏腑病形篇

有所大怒，气上而不下，积于胁下则伤肝。
肝脉微急，为肥气在胁下，若覆杯。

　　　本神篇

肝悲哀动中则伤魂，魂伤则狂妄不精，不精则不正，当人阴缩而挛筋，两胁骨不举，毛悴色夭，死于秋。
 【 注　悲哀，肺之情也。如肝因悲哀动中，则伤肝脏所藏之魂，魂伤则狂忘不精。盖肝者将军之官，谋虑出焉，肝志伤则不能处事精详矣。瞻为中正之官，决断出焉，脏气伤则腑志亦不正而无决断矣。肝主筋而脉络阴器，阴缩筋挛胁骨不举，情志伤而及于形也。】 

　　　经脉篇

心主手厥阴心包络之脉，起于胷中，循胷中出胁。是动则病胷胁支满。
胆足少阳之脉，是动则病口苦，善太息，心胁痛不能转侧。是主骨所生病者，缺盆中肿痛，胁下肿，马刀侠瘿，汗出，振寒，疟，胷胁肋髀膝外至胫绝骨外踝前及诸节皆痛，小指次指不用。
 【 注　是动则病口苦，善太息，心胁痛不能转侧，少阳之气不升也。少阳属胆，故主骨所生病者，为缺盆腋下胷胁髀膝胫踝皆痛，乃足少阳经脉所循之部分而为病也。血脉留滞则为马刀侠瘿，阳加于阴则为汗出，阳逆于下则为振寒。少阳主骨，故诸节皆痛也。】 
肝足厥阴之脉，挟胃属肝络胆，布胁肋。
脾之大络，名曰大包，出渊液下三寸，布胷胁。

　　　经别篇

足少阳之别，入季胁之间。

　　　经筋篇

足少阳之筋，起于小指次指，其直者上乘(月少)季胁，上走胁前廉，其病即上乘(月少)季胁痛。
足阳明之筋，上循胁属脊。
手心主之筋，起于中指，上臂阴，结腋下，下散前后挟胁。

　　　骨度篇

腋以下至季胁，长一尺二寸。季胁以下至髀枢，长六寸。
 【 注　肋下臑内为腋，胁骨之下为季胁。自腋以下至季胁，计长一尺二寸。捷骨之下为髀枢，一名髀厌，在臀之两旁，即足少阳之环跳穴处。自季胁以下至髀枢，计长六寸。】 

　　　胀论

肝胀者，胁下满而痛引小腹。胆胀者，胁下痛胀，口中苦，善太息。

　　　本脏篇

肺高则上气，肩息欬；肺下则居贲迫肺，善胁下痛。
 【 注　肺主气，故高则上气息肩而欬也。贲乃胃脘之贲门，在胃之上口。下则肺居贲间，而胃脘迫肺，血脉不通，故胁下痛。胁下乃肺脉所出之云门、中府处也。】 
肝小则脏安，无胁下之痛；肝大则逼胃迫咽，迫咽则苦膈中，且胁下痛。肝高则上支贲切，胁悗为息贲；肝下则逼胃胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤；肝偏倾则胁下痛也。
 【 注　肝居胁下，故小则脏安而无胁下之痛。肝居胃之左，故大则逼胃而胃脘上迫于咽也。肝在膈之下，故大则苦于膈中，且胁下痛。肝脉贯膈上注肺，故高则上支贲切，胁悗为息贲。肝居胃旁，故下则逼胃而胁下空，空则易受于邪，盖胁乃邪正出入之枢部也。肝坚则脏安难伤，脆则善病消瘅而易伤也。肝藏血，血舍魂，端正则神志和利，偏倾则胁痛也。】 
脾大则苦凑(月少)而痛，不能疾行；脾高则(月少)引季胁而痛。
 【 注　脾居于腹，在胁骨之杪，故大则苦凑(月少)而痛。脾主四肢，故不能疾行也。胁在(月少)之上，故高则(月少)引季胁而痛。】 
胁偏疏者，肺偏倾也。
青色小理者肝小，粗理者肝大。广胷反骹者肝高，合胁兔骹者肝下。胷胁好者肝坚，胁骨弱者肝脆。膺腹好相得者肝端正，胁骨偏举者肝偏倾也。
 【 注　骹者，胷胁交分之扁骨，膈前连于胷之鸠尾，旁连于胁，后连于脊之十一椎。肝在膈之下，故广胷反骹者肝高，合胁兔骹者肝下。兔者，骨之藏伏也。肝脉下循于腹之章门，上循于膺之期门，在内者从肝别贯膈，故膺腹好相得者，肝端正。】 

　　　论勇篇

怯士者胁下空。
 【 注　胁下空，肝胆之体质弱也。】 

　　　九宫八风篇

风从东北方来，名曰凶风。其伤人也，内舍于大肠，外在于两胁腋骨下及肢节。

　　　九针论

左胁应春分，其日乙卯；右胁应秋分，其日辛酉。
 【 注　胁主外内出入之枢，故主春秋二分。】 

　　　痈疽篇

痈发于胁，名曰败疵。败疵者，女子之病也。灸之，其病大痈脓治之，其中乃有生肉，大如赤小豆。剉薐、翘草根各一升，以水一斗六升煮之，竭，为取三升，则强饮厚衣，坐于釜上，令汗出至足已。
 【 注　胁在腋之下，肺肝之部分也。此亦发于皮肤，故名曰败疵。夫肺主气，肝主血，女子之生，有余于气不足于血，此因气血不调而生，故为女子之病。其病大痈脓治之者，谓如治大痈之法以灸之也。其中乃有生肉大如赤小豆，是虽名败疽，而不至于腐肉烂筋伤骨矣。薐乃水草，翘，连翘也。剉二草根各一升煮之，强饮厚衣，坐釜上令汗出，至足乃已。盖水草能清热发汗，翘能解毒也。】 

　　扁鹊难经

　　　积聚满痛

十八难曰：人病诊在右胁有积气，得肺脉结。脉结甚则积甚，结微则积微。
 【 注　结为积聚之脉，肺脉见结，知右胁有积气。右胁，肺部也。积气有微甚，脉从而应之。】 
诊不得肺脉而右胁有积气者，何也？然，肺脉虽不见，右手脉当沉伏。
 【 注　肺脉虽不见结，右手脉当见沉伏。沉伏亦积聚脉，右手所以候里也。】 
五十六难曰：肺之积名曰息贲，在右胁下，覆大如杯，久不已，令人洒淅寒热，喘欬发肺壅，以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积，故知息贲以春甲乙日得之。
 【 注　息贲，或息或贲也。右胁肺之部分，肺主皮毛，故洒淅寒热。或谓脏病止而移，今肺积或息或贲何也？然或息或贲，非居处无常如腑病也，特以肺主气，故其病有时而动息尔。肾亦主气，故贲豚亦然。】 

　　金匮要略 【 汉?张机】 

　　　痛满

胷痹，心中痞气，气结在胷，胷满胁下逆抢心，枳实薤白桂枝汤主之，人参汤亦主之。
趺阳脉微弦，法当腹满，不满者必便难，两胠疼痛，此虚寒从下上也，当以温药服之。
寸口脉弦者，即胁下拘急而痛，其人啬啬恶寒也。
腹中寒气，雷鸣切痛，胷胁逆满，呕吐，附子粳米汤主之。
胁下偏痛发热，其脉紧弦，此寒也，以温药下之，宜大黄附子汤。
寒疝腹中痛，及胁痛里急者，当归生姜羊肉汤主之。肝中风者，头瞤，两胁痛，行常伛，令人嗜甘。
问曰：病有积、有聚、有(上殸下禾)气，何谓也？师曰：积者，脏病也，终不移。聚者，腑病也，发作有时，展转痛移为可治。(上殸下禾)气者，胁下痛，按之则愈，复发为(上殸下禾)气。
水在肝，胁下支满，嚏而痛。
留饮者，胁下痛引缺盆，欬嗽则辄已。
心下有痰饮，胷胁支满目眩，苓桂朮甘汤主之。

　　中藏经 【 汉?华佗】 

　　　痛满

肝脉实而微，则为不足，病在内；不及，则令人胷胁胀满大。凡肝实引两胁下痛，喜怒；虚则如人将捕之。其气逆，则头痛耳聋颊赤。其脉沉而急，浮而急亦然。主胁支满，小便难，头痛眼眩。其脉微急，气在胁下。肝虚冷则胁下坚痛，目盲臂痛，发寒如疟状，不欲食。
脾正热则面黄目赤，胁痛满。
胃寒则腹中痛，痛甚则腹胁胀满，吐呕，不入食，当心上下不通，恶闻食臭，嫌人语，振寒，喜伸欠。
肺有积则胁痛，虚则力乏，喘促，右胁胀，语言气短。
上焦实热，则腹胀胁肋痛。

　　　死候

面色黑胁满者，不能反侧者，死。

　　千金方 【 唐?孙思邈】 

　　　痛属肝实热

左手关上脉阴实者，足厥阴经也。病苦心下坚满，常两胁痛，息忿忿如怒状，名曰肝实热也。

　　　满属肝虚寒

左手关上脉阴虚者，足厥阴经也。病苦胁下坚，寒热，腹满不欲饮食，腹胀，悒悒不乐，妇人月经不利，腰腹痛，名曰肝虚寒也。

　　活人书 【 宋?朱肱】 

　　　痛满

伤寒三四日，胷胁痛而耳聋，或口苦舌干，或往来寒热而呕，其尺寸脉俱弦，此足少阳胆经受病也。太阳病不解，转入少阳，胁下鞕满，干呕不能食，往来寒热，尚未可吐下，其脉弦紧者，小柴胡汤主之。
病身凉汗出，两胁疼痛或干呕，此十枣汤证也。
大抵胁下痛者，此为有饮，须分表里。干呕微利，发热而欬为表有水，小青龙汤加芫花主之。身体凉，表证罢，干呕而胁下痛为里有水，十枣汤主之。十枣汤非小青龙汤之比，须量人虚实，不可妄投。

　　疮疡全书 【 金?窦汉卿】 

　　　内丹

内丹者，从胁下至腰下肿发赤色，名曰内丹。如早觉可治，至腰便不可治。其病多大小便不通，似有不过三日而飞遍身青黑色而死。用救急丹酢磨傅内丹处，更服连翘败毒散。

　　　上下肋痈

此证乃肝经寒热不调，风湿伏于肠胃，结成痈毒，发出皮肤，为恶证。用败毒流气散，后服内托流气饮。

　　明理论 【 金?成无己】 

　　　胀满

伤寒胷胁满，何以明之？胷胁满者，谓胷膈气塞满闷也，非心下满者也。胁满者，谓胁肋下气胀(月真)满也，非腹满者也。邪气自表传里，必先自胷膈以次经心胁而入胃。邪气入胃，为入腑也，是以胷满多带表证。胁满者，当半表半里证也。经曰：下后脉促胷满者，桂枝去芍药汤主之。又曰：太阳与阳明合病，喘而胷满者，不可下，宜麻黄汤。是胷满属表而须发汗者也。盖胷中至表犹近也，及胁者则更不言发汗，但和解而已。经曰：设胷满胁痛者，与小柴胡汤。又曰：胷胁满不去者，小柴胡汤主之。本太阳病不解，转入少阳者，胁下鞕满，干呕不能食，往来寒热，脉沉紧者，小柴胡汤主之。是知胁满属半表半里明矣。大抵胷胁满以邪气初入里未停留，为实，气郁积而不行，致生满也，和解斯可矣。若邪气留于胷中，聚而为实者，非涌吐则不可已。故华佗曰：四日在胷，吐之则愈。是邪气已收敛而不散漫者，则可吐之。《内经》曰：其高者因而越之。病在胷膈之上为高，越之为吐也。经曰：病在胷中当吐之，发汗，若下之而烦热、胷中窒者，则以栀子豉汤吐之。若胷中痞鞕，气上冲咽喉不得息者，此为胷中有寒也，则以瓜蒂散吐之。二者均是吐剂，栀子豉汤吐胷中虚烦客热也，瓜蒂散吐胷中痰实宿寒也。若能审明药剂之轻重，辨别邪气之浅深，对证投汤，不为效者，未之有也。

　　儒门事亲 【 元?张从政】 

　　　痛满

夫一切沉积水气，两胁刺痛，中满不能食，头目眩者，可用茶调散涌讫冷涎一二升，次服七宣丸则愈矣。木香槟榔丸、导饮丸亦妙，不可用巴豆、银粉等药。
癖积两胁刺痛，三棱、广荗之类，甚者甘遂、蝎梢。

　　东垣十书 【 元?李杲】 

　　　痛满

肝木妄行，胷胁痛，口苦舌干，往来寒热而呕，多怒，四肢满闷，淋溲便难，转筋，腹中急痛，此所不胜乘土也。足少阳胆经行身之侧，在太阳、阳明之间，病则往来寒热，口苦，胷胁痛，只宜和解。且胆者无出无入，又主发生之气，下则犯太阳，汗则犯阳明，利小便则使生发之气，反陷入阴中也。
如胁下痛或缩急，乃脾胃虚弱也，黄芪人参汤加柴胡二分或三分。
如饮食劳倦伤脾胃，致胁下痛或急缩者，俱宜补中益气汤加柴胡。
如脾胃为暑所伤，致胁下急或痛甚，俱宜清暑益气汤加柴胡、甘草。
妇人先病恶寒，手足冷，全不发热，脉八至，两脉微痛，治者便作少阳治之。或曰：是则然矣，论犹未也。无寒热，无胁痛，当作何经治？或者不敢对。恶寒为太阳，脉八至且作阳治，当不从标本从乎中也。治此者，少阳也。若曰脉八至作相火，亦少阳也，兼又从内而之外也，是又当先少阳也。此不必论两胁痛与不痛，脉弦与不弦，便当作少阳治之。
或问曰：伤寒杂证一体，若误下之，甚者变大。答曰：非一体也。伤寒误下，变无定体；杂病误下，变有定体。何以然？伤寒自外而入阳也，阳主动。杂病自内而出阴也，阴主静。动者犯之，其变无穷；静者犯之，其变止痞与腹胁痛而已。故变无穷为重，痞与腹胁痛者为轻也。

　　　胁热

内伤手足不和，两胁俱热，知先少阳也。从内之外者，先有形也。
两胁肌热，脉浮弦者，柴胡饮子。
寅申发热，两胁不盛，亦为柴胡证。

　　丹溪心法 【 元?朱震亨】 

　　　胁鸣

胷胁间辘辘有声，此痰之为患。善治痰者不治痰而治气，气顺则一身之津液，亦随气而顺矣。

　　　痛满

胁痛，有肝火盛，有木气实，有死血，有痰流注，有肝急之分。
肝木气实，因怒大逆，肝气郁甚，谋虑不决，风中于肝，皆使木气大实，故火盛肝气急也。
木气实，用苍朮、川芎、青皮、当归之类。
痛甚者肝火盛，以当归龙荟丸姜汁下，是泻火之要药。
胁痛有死血，因死血停留于肝，攻于胁下而痛，痛则自两胁甚，按之益甚也。死血，用桃仁、红花、川芎。
胁痛有瘀血，行气药中加桃仁不去尖，并香附之类。
痰流注，以二陈汤加南星、苍朮、川芎。
肝苦急，急食辛以散之，用抚芎、川芎、苍朮。血病入血药中行血。
治欬嗽胁痛，以二陈汤加南星、香附、青皮、青黛，入姜汁。
有火盛者，当伐肝木。
左金丸，治肝火胁痛。
有气郁而胷胁痛者，看其脉沉濇，当作郁治，宜香附童便浸，苍朮米泔浸，抚芎。
痛而不得伸舒者，蜜丸龙荟丸最快。
控涎丹，治一身气痛胁痛。痰挟死血，加桃仁泥丸服。
右胁痛，用推气散，出严氏方。
左胁痛，用前药为君加柴胡，或小柴胡亦可治。
胁下痛，发寒热，小柴胡。
肥白人因气虚而发寒热，胁下痛者，补虚用参、芪，退热用柴胡、黄芩，调气止痛用青木香、青皮。
瘦人胁下痛，发寒热，多怒者，必有瘀血，宜桃仁、当归、红花、柴胡、青皮、大黄、栀子、草龙胆。
嗽而胁下痛，宜疏肝气，以青皮挟痰药，实者白芥子之类，在后以二陈汤加南星、香附、青黛、青皮、姜汁。
凡胁痛者，多是肝木有余也，宜用小柴胡加青皮、川芎、芍药、草龙胆。甚者煎成正药，入青黛、麝香。
痰流注者，本方倍半夏，加橘红、南星、苍白朮、茯苓、川芎之类。气实脉滑有力，十枣汤最佳。
瘀血作痛者，小柴胡合四物汤，加桃仁、红花，或乳香、没药煎服。痛甚而元气壮实者，桃仁承气汤下之而愈。性气多怒之人，时常腹胁作痛者，小柴胡加川芎、芍药、青皮之类煎服。甚者以煎药送下当归龙荟丸，甚效甚速。
青皮乃肝胆二经之药，人多怒，胁下有郁积，固宜用此以解之。若二经之气不足，则当先补血，少用青皮可也。

古今图书集成医部全录卷一百七十三

　胁门

　　证治要诀 【 明?戴思恭】 

　　　胁痛治法

诸胁痛各有所感，若止是冷气作楚，与颠仆闪挫，宜和气饮及乌药顺气散；或浓煎葱白汤，下枳壳散。
左右胁有气块而痛者，此是积聚停饮胁痛，本事方面丸最佳。
曾有人胁痛连膈，进诸气药，并自大便导者，其痛殊甚，后用辛热补剂，下黑锡丹方愈。此乃虚冷作痛，愈陈而愈虚耳。胁痛病在肝胆。伤寒胁痛属少阳经，合用小柴胡汤。痛甚而不大便者，于内加枳壳。若寻常胁痛，不系正伤寒时，身体带微热者，本事方中枳壳煮散，用枳壳、桔梗、细辛、川芎、防风各四分，干葛钱半，甘草一钱。若只是胁痛，别无杂证，其痛在左，为肝经受邪，宜用川芎、枳壳、甘草；其痛在右，为肝经移病于肺，宜用片姜黄、枳壳、桂心、甘草。此二方出严氏《济生续集》，加减在人。又有肝胆经停痰伏饮，或一边胁痛，宜用严氏导痰汤；痰结成癖，间进半硫丸。盖枳壳乃治胁痛的剂，所以诸方中皆不可少。曾见潘子先说，有人胁痛，下青龙汤，痛止兼嗽得可，此其痛必在右胁故也。灼然知是寒气作痛，枳实理中汤为宜。戴复庵云：腹内诸般冷痛，一个枳实理中汤加减，作无限用。

　　医学纲目 【 明?楼英】 

　　　运气为痛

运气胁痛者，乡境皆病胁痛也。其证有二：其一，风木胁肝气实而痛。经云：厥阴所致为胁痛。又云：厥阴在泉，风淫所胜，民病两胁里急支满。又云：少阳司天之政，初之气，风胜乃摇，候乃大温，其病胁痛。治以凉剂得痊也。
其二，燥金攻肝虚而痛。经云：少阳所至为胁痛。又云：阳明司天，燥气下临，肝气上从，胁痛。又云：少阴司天，地乃燥，凄沧数至，胁痛，善太息。又云：岁木不及，燥乃大行，民病中清胠胁痛。治以温剂得痊也。

　　明医杂着 【 明?王纶】 

　　　胀痛

痰走于肝，则眩运不仁，胁肋胀痛。
吐利转筋，胁下痛，脉弦者，木克土也。用平胃散加木瓜，或建中加柴胡、木瓜。

　　医学入门 【 明?李梴】 

　　　痛分左右

左右者，阴阳之道路也。左肝阳血阴，右肺阴气阳。实者，肝气实也，痛则手足烦躁不安卧，小柴胡汤加芎、归、白芍、苍朮、青皮、龙胆草，或单黄连丸。虚者，肝血虚也，痛则悠悠不止，目(目巟)(目巟)，耳无闻，善恐如人将捕之，四物汤加柴胡梢，或五积散去麻黄加青木香、青皮。虚甚成损，胁下常一点痛不止者，名干胁痛，甚危，八物汤加木香、青皮、桂心。有火去桂加山栀，或吴萸水炒黄连。

　　　左痛属怒火死血

大怒气逆，及谋虑不决，或外感风邪，皆令肝火动甚，胁痛难忍，古萸连丸、当归龙荟丸。轻者小柴胡加黄连、牡蛎、枳壳。
瘀血必归肝经，夜痛或午发者是，小柴胡汤合四物汤，加桃仁、红花、乳、没。痛甚者，古枳芎散。便坚黑者，桃仁承气汤或泻青丸。皮痛吐血者，热伤肝也，小柴胡汤加芎、归、生地，外用韭菜熨胁，及琥珀膏贴。

　　　右痛属食痰七情

食积，胁下如杠梗起一条作痛，神保丸，枳实煎汤下；轻者保和丸。
痰饮流注肝经，喘欬引痛者，二陈加南星、苍朮、川芎、柴胡、白芥子，或入青黛少许、姜汁二匙；痰甚者，控涎丹。如胷背胁痛喘急妨闷者，瓜蒌实丸。
饮水停滞，胁下如撞痛者，浓煎葱白汤，调枳壳煮散；甚者用伤寒水证治法。
七情凝滞，如有物刺痛，气促呕吐者，分气紫苏饮、流气饮子、调中顺气丸。郁气挟食，连乳痛者，推气散、盐煎散。悲衰伤者，枳壳煮散、四味枳实散、一块气丸。素有郁者，越鞠丸。

　　　两胁痛

湿热甚则两胁痛，当归龙荟丸，诸胁痛皆效。如痛不可舒伸者，用此丸二钱半，加姜黄、桃仁各五钱，蜜丸或煎服。外感胁痛寒热者，小柴胡加枳、梗。

　　　久痛不已

胁痛二三年不已者，乃胶痰瘀结成积块，肝积肥气，肺积息贲，发作有时，虽皆肝木有余，亦不可峻攻，宜枳朮丸加官桂、陈皮、桔梗，甘草，蜜丸服；或复元通圣散。

　　　胀满

胁满，非腹中满也，乃胁肋下胀满，半表半里之间，多耳聋干呕，寒热往来，默默不欲食，少阳所主，小柴胡汤和之。如太阳未罢项强者，小柴胡加干葛；阳明便闭舌胎者，柴梗汤；挟痰热者，柴梗半夏汤。

　　　胁生痈(疒其)

胁痈一样忌补虚，初起神效瓜蒌汤，或柴胡清肝汤。盖胷胁肝心火盛，虚中有热，决不敢投阳药；溃后方敢清热托里，兼滋肾水。悞投热药，易伤骨膜，慎之！
胁(疒其)，用鸡屎黏捣烂，入盐少许，酢和敷之，消肿止痛。脓成者，敷之即安。

　　古今医鉴 【 明?龚信】 

　　　痛证

夫胁痛者，厥阴肝经为病也，有内因外因之分，治之当以散结顺气，化痰和血为主，平其肝而导其气，则无有不愈矣。
死血作痛，用桃仁去皮留尖，红花酒拌焙干，川芎、香附童便浸，青皮，水煎服。
凡胁痛用青皮，必须用酢炒过，煎服、末服并佳。

　　奇效良方 【 明?方贤】 

　　　痛满总论

《素问》脏气法时论曰：肝病两胁痛引少腹，善怒，何谓也？夫厥阴脉自足而上，环阴器，抵少腹，又上贯肝膈，布胁肋，故两胁下痛引少腹。刺热篇云：肝热亦令胁痛，手足躁不得安卧。欬论云：肝欬之状，欬则两胁下痛，甚则不可以转，转则两胠下满。脾欬之状，欬则右胠下痛，阴阴引肩背。胠亦胁也。举痛论：寒气客于厥阴之脉，故胁引少腹而痛。以岁运论之，岁木太过，金反胜之则胁痛；岁火太过，水反胜之，胷中痛，胁支满痛；岁金太过，病两胁下少腹痛；木胜金复，则胷胁暴痛，下引少腹。六元正纪曰：木郁之发，民病胃脘当心而痛，上支两胁，膈咽不通，饮食不下。至真要大论曰：阳明在泉，心胁痛，不能反侧。缪刺篇云：邪客于足少阳之络，令人胁痛不得息，欬而汗出。邪客足太阳之络，令人拘挛背急，引胁而痛。标本论曰：心病先心痛，一日欬传肺，三日肺传肝，胁支痛而满，肝病头目眩，胁支满痛也。且夫左右胁者，阴阳之道路也，故肝生于左，肺藏于右，以左属肝而藏血，肝阳也，血阴也，乃为外阳而内阴也。右属肺而主气，肺阴也，气阳也，乃为外阴而内阳也。或谓肝血蓄于左胁作块而痛者，为肝积，名肥气也。肺气郁于右胁，痞硬而痛，欬喘，为肺积，名息贲也。而脾所系于右，其经湿胜，故痰饮湿能令胁痛，病则入于右。左胁痛者，多因留血而作；右胁痛者，悉是痰饮气郁病者。岂可一概而言哉？论病之由，当分外之六淫，内伤外感，与夫怒伤肝，悲哀结，饮食过度，冷热失调，颠仆伤形者，或因痰积流注于右，与血相搏，皆能为痛。张仲景论伤寒少阳耳聋胁痛甚者，此是肝胆之气，郁而作痛。且胁痛之病，诸经论之详矣。其脉弦濇者顺，洪大者逆。治法当推其岁气，分其左右，辨其气血痰积，量其形证虚实，用药施治，无不取效而收十全之功矣。

　　医学准绳六要 【 明?张三锡】 

　　　痛属肝胆

方书悉指胁痛属肝，固是。然少阳胆经脉，循胁络耳，故伤寒邪在少阳，则耳聋胁痛是也。柴胡亦胆经药，常见口吐苦水，胁痛寒热，用猪胆汁炒黄连，入小柴胡屡验，是胆家有火也。若夫谋虑不决，不眠辛苦，胆气伤而作痛，用归、芍、人参、麦冬、茯神、熟酸枣仁，有火加元参，乃胆虚而胁痛也。

　　伤寒六书 【 明?陶华】 

　　　伤寒满痛

伤寒胷膈满者，乃腹间气塞满闷也，非心下满。胁满者，乃胁肋下胀满也，非腹中满。盖邪证传里，必先胷以至心腹入胃，是以胷满多带表证，宜微汗之。惟胁满多带半表半里，小柴胡加枳、桔和之。胷中痰实者涌之。如胷中结实，燥渴大便秘者，下之，大陷胷汤可也。
少阳证耳聋胁痛寒热，呕而口苦，是足少阳胆经受证。假如先起恶寒身热，耳聋胁痛者，本病；已后呕而舌干口苦者，标病。缘胆无出入，病在半表半里之间，止宜小柴胡一汤加减，和解表里治之，再无别汤。本方自有加减法。此经有三禁，不可汗、下、吐也。若治之得法，有何坏证？常须识此，宜当审焉。
胷胁俱满，或胁下硬痛，或呕吐舌上白胎，或不大便，并属小柴胡汤。
伤寒五七日往来寒热，胷胁苦满，默默不饮食，心烦喜呕，或胁下痞硬，柴胡加牡蛎汤。

　　证治准绳 【 明?王肯堂】 

　　　痛有左血右痰之分

或问胁痛从肝治，复有可言者乎？曰：肝病内舍胠胁而胁痛也，则何异于心肺内舍膺胁而痛者哉？若谓肝实病而胠胁痛也，则何异于肝木不及、阳明所胜之胠胁痛者哉？若谓由是厥阴肝经所过而痛也，则何异于足少阳、手心主所过而胁痛者哉？若谓独经脉挟邪而痛也，则何异于经筋所过而痛者哉？岂执一说而可已乎？非察色按脉，遍识各经气变，虽在一病之中，而辨其异状者，卒不能也。且夫左右者，阴阳之道路也，是故肝生于左，肺藏于右。所以左属肝，肝藏血，肝阳也，血阴也，乃外阳而内阴也；右属肺，肺主气，肺阴也，气阳也，外阴而内阳也。由阴阳互藏，其左胁多因留血作痛，右胁悉是痰积作痛，其两胁之病，又可一概而言乎？若论其致病之邪，凡外之六淫，内之七情劳役饮食，皆足以致痰气积血之病。虽然，痰气固亦有流注于左者，然必与血相搏而痛，不似右胁之痛无关于血也。

　　　胁疽

《鬼遗》云：两肋起疽，名为发肋。初肿盛至十数日，不穴，攻即肿大如杯碗，高如鏊背，痛彻内肠绞刺，左边患应右边痛，右边患应左边痛。惟有此处多是内毒却入，攻而死者多。人有斯患，急以针刺出脓血，则免内攻伤内矣。
或问胁上生疽何如？曰：是名胁疽，属手厥阴心包络、足厥阴肝火热毒怒气相并而作。活命饮加柴胡、紫金丹、乌金散选用。壮实者八阵散、一粒金丹下之。此证宜速治，不然溃烂不敛，多致危困。

　　　内发丹毒

或问胁下至腰胯间肿痛，赤色如霞，何如？曰：此名内发丹毒，治之稍缓，毒攻于内，呕哕昏迷，胷腹(月真)胀者，死。二便不通，遍身青紫者死。急砭出恶血，服防风通圣散去白朮、甘草，紫金丹、胜金丹汗之。服汗剂，得汗则生，无汗则死。呕吐不食，讝语者死。

　　外科正宗 【 明?陈实功】 

　　　胁痈

胁痈，多从郁怒肝火发之者，肥胖内实者鲜此证。初起，宜栀子清肝汤、柴胡清肝汤，解郁泻火。已成者，托里消毒散加青皮、香附。脓已成者，即针之，勿伤内膜。已破，八珍汤加丹皮、山萸、泽泻，兼滋肾水。又虚劳所得者，破流臭败稀脓，补托不应者，必死。

　　医方考 【 明?吴昆】 

　　　疼痛方论

胁者，肝胆之区也。肝为尽阴，胆无别窍，怒之则气无所泄，郁之则火无所越，故病证恒多。今考名方三首，示大概尔。
左胁作痛者，抑青丸主之。夫肝东方木也，南面而立，则左为东矣，故左胁为肝之部位。所以痛者，木气实也。木欲实，金当平之，以黄连泻去心火，使金无所畏，自足以平肝，故曰抑青。此古人实则泻其子，治之以其所不胜也。
两胁作痛者，小柴胡汤主之。盖少阳胆经行于两胁，故两胁作痛责之少阳。是方也，柴胡味辛而气温，辛者金之味，故足以平木，温者春之气，故足以入少阳。佐以黄芩，泻其实也；佐以半夏，破其滞也。而必用夫人参、甘草者，恐木病传脾而先实其土也；用夫生姜、大枣者，调其营卫，不令经气壅滞也。
肝气胁痛，严氏推气散主之。盖肝藏血而主怒，故病则气血俱病。越人云：东方常实，实则可以泻矣。故用枳壳破其气，姜黄利其郁，桂心能引二物至于痛处。又曰：木得桂而柔，以故用之。乃甘草者，取其和缓之气，以调肝木之急耳。

　　医门法律 【 清?喻昌】 

　　　痛满

《金匮》云：趺阳脉微弦，法当腹满。不满者必便难，两胠疼痛，此虚寒从下上也，当以温药服之。夫趺阳脾胃之脉，而见微弦，为厥阴肝木所侵侮，其阴气横聚于腹，法当胀满有加。设其不满，阴邪必转攻而上，决无轻散之理。盖阴邪既聚，不温必不散，阴邪不散，其阴窍必不通，故知其便必难，势必逆攻两胠而致疼痛，较腹满更进一步也。虚寒之气，从下而上，由腹而胠，纔见一斑，亟以温药服之，俾阴气仍从阴窍走散，而不至上攻则善矣。仲景所谓此虚寒自下上也，当以温药服之。包举阴病证治，了无剩义。盖虚寒从下上，正地气加天之始，用温则上者下，聚者散，直捷痛快，一言而终。故《卒病论》虽亡，其可意会者，未尝不宛在也。
合论十枣汤、甘遂半夏汤二方。如伤寒病两胁痞满而痛，用十枣汤下其痰；杂病虽非伤寒之比，而留饮内痛在胁则同。况脉见沉弦，非亟夺其邪，邪必不去，脉必不返，所以用十枣汤，不嫌其过峻也。凡病之在胁而当用下者，必仿此为例也。至甘遂甘草汤之治留饮，微妙元通，非深入圣域，莫能制之。《内经》但曰：留者攻之耳。仲景于是析义以尽其变：无形之气热结于胃，则用调胃承气攻之；痞结于胁，则用十枣汤攻之，留结于肠胃之间，则用甘遂半夏汤攻之。法曰：病在脉伏，其人欲自利，利反快，虽利，心下续坚满，此为留饮欲去故也，甘遂半夏汤主之。脉道为留饮所隔，伏而不行，其证欲下利，利反快，似乎留饮欲去，然虽欲去，不能去也。心下续坚满，可见留饮之末已及于肠，留饮之根仍着于胃，不刬其根，饮必不去，故立是方。甘遂、甘草大相反者，合而用之，俾其向留着之根，尽力一刬，得留者去，而药性已不存矣。正《内经》有故无殒之义也。又加白蜜同煎，留恋其药，不致迸入无过之地。其用半夏、芍药者，由木入土中，成其坚满，半夏益土，芍药伐木，抑何神耶？后世方书并甘草删去，神奇化为朽腐，制方立论皆中人以下之事矣，竟何益哉！
凡虚劳之证，大抵心下引胁俱疼，盖滞血不消，新血无以养之，尤宜用地黄膏子加韭汁、桃仁泥。
发明《金匮》腹中寒气雷鸣切痛，胷胁逆满，呕吐，用附子粳米汤。夫腹中阴寒奔迫，上攻胷胁，以及于胃，而增呕逆，顷之胃气空虚，邪无所隔，彻入阳位则殆矣。是其除患之机，所重全在胃气。乘其邪气初犯胃时，尚自能食，而用附子粳米之法，温饱其胃，胃气温饱则土厚而邪难上越，胷胁逆满之浊阴得温，无敢留恋，必还从下窍而出，旷然无余，此持危扶颠之手眼也。

　　景岳全书 【 明?张介宾】 

　　　论痛证

胁痛之病，本属肝胆二经，以二经之脉，皆循胁肋故也。然而心、肺、脾、胃、肾与膀胱，亦皆有胁痛之病。此非诸经皆有此证，但以邪在诸经，气逆不解，必以次相传，延及少阳、厥阴，乃致胁肋疼痛。故凡以焦劳忧虑而致胁痛者，此心肺之所传也；以饮食劳倦而致胁痛者，此脾胃之所传也；以色欲内伤，水道壅闭而致胁痛者，此肾与膀胱之所传也。传至本经，则无非肝胆之病也。至于忿怒疲劳，伤血、伤气、伤筋，或寒邪在半表半里之间，此自本经之病。病在本经者，直取本经；传自他经者，必拔其所病之本。辨得其真，自无不愈矣。
胁痛有内伤外感之辨。凡寒邪在少阳经，乃病为胁痛耳聋而呕，然必有寒热表证者，方是外感，如无表证，悉属内伤。但内伤胁痛者十居八九，外感胁痛则间有之耳。
胁痛有左右血气之辨。其在诸家之说，有谓肝位居左而藏血，肺位居右而藏气，故病在左者为血积，病在右者为气郁；脾气亦系于右，故湿痰流注者亦在右。若执此说，则左岂无气？右岂无血？食积痰饮，岂必无涉于左乎？古无是说，此实后世之谬谈，不足凭也。然则在气在血，何以辨之？但察其有形无形可知之矣。盖血积有形而不移，或坚硬而拒按；气通流行而无迹，或倏聚而倏散。若食积痰饮，皆属有形之证，自可辨识。且凡属有形之证，皆由气滞，但得气行，则何聚不散？是以凡治此者，无论是血是痰，必兼顺气为主，而后随宜佐使以治之，庶得肯綮之法，无不善矣。

　　　治法

外感证邪在少阳，身发寒热而胁痛不止者，宜小柴胡汤、三柴胡饮，或河间葛根汤之类，酌宜用之。
若外邪未解，而兼气逆胁痛者，宜柴胡疏肝散主之。
若元气本虚，阴寒外闭，邪不能解，而胁痛畏寒者，非大温中饮不可。
内伤肝胆，气逆不顺而胁痛者，宜排气饮、推气散、沉香降气散、木香调气散之类主之。
若郁结伤肝，中脘不快，痛连两胁或多痰者，宜香橘汤。
若暴怒伤肝，气逆胀满，胷胁疼痛者，宜解肝煎。
若怒气伤肝，因而动火胁痛胀满烦热，或动血者，宜化肝煎。
若气滞胷胁痛而兼喘者，宜分气紫苏饮。
若男子忧郁伤肝，两胁疼痛者，宜枳实散。
若男妇肝肾二经，气滞自下而上，痛连两胁者，宜木通散。
若悲哀烦恼，肝气受伤，脉紧胁痛者，枳壳煮散。
若因惊气逆，胁痛不已者，桂枝散。
若食积作痛，但痛有一条扛起者是也。大和中饮，或用保和丸
若痰饮停伏，胷胁疼痛者，导痰汤加白芥子。
若肝火内郁，二便不利，两胁痛甚者，当归龙荟丸，或左金丸。
若从高跌坠，血流胁下作痛者，复元活血汤。
若妇人血滞，胁腹连痛者，芍药散、决津煎。
若肝脾二经血虚，或郁怒伤肝，致寒热血痛者，宜逍遥散。
若肝肾亏损，胁肋作痛，头眩心跳身痛，或妇人经水不调，经后作痛者，补肝散。
至于内伤虚损，胁肋疼痛者，凡房劳过度，肾虚羸弱人，多有胷胁间隐隐作痛，此肝肾精虚不能化气，气虚不能生血而然。凡人之气血，犹源泉也，盛则流畅，少则壅滞，故气血不虚则不滞，虚则无有不滞者。倘于此证，不知培气血，而但知行滞通经，则愈行愈虚，鲜不殆矣。惟宜左归饮、小营煎及大补元煎之类主之；或有微滞者，用补肝散亦可。
若忧思过度，耗伤心脾气血，病有如前者，宜逍遥饮、三阴煎、七福饮之类主之，或归脾汤亦可。
若以劳倦过伤肝脾气血，而病如前者，宜大营煎、大补元煎之类主之。

　　石室秘箓 【 清?陈士铎】 

　　　痛满治法

肝经之病，两胁胀满，吞酸吐酸等证，乃肝木之郁也，宜用正治之法。方用白芍五钱，柴胡二钱，炒栀子、半夏、苍朮、甘草、茯苓各一钱，神曲炒五分，丹皮三钱，水煎服。此方之妙，妙在用白芍、丹皮、柴胡也。盖三味乃肝木专经之药，而白芍尤善平肝，不去远凌脾土，土得养而木益舒，木舒而气爽，痛自除，吐渐止也。
病在左者，如两胁胀满，不可左卧者，此病在肝也，法宜专治肝矣。今偏不治肝而兼治肺，盖肝木之旺，由于肺金之虚，金不能制木则木愈盛，木盛则脾土更无所养，肺金益虚则肝木益旺，而病无巳时也。方用黄芩、麦冬、白芍、当归各三钱，柴胡、人参、茯苓、甘草各一钱，陈皮五分，水煎服，一剂知，二剂愈，四剂全瘥。盖参、苓乃补气之味，与肝木不相干也。虽用柴胡舒肝，然而柴胡亦是肺金主药，二味而两用之。白芍、当归，虽专入肝经，然亦能入肺，所以同羣入肺以助气，而非逐队以平肝，此左病而治右之一法也。
胁痛之证，乃肝病也。肝宜顺而不宜逆，逆则痛，痛而不止则死矣。故治胁痛，必须平肝，平肝必须补肾，肾水足而后肝气有养，不必治胁痛，胁痛自平也。方用肝肾兼资汤，熟地、当归各一两，白芍二两，甘草、白芥子各三钱，炒栀子一钱，山茱萸五钱，水煎服。此方补肝为君，补肾为佐，少加清火消痰之味，自然易于奏功，一剂而痛定矣。

　　方

加味小柴胡汤 【 《奇效良方》】 　治伤寒胁痛。
柴胡　黄芩各二钱　人参去芦　半夏各钱半　牡蛎粉　枳壳麸炒　甘草各一钱
右作一服，水二钟，姜三片，红枣二枚，煎一钟，食远服。

枳壳煮散 【 《本事方》，下同】 　治悲哀烦恼，伤肝气，至两胁骨疼，筋脉紧，腰脚重滞，两股筋急，两胁牵痛，四肢不能举，渐至脊膂挛急。此药大治胁痛。
枳壳麸炒，四两，先煎数沸　细辛　川芎　桔梗　防风各二两　葛根一两半　甘草一两
右为粗末，每服四钱，水一盏半，姜枣同煎至七分，去滓，空心食前温服。

芎葛汤　治胁下痛不可忍者。
川芎　干葛　桂枝　枳壳麸炒　细辛　芍药　麻黄　人参　防风各半两　甘草炙，二钱
右作粗末，每服五钱，水二钟，生姜三片，煎至七分，去滓温服，日三。有汗避风。

香橘汤 【 《奇效良方》，下同】 　治七情所伤，中脘不快，腹胁胀满。
香附子酢浸，炒，去毛　橘红　半夏姜制，各三钱　甘草炙，一钱
右作一服，水二钟，生姜五片，红枣二枚，煎至一钟，食远服。

分气紫苏饮　治肺壅胁痛。
紫苏叶　桑白皮　五味子　桔梗　草果仁　大腹皮　白茯苓　陈皮　甘草炙，各一钱半
右水二钟，生姜三片，盐少许，煎至一钟，空心服。

推气散 【 《济生方》，下同】 　治右胁疼痛，胀满不食。
片姜黄　枳壳去瓤，麸炒　桂心不见火，各五钱　甘草炙，二钱
右为细末，每服二钱，姜枣汤调下，食远服。

枳芎散　治左胁刺痛，不可忍者。
枳实　川芎各半两　粉草炙，二钱
右引同上，酒调亦可。

柴胡疏肝散 【 《统旨》】 　治肝气胁痛。
柴胡　陈皮酢炒，各二钱　川芎　枳壳麸炒　芍药　香附各一钱五分　甘草炙，五分　水二钟，煎八分，食前服。

复元活血汤 【 《发明》】 　治从高坠下，恶血流于胁下，及疼痛不可忍者。
柴胡半两　栝蒌根　当归尾各三钱　红花　甘草　穿山甲炮，各二钱　大黄酒浸，炒，一两　桃仁酒浸，去皮尖，研如泥，五十枚
右件除桃仁外，剉如麻豆大，每服一两，水一盏半，酒半盏，同煮至七分，去滓，大温服之。食前，以利为度。得利，痛或不止，服乳香神应散。《针经》云：有所坠堕，恶血留内，若有所大怒，气上而不行下，干胁则伤肝。肝胆之经，俱行于胁下，宜以柴胡为引用为君，以当归和血脉。又急者，痛也，甘草缓其急，亦能生新血，阳生阴长故也，为臣。穿山甲、栝蒌根、桃仁、红花破血润血为之佐，大黄酒制以荡涤败血为之使。气味和合，气血各有所归，痛自去矣。

破血散疼汤 【 《东垣十书》】 　治乘马跌伤，损其脊骨，恶血流于胁下，其痛苦楚，不能转侧，妨于饮食。
羌活　防风　桂心各一钱　苏木一钱五分　连翘　当归尾　柴胡各二钱　麝香少许，别研　水蛭三钱，炒烟尽，别研
右分作二服，每服水一大盏，酒二大盏，除水蛭、麝香别研如泥，煎余药作一大盏，去滓，上火令稍热，二味调入，空心服。

当归龙荟丸钱氏　治肝火胁痛。
当归酒洗焙　草龙胆　山栀仁　黄连　黄蘗　条黄芩各一两　生大黄　芦荟　青黛各半两　木香二钱半　麝香半钱，另研
右为细末，炼蜜丸如小豆大，小儿如麻子大，生姜汤下二三十丸。忌发热诸物。兼服防风通圣散。

桂枝散 【 《本事方》】 　治因惊伤肝，胁骨里疼痛不已。
枳壳一两，小者　桂枝半两
右为细末，每服二钱，姜枣汤调下。

大黄附子汤 【 仲景】 　治感寒胁痛。
大黄三两　附子三枚，炮　细辛二两
右三味，用水五升，煮取二升，分温三服。若强人煮取二升半，分温三服。服后如人行四五里，更进一服。

枳实散 【 《本事方》】 　治男子两胁疼痛。
枳实一两　白芍药炒　雀脑芎　人参各半两
右为细末，姜枣汤调二钱，酒亦可，食前，日三服。

补肝散 【 滑氏，下同】 　治饮食不消，胁肋痛胀。
橘皮三分　山萸　桂心　薯蓣　天雄　茯苓　人参各五分　川芎　白朮　独活　五加皮　大黄各七分　防风　干姜炒　丹参　厚朴　细辛　桔梗各一两半　甘草　菊花各一两　贯众半两　陈麦曲　大麦蘗各一升
右为末，酒服方寸匕，日二。若食不消，食后服。若止痛，食前服。

补肝散　治肝肾二经，气血亏损，胁胀作痛；或胁胀头眩，寒热发热；或身痛，经不调。
山菜萸肉　当归　五味子炒杵　山药　川芎　黄芪炒　木瓜各半两　熟地　白朮炒，各一钱　独活　酸枣仁炒，各四钱
右为末，每服五钱匕，水煎服。

槟榔汤　治寒气，两胁痛胀。
槟榔二十四个　附子七枚　母姜七两　茯苓　橘皮　桂心各三两　桔梗　白朮各四两
右(口父)咀，以水九升，煮三升，去滓温服，每服一升。若气喘者，加芎藭三两、半夏四两、甘草二两。

胁痛方　治胁下风气作块，寒疝，发则连小腹痛攒心，其积属肝，在右胁下，故病发则右胁手足头面昏痛，不思饮食。
干葛一两　麻黄去节，五钱　附子一?　川芎　防风　当归　枳实炒　白芍药　桂枝　羌活　甘草各四钱
右为粗末，每服四钱，水一盏半，生姜三片，同煎至七分，去滓服，日三。有汗避风。

薏苡仁丸　治胁痛如前，兼去手足枯悴。
薏苡仁一两　石斛用细者，二钱　制附子半两　牛膝　生地黄各三钱　细辛　人参　柏子仁　枳壳　川芎　当归各半两甘草　桃仁各一两
右为细末，炼蜜丸如桐子大，每服三四十丸，酒吞下，食前，日三服。或以丸子食前煮散，食后相兼服为佳。

沉香导气散　治一切气不升降，胁肋痞塞。
沉香二钱半　人参五钱　槟榔二钱半　白朮　乌药　麦蘖炒　神曲炒　紫苏叶　大腹皮炒　厚朴制，各一两　诃子皮炮，半两　香附炮，两半　姜黄　红花　橘红　广荗炮　甘草生，各四两　京三棱　益智各二两
右为细末，每服二钱，食前沸汤点服。

气针丸 【 《奇效良方》，下同】 　治久积风壅，心胷筑痛，两胁心胷似有针刺，六脉沉伏，按之手不可近，此药屡试神验，常服疏滞气，止刺痛。
木香　槟榔　青皮炒　陈皮　生大黄各四两　牵牛取头末，半斤，半生半炒
右为细末，炼蜜和丸，如梧桐子大，每服三十丸，姜汤送下，食前服，量虚实加减。
又方　治胁痛如打。
芫花　菊花(艹蹢)(艹躅)花各等分
右，用布囊蒸热，以熨痛上，冷复易之。

木通散　治男子妇人胁肋苦痛。
木通去节　青皮去白　萝卜子炒　茴香炒　川楝子取肉，用巴豆半两同炒黄，去巴豆，各一两　滑石另研　莪朮　木香各半两
右为细末，每服三钱，不拘时，用葱白汤调服，甚者不过三服。

芍药散　治妇人胁痛。
香附子二两，酢一升、盐半两同煮干　白芍药　延胡索炒　肉桂各一两
右为细末，每服二钱，不拘时，白汤调下。

白朮丸　治息积病，胁下满逆，妨闷，喘息不便，呼吸引痛，不可针灸，宜导引服药。
白朮　枳实　官桂各一两五钱　人参二两　陈皮　桔梗酢炒　甘草炙，各一两
右为细末，炼蜜和丸，如桐子大，每服五十丸，不拘时，温酒送下，日三服。

芎归芍药汤　治肝积气滞左胁下，遇发作手足头面昏痛。
川芎　当归　白芍药　桂枝　防风　枳实　羌活　甘草各一钱六分　干葛四分　麻黄　侧子二分
右(口父)咀，分作二贴，每贴用水二钟，生姜五片，煎至七分，去滓，不拘时服。有汗避风。

乳香神应散　治从高坠下，胁痛不可忍，及腹中疼痛。
乳香　没药　雄黑豆　桑白皮　独科栗子各一两　破故纸二两，炒香
右为细末，每服半两，酢一盏，于砂石器内，煎至六分，入麝香少许，去滓温服。

琥珀膏　治胁下有块。
大黄　(石卜)硝各一两
右为末，大枣捣膏和贴。

小龙荟丸 【 《丹溪心法》，下同】 　治肝火盛胁痛。
当归身　草龙胆　栀子仁　川黄连　川芎　大黄各五钱　芦荟三钱　木香一钱
右为末，入麝香少许，粥丸菉豆大，姜汤下五七十丸，仍以琥珀膏贴痛处。

沉香降气散　治气滞胁肋刺痛，胷膈痞塞
姜黄　陈皮　甘草各一钱　三棱　蓬朮并煨　益智　厚朴各七分　白朮　紫苏叶　香附子　神曲炒　麦芽　乌药各五分　人参　诃子皮　大腹皮各二分半
右剉，作一贴，煎服。

枳壳散 【 《得效方》】 　治胁痛如有物刺之，乃气实也。
枳壳一两二钱半　甘草炙，三钱七分半
右为末，每服二钱，以浓煎葱白汤调下。

调中顺气丸 【 《丹溪心法》】 　治气滞饮积，胁下虚满刺痛。
半夏姜制　大腹子各一两　木香　白豆蔻　陈皮　青皮　三棱各五钱　缩砂　槟榔　沉香各二钱半
右为末，粥丸梧子大，陈皮汤下五七十丸。

枳实薤白桂枝汤 【 仲景，下同】 　治胷痹，胁下逆抢心。
枳实四枚　厚朴四两　薤白半斤　桂枝一两　(艹舌)蒌实一枚，捣
右五味，以水五升，先煮枳实、厚朴，取二升，去滓，内诸药，煮数沸，分温三服。

当归生姜羊肉汤　治寒疝胁痛。
当归三两　生姜五两　羊肉一斤
右三味，以水八升，煮取三升，温服七合，日三服。若寒多者，加生姜一斤；痛多而呕者，加橘皮二两、白朮一两。加生姜者，亦加水五升，煮取二升二合服之。

附子粳米汤　治寒胁逆满。
附子炮，一枚　半夏　粳米各半升　甘草一两　大枣十枚
右五味，以水八升，煮米熟，汤成去滓，温服一升，日三服。

苓桂朮甘汤　治痰饮，胷胁支满，目眩。
茯苓四两　桂枝　白朮各三两　甘草二两
右四味，以水六升，煮取三升，分温三服。小便则利，自瘥。

十枣汤　治太阳病，心下痞鞕满，引胁下痛，干呕短气，此属水气。
芫花熬　甘遂　大戟　大枣十枚，劈
右三味等分，各别捣为散，以水一升半，先煮大枣肥者十枚，取八合去滓，内药末。强人服一钱匕，羸人服半钱，平旦温服之。若下少，病不除者，明日更服，加半钱。得快下利后，糜粥自养。

小柴胡汤　治阳明、少阳病胷胁满者。
柴胡半斤　半夏半升，洗　黄芩　人参　甘草　生姜切，各三两　大枣十二枚，劈
右七味，以水一斗二升，煮取六升，去滓再煎，取三升，温服一升，日三服。

柴胡桂枝干姜汤　治少阳汗下后，胷胁满，小便不利，渴而不呕，头汗出，寒热心烦者。
柴胡半斤　桂枝　干姜　黄芩　牡蛎各三两　(艹舌)蒌根四两　甘草炙，二两
右七味，以水一斗二升，煮取六升，去滓，再煎，取三升，温服一升，日三服。初服微烦，再服汗出，便愈。

小青龙汤　治伤寒表不解，心下有水气，胁痛满者。
麻黄去节　芍药　桂枝　干姜炮　甘草炙　细辛各三两　五味子　半夏汤洗，各半升
右八味，以水一斗，先煮麻黄，减二升，去上沫，内诸药，煮取三升，去滓，温服一升。若微利者，去麻黄，加荛花如鸡子大，熬令赤色。若渴者，去半夏，加(艹舌)蒌根三两。若噎者，去麻黄，加附子一枚炮。若小便不利，少腹满，去麻黄，加茯苓四两。若喘者，去麻黄，加杏仁半升，去皮尖。

竹沥泻热汤 【 《千金方》，下同】 　治肝实热，两胁痛。
竹沥十升　麻黄　大青　栀子　升麻　元参　白茯苓　知母各三分　生葛　石膏各八分　生姜　芍药各四分
右十二味，(口父)咀，以水九升，煮取二升半，去滓，下竹沥，煮两三沸，分三服。须利，下芒硝三分，去芍药，加生地黄五分，《删繁》方无石膏、生姜、芍药、生葛，用人参三分。

补肝汤　治肝虚寒，两胁满。
山茱萸　甘草　桂心各三两　桃仁　柏子仁　细辛　茯苓　防风各二两　大枣二十四枚
右九味，(口父)咀，以水九升，煮取五升，去滓，分三服，《千金翼》无山茱萸、桃仁，有乌头、蕤仁。

橘皮通气汤　治筋实极则欬，欬则两胁下缩痛，痛甚则不可转侧。
橘皮四两　白朮　石膏各五两　细辛　当归　桂心　茯苓各三两　香豉一升
右八味，(口父)咀，以水九升，煮取三升，去滓，分三服。

恒山丸　治胁下邪气积聚，往来寒热如温疟。
蜚蝱六铢　蜀漆　恒山　白薇　桂心　鳖甲　鮀甲　白朮　附子　(上庶下虫)虫　贝齿各一两半
右十一味为末，蜜丸如梧子大，以米泔清服五丸，日三。
又方　治冷气胁下往来，冲胷膈痛，引胁背闷者。

当归　桂心　人参　甘草　吴茱萸　白芍药　大黄各二两　茯苓　枳实各一两　干姜三两
右十味，(口父)咀，以水八升，煮取三升半，分三服，日三。治尸疰亦佳。《外台》、仲景无茯苓、枳实。

黄芪人参汤 【 《东垣十书》，下同】 　治脾胃虚，胁下痛或缩急。
黄芪一钱，如自汗过多，更加一钱　升麻六分　人参　橘皮留白　麦冬　苍朮无汗，更加五分　白朮各五分　黄蘗酒洗　炒曲各三分炙草　当归身酒洗，各二分　五味子九粒
右件同(口父)咀，都作一服，水二盏，煎至一盏，去滓，稍热服，食远或空心服之。忌酒、湿面、大料物之类，及过食冷物。

补中益气汤　治饮食劳倦，伤脾胃，致胁下痛或缩急者。
黄芪病甚、劳役热甚者，一钱　甘草炙，各五分　人参三分，有嗽去之　当归身二分，酒焙干，或日干　橘皮留白　柴胡　升麻各二三分白朮三分
右件药(口父)咀，都作一服，水二盏，煎至一盏，量气弱气盛，临病斟酌水盏大小，去滓，食远稍热服。如伤之重者，不过二服而愈。若病日久者，以权立加减法治之。

古今图书集成医部全录卷一百七十四

　胁门

　　方

古萸连丸 【 《入门》，下同】 　一名左金丸，治肝火气从左胁起。
黄连六两　吴萸一两
右二味为末，水丸或蒸饼丸菉豆大，白汤下。

盐煎散　治男妇形寒饮冷，右胁心腹(疒丂)痛。
当归身　川芎　白芍药　三棱　莪朮　青皮???枳壳　白茯苓　厚朴　神曲　麦芽　小茴香　木香各等分
右每服四钱，葱白一根，食盐少许，水煎服。冷痛加官桂。

泻青丸　治肝经郁热，两胁因怒作痛。
龙胆草三钱　当归身　川芎　山栀仁　大黄　羌活　防风各五分
右为末，蜜丸芡实大，每一二丸，竹叶薄荷煎汤化下。

抑青丸 【 《丹溪心法》】 　治肝火胁痛。
黄连半斤
右为末，蒸饼糊为丸。

控涎丹　治一身及两胁走痛，痰挟死血者。
甘遂面裹煨　大戟制　真白芥菜子炒，各等分
右为末，加桃仁泥，糊丸如梧子大，每服五七丸，渐加至十丸，临卧姜汤下。

柴胡清肝汤　治肝火壅盛，并胁生痈疽。
川芎　当归　防风　生地黄　柴胡　黄芩　山栀仁　天花粉　牛蒡子　连翘　白芍药　甘草各一钱
水二钟，煎八分，食远服。

匀气丸 【 《医学纲目》，下同】 　专治胁痛。
山栀　熟地　茯苓　细辛　桂心　川芎各等分
右研为末，加羊脂煎服。

神保丸　治心膈痛，腹痛，血痛，肾气胁下痛，大便不通，气噎，宿食不消。
木香　胡椒各二钱半　巴豆十枚，去皮心膜，研　干蝎七枚
右四味，共为末，汤浸蒸饼为丸，如麻子大，亦用朱砂为衣，每服五丸。心膈痛，柿蒂灯心汤下；腹痛，柿蒂煨姜汤下；血痛，炒姜酢汤下；肾气胁下痛，茴香酒下；大便不通，蜜汤调槟榔末一钱下；气噎，木香汤下；宿食不消，茶酒任下。

三柴胡饮 【 《景岳全书》，下同】 　三为木数，从肝经血分也。治外感寒热胁痛者。
柴胡二三钱　当归二钱，溏泄者易熟地　芍药一钱半　炙甘草　陈皮各一钱　生姜三五片
右，水一钟半，煎七八分，温服。如微寒欬呕者，加半夏一二钱。

大温中饮　治元气本虚，阴邪未解，而胁痛畏寒者。
熟地三五七钱　白朮冬用　当归各三五钱，泄泻者，代以山药　炙甘草一钱　人参二三钱，甚者加至一两　肉桂　干姜炒熟，各一二钱，或用煨生姜三五七片代之，亦可　柴胡二三四钱　麻黄一二三钱
右水二钟，煎七分，去浮抹，温服，或略盖取微汗。如气虚，加黄芪二三钱。如寒甚阳虚者，加制附子一二钱。头痛，加川芎或白芷、细辛。阳虚气陷，加升麻。如肚腹泄泻，宜少减柴胡，加防风、细辛亦可。

排气饮　治内伤肝胆，气逆不顺而胁痛者。
陈皮　藿香　枳壳各一钱五分　厚朴一钱　木香七分或一钱　香附　乌药　泽泻各二钱
右水一钟半，煎七分，热服。如气逆之甚者，加白芥子、沉香、青皮、槟榔之属。如呕而兼痛者，加半夏、丁香之属。

解肝煎　治暴怒伤肝，胷胁胀痛者。
陈皮　半夏　厚朴　茯苓各一钱半　苏叶　芍药各一钱　砂仁七分
右水一钟半，加生姜三五片，白芥子一钱，煎服。

化肝煎　治怒气伤肝，因而气逆动火，致为烦热，胁痛，胀满，动血等证。
青皮　陈皮　白芍药各二钱　丹皮　栀子炒　泽泻各钱半，下部见血易甘草　土贝母二三钱
右水一钟半，煎七八分，食远温服。如大便下血者加地榆，小便下血者加木通，各一钱五分。如兼寒热，加柴胡一钱。如火盛，加黄芩一二钱。如胁腹胀痛，加白芥子一钱。胀滞多者，勿用芍药。

左归饮　此壮水之主剂也。治房劳过度，肾阴虚损，胷胁隐隐作痛者。
熟地二三钱或至一二两　山药　枸杞各二钱　炙甘草一钱　茯苓一钱半　山萸一二钱，畏酸少用
右水二钟，煎七分，食远服。如肾热骨蒸多汗者，加地骨皮二钱。阴虚不宁者，加女贞子二钱。上实下虚者，加牛膝二钱以导之。

小营煎　治证同上。
当归　白芍药酒炒　山药炒　枸杞子各二钱　熟地二三钱　炙甘草一钱
右水二钟，煎七分，食远温服。如气滞有痛者，加香附一二钱引而行之。

大补元煎　治证同上。
人参少则用一二钱，多则用一二两　山药炒　杜仲各二钱　熟地少则用二三钱，多则二三两　枸杞　当归各二三钱，泄泻者去之　炙甘草一二钱　山茱萸一钱，畏酸吞酸者去之
右水二钟，煎七分，食远温服。如元阳不足，多寒者，加附子、肉桂、炮姜之类，随宜用之。如气分偏虚者，加黄芪、白朮；如胃口多滞者，不必用。如滑泄者，加五味、故纸之属。

逍遥饮　治忧思伤脾而胁痛者。
当归二三钱　芍药　茯神各钱半　陈皮八分　熟地三五钱　枣仁炒二钱　远志制三五分　炙甘草一钱
右水二钟，煎七分，食远温服。如妇人经水过期兼痛滞者，加酒炒香附一二钱。

三阴煎　治证同上。
当归二三钱　熟地黄三五钱　炙甘草一钱　芍药酒炒　枣仁炒，各二钱　人参随宜
右水二钟，煎七分，食远服。如呕恶者，加生姜三五片。汗多烦躁者，加五味子十四粒。汗多气虚者，加黄芪一二钱。如有胀闷，加陈皮一钱。

七福饮　治证同上。
人参　熟地各随宜　当归二三钱　白朮炒，一钱半　炙甘草一钱　枣仁炒，二钱　远志制，三五分
右，水二钟，煎七分，食远温服。或加生姜三五片。

大营煎　治劳倦伤肝脾气血而胁痛者。
右水二钟，煎七分，食远温服。如气虚者，加人参、白朮；中气虚寒呕恶者，加炒焦干姜一二钱。

大和中饮　治食积胁痛。
陈皮一二钱　枳实一钱　砂仁五分　山楂肉　麦芽各二钱　厚朴　泽泻各一钱半
右水一钟半，煎七八分，食远温服。胀甚者，加白芥子；胃寒无火或恶心者，加炮干姜一二钱；疼痛者，加木香、乌药之类；多痰者，加半夏。

决津煎　治妇人血滞胁腹连痛者。
当归二三钱　芍药　茯神各钱半　陈皮八分　熟地三五钱　枣仁炒，二钱　远志制，三五分　炙甘草一钱
右水二钟，煎七分，食远温服。如经水过期，兼痛滞者，加酒炒香附一二钱。

连翘败毒散　治内丹并一切肿毒。
当归　连翘　黄芩　生甘草　麦门冬　木通　柴胡　前胡　黄连　生地
右姜二片，枣一枚，水二钟，煎服。

败毒流气饮 【 《疮疡全书》，下同】 　治上下肋痈。
紫苏叶　桔梗　枳壳　防风　柴胡　生甘草　川芎　白芷　白芍药　当归　羌活　白茯苓　乌药　陈皮
右姜三片，枣一枚，煎服。

内托流气饮　治前证。
人参　黄芪　厚朴　生甘草　紫苏叶　桔梗　枳壳　白芍药　当归身　防风　乌药　白芷　川芎
右姜三片，枣一枚，食前服。

紫金丹　一名神仙解毒万病丸，又名追毒丸，又名玉枢丹。治一切痈疽肿毒。
文蛤淡红黄色者，搥碎洗净，三两　麝香三钱　山慈姑去毛皮，洗净，二两　红芽大戟洗净两半　续随子去壳研细，以纸包压去油，再研，一两
右各另为细末和匀，以糯米粥和合，于木臼中杵千余下，每料分作四十锭，于端午、重阳、七夕合。如欲急用，辰日亦得。勿令妇人、孝妇、不具足人及鸡犬之类见之。合宜珍重，否则无效。

活命饮　治一切疮疡，未成脓者内消，已成脓者即溃。又止痛消毒之圣药也。
滴乳香研　防风　白芷　贝母　赤芍　花粉　当归尾　明没药研　皂角刺炒　穿山甲酥炙　甘草节各一钱　陈皮　金银花各三钱
右为粗末，大者四两，小者二两，作一剂，无灰酒十茶钟，疮小五茶钟，入有嘴瓶内，以厚纸封口，勿令泄气，煎至三大钟，去滓，作三次服，接连不断，随疮上下服。能饮酒者，服药后再饮三五杯。此药并无酒气，不动脏腑，不伤气血。忌酸薄酒铁器。服后侧睡，觉痛定，回生，神功浩大，不可臆度。

八珍汤　治胁痈已溃诸证，调和荣卫，顺理阴阳，滋养气血，进美饮食，和表里，退虚热，为气血俱虚之大剂也。
川芎　白芍药　当归　熟地黄　人参　白朮　茯苓各一钱　甘草炙五分
右水二钟，姜三片，枣二枚，煎八分，食前服。

栀子清肝汤　治少阳经虚，肝火风热上攻，遂成胁痈，或寒热甚，胷满，口苦舌干。
牛蒡子　柴胡　白芍药　石膏　当归　川芎　山栀　丹皮各一钱　黄芩　黄连　甘草各五分
右水二钟，煎八分，食后服。

一粒金丹　治一切恶疮痈肿，无名肿毒。
沉香　木香　乳香各五分　巴豆霜一钱五分
右为细末，照秤分数和匀，用黑肥枣个半，去皮捣烂为丸如芡实大，每服一丸。量人虚实，先呷水一口，行一次。胃气壮实者，只可呷水三四口，不可太多。用水一口，送药下行尽数，次以米饮补之。

防风通圣散　治腰胁丹毒疮疡，解暑月热毒，或遍身头面恶疮。
芍药焙　芒硝　滑石煅　川芎　大黄酒炒　桔梗　石膏煅　荆芥　麻黄各四分半　山栀　白朮　连翘　当归　薄荷叶　生甘草　防风　黄芩焙，各八分
右作一剂，水二钟，煎八分服。按此方非表里具实，大小便秘者，恐不可用，宜审之。

胜金丹　治痈疽肿痛。
麝香　白砒制，各五分　蟾酥一钱　通明雄黄　辰砂飞　乳香研　没药研　血竭研，各一钱半　全蝎泡炙　天龙去头足，炙　穿山甲炙，各三钱　殭蚕炙，去丝，五钱
右为细末和匀，每服三分，赤砂糖调，葱头酒送下，取汗为度。

托里消毒散　治胁痈已成，不得内消者，宜服此药以托之。未成者可消，已成者即溃，腐肉易去，新肉易生。此时不可用内消泄气寒凉等药，致伤脾胃为要。
人参　川芎　白芍药　黄芪　当归　白茯苓　白朮　金银花各一钱　白芷　甘草　皂角刺　桔梗各五分　水二钟，煎八分，食远服。脾弱者，去白芷，倍人参。

　　单方

胁下痃癖，煮黄丸：用雄黄一两，巴豆五钱，同研，入白面二两，滴水丸梧子大，每服二十四丸，浆水煮三十沸，入冷浆水沉冷，吞下，以利为度，如神。 【 《保命集》】 

病后胁胀：天行病后，两胁胀满，熬盐熨之。 【 《外台秘要》】 

胁破肠出：急以油抹入，煎人参、枸杞汁淋之；内吃羊肾粥，十日愈。 【 《得效方》】 

酒癖胁胀，时复呕吐，腹有水声：川芎藭、三棱炮，各一两为末，每服二钱，葱白汤下。 【 《圣济总录》】 

心烦胁痛，连胷欲死者：香薷捣汁一二升服。 【 《肘后方》】 

腹胁积块：风化石灰末半斤，瓦器焙极热，稍冷，入大黄末一两，炒热，入桂心末半两，略炒，下米酢搅成膏，摊布贴之。
又方：大黄二两，(石卜)硝一两，为末，以大蒜同捣膏和贴之。或加阿魏一两，尤妙。 【 《丹溪心法》】 

胷胁痛：用薏苡根剉煮浓汁，服三升，乃定。 【 《肘后方》，下同】 

腰胁卒痛：大豆炒二升，酒三升，煮二升，顿服。

心胷胁下有邪气结实硬痛胀满者：用生姜一斤，捣滓留汁，慢炒待润，以绢包于患处，款款熨之；冷再以汁炒，再熨，良久豁然宽快也。 【 《伤寒槌法》】 

胁下刺痛：小茴香一两，炒枳壳五钱，麸炒为末，每服二钱，盐酒调下，神效。 【 《袖珍方》】 

胷胁气逆胀满：茯苓一两，人参半两，每服三钱，水煎服，日三。 【 《圣济总录》】 

鬼击之病，胁腹绞痛，或即吐血、衄血、下血，一名鬼排。白犬头取热血一升饮之。 【 《百方》】 

胁风痛：用枳实煎服，末服，并佳。 【 《本草》，下同】 

两胁痛：用枳壳煎服，末服，并佳。

痰饮结聚，两胁胀痛：旋覆花水煎服之。

风胁痛：防风水煎服之。

瘀血在胁下坚痛：蛴螬焙，为末，和酒服。

肾气冲胁，如刀刺痛，喘息不得：生茴香捣汁一合，投热酒一合，和服。 【 孟诜】 

胁骨疼痛，因惊伤肝者：枳壳二两麸炒，桂枝生半两，为细末，每服二钱，姜枣汤下。 【 《本事方》】 

胷胁痛满：羚羊角烧末，水服方寸匕。 【 《子母秘录》】 

　　针灸

《素问》曰：肝热病者，热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴少阳。
热病先胷胁痛，手足躁，刺足少阳，补足太阴。病甚者为五十九刺。
热病先眩冒而热，胷胁满，刺足少阴、少阳。
刺腋下胁间内陷，令人欬。
(月少)络季胁引少腹而痛胀，刺譩嘻。
风寒入舍于肺，弗治，肺即传而行之肝，病名曰肝痹，一名曰厥，胁痛出食，当是之时，可按若刺耳。
邪客于足少阳之络，令人胁痛不得息，欬而汗，刺足小指次指爪甲上与肉交者，各一痏。不得息立已，汗出立止。欬者，温衣饮食一日已。左刺右，右刺左，病立已。不已，复刺如法。
邪客于足太阳之络，令人拘挛背急，引胁而痛，刺之从项始，数脊椎侠脊，疾按之应手如痛，刺之旁三痏，立已。
《灵枢》曰：胃病者，腹(月真)胀，胃脘当心而痛，上支两胁，膈咽不通，食饮不下，取之三里也。
足少阳之筋，其病上乘(月少)，季胁痛，上引缺盆膺乳，颈维筋急，从左之右，右目不开，上过右角，并蹻脉而行，左络于右，故伤左角，右足不用，命曰维筋相交。治在燔针刧刺，以知为数，以痛为腧，名曰孟春痹也。
足太阴之筋，其病下引脐两胁痛，引膺中中　原作「口」，据《灵枢》经筋篇改。脊内痛。治在燔针刧刺，以知为数，以痛为腧，名曰孟秋痹也。
手太阴之筋，起于大指之上，结肘中，上臑内廉，入腋下，出缺盆，结肩前髃，上结缺盆，下结胷里，散贯贲，合贲下抵季胁。其病当所过者，支转筋痛，甚成息贲，胁急吐血。治在燔针刧刺，以知为数，以痛为腧，名曰仲冬痹也。
手心主之筋，起于中指，与太阴之筋并行，结于肘内廉，上臂阴，结腋下，下散前后挟胁；其支者，入腋，散胷中，结于臂。其病当所过者，支转筋，前及胷痛息贲。治在燔针刧刺，以知为数，以痛为腧，名曰孟冬痹也。
邪在肝则两胁中痛，寒中，恶血在内，行善掣节，时脚肿，取之行间，以引胁下，补三里以温胃中，取血脉以散恶血，取耳间青脉以去其掣。
热病胷胁满，取之涌泉。
黄帝曰：卫气之留于腹中，稸积不行，菀蕴不得常所，使人肢胁胃中满，喘呼逆息者，何以去之？伯高曰：其气积于胷中者，上取之；积于腹中者，下取之，上下皆满者，傍取之。黄帝曰：取之奈何？伯高对曰：积于上，泻人迎人迎　原作「大迎」，据《灵枢》卫气失常篇改。、天突、喉中；积于下者，泻三里与气街；上下皆满者，上下取之与季胁之下一寸，重者鸡足取之。诊视其脉大而弦急，及绝不至者，及腹皮急甚者，不可刺也。黄帝曰：善。
左胁应春分，其日乙卯；右胁应秋分，其日辛酉。凡此者，善候八正所在之处，所主左右上下，身体有臃肿者欲治之，无以其所直之日渍治之，是谓天忌日也。
《甲乙经》曰：气逆上，刺膺中陷者，与胁下动脉、胆俞主之。
胷胁榰满，痛引胷中，华盖主之。
胷胁榰满，痹痛骨疼，饮食不下，呕逆气上烦心，紫宫主之。
胷中满不得息，胁痛骨疼，喘逆上气，呕吐烦心，玉堂主之。
胷胁榰满，膈塞，饮食不下，呕吐，食复出，中庭主之。
胷胁榰满，不得息，欬逆，乳痈，洒淅恶寒，神封主之。
胷胁榰满，膈逆不通，呼吸少气，喘息，不得举臂，步廊主之。
胷胁榰满，喘满上气，呼吸肩息，不知食味，气户主之。
胷胁榰满，却引背痛，卧不得转侧，胷乡主之。
大气不得息，息即胷胁中痛，实则其身尽寒，虚则百节尽纵，大包主之。
胷胁榰满瘈瘲，引脐腹痛，短气烦满，巨阙主之。
伤食胁下满，不能展转反侧，目青而呕，期门主之。
胷胁榰满，劳宫主之。
胷胁胀，肠鸣切痛，太白主之。
暴胀胷胁榰满，足寒，大便难，面唇白，时呕血，太冲主之。
胷胁榰满，恶闻人声与木音，巨虚、上廉主之。
胷胁榰满，寒如风吹状，侠溪主之。
胷胁榰满，头痛项内寒，外丘主之。
胁下榰满，呕吐逆，阳陵泉主之。
《金匮要略》曰：妇人中风，发热恶寒，经水适来，得之七八日，热除脉迟身凉和，胷胁满，如结胷状，讝语者，此为热入血室也，当刺期门，随其实而取之。
《千金方》曰：通谷、章门、曲泉、膈腧、期门、食窦、陷谷、石门，主胷胁支满。本神、颅息，主胷胁相引，不得倾侧。肝腧、脾腧、志室，主两胁急痛。肾腧，主两胁引痛。期门、缺盆，主胷中热，息贲，胁下气上。支沟，主胁腋急痛。腕骨、阳谷，主胁痛不得息。窍阴，主胁痛欬逆。临泣，主季胁支痛，胷痹不得息。阳辅，主胷胁痛。环跳、至阴，主胷胁痛无常处，腰胁相引急痛。太白，主胷胁胀切痛。胆腧、章门，主胁痛不得卧，满、呕无所出。大包，主胷胁中痛。华盖、紫宫、中庭、神藏、灵墟、胃腧、侠溪、步廊、商阳、上廉、三里、气户、周荣、上脘、劳宫、涌泉、阳陵泉，主胷胁拄满。膺窻，主胷胁痈肿。中脘、承满，主胁下坚痛。关元、期门、少商，主胁下胀。尺泽、少泽，主短气胁痛心烦。
《医学纲目》曰：伤寒胁痛，取支沟、阳陵泉。
胁痛取悬钟、窍阴，此二穴左取右，右取左。窍阴出血妙。外关，三里，此一穴正取。
闪脞胁痛，取支沟、章门、中封、阳陵泉。
怒气胁痛，行间。
伤寒后胁痛，期门。
治胁并胷痛不可忍，取期门四分，章门六分，灸七壮至七七壮；行间、丘墟、涌泉。
胷胁痛，取期门，沿皮三寸；支沟、胆俞，沿皮半寸。
胷胁胀满痛，取公孙、三里、太冲、三阴交。
腰胁痛，取环跳、至阴、太白、阳辅。
胁肋痛，取支沟透间使，泻之；外关透内关。如取支沟，不必再取外关。
胁痛，取阳陵泉。
《古今医统》曰：胁痛，刺关元，仍服小柴胡汤。
《景岳全书》曰：治卒胁痛不可忍，用蜡绳横度两乳，中半屈绳，从乳斜趋痛胁下，绳尽处，灸三十壮；更灸章门七壮，丘墟三壮，可针入五分。

　　导引

《养性书》曰：以手交项上，相握自极，治胁下痛。坐地交两手，着不周，遍握当挽，久行实身如金刚，令息调长，如风云如雷。
《保生秘要》曰：胁痛先念痛处，想火烧之。
气虚血弱，濇干肝则肝气不顺，搠胁而痛，春月木旺，宜常嘘吸为补泻之法，和其肝气。勿食诸肝，以免死气入肝，伤其魂也。宜烧苍朮香，清晨饮屠苏酒，马齿苋，以袪一年不正之气。大抵阳气初升，景物融和，当眺览园林，寻春郊外，以畅春生之气。

　　医案

《儒门事亲》曰：洛阳孙伯英因诬狱，妻子被系，逃于故人家，是夜，便觉胁痛，托故人求药。故人曰：有名医张戴人适在焉。当与公同往。时戴人宿酒未醒，强呼之。故人曰：吾有一亲人病欲求诊。戴人隔窻望见伯英曰：此公伏大惊恐。故人曰：何以知之？戴人曰：面青脱色，胆受怖也。后会赦乃出，方告戴人。

上渠卜家一男子，年二十八岁，病身弱，四肢无力，面色苍黄，左胁下身侧如癖状，每发则痛无时，食不减，大便如常，小便微黄，已二三载矣。诸医技穷，求戴人治之。视其部分，乃足厥阴肝经，兼足少阳胆经。张曰：甲胆乙肝，故青；其黄者脾也。诊胆脉小，此因惊也，惊则胆受邪，腹中当有惊涎绿水。病人曰：昔曾屯军被火，自是而疾。戴人夜以舟车百五十丸，浚川散四五钱，加生姜自然汁，平旦果下绿水四五行。或问：大加生姜何也？答曰：辛能伐木也。下后觉微痛，令再下之，比前药减三之一，又下绿水三四行，痛止思食，反有力。戴人谓卜曰：汝妻亦当病。卜曰：太医未见吾妻，何以知之？曰：尔感此惊几年矣？卜省曰：当被火时，我正在草堂中熟寐，人惊唤我，睡中惊不能言，火已塞门，我父拽我出火中，今五年矣。张曰：汝胆被火惊，甲乙乘脾土，是少阳相火乘脾，脾中有热，故能食而杀谷，热虽能化谷，其精气不完，汝必无子。盖败精反损妇人，汝妻必手足热，四肢无力，经血不时。卜曰：吾妻实如此，亦已五年矣。他日门人因观《内经》言，先泻所不胜，次泻所胜之论，其法何如以问张。张曰：且如胆本乘胃土，此土不胜木也。不胜之气，寻救于子，己土能生庚金，庚为大肠，味辛者为金，故大加生姜，使伐木，然先不开脾，土无由行也。遂用舟车丸先通其闭塞之路，是先泻其所不胜；后用姜汁调浚川散大下之，是次泻其所胜也。大抵阳干克阳干，腑克腑，脏克脏。

戴人出游，道经阳夏，问一旧友，其人病已危矣。戴人往视之。其人曰：我别无病，三年前当隆暑时出村野，有以煮酒馈予者，适村落无汤器，冷饮数升，便觉左胁下闷，渐痛结硬，至今不散，针灸磨药，殊不得效。戴人诊其两手脉，俱沉实而有力。先以独圣散吐之，一涌二三升，色如煮酒，香气不变。后服和脾散湿药，五七日，百脉冲和。始知针灸无功，徒增苦楚矣。

一缁侣好茶成癖，积在左胁。戴人曰：此与肥气颇同，然痎疟不作，便非肥气，虽病十年，不劳一日，况两手脉沉细，有积故然，吾治无针灸之苦，但小恼一晌，可享寿尽期。先以茶调散吐出宿茶水数升，再以水如意湔之，又涌数升，皆作茶色。次以三花神佑丸九十余粒，是夜泻二十余行，脓水相兼，燥粪瘀血，杂然而下。明日，以除湿之剂，服十余日，诸苦悉蠲，神清色莹。

《东垣十书》曰：李兄年四十余而面稍白，神甚劳，忽胁下生一红肿如桃。一人教用补剂，众笑且诽。于是以流气饮、十宣散杂而进之。旬余，召予视之。予曰：非惟不与补药，抑且多得解利，血气俱惫矣。已而果然。

《丹溪心法》曰：金氏子因骑马趺扑，次年左胁胀痛，医与小柴胡汤加草龙胆、青皮等药，不效，来求治。诊其脉左手寸尺皆弦数而濇，关脉芤而急，右三部数而虚。予曰：明是瘀血证。用抵当丸一剂，下黑血二升许；后以四物汤加减调理而安。

寿四郎右胁痛，小便赤少，脉少弦不数，此内有陈久积痰饮，因外感风寒所遏，不能宣散，所以作痛。与龙荟丸三十五粒，保和丸三十粒，细嚼姜片，以热汤下。服后，胁痛已安，小便尚赤少，再与白朮三钱，陈皮、芍药各二钱，木通钱半，条芩一钱，甘草五分，姜三片，煎热饮之，瘥。

一妇人脾疼带胁痛，口微干，问已多年，时尚秋，用二陈汤加川芎、干葛、青皮、木通，下龙荟丸二十粒而安。

章宅张郎气痛自右胁，时作时止，脉沉而弦，小便时有赤色，吞酸，喜呕出食，此湿痰在脾肺间，所以肝上乘之。小柴胡汤去黄芩，加川芎、白朮、木通、滑石、芍药、生姜，煎汤，下保和丸三十五粒。

《薛氏医案》曰：濒湖一男子患伤寒，仰卧一月，且耳聋。予意其病必在少阳，故胁痛不能转侧及耳聋也。与小柴胡汤加山栀一剂，即能转侧。尾闾处内溃皆蛆，耳亦罕闻。盖少阳属风木，而风木能生虫也，其在少阳宜矣。

一妇人欬嗽，胁痛发热，日晡益甚，用加味逍遥散加熟地治之而愈。后因劳役多怒，前证仍作，又少阳寒热往来，或欬嗽遗尿，阴挺痿痹，皆属肝虚火旺，用前散及地黄丸而痊。

一男子脾胃不和，服香燥行气之药，饮食少思，两胁胀闷；服行气破血之药，致饮食不入，右胁胀痛，喜手按之。予曰：乃肝木克脾土，而脾土不能生肺金也。用滋化源之药四剂，诸证顿退。予又曰：火令在迩，当再补脾土以养肺金。不信。后复作，吐脓而殁。

一男子房劳兼怒，风府胀闷，两胁胀痛，予作色欲损肾，怒气伤肝，用六味地黄丸料，加柴胡、当归一剂而安。

儒者杨文魁素唾痰，诸药不应，服牛黄清心丸，吐痰甚多，或头运，或热从胁起，左脉洪大有力，右脉浮大而无力。予曰：此足三阴亏损，虚火不能归源，用补中益气加麦冬、五味，及加减八味丸，补其化源而愈。

一男子因劳发热，胁下肿痛，脉虽大而按之无力，此气血虚，腠理不密，邪气袭于肉里而然也。河间云：若人饮食疏，精神衰，气血弱，肌肉消薄，荣卫之气，短促而濇滞，故寒薄腠理闭郁而痈肿也。当补之以接虚怯之气，遂以补中益气汤加羌活四剂，少可，去羌活，又十余剂而愈。

一男子胁肿一块，日久不溃，按之微痛，脉微而濇，此形证俱虚也。经曰：形气不足，病气不足，当补不当泻。予以人参养荣汤治之。彼不信，乃服流气饮。虚证悉至，方服前汤。月余少愈，但肿尚硬。以艾叶炒热熨患处，至十余日脓成，以火针刺之，更灸以豆豉饼，又服十全大补汤百剂而愈。盖流气饮通行十二经，则诸经皆为所损，况胆经之血原少，又从而损之，几何不至于祸邪？凡一经受病，则当主于其经。苟不察其由，泛投克伐之剂，则诸经被戕，能无危乎？河间云：凡疮止于一经或兼二经者，止当求责其经，不可干扰余经也。

一男子因怒，左胁肿一块，不作痛，脉濇而浮。余曰：此肝经邪火炽甚，而真气不足为患，皆宜培养气血为主。若使草率傅贴，俱致不救。

一男子年三十余岁，素饥寒，患右肋肿，如覆瓢，转侧作水声，脉数。经曰：阴虚阳气凑袭，寒化为热，热甚则肉腐为脓，即此证也。及按其肿处即起，是脓已成矣。遂以浓煮黄芪六一汤，令先饮二钟，然后针之，脓出数碗许，虚证迭现，遂以大补药治之，三月余而愈。大抵脓血大泄，气血必虚，当峻补之，虽有他病，皆宜缓治。盖元气一复，诸病自退。若老弱之人，不问肿溃，尤当补也。

一男子因怒，胁下作痛，以小柴胡汤对四物，加青皮、桔梗、枳壳治之而愈。

一妇人因怒，胁下肿痛，胷膈不利，脉沉迟，以方脉流气饮数剂，少愈；以小柴胡汤对二陈加青皮、桔梗、贝母数剂，顿退；更以小柴胡汤对四物二十余剂而痊。

一妇人胁患痈，未成脓，恶寒脉紧，以十宣散加柴胡二剂，表证悉退；更以托里散数剂，脓溃而愈。

一男子近胁患毒，肿而不溃，投大补之剂，溃而已愈，后患弱证而殁。

一上舍年踰四十，因怒胁内作痛不止，数日后，外结一块，三寸许，漫肿，色不赤，按之微痛。予谓怒气伤肝，致血伤气郁为患，以小柴胡汤对四物，倍用芎、归、黄芪、贝母、肉桂治之。彼谓丹溪云：肿疡内外皆壅，宜托里表散为主。又云：凡疮未破，毒攻脏腑，一毫热药断不可用。况此证为气血凝滞，乃服流气饮，愈虚。始信而复求治。视之虚证并臻，诊之胃气更虚。彼欲服予煎药，予谓急者先治，遂以四君子汤加酒炒芍药、炮干姜四剂；少得，更加当归；又四剂，胃气渐醒，乃去干姜，又加黄芪、芎、归、肉桂数剂，疮色少赤，并微作痛；又二十余剂而脓成，针之，却与十全大补汤。喜其谨疾，又两月余而瘳。夫气血凝滞，多因营卫之气弱，不能运散，岂可复用流气饮以益其虚？况各经血气多寡不同，心包络、膀胱、小肠、肝经，多血少气，三焦、胆、肾、心、脾、肺，少血多气。然前证正属胆经少血之脏，人年四十以上，阴血日衰，且脉证俱属不足，疡肿内外皆壅，宜托里散为主，乃补气血药而加之以行散之剂，非专攻之谓也。若肿焮烦躁，脉大，辛热之剂，不但肿疡不可用，虽溃疡亦不可用也。凡患者须分经络气血，地部远近，年岁老幼，禀气虚实，乃七情所感，时令所宜而治之。常见以流气、十宣二药，概治结肿之证，以致取败者多矣。

一妇人胁下作痛，色赤，寒热，用小柴胡汤加山栀、川芎，以清肝火而愈。但经行之后，患处作痛，用八珍汤以补气血而安。若肝胆二经，血燥气逆所致，当以小柴胡汤加山栀、胆草、芎、归主之。若久而脾胃虚弱，用补中益气为主。若兼气郁伤脾而患，间以归脾汤。若朝凉暮热，饮食少思，须以逍遥散为主。

昆庠马进伯母左胛连胁作痛，遣人索治。予意此郁怒伤肝脾，用六君加桔梗、枳壳、柴胡、升麻。彼别用疮药益甚，始请治。其脉右关弦长按之软弱，左关弦洪按之濇滞，乃脾土不及，肝木太过，因饮食之毒、七情之火而为病也。遂用前药四剂，脉证悉退；再加芎、归全愈。此等证，悞用败毒行气，破血导痰，必致不起。

《证治准绳》曰：一人患胁疽如胡桃，微痛微肿，月余渐大如杯。医作痰治，或作肝积，或云痞块，竟莫能效。数月遂大如盎，坚硬如石，不甚疼痛，微红漫肿，复得暴怒，胷腹胀满，小水不利，脉迟而微。投以化气丸、六一散，小便利，胷次宽；继投乌金散、夺命丹，间服八阵散，月余渐消。

一人性急味厚，常服燥热之药，左胁一点痛，轻诊弦、重按芤，知其痛处有脓，与四物汤加桔梗、香附、生姜煎十余贴，痛处微痛如指大，针之，少时屈身脓出，与四物调理而安。

一夫人左胁内作痛，牵引胷前，此肝气不和，尚未成疮，用小柴胡加青皮、枳壳四剂，少可，加芎、归治之而愈。

一人连年病疟，后生子三月，病热，右胁下阳明、少阳之分生一疖，甫平，左胁下相对又一疖，脓血淋漓，几死。医以四物汤，败毒散数倍人参，以香附为佐，犀角为使，大料饮乳母，两月而愈。踰三月，忽腹胀，生赤??轸如霞片，取翦刀草汁，调原蚕沙傅，随消。又半月，移胀入囊为肿，黄莹裂开，两丸显露，水出，以紫苏叶盛麦?孚炭末托之，旬余而合，此胎毒证也。


