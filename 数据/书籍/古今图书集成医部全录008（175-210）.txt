古今图书集成医部全录卷一百七十五

　背脊门

　　黄帝素问

　　　金匮真言论

背为阳，阳中之阳，心也。背为阳，阳中之阴，肺也。
【 注　心为阳脏，位处上焦，以阳居阳，故为阳中之阳。肺为阴脏，位处上焦，以阴居阳，故为阳中之阴。】 

　　　阴阳别论

二阳一阴发病，主惊骇，背痛，善噫，善欠，名曰风厥。
 【 注　二阳一阴者，阳明、厥阴之为病也。背为阳，厥阴主春阳肝木，故引背痛也。】 

　　　脉要精微论

背者，胷中之腑，背曲肩随，腑将坏矣。
 【 注　肩背为阳，胷腹为阴。阳为腑，阴为脏。心肺居于胷中，而俞在肩背，故背为胷之腑。】 

　　　玉机真脏论

冬脉太过，则令人解(亻亦)，脊脉痛而少气不欲言；其不及则令人心悬如病饥，(月少)中清，脊中痛，少腹满，小便变。
 【 注　肾为生气之原而主闭藏，太过则气外泄而根本反伤，故为懈惰少气。生阳之气不足，故脊中痛。心主言而发原于肾，根气伤故不欲言也。其不及则心肾水火之气不能交济，故令人心悬如病饥。(月少)中，胁骨之杪，当两肾之处，肾之生阳不足，故(月少)中冷也。肾合膀胱，肾虚而不能施化，故小便变而少腹满也。】 
春脉不及，则令人胷痛引背，下则两胁胠满。
 【 注　春木之阳，生于肾水之阴，阴气虚寒，以致生阳不足，故胷痛引背也。胁胠，乃肝肾之部分，生气虚而不能外达，故逆满于中也。】 
秋脉太过，则令人逆气而背痛愠愠然。
 【 注　肺主周身之气，太过则反逆于外而为背痛，肺之俞在肩背也。】 

　　　脏气法时论

心病者，胷中痛，胁支满，胁下痛，膺背肩胛间痛，两臂内痛。
 【 注　手少阴心脉，起心中，上挟咽，出胁下，循臑内，下肘中，循臂内后廉。手少阳小肠脉，上手臂，循臑内，出肩解，绕肩胛。二经气实，故有是痛。胁支满者，少阴之支络满痛于胁下也。】 
肺病者，喘欬逆气，肩背痛，汗出，尻阴股膝髀腨胻足皆痛。
 【 注　夫肺主气而发原于肾，肾为本，肺为末，母子之经气相通，是以足少阴之脉，其直者，从肾上贯膈，入肺中，循喉咙，挟舌本。病则气逆，故喘欬也。肺腧在肩背，气逆于上则肩背痛而汗出，逆于下则尻阴胻膝皆痛也。】 

　　　血气形志篇

欲知背俞，先度其两乳间中折之，更以他草度，去半已，即以两隅相拄也。乃举以度其背，令其一隅居上，齐脊大椎，两隅在下，当其下隅者，肺之俞也。
 【 注　此论取五俞之法。五脏之俞，皆在于背，背者胷之腑也，故先量其两乳，而后定其背之俞焉。以草量其乳间，中折之，更以他草度此草，去半已，使与中折之草，拄为三隅，以一隅上齐脊之大椎，两隅分而拄下，当其下俞之尽处，是肺俞也。】 

　　　疟论

邪气客于风府，循膂而下，卫气一日一夜大会于风府，其明日日下一节，故其作也晏，此先客于脊背也。
 【 注　此言邪从风府而客于脊背之间者，发作有早晏也。】 
中于背者，气至背而病。
 【 注　中于背，邪即舍于背间，卫气行至背与所舍之邪相遇，故病作。】 

　　　举痛论

寒气客于背俞之脉则脉濇，脉濇则血虚，血虚则痛。其俞注于心，故相引而痛。按之则热气至，热气至则痛止矣。
 【 注　背俞之脉者，足太阳之脉也。太阳之脉循于背，而五脏六腑之俞皆在太阳之经，故曰背俞之脉。脏腑之血气皆注于俞，故寒客之，则脉濇而血虚，血虚则痛矣。】 

　　　风论

肾风之状，脊痛不能正立。
 【 注　肾主骨，故脊痛不能正立。】 

　　　脉解篇

太阳所谓强上引背者，阳气大上而争，故强上也。
【 注　强上引背者，头项强而引于肩背也。太阳之脉，上额交巅，从巅别下项，挟脊抵腰中，阳气大而争扰于上，故使其强上也。】 

　　　气府论

督脉所发，大椎以下至尻尾及旁十五穴，至骶下，凡二十一节，脊椎法也。
 【 注　大椎以下至尻尾之长强计十三穴，及下两旁之会阳穴，共十五穴也。大椎在项后大骨上陷中，陶道在大椎下节间，身柱在三椎下节间，神道在五椎节间，灵台在六椎节间，至阳在七椎节间，筋缩在八椎节间，脊中在十一椎节间，悬枢在十三椎节间，命门在十四椎间，阳关在十六椎间，腰俞在二十一椎间，长强在脊骶端，会阳在阴尻骨两旁，属太阳膀胱经。自大椎至骶骨凡二十一节，连项上三椎，共二十四节，或曰应二十四气。】 

　　　标本病传论

脾病，身痛体重，一日而胀，二日少腹腰脊痛胫酸，三日背(月吕)筋痛、小便闭，十日不已，死。冬人定，夏晏食。
 【 注　病先发于脾，则身痛体重，一一　原作「二」，据文义改。日而之胃则胀，二日而之肾则少腹腰脊痛胫酸，三日而之膀胱则背(月吕)筋痛、小便闭，十日不已死。马莳曰：冬之人定在亥，谓土败而水胜也；夏之晏食在寅，木旺而土绝也。】 
肾病，少腹腰脊痛胻酸，三日背(月吕)筋痛、小便闭，三日腹胀，三日两胁支痛，三日不已，死。冬大晨，夏晏晡。
 【 注　病先发于肾，则少腹腰脊痛，三日而之膂膀胱则背(月吕)筋痛、小便闭，三日而之胃则腹胀，三日而之肝则两胁支痛。冬之大明在辰，土旺而水灭也。夏之晏晡在亥，水绝而不能生也。】 
胃病，胀满，五日少腹腰脊痛胻酸，三日背(月吕)筋痛、小便闭，五日身体重，六日不已，死。冬夜半后，夏日昳。
 【 注　病先发于胃，故胀满，五日而之肾则少腹腰脊痛胫酸，三日而之(月吕)膀胱则背(月吕)筋痛、小便闭，五日而之脾则身体重，再六日不已而死。冬夜半后者，土败而水胜也。夏日昳者，乃阳明所主之时，土绝而不能生也。】 

　　灵枢经

　　　邪气脏腑病形篇

邪中人也，方乘虚时，其中于膺背两胁，亦中其经。
 【 注　此手足三阳之络，皆循颈项而上于头面。膺背两胁者，复循头项而下于胷胁肩背也。】 
心脉微急，为心痛引背；微大为心痹引背，善泪出。
 【 注　诸急为寒，心为火脏，寒微则只薄心之界分，故心痛引背；大则为盛，微盛则逆于心下而为心痹引背，行于上则心精随气上凑于目而泪出也。】 
肺脉微急，为肺寒热，怠惰，欬唾血，引腰背胷，若鼻息肉不通；微大为肺痹，引胷背，起恶日光。
 【 注　肺寒热者，皮寒热也。寒在皮毛，故微急也。肺主气，怠惰欬唾血，引腰背胷鼻，若有瘜肉而气不通，皆肺气虚寒之所致。气微盛于上，则为肺痹引胷背，盖气从下而上也。阴血少，故恶日光，金畏火也。】 
肾脉缓甚为折脊。
 【 注　督脉属肾贯脊，缓则督脉懈弛，故脊折也。】 

　　　经脉篇

膀胱足太阳之脉，是动则病冲头痛，目似脱，项如拔，脊痛，腰似折，髀不可以曲，腘如结，踹如裂，是为踝厥。是主筋所生病者，痔，疟，狂癎疾，头顖项痛，目黄泪出，鼽衄，项背腰尻腘踹脚皆痛，小指不用。
 【 注　太阳是动则病冲头痛，目似脱，项如拔，腰似折。盖太阳之气生于膀胱水中而为诸阳主气，阳气者柔则养筋，故是主筋所生之病则为痔，经络沉以内薄则为疟，厥逆于下则为癫为狂。顖项鼽目腰背腘踹诸证，皆经络所循之部分而为病也。】 
肾足少阴之脉，贯脊属肾，络膀胱。
督脉之别，名曰长强，挟脊上项，当肩胛左右，实则脊强，挟脊之有过者。

　　　经筋篇

足太阴之筋，其内者着于脊，其病下引脐，两胁痛，脊内痛。
足少阴之筋，循脊内挟膂，上至项，结于枕骨，与足太阳之筋合。

　　　骨度篇

项发以下至背骨，长二寸半；膂骨以下至尾骶二十一节，长三尺；上节长一寸四分分之一，奇分在下，故上七节至于膂骨，九寸八分分之七。
 【 注　此脊背之骨度也。项发以下至背骨者，自项后之发际，至背骨之大椎，计长二寸五分。膂骨，脊骨也。自背骨之大椎，循膂骨以下至尾骶，计二十一节，共长三尺。上节每节长一寸四分一厘，其奇分之九厘在下节计算，故膂骨以上计有七节，每节长一寸四分一厘，则七得七寸，四七二寸八分，共九寸八分。又每节一厘，共计九寸八分七厘，故曰九寸八分分之七也。】 

　　　营气篇

营气循脊下尻，又从三焦注胆出胁，又循脊入骶。

　　　癫狂篇

癫疾始作，先反僵，因而脊痛。
 【 注　脊痛者，寒气乘于地中也。脊，背也。《易》曰：艮其背，艮为山，止而不动，乃坤士之高阜者。】 

　　　厥病篇

厥心痛，与背相控。
 【 注　背为阳，心为阳中之太阳，故与背相控而痛，心与背相应也。】 

　　　五癃津液别篇

阴阳不和，则使液溢而下流于阴，髓液皆减而下，下过度则虚，虚故腰背痛而胫酸。
 【 注　阴阳不和者，少阴与阳明之不和也。阴阳之气不和，则液与精不合，使液溢于骨外而下流于阴矣。液溢于外，则髓液皆减而下，是不能为高矣。下流过度，则骨虚而腰痛胫酸矣。】 

　　　本藏篇

好肩背厚者肺坚，肩背薄者肺脆，背膺厚者肺端正，胁偏疏者肺偏倾也。
 【 注　肺居肩膺之内，胁腋之上，故视其肩背膺腋，即知肺之高下坚脆端倾。倪冲之曰：肺属天而华盖于上，背为阳而形身之上也，故肺俞出于肩背。】 

　　　背俞篇

黄帝问于岐伯曰：愿闻五脏之俞出于背者。岐伯曰：背中大俞在杼骨之端，肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆挟脊相去三寸所。则欲得而验之，按其处，应在中而痛解，乃其俞也。
 【 注　焦，椎也，在脊背骨节之交，督脉之所循也。大杼在第一椎端之两旁。问五脏之俞而先言大杼者，乃项后大骨之端，督脉循于脊骨之第一椎也。】 

　　　卫气篇

足少阴之本，在内踝下上三寸中，标在背俞与舌下两脉也。足厥阴之本，在行间上五寸所，标在背俞也。足太阴之本，在中封前上四寸之中，标在背俞与舌本也。手少阴之本，在锐骨之端，标在背俞也。
气在胷者，止之膺与背俞。气在腹者，止之背俞。

　　　玉版篇

呕血，胷满引背，脉小而疾，逆也。
 【 注　呕血，胷满引背，脉小而疾，逆于心络也。】 

　　　五音五味篇

冲脉任脉，皆起于胞中，上循背里。

　　　寒热病篇

五脏身有五部：伏兔一；腓二，腓者腨也；背三；五脏之俞四；项五。此五部有痈疽者死。
 【 注　夫在外者，皮肤为阳，筋骨为阴。痈疽所发，在于皮肉筋骨之间，此言五脏各有五部，而一部之阴阳不和，即留滞而为痈矣。伏兔，肾之街也。腨者，脾之部也。背者，肺之俞也。五脏俞者，谓五椎之心俞也。项者，肝之俞也。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为痈疽，故五部有此者死。】 

　　金匮要略 【 汉?张机】 

　　　背痛

胷痹之病，喘息欬唾，胷背痛，短气，寸口脉沉而迟，关上小紧数，(艹舌)蒌薤白白酒汤主之。
胷痹不得卧，心痛彻背者，(艹舌)蒌薤白半夏汤主之。
心痛彻背，背痛彻心，乌头赤石脂丸主之。
心中寒者，其人苦病心如噉蒜状，剧者心痛彻背，背痛彻心，譬如蛊注。其脉浮者，自吐乃愈。
膈上病，痰满喘欬，吐，发则寒热背痛腰疼，目泣自出，其人振振身瞤剧，必有伏饮。

　　中藏经 【 汉?华佗】 

　　　痛属脏腑虚实寒

心脉微急，心中痛，引腰背痛，不下食；微大则痛引背，多泪。
肺太过则令人气逆胷满背痛，虚则肩背痛。
上焦寒则不入食，吐酸水，胷背引痛，嗌干，津不纳也。

　　千金方 【 唐?孙思邈】 

　　　强属膀胱实热

右手尺中神门以后，脉阳实者，足太阳经也。病苦胞转，不得小便，头眩痛，烦满，脊背强，名曰膀胱实热也。

　　　发背

凡服金石人，皆须劳役四体，无令自安。如其不尔者，多有发动。亦不得遂便恣意取暖，称己适情。必须违欲以取寒冻，虽当时不宁，于后在身，多有所益，终无发动之虑耳。

　　疮疡全书 【 金?窦汉卿】 

　　　发背

发背之生，积毒脏腑。正气盛，淹留停缓；元气虚，朝轻夕重。如发弓矢，外小内大。内托则生，败毒则毙。治法以参、芪为主，一定之论，百世不易。凡痈发于背，广一尺，深可一寸，虽溃至骨，不穿膜不死。此证六气七情，或因饮食而感，其毒积于脾肚之间，用药先消脾肚中之毒，内外夹攻，斯无患矣。

　　　鱼脊疮

鱼脊疮者，脏中积冷，肾气虚寒，故虚热得传经络脊骨之间，发动不拘何处，初生如疽疖，破时黄水流，生白泡，似鱼脊，若不速治，肉烂脓流，命亦难保。先服神功活命汤，次用归芪调荣汤或参芪内托散，外用解毒润肌散擦之，或用金丝膏贴之；洗用猪蹄煎汤，或用地骨皮煎汤，尤妙。

　　　两头发

此证两头小者，四边散攻，乃因饮酒体虚之所致也。而气食相鬬，合阴虚而成之，气虚而散，所以开口而阔，急服内消药，亦宜补阳也。治法与发背肩痈同，前方加减服之。

　　　肾俞发

肾俞之发属阴，人难知识。因受暑湿，并怒气，饮热酒而得之。伤于内肾之间，流毒在肾，急用解内肾之毒，内外攻之。若医缓伤膜者难生矣。切戒怒气行房，稍或一犯，决不可治。治法同发背痈疽，而补肾加黄蘗、知母、没药、广胶。

　　　对心发

对心发，此证难治。盖心者君主之官，神明出焉。恬惔虚无，病安从来？心有怫郁，诸病生焉。发于手足者，皆由于心火。故发于心乎，此证发于背脊，与心相对，乃对心发，因心火盛而热气会生于此处，其毒愈盛，急用疏导心火之药解之，用意调处，若合兵法，方有生机。必须戒性，若一怒不能生矣。发于心之侧者，亦可治。并宜黄连解毒汤、护心散、蜡矾丸，日夜服之。

　　　散走流注发

此证发于背胛之间，若气血不调，经络不通，复感六气七情，故毒气乘风热而走是也。乃因风盛而生热之证，热极气盛，气因热之极而走于四散，急宜疏风定热，则气自然而息。若元气盛，初发者，速以艾灸七壮，四围敷药，内服二十四味流气饮，无不愈者。若流注于手足腿者，死无疑矣。

　　　连珠发

此疾若阴囊亦肿，小便不通，小腹胀痛。此疽因色欲过度，乃醉饱房事，以伤肾水。得此疾者，必致成串，令人口干，身发寒热，百节皆疼，治以十奇散、酒煎散。
或患处好肉四边红肿，其色如火，用磁锋砭去恶血，即用鸡子清调乳香末敷之，时时用芭蕉根汁润之，以助药功。

　　　蜂窝发

此疾若肉黑色、青色，中大陷，四围硬肉赤紫色，风毒气伤于腠里，可发出即生，不发出即死。此毒因膏粱之味，温床厚被，醉饱房事，以致五脏积毒不流，积而为痈，则心神恍惚，夜梦不安，小便频数，大便溏泄。此疾串于左胁即死。治宜内托十宣散，连服蜡矾丸，日进五服。脓将透，便服排脓内补十宣散，即内托散，加木香、穿山甲，仍贴金丝膏。

　　　竟体发

此毒发于背脊之间，因暑热之时，空心受其秽气，以致胃气仍败，则致呕逆。如若不治，毒气入内则难生矣。急服乳香托里散，再服五香连翘散、蜡矾丸，外贴金丝膏，内服忍冬酒，一日三服。

　　　莲子发

此疽发于右胛中，恐其毒气奔入心，大要用药散之，敷围药点截住，不令攻心。如在中道，通背皆肿，不可救也。消者可疗。诸疮痛痒，皆属于心。以心生血而行气，主痛。诸疮皆有敷药，就上下打大针三四针为妙，用前化毒消肿散、千金内托散多加黄芪、护心散、蜡矾丸，时刻不可缺。

　　　上中下三搭手

此毒受在五脏六腑毒热，忧怒气壅，伤于肺经，结聚成毒，此是恶证也。当用脑疽发背痈疽等药治之，围药亦然，时进忍冬酒、蜡矾丸。

　　　上中下三发背

上发背，受在陶道经，主伤于肺肝心经，惊郁结聚，怒气伤肝，壅出背毒，此乃恶毒证也。先用败毒流气饮，次用护心托里散，后用内托流气饮治之。
中发背，受在神堂、灵道经，正心毒，心血涌出不能归肝，气血壅在背中，损于肝经，此乃恶证。当用煎药，治宜败毒流气饮。
下发背，乃受脾肝经络，凝滞于五脏，伤于三经，此是三毒之证也。先用败毒流气饮，后用人参内托散，外用围药傅之。

　　　缠袋痰注

所谓痰注者，何来？六气七情所感，痰不能流行，结于背胛，伏于经络之间，而背为明堂，月深日久，结成囊窠，内连于脏腑，外隔于皮毛，宜早治之。其形或圆或歪，或如米袋，坚硬如石，外用围药，次服人参内托散四五十剂，元气充足，方可用下行剂，下大便痰积数升而愈。

　　　三串毒

此证生于背之上下，其形虽一，而中间皮好，但内肉溃烂，初起红色，亦不太痛，日渐溃烂，此证之来，六气七情所感，严寒酷暑所遇，积毒于脏腑，或年老男妇性度怡默而患此者，想平居坐卧湿地而然也。若无外证，得生。若饮食日减，泄泻发热，势难生矣。治法与发背诸痈同。

　　　肾愈怒发脾痈

此证下肾俞双发，因饮热酒行房，怒气伤肝，受湿而得也。阳发于外，可治。痰发阴发伤于肾膜，脓稀者为虚，难治。若老少妇人，性气温和，饮食谨节，又无六情恼怀而亦患此者，乃受地之湿气，或暑月以冷水沐浴而然。脾痈发于左膊之间，初发可用艾火灸之，急服追疔汤，汗之即散。治法服药同前。蜡矾丸甚宜服之。

　　　血溃流注疽

此证多生膏粱形重之人，有此疾者，好食煎炒炙煿糖蜜之类。其疽大者如鸡子形，犹如紫李，只肿不红，内串经络之间，流注背节之内，遍身酸疼，百节疼痛，用内托散加木瓜、白芍、连翘，再服乳香护心散、黄矾丸，外用围药傅之，不可迟也。凡用药以意消息，切勿执方对证。

　　　对脐毒

冲疽生于腰肾之间，发于背骨作疮肿，又名对脐，又名历肾，主心，流入肾囊三十日可刺。其脓赤白色者不死。青黄紫色，又兼讝语见鬼者，发则内肾疼。变为渴者，万无一全。多服参芪内托散，加知母、黄蘗、麦冬以滋肾水。

　　仁斋直指方 【 宋?杨士瀛】 

　　　发背

凡发热则谓之背发大疮；若不发热，皆疖也。其有阴证于五脏内发者，却又沉晦无热。
痈疽发背阴证，头平向内，沉黯不痛，浑身及患处不热，宜服当归酒以排脓，内补散、加味不换金正气散为佐，兼以米铺、猪蹄、臀肉为养。荞麦面能发起，可煮食之。如更不起发，可用穿山甲头切片，蘸酢炒焦，生人牙煅各二钱半。
右为末，分两贴，用辣桂、当归、麻黄煎酒调服；外取姜汁和面，厚涂患处。
发背阴疽，内宜服仙方活命饮、秘方夺命散、仙传化毒汤、鸡血散、狗宝丸，赛飞龙夺命丹，外用四虎散敷之。
发脑、发鬓、发眉、发颐，发背，是为五发，至险。其证皆令人头痛，恶心，寒热，气急拘挛，宜五香散、五香汤。
究其病源，有风、有气、有食、有药毒、有劳损。风则多痒，气则多痛，食则发寒热，药毒则坚硬，劳损则瘦弱。风气食三积易疗，宜二香散。药毒劳损，二者难医。

　　河间六书 【 金?刘完素】 

　　　强痛恶寒

风为病者，或为腰脊强痛。
风热气壅，筋滞脉拘，脊强痛。
夫伤寒之候，邪热在表，必脊强身体拘急。太阳证，脊强脉浮无汗。
一阴二阳病，发惊骇，背痛，噫欠，名为风厥。盖胃土、肝木，为木克土，风胜湿，不制肾水，故令上逆。
肾风脊痛，不能正立。
寒气入经，稽留凝泣，气不流通，心背相引而痛。
气循风府而上，则为脑风，背怯冷。

　　儒门事亲 【 元?张从政】 

　　　背疮

背疮初发，便可用藏用丸、玉烛散大作剂料，下脏腑一二十行，以(金非)针于肿臖处乱刺血出，如此者三。甚者百会、委中皆出血，后以阳起石散敷之。不可便服内托散，内犯官桂，更用酒煎。男子以背为阳，更以热投热，无乃太热乎？如疮少愈，或疮口未合，疮痂未敛，风痒时作，可服内托散以辟风邪耳。

　　东垣十书 【 元?李杲】 

　　　气郁作痛

《脉经》云：风寒，汗出，肩背痛，中风，小便数而欠者，风热乘肺，使肺气郁甚也，当泻风热通气，防风汤主之。
肩背痛不可回顾，此手太阳气郁而不行，以风药散之。

　　　发背

夫背疽初生如黍米大，痒痛有异，悞触破之，即焮展四畔，赤肿沉闷，牵引胁肋疼痛；数日之后，渐觉肌肤壮热，恶寒烦渴，肿晕侵展，燣浆汁出，积日不溃，抑之则流血者，谓之发背疽也。又有初生其状无头，肿阔三四寸，始觉注闷疼痛，因循数日，皮光微软者，甚则亦令人发热恶寒，头疼烦渴者，谓之发背痈也。此证惟疽最重。其初生皆由滋味与厚衣。衣服厚暖则表易招寒，滋味过多则五脏生热，脏腑积热则血脉不流而毒气凝滞，邪气伏留，热搏于血，血聚则肉溃成疮。浅则为疖，实则为痈，深则为疽矣。亦有因服金石发动而患此疾者，亦有平生不服金石药而亦患此疾者。盖由上祖曾服饵者，其毒气流传子孙。此病初生认是疽，则宜速疗之。若气实之人，则服五香连翘汤、漏芦汤。若年纪未五十，少壮实者，可服五利大黄汤、化毒丸，取通利脏腑一二行；疮头上用追毒散之类，贴温热膏剂，更溻肿汤、溃毒汤淋溻之。如此调治，以待脓成。已前不可以诸药救疗，以安患人之心，慎勿恼怒触着。至脓成败溃，宜服五香汤，及内托里散、茯苓汤、当归托里散之类。渴不止者，服竹叶黄芪汤、乳香散。勿为大热，服大黄、(石卜)硝苦寒之药。若因服利药而利不止，死矣。若疮中恶肉未退，脓水不快者，即用追蚀之药，或铤子纴之，上用鹿角散以酢熬为糊贴之。恶肉退去，好肉渐生，即用搜脓散、翠霞散之类纴之。苦疮毒未尽，慎勿早上生肌之药，纵得平复，必再发。其间调理次第，临时制宜，在将护忌慎耳。

　　丹溪心法 【 元?朱震亨】 

　　　冷痛

背心一片，常为冰冷，此痰之所为。善治痰者，不治痰而治气，气顺则一身之津液，亦随气而顺矣。
凡人每日背上一条如线而寒起，痰也，宜吐下之。
脊骨胛眼痛，宜苍朮复煎汤。

　　　发背

背疮先发为肿，气血郁积，蒸肉为脓，故其痛多在疮之始作时也。脓溃之后，肿退肌宽，痛必渐减，而反痛者，此为虚，宜补。亦有秽气所触，宜和解。风寒逼者，宜温散。
虚劳瘦弱，荣卫否濇，串处重着如负石，不可用香燥疏泄之药，宜肾气丸、托里散。

　　证治要诀 【 明?戴思恭】 

　　　发背

有服金石以助欲，至精气既衰，药毒偏盛，金石与肺同类，肺通于肾，所以多成发背之疾。又有用鳖为臛，亦治发背。盖鳖之阳气，皆聚于上胛，所以上胛可入药也。若毒发于阴，而又未可用附、桂诸药剂。外疼内寒，宜五香汤。
患背疮人及诸毒已溃后，血去过多，津液少者，宜换肌散。毒初发头疼体痛，乍寒乍热，恐挟外邪，宜香苏饮加川芎、白芷、防风、当归、陈皮之类。

　　医学纲目 【 明?楼英】 

　　　恶寒属饮

背恶寒，是痰饮。仲景云：心下有留饮，其人背恶寒，冷如冰，茯苓丸主之。

　　　疼痛属肺

肩背痛，属肺分野。经云：西风生于秋，病在肺，俞在肩背。故秋气者，病在肩背。又云：秋肺太过为病，在外则令人逆气背痛愠愠然是也。

　　　运气属火

经云：岁火太过，民病肩背热。又云：少阴司天，热淫所胜，病肩背俞缺盆中痛。又云：岁金不及，其病内舍膺胁肩背，外在皮毛，治以寒剂，是也。

　　　发背

海藏治发背用夺命丹，苍耳方。一则用大黄、牡蛎，一则用苍耳，知有内外之别也。
前用夺命丹二药，表里不同，何以然？乃膏粱之变。脉沉而滑，地之湿气感则害人皮肉筋脉；脉浮而滑，所以有泄之发之之异也。
夫人生最可忧者，发背也，其种有五：
一曰阳毒。因风热而有，或患热毒消渴，或先患伤寒，余有阳毒，触处蓄积，起于背脊膂之间，不问椎数，但从两夹脊起止腰上，满背臖热如炊之状，赤紫或红如焰，脓毒难成，成后不止，止后痛不除，蓦忽数日之间，复平如旧，将谓肿消，此是内攻肉陷，不可疗。
二曰阴毒发背。是气冷而作，初如黍米粒起，情绪不快，愔愔而痛，直应前心，心忪怔忡，头目昏重，寒热如疟，五七日后，始发引攻肿，开阔难收，内积有脓，深沉迟缓。未透，宜急以补气汤药内托，外以抽脓药贴之。宜急见脓，无脓，即平愈未期。
三曰，有人多服金石烧炼之药，毒恶流滞成发背者。初起如丹疹之状，漐漐渐开，如汤火疮，面色如朱，心膈烦躁，多渴嗜冷，其疮难起，起即惊人，犹胜于阴阳二毒者。缘此有解金石药毒汤散治其内也。赖有根底分明，亦须急疗方安。
四曰，人有患酒食毒发背者。此疾非近得之，乃脏腑久积，乘饥乘困，食之便睡；或多食酒肉，冷热黏滑，肥鲜炽腻，未下胷膈，房室不禁，恣意当风取快，脾脏气虚，不能受乘，发毒攻背，两夹脊不问椎数，初起痈头如小弹子，后大如拳，坚如石，痛遍，四肢拘急，口苦舌干，腹急，大小便濇，十数日后，头面手足虚肿，及脏腑通泄如利，内急痛者，是其证也。喜方肿引，急用收肿发穴溃脓汤药，内实外泄，脓水不可放纵。迟缓则皮肉腐坏，伤骨烂筋，渐成脓多，因而感邪内败，死矣。
五曰，人有冒山岚瘴气发背毒。先在脏腑，年月寖远，气血虚损衰弱。初起肿色青黑如靴，皮顽痹痛，深附筋骨彻髓，按之木石，引手加深，方觉似有痛处。至五七日，毒气浮浅肿高，色变青白，有如拳打之状，寒战似疟，及有风候，头动口偏，手足厥逆，眼黑睛小白多而慢，此内有邪气相搏。急破出清血三五升，方有黄脓白汁相和发泄。其皮不宽不慢亦急，胀痛亦不住，直至色退，热疼方愈，宜急追脓与毒气外出，无害。
有发背痈，有发背疽，如毒气勇猛，而发如火焚茅，易于败坏。初发即可如黍米粒大，三两日渐赤引肿如手掌面大，五七日如碗面大，即易为攻。焮热赤引如火烧之状，浮面渐溃烂阔开，内发肿如炊之状，外烂皮肉，如削去紫瘀，脓汁多而肿不退，疼亦不止，发逆饮食不下，呕吐气急，浮浅开阔者，尤宜发脓托毒汤药，用之必愈，此阳证实也。
其间有只如盏面大者，此非不大，缘为毒气深沉，内虚，毒气近膜也。此必内攻近入脏腑，却外入四肢，先攻头面虚浮，后攻手面，次攻两足，面肿，毒气散入四肢，其人声嘶气脱，眼睛黑小，十指肿黑，干焦不治，此阴证虚也。
凡痈疽初发，肿硬高者，而毒气却浅，此乃六腑不和为痈，其证属阳，势虽急而易治。若初发如粟粒，甚则如豆许，与肉俱平，或作赤色，时觉痒痛，痒时慎勿抓破，此乃五脏不调为疽，其证属阴，盖毒气内蓄已深，势虽缓而难治。
始发一粒如麻豆大，身体便发热，生疽处肿大热痛，此为发于外，虽大如盆，治之百可百活，此阳证实也。或身体不热，自觉倦怠，生疽处亦不热，数日后渐大，不肿不痛，低陷而坏烂，此为发于内，虽神仙无如之何，此阴证虚也。
初患肿，三日内灸者，生。八日内脓成针烙导引者，生。未瘥慎劳力者，生。慎忌食者，生。慎喜怒者，生。惧肿猛疗者，生。急疗者，生。不讳发背者，生。
待脓自出不导引者，死。未内攻而针烙用药导引者，生；内攻后导引针烙者，死。脓焮热痛方盛，已前疗者，生；如过此后已内攻者，死。脓成后不出不导引但敷药者，死。如赤白痢气急者，是已内攻，医疗无益，必死。痈不救十得五生，疽不疗十全死。轻肿怕痛者，必死。不遇良方者，死。节候不依法者，必死。愚执恣意用性逸情者，死。
凡发背及痈疽，皆在背上，不问大小，有疼无疼，或热或不热，或冷或不冷，但从小至大，肿起至一尺已上者，其赤肿焮热者，即用紧急收赤肿药围定，不令开，中心即用抽脓聚毒散贴之，急令散毒外透，内服排脓缩毒内托汤药，候脓成，相次破穴，看疮大小深浅，内发其脓汁。脓大水泄，急须托里内补，虽破穴脓汁不多，再须排脓拔毒。透后慎不令再肿，须疼止肿消，患人自觉轻便，即是顺疾也。最宜节慎饮食。其热毒方盛，或发大渴，多饮冷水及冷浆之类，此是毒气攻心，令口干烦渴，但以心气药内补腑脏即止矣。内补谓参、芪之属，排脓谓皂角刺之属。
蜂疽，发髀背，起心俞及心包络俞，若肩髃二十日不穴，死。十日可刺。其色赤黑脓清者，不治。
特疽，发肺俞及肝俞，不穴，二十日死。八日可刺。其色红赤，内隐起如椒子者，死。
阴阳二气疽，广阔满背，或大或小不常，肿热胀大，十日可刺，导引出脓，不拘深浅多少，发渴体倦，十日外不见脓，不治。
筋疽，发夹脊两边大筋上，其色苍，八日可刺。有痈在肥肠中，九十日死。

　　医学入门 【 明?李梴】 

　　　寒热偃偻

背心常一片冰冷者，痰饮也，导痰汤合苏子降气汤服之。
背寒有阴有阳：伤寒少阴证，背恶寒者，口中和；阳明证，背恶寒者，口中干燥。此寒热之辨也。
背热属肺，肺居上焦，故热应于背。
中湿，背伛偻，足挛成废，甘遂一钱，入猪腰子内煨食之，上吐下泻，即愈。

　　　发背总论

臖肿发热疼痛，色赤作渴，脉滑数有力，先服活命饮，后用托里消毒散。漫肿不热，微疼，色黯作渴，脉数无力，肾虚也，托里散。少食者，六君子汤加姜。晡热阴虚者，四物汤加参、朮，或肾气丸。恶寒四边渐大者，阳气虚也，单人参汤、十全大补汤。小便频数，八味丸。初起食少者，邪盛脾亏也，急用补中益气汤救之。今俗专用赛命丹、一捻金，施于因怒因饮食毒及肥人则可，若瘦人及因欲火者，反烁阴作渴致泄，或血濇毒气不行，惟初起或一服之则可。凡臖肿气血胜毒，易治。漫肿服托药不应者，乃毒胜气血，死在旬日。或已发出而不腐溃者，须急用托里药，兼补脾胃，不应，死在二旬。若已溃而色不红活者，用托里散加参、芪、肉桂及补脾之药，却不能生肌。疮口黯晕，大而不敛，乃脾崩也，死在月余。表证内托发汗，里证内疏通经和解。体虚者，未溃，托里消毒；已溃，托里温补。
背疽虽膀胱督脉所主，然五脏皆系于背，或多食厚味，或郁怒房劳，以致水枯火炎，痰多血热，或被外邪与毒控引，随处发生，生在肩下脊上，乃因饮食感毒，广一尺，深一寸，虽溃在内，不穿膜不死，急治脾肚中之毒，内服护心散，外用敷药，始不奔心。大要服药截之。若通脊背肿者，不可救。

　　　莲子发

莲子发生于右胛中，外如莲房，内有子孔，恐其毒奔入心，大要用托里散，加芩，连、黄蘗、荷盖散之，不令攻心，渐消可治。通背肿者，危。

　　　脾发

脾发生于左膊间，初起可用灯火点破，内服追疔汤，汗之即散。

　　　蜂窝发

蜂窝发正当脊心，形如蜂窝，有孔在上者不宜，最为反证，宜托里散加菊花，生肌定痛，防毒攻心。难治，因心火未发故也。

　　　对心发

对心发极重，因心火盛而热气会注于此。其毒壮盛走暴，急用疏导心火之药解之。

　　　流注发

散走流注发，毒气乘风热而走，急宜疏风定热治之，则气自息。若流注于手脚腿者，必死无疑。

　　　龟形发

此发头尾俱尖，四边散大，如龟之形，因饮食所至，而气食相关，合阴虚而成之。气虚而散者，所以开口而阔，急服托里补气药。

　　薛氏医案 【 明?薛己】 

　　　灸法用药

《精要》曰：经云，诸痛痒疮疡皆属心火。前辈又谓，痈疽多生于丹石房劳之人。凡人生四十以上，生发背等疮，宜安心早治。此证如虎入室，御而不善，必至伤人，宜先用内托散，次用连翘五香汤，更以骑竹马法，或隔蒜灸并明灸足三里，以发泄其毒。盖邪之所凑，其气必虚；留而不去，其病乃实。故痈疽未溃，脏腑蓄毒，一毫热药，断不可用。痈疽已溃，脏腑既亏，一毫冷药，亦不可用。犹宜忌用敷贴之药，闭其毫孔。若热渴便秘，脉沉实洪数，宜用大黄等药以泻其毒，后用国老膏、万金散、黄矾丸、远志酒之类，选而用之。
按前证若热毒蕴于内，大便秘结，元气无亏者，宜用大黄等药泄其热毒。若阴亏阳凑，精虚气竭，脾胃虚弱者，宜用甘温之剂，培其本源。若疮不臖肿不作脓者，虽未溃仍须温补。若疮已溃而肿不退痛不止者，仍宜清凉之剂治之。若病急而元气实者，先治其标；病缓而元气虚者，先治其本。或病急而元气更虚者，必先治本而兼以治标。大抵肿高臖痛，脓水稠黏者，元气未损也，治之则易；漫肿微痛，脓水清稀者，元气虚弱也，治之则难；不肿不痛，或漫肿色黯不溃者，发于阴也，元气虚甚，理所不治。若肿高臖痛者，先用仙方活命饮，后用托里消毒散。漫肿微痛者，宜托里散，如不应，加姜、桂。若脓出而反痛，气血虚也，八珍散。不作脓，不腐溃，阳气虚也，四君加归、芪、肉桂。不生肌，不收敛，脾气虚也，十全大补加姜，桂。晡热内热，阴血虚也，四物加参、朮。欲呕作呕，胃气虚也，六君加炮姜。自汗盗汗，五脏虚也，六味丸加五味子。食少体倦，脾气虚也，补中益气加茯苓、半夏。喘促欬嗽，脾肺虚也，前汤加麦门、五味。欲呕少食，脾胃虚也，人参理中汤。腹痛泄泻，脾胃虚寒也，附子理中汤。小腹痞，足胫肿，脾肾虚弱也，十全大补汤加山萸、山药、肉桂。泄泻足冷，脾肾虚弱也，前药加桂、附。热渴淋闭，肾虚阴火也，加减八味丸。喘嗽淋闭，肺肾虚火也，补中益气汤、加减八味丸。凡此变证，皆因元气亏损，失于预补所致。故丹溪先生云：但见肿痛，参之脉证虚弱，便与滋补，气血无亏，可保终吉。旨哉斯言！盖古今虚实不同，因时施治，不无少异。

　　　论调护法

李氏云：背疽之方虽多，得效者殊少。今择用验者录之，庶不致悞人。如护心散，凡有疽疾，早进数服，使毒气外出而无呕吐之患，否则咽喉口舌生疮，或黑烂如菌。若疮发四五日之后，宜间用别药治之。
按护心散乃解金石发疽之药，若发热臖肿，作渴饮冷而呕者，宜用。若发热臖肿，作渴饮汤而呕者，不宜用。若脾虚停痰，或寒邪内侵，或痛伤脾胃，宜用六君子汤。若喉舌生疮，口干作喝，或小便频数，宜用六味丸。大凡诸疮作呕，若饮冷便秘，是热毒也，黄连消毒散解之；饮冷便和，是胃火也，竹叶石膏汤清之；懒食饮汤，是胃虚也，补中益气汤以补之；大便不实，喜饮热汤，是脾胃虚寒也，六君加炮姜以温之。常见脾胃虚弱者，用前药反心间阴冷，无不致呕。其喉舌生疮，乃肾水枯涸，虚火炎上，其证甚恶，急用加减八味丸，亦有得生者。
背疽多先渴而后发，或先疽而后渴，不救多矣。若服加减八味丸，非特杜绝渴疾，抑且大滋气血，生长肌肉。

　　疽源有五

一天行；二瘦弱气滞；三怒气；四肾气虚；五饮冷酒食炙煿，服丹药。
按前证所因虽殊，其治法亦当审别经络，阴阳虚实，表里肿溃，而以助胃壮气为主，使根本坚固，庶保无虞。

　　　生死形证

问曰：病有甚而至生，有微而至死，病证难辨死生，何从决乎？答曰：发背溃透内膜者死，此言肝俞已上也。未溃内陷，面青唇黑，便污者死，此言脏坏便瘀血也。按前证有因元气虚弱而毒气内陷者，有因初作失于内疏托里和荣卫者，有因毒盛失于消解者，有因虚弱失于补托者，有因脓成失于针刺者，有因腐溃失于补养者。若发背属湿热上壅者，黄连消毒散、补中益气汤，以除湿毒，补脾肺，滋肾水。

　　　麦饭石膏治效

李氏云：麦饭石膏，治发背痈疽，神妙，惜世罕知。有患者因脓不溃，以毒药罨之，其势益甚，毒延咽喉脚膝，皆为不治。余用此膏，一夕顿溃。凡疽得脓，其毒始解。或有不溃者，须用此膏。故录之，俾精择修合，以收十全之功也。
按前证属腑属阳而气血未损者，用前膏敷之，固无不愈，然亦有属脏属阴而气血有亏者，当审其因而调治其内可也。大凡疮疡之作，由胃气不从；疮疡之溃，由胃气腐化；疮疡之敛，由胃气营养。余尝治初结成肿者，托而散之；已成欲作脓者，托而腐之；脓成未溃者，托而开之；脓已溃者，托而敛之。东垣先生云：胃气乃生发之源，为人身之本。丹溪先生亦谓：治疮当助胃壮气，使根本坚固。厥言旨哉！

　　　寒热多汗用药

李氏云：近有数人病背疽，或先寒后热，或先热后寒，或连日，或间日，必呕痰大汗而后止，皆用柴胡、恒山不应。余谓此因脾气不正，复感寒邪痰盛而作，遂先用不换金正气散，次用排脓内托散、木香汤，三日即愈。
按前证若外邪既去而仍作，宜用六君子汤以补脾胃。大凡胃气虚而作呕者，必喜温；热毒内攻而作呕者，必喜寒。治当辨之。

　　　发热属肾虚

李氏曰：一发背之热，未有不自肾虚而得之者，必须五更服加减八味丸。
按前论诚为启发后人，垂惠永久。盖发背由肾经湿热，虚火上炎，中传恶证，若非加减八味丸，滋肾水以制心火，补中益气以生化源，欲望其生难矣。启元子云：大寒而甚，热之不热，是无火也，当助其心。大热而甚，寒之不寒是无水也，当益其肾。夫寒之不寒，责其无水；热之不热，责其无火；热之不久，责心之虚；寒之不久，责水之少。窃谓无火者，当用八味丸以益其心；无水者，当用六味丸以滋其肾。
又按《肘后》用冬瓜切去一头，合疮上，瓜烂复切合之。若臖肿痛甚，其邪在表者，最宜用此法宣热拔毒，以通其滞。若肿痛发渴，大便秘结，其邪在里者，须佐以内疏黄连汤，通利脏腑以泄其毒；在经络者，当助以托里荣卫汤，以调气血，斯善。

　　　分别三因

陈无择云：发背者，该三因而有之。论曰：痈疽瘰疬，不问虚实寒热，皆由气郁而成。经亦云：气宿于经络，与血俱濇而不行，壅结为痈疽。不言热之所作而后成痈者，此乃内因喜怒忧思有所郁而成也。身有热，被风冷搏之，血脉凝泣不行，热气壅结而成；亦有阴虚阳气凑袭，寒化为热，热成则肉腐为脓者，此亦外因寒热风湿所伤而成也。又服丹石及炙煿酒面、温床厚被所致，又尽力房室，精虚气节所致者，此乃不内外因所伤而成也。故知三因备也。
按所分三因虽备，但未具疮疡之邪在经、在表、在里之异，故其治法，亦不得详备也。

　　　背疮总论

发背属督脉膀胱经，凡阴虚火盛，或醇酒厚味，或郁怒房劳，或丹石热毒，皆能致之。若肿赤痛甚，脉洪数而有力者，热毒之证也，为易治。若漫肿微痛色黯作渴，脉虽洪数而无力者，阴虚之证也，为难治。若不肿不痛或漫肿色黯，脉微细者，阳气虚甚也，尤为难治。背疽之人，难于隐几。用菉菜豆十余斗，作一大袋隐伏，则自然心凉身安。
若肿臖作痛，寒热作渴，饮食如常，此形气病气俱有余也，先用仙方活命饮，后用托里消毒散解之。
头痛拘急，乃表证先服人参败毒散一二剂。如厥痛，用金银花散或槐花酒、神效托里散。
臖痛肿硬脉实，以清凉饮、仙方活命饮、苦参丸。
肿硬木闷，疼痛，发热烦躁，饮冷便秘，脉沉实者，内疏黄连汤或清凉饮。大便已利，欲得作脓，用仙方活命饮、托里散、蜡矾丸，外用神异膏。
漫肿微痛，或色不赤，饮食少思，此形气病气俱不足也，用托里散补之。
不作脓，或脓成不溃，阳气虚也，托里散倍加肉桂、参、芪。
脓出而反痛，或脓清稀，气血俱虚也，八珍汤。
恶寒形寒，或不收敛，阳气虚也，十全大补汤。
晡热内热，或不收敛，阴气虚也，四物加参、朮。
作呕欲呕，或不收敛，胃气虚也，六君加炮姜。
食少体倦，或不收敛，脾气虚也，补中益气汤加茯苓、半夏。
肉赤而不敛，血热也，四物加山栀、连翘。
肉白而不敛，脾虚也，四君加酒炒芍药、木香。
小便频数者，肾阴亏损也，加减八味丸。
肿高臖痛脉浮者，邪在表也，托之。
臖痛烦躁或咽干，火在上也，宜泻之。
肿痛或不作脓者，邪气凝结也，宜解之。
肿痛饮冷发热睡语者，火也，宜清之。
不作脓，或不溃及不敛者，阳气虚也，宜补之。
瘀肉不腐，或积毒不解者，阳气虚也，宜助阳气。
脓多或清者，气血俱虚也，宜峻补之。
右关脉弱而肌肉迟生者，宜健脾胃。
若初患未发出，而寒热疼痛，作渴饮冷，此邪气内蕴也，仙方活命饮。口干饮热，漫肿微痛，此元气内虚也，托里消毒散。饮食少思，肢体倦怠，脾胃虚弱也，六君子汤；如未应，加姜、桂。其有死者，乃邪气盛，真气虚，而不能发出也，在于旬余之间见之。
若已发出，用托里消毒散。不腐溃，用托里散；如不应，急温补脾胃。其有死者，乃真气虚而不能腐溃也，在于二旬之间见之。
若已腐溃，用托里散以生肌。如不应，急温补脾胃。其有死者，乃脾气虚而不能收敛也，在于月余间见之。
此三证虽不见于经籍，予尝治而历验者。
尝治发背初起未成脓，先用乌金膏或援生膏点患处数点，以杀其大势，更服仙方活命饮。如饮食少思，或不甘美，用六君子汤加藿香，连进三五剂。如外皮腐动，用雄黄解毒散洗之，每日用乌金膏涂腐处，候有疮口，即用纸作捻，蘸乌金膏纴入疮内；若有脓为筋膜间膈不出，致作胀痛，用针引之，腐肉堵塞者去之。若瘀肉腐动，用猪蹄汤洗。如脓稠臖痛，饮食如常，瘀肉自腐，用消毒药与托里相兼服之，仍用乌金膏涂擦。若瘀肉已离好肉，即去之。如脓不稠不稀，微作痛，饮食不甘，瘀肉腐迟，用桑柴灸患处，更用托里药主治之。瘀肉不腐或脓清稀，不臖痛者，服大补之剂，仍用桑木灸之，以补接阳气，解散郁毒，其肉自腐。

　　医学准绳六要 【 明?张三锡】 

　　　痛因

看书久坐对弈而腰背痛者，属虚，补中益气汤为主，八物汤。
肥人多痰，年高必用人搥而痛快者，属痰属虚，除湿化痰，兼补脾肾。
醉饱后多痛欲搥，是脾不运而湿热作楚也，须节饮。瘦人多是血少阴虚，亦不禁酒及厚味而然。养血清火，四物、酒芩、连、牡丹皮。
背痛须加羌活、防风引经，肥人少佐附子。
有素虚人及病后产后经行后，心痛或牵引乳胁，或走注肩背，此元气上逆，当引使归元，不可复下疏刷，愈刷愈痛。发汗人患此者众，惟宜温补，拘于痛无补法之言悞矣。汗者心之液，阳受气于胷中，汗过多则心液耗，阳气不足故致痛也。

　　伤寒六书 【 明?陶华】 

　　　恶寒

背为阳，腹为阴。背恶寒。阳不足也。阳不足则阴气盛，阴气盛则口中和。阳气内陷者，口干燥。附子、白虎宜加详审。
口中和，背恶寒者属少阴，附子汤及灸气海；阳气内陷，口干燥，背恶寒，白虎汤。

古今图书集成医部全录卷一百七十六

　背脊门

　　证治准绳 【 明?王肯堂】 

　　　强痛

脊痛项强，腰似折，项似拔，冲头痛，乃足太阳经不行也，羌活胜湿汤主之。若打扑伤损，从高坠下，恶血在太阳经中，腰脊痛不可忍，地龙汤主之。
按《脉经》云：风寒汗出，肩背痛，中风，小便数而欠者，风热乘其肺，使肺气郁甚也，当泻风热，以通气防风汤主之。然则寒热气不足以息，而肩背痛小便遗失者，当以人参、黄芪之属，补肺气之虚，不言可知也。

　　　天柱发对心发对脐发

或问背发疽有几？曰：上中下三发，俱在脊中，属督脉。上发者，伤于肺，发于天柱骨下，为天柱发。中发者，伤于肝，为对心发。下发者，伤于肾，为对脐发。皆由积热怒气所致。初如粟米，或麻或痒，或拘急，或不痛，或大痛，初觉便宜隔蒜灸之，或汗、或下、或托，量其虚实施治。脑发背发在上者，不可用木通，恐导虚下元故也，老弱者尤宜戒。然三发背总要之地，与他处不同，尤所当谨。微有痛痒，宜速治之。活命饮加羌活、紫金丹、胜金丹、夺命丹选用。壮实者，一粒金丹、八阵散等下之。老弱者，黄芪木香散、十全大补汤托之。

　　　阴阳疽

或问：背上麻木不常，时肿时塌，忽软忽硬，乍寒乍热，何如？曰：此名阴阳疽，由七情内乖，阴阳不和也。此证必大渴。神清脉定者，可治，活命饮加羌活，或胜金丹、夺命丹选用。昏迷躁乱，饮食不进者，死。十日得黄白脓者，可治；数日无脓者，死。

　　　禽疽

或问：背忽麻木，拘急不痛，十数处肉紫，色如拳触状，何如？曰：此名禽疽，七日内寒热口噤者，死。急服活命饮加羌活、独活，胜金丹，夺命丹。得汗可治，无汗不治。神清脉和，可治。神昏脉躁，或微或代者，死。漫肿不溃，宜服台阁紫微丸。
禽疽始发者，如疹，数十处如拳打状，发寒齿噤，如此者十四日死。十日可刺，导引脓出，即愈。

　　　满天星

或问：背疽两头小，四边散，何如？曰：此名两头发，又名满天星，一名广绵背发，因怒蓄热所致。活命饮加羌活、紫金丹、胜金丹。壮实者，八阵散、一粒金丹下之。肿高红润者生，低陷黑暗者死。

　　　老鼠攒

或问：背胁之间，三两处发疽何如？曰：此名老鼠攒，一名游走血脾痈，由怒气积热所致，多发于足少阳、足厥阴二经，宜顺气清热之剂，服黄连解毒汤，活命饮加黄连、栀子，及服紫金丹。壮实者，一粒金丹下之。老弱者，黄芪木香散、内补十宣散选用。七日不见脓，黑陷及躁乱者死。

　　　竟体发

或问：背上生疽，肉色不变，麻木微痒，顽如牛领之皮二三尺许，何如？曰：此名竟体发，亦名椒眼发，由盛暑时空腹感触秽气，及愤怒积郁所致，宜活命饮加羌活，或黄连解毒汤、胜金丹、乌金散选用。壮实者，八阵散、一粒金丹下之。七日内未成脓，宜隔蒜灸。灸而起发，神清脉和者，可治；灸而不起，腹胀神昏，脉微或促或代者，死。服汗剂得汗者生，无汗者死。服补剂红润起发，知痛者，生；膨胀不食，干枯黑陷者，死。

　　　酒毒发疽

或问：背当心而痛，麻木不常，累累如弹如拳，坚硬如石，痛彻五内，遍身拘急，何如？曰：此名酒毒发疽，由饥饱劳伤，炙煿厚味所致，宜服黄连解毒汤加羌活、干葛，或神效消毒散、内疏黄连汤、紫金锭、胜金丹选用。神昏脉乱，大渴狂言，有妨饮食者，死。二便闭结者，死。有因寒变而内陷者，用托里温中汤。

　　　黄瓜痈

或问：背侧生疽，高二寸，长尺许，状如黄瓜，肉色不变，何如？曰：此名黄瓜痈，一名肉?，疼痛引心，四肢麻木是也。此证多不可治，急服紫金丹、胜金丹、活命饮加羌活、柴胡，及夺命丹，神仙追毒丸选用。脉微自汗谵语者，死。平塌黑色者，独姜散主之，服台阁紫微丸。

　　　龙疽

或问：第九椎两旁，忽肿痛而无头，寒热大作，何如？曰：此名龙疽，即中搭也，属太阳经，由愤怒积热所致。壮实者，急服一粒金丹，或八阵散下之。活命饮加柴胡、羌活、黄芩，水酒各半煎服。老弱者，黄芪木香散、内补十宣散、十全大补汤选用。色赤起发润泽者，可治。色黑低陷，恶心眩运，大便滑泄，小便如淋，谵语者，死。

　　　丹毒发疽

或问：背上细(疒畾)无数，浸淫一二尺，如汤火伤，烦躁多渴，何如？曰：此丹毒发疽也，因服丹石刚剂所致。红润者，生。紫黯者，死。恶证少者，宜服黄连消毒散、胜金丹、国老膏。恶证多神昏脉躁，膨胀呕哕者，死。

　　　蜂窝发

或问：背患疽，状如蜂房，十日而平塌，寒热痛楚殊甚，饮食少进，膨胀淋沥，何如？曰：此蜂窠发也，其脉微而迟，四肢厥冷，为不足，乃过服耗气之剂，又暴怒而然。用活命饮加参、芪、归、朮，兼以乌药、青皮、木香，间与紫金丹服之。起发脓溃，服十全大补汤。

　　外科正宗 【 明?陈实功】 

　　　发背阳证歌

痈疽不论上中下，惟在阴阳二证推。发背虽有正与偏，要取高低两样看。纯阳初起必臖肿，更兼身热有微寒。顶如尖字高突起，肿似弯弓根有盘。七日之间多臖痛，二七之期脓渐漫。动息自宁食知味，二便调匀无泻干。肿消脓溃精神爽，脱腐生新气血完。五善自然臻并至，七恶全无半点干。痛便随脓减，肿退自肌宽。新肉已生红艳艳，腐皮自敛白漫漫。一身多爽快，五脏尽和欢。此属纯阳俱易活，百人百可保平安。

　　　阴证歌

纯阴初起不知疮，粟米之形疙瘩僵。不红不肿不知痛，少热少臖少堤防。七朝之后身体倦，疮根平大喜浇汤。顶不高兮根不活，色不光兮腐不穰。软陷无脓空结聚，脉浮散大细飞扬。饮食不餐身战战，尝汤止许意忙忙。疮上生衣如脱甲，孔中结子似含芳。脓多臭秽身难便，举动仓皇韵不长。疮形成紫黑，面色变青黄。精神昏愦多鼾睡，言语无人自发扬。口干多舌强，痰喘定身亡。此属纯阴俱不治，百人百可到泉乡。

　　　半阴半阳证歌

阴阳之证两相交，生死同兼事可招。微热微寒微赤肿，半昏半爽半平高。脉来虽数多无力，饮食虽餐不易消。肿而不溃因脾弱，溃而不敛为脓饶。大便多溏小便数，上身有汗下身焦。五善虽兼有，七恶未全逃。口渴喜汤肠腹痛，面浮餍饮足心高。心烦不稳睡，神乱怕音焦。投方应病方为妙，阴转为阳渐可调。心真造化，命尔坚牢。逢之任是神仙手，半死余生定莫逃。

　　　绷缚背疮法

发背已溃，流脓时，冬夏宜绢帛四五层，放贴膏药，外再用棉布八寸，四角用蛇皮细带贮之，安盖绢上，以带扎在前胷，绷实疮上，庶使疮中暖气不泄，易于腐溃。洗疮时，预备二绷更换，务要患内暖气烘烘。

　　医门法律 【 清?喻昌】 

　　　恶寒

少阴病得之一二日，口中和，其背恶寒者，用灸及附子汤外内协攻之法。夫口中和而不燥不渴，其无里证可知。况背为督脉，总督诸阳上行之地，他处不寒，独觉背间寒，其为阳虚阴邪上凑可知。故外灸内温，两法并施，必求阴消阳复而后已。不知者，谓伤寒才一二日，外证且轻，何反张皇若此？讵识仲景正以一二日即显阳虚阴盛之证，早从暴病施治，此见微知着也。若待至三四日，势必极盛难返，不可救药矣。

　　　作痛

心痛彻背，背痛彻心，乃阴寒之气，厥逆而上干者，横格于胷背经脉之间，牵连痛楚，乱其气血，紊其疆界，此而用气分诸药，则转益其痛，势必危殆。仲景用乌头赤石脂丸，以蜀椒、乌头一派辛辣，以温散其阴邪，然恐胷背既乱之气难安，而即于温药队中，即用干姜之泥，赤石脂之濇，以填塞厥气所横冲之新隧，俾胷之气自行于胷，背之气自行于背，各不相犯，其患乃除，此炼石补天之精义也。今人知有温气、补气、行气、散气诸法矣，亦知有堵塞邪气攻冲之窦，令胷背阴阳二气并行不悖者哉！

　　石室秘箓 【 清?陈士铎】 

　　　疼痛

背脊骨痛者，乃肾水衰耗，不能上润于脑，则河车之路，干濇而难行，故尔作痛。此等证非一二剂可以见功，非久服补气之药以生阴，非大服补阴之药以生水，未易奏功也。方用黄芪、熟地各一两，山茱萸、麦门冬各四钱，北五味一钱，白朮五钱，防风五分，茯苓三钱，附子一分，水煎服。此方，补气则有黄芪、白朮，补水则有熟地、山萸，去湿则有茯苓，去风则有防风，引经则有附子，而又有麦冬以生肾水之母，自然金旺生水，水足则河车之路不干，不干则润金滋骨可知，又何痛之作楚？既不痛矣，又何背之不直哉？然此方不能奏功于旦夕，必须多服久服乃效。
如人患背疼者，人以为心病而非心也，乃膀胱之气化不行，故上阻滞而作痛，法当清其膀胱之火，背痛自止。盖膀胱乃肾之腑，肾虚膀胱亦虚，夹脊乃河车之路，膀胱借肾道而行，所以背脊作楚耳。方用熟地一两，肉桂三分，车前子、泽泻各三钱，薏仁、茯苓、芡实各五钱，水煎服二剂，膀胱之水道大通，而背脊之疼亦愈矣。盖熟地乃补肾之圣剂，肾足而膀胱之气亦足，况又有茯苓、车前、薏仁类以泻其水，肉桂又引入诸药，直达膀胱以通其气，自然化行而水泄，水泄而火散，上行之郁结，有何不除？此病之所以立效也。

　　　开裂出蛇虱

如人有背上忽然疼痛，裂开一缝，撺出蛇一条，长二尺者，颇善跳跃。予亲手治之而验其证，必先背脊痛甚而又无肿块，久则肿矣，长有一尺许一条，直似立在脊上，予乃用刀轻轻破其皮，其蛇忽跳出，其人惊绝。予乃用人参一两，半夏、南星各三钱，附子一钱治之，忽苏。生肌散敷其患处而愈。
人有背脊裂开一缝，出虱千余，此乃肾中有风，得阳气吹之，不觉破裂而虱现。方用熟地、山茱萸各三两，杜仲一两，白朮五钱，防己一钱，豨莶草三钱，二剂裂缝，生虱尽死。
又有一方，用蓖麻三粒，研成如膏，用红枣三枚，捣成为丸，如弹子大，火烧之，熏衣上，则虱死而缝合。亦绝奇方也，真不可思议矣。蓖麻子能杀虱，虱去风出，则缝自合矣。

　　方

(艹舌)蒌薤白白酒汤 【 《金匮要略》，下同】 　治胷背痛。
(艹舌)蒌实一枚，捣　薤白半斤　白酒七升
右三味同煮，取二升，分温再服。

(艹舌)蒌薤白半夏汤　治胷痹不得卧，心痛彻背者。
(艹舌)蒌实一枚，捣　薤白三两，切　半夏洗，半升　白酒一斗
右四味同煮，取四升，温服一升，日三服。

乌头赤石脂丸　治心痛彻背，背痛彻心者。
蜀椒　赤石脂各一两，一法各二分　乌头一分，炮　附子半两，炮；一法一分　干姜一两，一法一分
右五味，末之，蜜丸如梧子大，先食服一丸，日三服。不知，稍加服。

通气散　治风热肩背痛。
防风　藁本　羌活　独活各八分　黄芩酒炒　黄连姜汁炒，各一钱
右(口父)咀，水煎服。虚加人参。

通气防风汤 【 《东垣十书》】 　治肩背痛。
柴胡　川升麻　黄芪各一钱　防风　羌活　陈皮　人参　甘草各五分　白豆蔻仁二分　黄蘗一分　藁本　青皮各三分
右水煎温服，食后。气盛者宜服，面白脱色气短者勿服。

丁香五套丸 【 《和剂局方》】 　治肩背痛。
南星每个切作十数块，同半夏先用水浸三日，每日易水，次用白矾二两研碎，调入水内，再浸三日，洗净焙干　半夏切，各二两　干姜炮　白朮良姜　白茯苓各一两　木香　丁香俱不见火　青皮　陈皮去白，各半两。
右为末，用神曲一两，大麦蘖二两，同研取末，打糊丸如梧桐子大，每服五十丸，加至七十丸，不拘时，热水送下。

加减当归饮子 【 《元珠》】 　治肩背忽痛。
当归　防风　柴胡　生地黄　大黄各一两半　白芍药　黄芩　人参各一两　甘草一两三钱　滑石六两　黄连五钱
右每服六七钱，水煎。
又方　治背痛。
姜黄四两　甘草炙　羌活　白朮各一两
右每服一两，水煎。

熨背散 【 《千金方》，下同】 　治胷背疼痛而闷。
芎藭一两六铢　乌头　细辛　附子　羌活　蜀椒　桂心各五两
右七味，治下筛布裹，微火炙令暖，以熨背上，取瘥乃止。慎生冷如常法。

下气汤　治胷腹背闭满，上气喘息。
杏仁四七枚　大腹　槟榔各二七枚
右三味，(口父)咀，以童子小便三升，煎取一升半，分再服。曾患气发，辄合服之，便瘥。

槟榔汤　主破胷背恶气，音声塞闭。
极大槟榔四枚　极小槟榔八枚
右一味二品，(口父)咀，以小儿尿二升半，煮减一升，去滓。分三服，频与五剂，永定。
又方　治膀胱实热背强痛。
栀子仁一作瓜子仁　茯苓　知母各三两　淡竹叶　生地黄切，各一升　蜜五合　石膏八两
右七味，(口父)咀，以水七升，煮取二升，去滓，下蜜，煮二沸，分三服。须利，加芒硝三两。

御寒膏 【 《古今医鉴》，下同】 　治体虚人背上恶寒，或夏月怕脱衣；及妇人产后被风冷，手足冷痛至骨。又治腰痛。
生姜半斤，取自然汁　明胶三两　乳香　没药各一钱半，共入姜汁内
右于铜杓内煎化，移在滚汤内顿，以柳条搅至成膏；又入川椒末少许，再搅匀，用皮纸摊贴患处，以鞋底烘热熨之，候五七日脱下。或起小疮，不妨。

三合汤　治背心一点痛。
乌药顺气散　合二陈汤　香苏散　加羌活　苍朮
右水煎服。

苍朮复煎汤 【 《丹溪心法》】 　治寒湿相合，脑痛脊骨胛眼痛，膝膑痛。
苍朮四两　羌活　升麻　泽泻　柴胡　藁本　白朮各五分　黄蘗三分　红花少许
右剉，先以苍朮，用水二碗，煎至一碗，去滓；入羣药于苍朮汤内，再煎至半，去滓服。

白散子　治发背，候取下毒无，次用清凉膏贴之。
白附子　大香附子各半两　半夏一分，姜制　黑牵牛二两，半生半炒令熟　大甘遂一分，以大麦炒候黄，若赤色不用，须极慢火炒之
右为末，量患人虚实加减，每服二钱，以蜜酒调下，续饮温酒一两盏，候所苦处刺痛为度，微利三五行，泻出恶物，即瘥。次用膏药贴之。气盛者，一服二钱，余更裁度。

清凉膏　治发背等，先用白散子取之，次用此药贴之。
当归二两　香白芷　木鳖子肉　白芨　芍药　黄蘗　白蔹各一两　乳香别研　白胶香别研　腻粉各少许　黄丹五两
右用清麻油十两煎前六味，候紫色去之；入槐柳枝各七寸，再煎，少顷又去之；入黄丹五两，熬成，入乳香等，重绵滤入罐子内贮之，用如常贴使。

猪蹄汤　一切发背等证，用此洗之，能消毒气，去恶肉，凡疮有口急用之。
香白芷　黄芩　赤芍药　露蜂房小孔多为佳　当归　羌活　生草　地骨皮　先将雄猪前蹄一只，以水四碗，煮熟去蹄，取汁，澄去面上油腻，取清汁加前药，煎三四滚，取汁，将败笔或软绢蘸药汤徐徐洗之。须要避风，并人口中气。

透脓散　痈疽发背，不用开刀，服之，一日夜，自透出一头。
蛾口茧出了蛾者
右将一枚烧作灰，用酒调服。切不可用两枚、三枚。若服一枚只一头，多服多头。
又方　治发背痈疽恶疮。
人参　黄芪　当归　白朮各五钱　橘红一钱半
右剉水煎，入竹沥姜汁和匀服之。如欲煎膏，加参、芪等药各四两。肿疡，加当归、连翘、羌活。溃疡，加芍药、川芎、甘草、白芷。酒毒，加酒炒黄连。气，加炒香附。痰，加栝蒌仁。发热，加酒炒黄芩。渴，加麦冬、天花粉。恶心加半夏、生姜、藿香。解毒，加金银花、甘草节。泻，加苍朮、白朮俱土拌炒。在太阳经上，加羌活。在少阳经上，加柴胡。在阳明经上，加鼠黏子、白芷、升麻。

神功活命汤　治痈疽发背。
当归　川芎　生地黄　白芍药　连翘　黄蘗　知母　白茯苓　生甘草　升麻　白朮　桔梗　黄芩　独活　青皮　白芷　苦参　花粉
右水煎服。体虚，加参、朮，减苦参、连翘。

黄连解毒汤　治背脊对心发。
黄连姜汁拌炒　甘草　升麻　桔梗　白茯苓　黄芩酒炒　山栀　当归　川芎　白芍　生地　枳壳　元参　花粉　连翘　小柴胡　金银花
右灯心为引，临用加犀角汁；四剂后，宜加人参。

妙贴散　治流注发背。
白芷　南星　肉桂　蛤粉各五钱　文蛤一两　芍药七钱　多年小粉八两，炒焦　白芨四两
右磨末，每用生姜自然汁、好酢、葱蜜捣汁和匀，火上熬热调药如糊，敷四面，空中出毒。干，再用前汁润之，以助药力。

二十四味流气饮　治证同上。
陈皮　半夏制　升麻　干葛　甘草　泽泻　白茯苓　苍朮　厚朴　木香　羌活　独活　防风　荆芥穗　薄荷　黄芩　川芎　当归　生地　白芍药　黄芪　青皮　木通　白芷
右水二钟，姜五片，葱白三根，煎热服。以衣覆患上，出汗为妙，止可一服。冬天，加紫苏、大柴胡。

参芪内托十宣散　治证同上。
人参一钱五分　陈皮八分　甘草三分　升麻　白茯苓各一钱　黄芪蜜炙　白朮土炒　泽泻　当归各二钱　生地黄　川芎　白芍药　黄芩　花粉　乌药　前胡　黄蘗　知母
右煎服。冬天加桂。倘有别内证，因证加减。

十奇散　治发背伤于肾者。
桔梗　人参　当归身　花粉　五味子　芍药　乌药　香附　枳壳　木香　囊肿，加川楝子、槟榔。百节疼痛，加木瓜、牛膝、赤芍。寒热，加柴胡、黄芩。

酒煎散　治发背因毒内攻，其毒与好肉一般，平者用手按之，如牛颈之皮，上有黄泡，出腥水，乃毒入于肺，若不速治，即死。
当归　穿山甲炮　白芷　升麻　肉桂　木香　川芎　赤芍　甘草
右酒煎服。

内托十宣散　治蜂窝发背。
人参　黄芪炙　白朮炒　当归　白芍　厚朴　连翘　桔梗　防风甘草　荆芥穗　金银花　白芷　川芎　官桂
右水二钟，煎八分，食前，连进十贴。虚甚者，加附子。心神恍惚，夜梦不安，加远志、辰砂、酸枣仁。大便溏泄，加黄连、木香、白朮、土炒苍朮。内陷不发，加穿山甲、乳羊角烧灰。小便频数，加薏苡仁、益智。脓不透，加归须、地蜈蚣炙、赤芍药。

围药　治一切肿毒，不令内犯脏腑。
南星　木鳖　草乌　贝母　大蒜另捣　白芨　五倍子
右为末，生姜汁、米酢调敷，留口，二三日夜即消尽矣。常以酢润之。

败毒流气饮　治发背。
紫苏叶　桔梗　枳壳　防风　柴胡　生甘草　川芎　白芷　白芍药　当归　羌活　白茯苓　乌药　陈皮
右姜三片，枣一枚，煎服。

千金内托散　治发背。
桔梗　厚朴　白芷　防风　人参　黄芪蜜炙　川芎　甘草　当归　官桂　黄芩　白朮土炒
右煎服。

人参内托散　治发背。
人参　白朮各二钱　陈皮　白芥子　黄芪　茯苓　川芎　白芍　苍朮　桔梗　黄芩酒炒　乌药　厚朴姜汁拌炒升麻各一钱　半夏　当归　枳实　花粉各一钱五分　香附　麦冬　黄连各五分　青皮八分　防风七分　甘草四分
右作一剂，姜五片，砂仁末五分，煎，临服加淡竹沥、姜汁半酒杯，和服之。加减存乎人。

万应黑虎膏　治背上痰注，如缠袋形。
多年小粉八两，炒黑　五倍炒黄　蛤粉　干姜　南星各四两　花粉　白芷　龟板酢炙　昆布　白芥子　乌药各二两　白芨五两　肉桂三两
右各为细末和匀，用生姜自然汁一碗，好酢一碗，葱半斤捣烂。加蜜三两，再捣，取汁半碗，三味和匀，火上熬热调药，俟通手敷患上，留一小洞出气，时用热余汁润之，一日夜方可易之。敷至一月，方得软矣。亦可下行剂。

神仙救命丹　治前证。待硬处活动如绵，煎剂服大半，方可下之，否则无益有损。
珍珠制研　麝香研　甘草末　枳实　全蝎末　蛤粉各一钱　冰片研，三分　陈胆星末，五钱　蟾酥六分　巴豆霜五分
右各为细末和匀，米粉糊和丸，如桐子大，每服三钱，空心或酒或蜜汤送下，其痰从大便中出尽为度。如不行，再服即行。以薄粥补之。若不待其软，遂下行药，命亦难生。病者须要拱听医师之戒，清心寡欲，戒恼除忧，并忌油腻、生冷、蒜茄等物。如泻不止，可服后方。
又方　治前证泻不止者。
甘草七分　黄连　车前子　酒炒白芍　炒芩　茯苓各一钱五分　苍朮炒　白朮土炒，各二钱　猪苓　泽泻各一钱　人参莲肉
右水二钟，姜三片，枣二枚，煎服即愈。

开胃散　治发背寒气入胃，不欲饮食。
缩砂仁　枳壳　陈皮　白茯苓　肉桂　甘草　藿香　厚朴
右水煎服。仍用神异膏贴之。

护心散　一名乳粉托里散。治痈疽初发便服，毒气不攻。若恶心烦闷，呃呕喘嗽，以至泄泻，急服之。
真干菉豆粉二两　乳香五钱，研
右和匀，甘草汤调下。此药不时呷之，使药味长流胷膈间，则毒气不能攻心。

忍冬酒　凡痈疽初起时，便当服此，不问发于何处。
忍冬藤五两　甘草一两　水五碗，煎至一碗，再加无灰酒煎服。

犀角散　发背不曾服粉乳托里散，以致热毒冲于心经，故咽喉口舌生疮，甚至黑燥。先服犀角散，以解其毒，免有此证。
犀角　元参　黄芪　升麻　木通　麦门冬　赤芍药　生甘草　当归　大黄酒煨
右每五钱，水煎服。

洪宝丹　治发背黑色，四围烂开，用此把住好肉。
天花粉三两　姜黄　白芷各一两　赤芍药二两
右，共末之。若病势大热，可用热茶清调敷；如病少温，则用酒调；欲箍其脓，加姜汁四分，茶清六分。

金丝万应膏　治痈疽发背诸肿毒，定痛追脓，生肌收口。
川贝母半斤　草乌二两　地骨皮四两　黄芩　黄蘗　黄连　天花粉各一两　小蓟　大蓟　赤蔹　白蔹　马鞭草灵仙　白芨　赤芍药　肉桂各五钱　元参　细辛各三钱　大黄一斤　当归　川芎　白芍药　刘寄奴　丹皮　苏木　红花　露蜂房　马屁勃　血余　良姜　续断　桑寄生　木鳖　无名异　桃仁　连翘　象皮　金银花　乌梢尾　金毛狗脊　羌活　独活　仙灵皮　青皮　五加皮　白芷　防风　黄芪　姜黄　穿山甲　血见愁　殭蚕　半夏　龟板　乌药　皂角刺　天麻子　地榆　蕲艾　苦参　南星　牙皂　甘松　三柰　骨碎补　五倍子　藁本　麻黄　蝉蜕　青风藤　百合　何首乌　白藓皮　木通各一两　地龙三十条　虾蟆　全蝎　蜈蚣各二十条　蛇蜕十条　已上用真麻油二十斤，春浸十日，夏浸五日，秋浸十五日，冬浸一月，文武火煎熬。旋加桑柳槐枝各二斤，凤仙梗、豨莶草、益母草、芊芊活、见肿消等草各少许新鲜者，有水气，缓缓下之。若骤下则油泛上发浮，慎之慎之！待药焦黑，滤净滓，入油磁瓶中。此药必用丝绵衬麻布滤，方精制。再入锅内，慢火煎，油滴水不散为度。春夏明净松香一斤，下油二两，柳枝搅匀，候药温，旋下乳香、血竭、没药各一两，麝香一钱。春初天气尚寒，每斤再加油半两，秋初亦如之。冬月严寒，松香一斤，下油四两，细药同前搅至不黏手为度，倾入水中，多令人蘸水，炼如黄金色，再入水中浸三日，出火毒，任用。每药油一斤，加天鹅油一两，能使诸药透入骨髓。
附：炼松香法
松香不拘多少，入净锅中煎熬，柳棍搅之，俟其烊化，将稻柴滤净滓，俟冷结成块，取出任用。其砂石木屑，俱在柴中矣。

黄芪竹叶汤　治痈疽发背。
黄芪　甘草　黄芩　芍药　麦门冬各三两　当归　人参　石膏　芎藭　半夏制各二两　生地黄八两　大枣三十枚，擘淡竹叶一握　生姜五两
右十四味，口?父咀，以水一斗二升，先煮竹叶，取一斗去滓，内药煮取三升，分四服，相去如人行二十里久，日三，夜一。

八味黄芪散 【 《千金方》，下同】 　治证同上。
黄芪　芎藭　大黄　黄连　白芍药　莽草　黄芩　栀子仁各等分
右八味，治下筛，鸡子白和如泥，涂故帛上，随肿大小傅之，干则易。若已开口，封疮上，须开头，令泄气。

内补散　一名木占斯散，治痈疽发背，未溃者令消，不消者令速溃疾愈。
木占斯　人参　干姜一作干地黄　桂心　细辛　厚朴　败酱　防风　花粉　桔梗　炙甘草各一两
右十一味，治下筛，酒服方寸匕，药下咽，觉流入疮中。若痈疽灸之不能发，已坏者，可服之。未坏者，去败酱；已发脓者内败酱。服药日七八服，夜二三服，以多为善。若病在下，当脓血出，此为肠痈也。诸病在里，惟服此药，即觉其力，痛者即不痛。常服去败酱。治诸疮疽痔疮，妇人乳痈已溃便早愈。医人不知用此药，发背无有治者。若始觉背上有不好处而渴者，即勤服之。若药力行，觉渴止，便消散。若经已坏，但日夜服之勿住药，肿自消散。一方无桂心。

生肉膏　治痈疽发背，坏后生肉。
薤白五两　生地黄一斤　辛夷二两　独活　当归　大黄　黄芪　芎藭　白芷　白芍药　黄芩　续断各一两
右十二味，(口父)咀，以腊月猪脂四升，煎取白芷黄下之，去滓敷之，立瘥。
又方　治证同上。
甘草　当归　白芷　肉苁蓉洗去鳞甲　蜀椒　细辛各二两　乌喙生用，六分　薤白二十茎　干地黄三两　蛇衔一两
右十味，(口父)咀，以酢半斤渍一宿，次内猪膏三斤，煎令沸，三上三下，膏成，涂之立瘥。

猬皮散　治痈疽脓血诸漏坏败，男发背，女乳房及五痔。
刺猬皮　露蜂房各一具　地榆　附子　桂心　当归　续断各五分　厚朴六分　干姜　蜀椒　藁本各四分
右十一味，治下筛，空腹以酒服方寸匕，日三，取瘥。加螌蝥七枚，益良。
又方　治发背，背上初欲结肿。

大黄　升麻　黄芩　甘草各三两　栀子三七枚
右五味，(口父)咀，以水九升，煮取三升，分三服。取快利便止，不利更进。

内补散　治痈疽发背已溃，排脓生肉。
当归身　桂心各二两　人参　芎藭　厚朴　防风　甘草　白芷　桔梗各一两
右九味，治下筛，酒服方寸匕，日三夜二。未瘥更服勿绝。《外台》无防风、甘草、白芷。
又方　治痈疽发背。

蜀椒　干姜　黄芩　人参各二分　桂心一分　小豆一合半　芎藭二两　白蔹　甘草　附子　防风各一两
右十一味，治下筛，酒服方寸匕，日三夜二。

李根皮散　治痈疽发背，及少小瘰疬。
李根皮一升　(艹舌)蒌根　半夏各五两　通草　白蔹　桔梗　厚朴　黄芩　白附子各一两　甘草　当归各二两　葛根三两　芎藭六两　桂心　芍药各四两
右十五味，治下筛，酒服方寸匕，日三。疮大困者，夜再服之。曾有人患骨从疮中出，兼有三十余痈疖，服此散瘥。

大内塞排脓散　治发背痈疽经年，瘥后复发，此因大风或结气在内，经脉闭塞，至夏月已来，出攻于背，久不治，积聚作脓血，为疮内漏。
山茱萸　五味子　茯苓　干姜各六两　甘草　石斛　人参　桂心　芍药各五分　巴戟天　麦门冬　干地黄　苁蓉　远志各八分　当归　石韦　芎藭各四分　附子　地胆　菟丝各三分
右二十味，治下筛，酒服方寸匕，日三服，夜一服，稍加之。长服，终身不患痈疖。

漏芦汤　治痈疽发背，初觉一二日，便如伤寒，头痛烦渴，拘急恶寒，肢体疼痛，四肢沉重，恍惚闷乱，坐卧不宁，皮肤壮热，大便秘濇，小便赤黄，并宜服之。姙娠莫服。
漏芦　白蔹　黄芩　麻黄　枳实麸炒，去瓤　升麻　芍药　甘草炙　(石卜)硝各一两　大黄二两
右除硝外，余(口父)咀与硝同和匀，每服三钱，气实人五钱，水一盏半，文武火煎七沸，去滓，空心热服。

五利大黄汤　治人年四十已前，气血盛多，若患疮疽，大小便秘。
大黄根　黄芩去黑腐　升麻各一两　芒硝　栀子各一两二钱
右(口父)咀，每服五钱，水一盏，煎五七沸，去滓，空心稍热服。

托里散　治痈疽发背，脓成败溃者。
川乌头炮　茯苓各三两　干姜炮　麻黄去节　甘草炙，各一两五钱　杏仁炒，去皮尖　五味子　桂心各一两
右为粗末，每服五六钱，水一盏半，煎至一盏，去滓，食前温服。

内托里散　治痈疽发背，溃后内虚者，或气弱人初觉生疮疡，亦可服内消，宜详细用之。
当归　芎藭　黄芪　厚朴去皮　桔梗　防风　甘草炒　官桂　人参　白芷　芍药各一两
右为细末，每服三钱，温酒调下，或木香汤亦可。

溻肿汤　治一切气实肿毒。
芍药　丹参　黄芩去黑心　白蔹各等分
右(口父)咀，用药五钱，水一升，煎十沸，帛蘸频溻之。

当归托里汤　治痈疽发背，脓成溃败者。
当归　黄芪　人参　熟地黄　川芎　芍药　甘草炙　柴胡各等分
右为粗末，每服五钱，水一盏，煎至六分，去滓，食前温服。

翠霞散　治痈疽发背，去毒生肌。
滑石一两　铜绿五钱　轻粉二钱　片脑另研　麝香另研，各三分　粉霜一字
右研细末，每蘸药纴于疮口上，以膏贴之。或滑石二两，名二圣散。量其浅深轻重用之。

古今图书集成医部全录卷一百七十七

　背脊门

　　方

乳香散　治发背。
白干姜　苦丁香　草乌头各五钱　钓苓根　狼毒　乳香各一两
右为细末，每用干掺之；或唾调作锭子，纴入疮口内。

追毒散　一名追毒锭子。治痈疽发背，脓水不快者。
五灵脂　川乌炮　白干姜炮，各一两　全蝎五钱
右为细末，用少许掺疮口中，深者纸捻蘸药纴于疮口内，以膏贴之；或浸蒸饼，令透，捻去水，和药合匀捻作锭子，每用纴入疮口中。

化毒丸　治一切肿毒初觉，一二日欬逆烦闷，或咽喉闭塞，发热恶寒。
乳香另研　没药另研，各五钱　草乌酢浸，炮裂　浮石烧赤，酢淬七次，研，各七钱　巴豆四十九粒，去皮生用，另研
右五味为细末，用浮石、乌头，余酢打面糊为丸，如豌豆大，每服五七丸，食后冷酒调下。忌热饮。取快利二三行，或吐出恶物为效。

保生挺子　治疔疮背疽瘰疬一切恶疮。
金脚信　雄黄　轻粉　硇砂各二钱　麝一钱　巴豆四十九粒，文武火炒，研
右为极细末，用黄蜡五钱熔开，将药和成挺子，冷水浸，少时取出，旋丸捏作饼子如钱眼大，将疮头拨开，安一饼子，次用神圣膏贴，后服托里散。若疮气入腹危者，服破棺丹。

神圣膏　治发背痈疽一切恶疮。
当归　藁本各半两　没药研　乳香研，各二钱　琥珀二钱五分　黄丹　黄蜡　白胶香各二两　胆矾　粉霜各一钱　槐枝柳枝各一百廿条　木鳖子去皮，五十个　巴豆仁十五个　清油二斤
右作一处，先将槐枝柳枝下油内熬焦，取出不用；后下余药，熬至焦黑，亦漉出不用；将油澄清，下黄丹再熬成膏，用绯帛摊之，甚效。

金银花散 【 《卫生宝鉴》】 　治发背恶疮，托里止痛排脓。
金银花四两　甘草炒一两
右为粗末，每服四钱，水酒各一盏，煎至一盏，去滓热服之。

夺命丹 【 《医学纲目》，下同】 　治恶疮痈疽发背。
生大黄为末，置砂器中，以水搅八十一遍，飞过　牡蛎　生姜各一两　没药　乳香各一钱
右为粗末，转作丸子。一钱，用好酒一升，木炭火熬一沸，分二碗盛之，夜露一宿，早晨去滓，空心服。

黄蘗当归汤　治背疽。
黄蘗炒，七钱　连翘五分　黄芩炒　当归身炒　甘草炙，各一两　黄连炒　防风各五钱　泽泻　山栀　知母　地骨皮各三钱
右(口父)咀，分作四服，水一小碗，浸一时许，入酒一匙，煎至八分，去滓，调下槟榔散，大温服。

五香散　治阴阳之气，郁结不消，结核肿痛，发背寒热头痛。
木香　丁香　沉香　乳香　麝香各等分
右为粗末，每取三钱，水煎服。一方无麝香，有藿香。

五香汤　凡痈疽发背，因血凝气滞而生，气血闻香则行，故宜用此透达经络。
人参　黄芪　犀角屑，各一钱　木香　沉香　丁香　乳香　麝香　甘草各五分
右剉，作一贴，水煎服，或为末点服。

二香散　治痈疽发背，因风、气、食三者而生，通用此调畅胃气。
益智仁　缩砂仁各三钱　木香　藿香　厚朴　白豆蔻　白茯苓　半夏曲　陈皮　苍朮泔浸　甘草各一钱半　丁香七分半
右为粗末，每服三钱，姜五片，枣二枚，同水煎服。

四虎散　治发背初生，筋脉紧急不舒。
附子生，去皮，一两　天南星泡　半夏汤洗七次　狼毒各半两
右四味为末，热酒调成膏，摊上肿处，以熟绢缚定，觉患处如火烧，不妨。

乳香膏　凡痈疽外热内疼者，是有客邪，内有积毒，欲作脓透之候。背疮初发时小，后五七日，赤色肿高，即罨药令内毒散，减疼，免牵引，并治之。
乳香一两　青薄荷叶四两，洗干
右研匀，厚罨患处以青绢盖之。如干，以新汲水润之，常令湿，其热毒自然消散。如热毒攻结可用，气攻结不可用。

神异膏　治一切痈疽发背。
杏仁去皮尖，切片　露蜂房剪净，各一两，蜂多者妙　蛇蜕盐水洗净，焙干　元参各半两　黄芪三分　黄丹五两，研细　男子乱发洗净焙干，如鸡子大　真麻油一斤
右件药，先将麻油入银铫内，同乱发于风炉上慢慢文武火熬，候发焦熔尽，以杏仁投入，候杏仁色变，以好绵滤去滓；再将所熬清油，入银铫内，然后入黄芪、元参二味，慢火熬一二时，取出铫子，安一冷风炉上，候半时久，火力稍息，旋入露蜂房、蛇蜕二味，将柳枝急搅，移铫于火上，不住手搅，慢火熬至黄紫色，用绵滤过后，复入清油在铫内，乘冷投黄丹急搅，片时又移铫于火上，文武火慢慢熬不住手，用柳枝搅千余转，候药油变黑色，滴于水中，凝结成珠子，则是膏成就矣。若珠子稀，再熬少时，必候得所。然后用磁器内封收待用。或恐偶然熬火太过，稍硬难用，却入少蜡熬，添麻油在内，磁器盛封盖，于甑上蒸，乘热搅匀，收而用之。膏药熬成了，须用所盛磁器，置净水盆中，出火毒一昼夜，歇三日方可用。熬此膏药，极难于火候，须耐烦看火紧慢，火猛即药中火发，千万谨戒！膏药方甚多，－效者无出于此。

逼毒散　贴发背痈疽脓尽，四面皮黏，恐有脓毒攻起，宜用此药。
通明雄黄研飞，一钱　黄药子　白药子各一两　赤小豆二两
右为末，水调敷。

青散子　治发背痈疽，脓尽生肉平满，宜用，紧疮口生肌。
槿花叶盛时收，阴干，四两　青小豆　赤小豆　白芨各二两
右为末，临时用槿花末三钱匕，白芨、小豆末各一钱匕，相和，新汲水调，摊纸上，贴四畔，中心疮口不用贴。

和气散　治发背一切痈疽脓溃后，气虚脾脏滑泄，并四肢逆冷。
苍朮四两，米泔浸一日，洗净晒干，再以米酢炒令香黄色　甘草炙　青皮去穰，各一两　良姜炒　肉桂　干姜炮，各半两　陈粟半升
右七味为末，每服一钱，用炒茴香末半钱相和，温酒调下，不拘时。

追风通气散　治痈疽发背，流注肿毒脑疽，打破伤折，疝气血瘕脚气，诸气痞塞，块痛腰痛，一切痰饮为患。此药大能顺气匀血，扶植胃本，不伤元气，荡涤邪秽，自然通顺，不生变证，真仙剂也。
赤芍　木通　白芷　何首乌　枳壳　茴香　乌药　当归　甘草
右(口父)咀，酒水同煎。

二仙散　治发背痈疽，已成未成，已溃未溃，痛不可忍者。
白芷未溃者用一两，已溃者用五钱　贝母未溃者用五钱，已溃者用一两
右剉，好酒煎服。

搜脓散　治痈疽发背，一切恶疮，年深不效者。
白芷一两　芎藭二钱　白芍药三两　轻粉三钱
右为细末，每用干掺疮口上，疮口深者纴之。

芙蓉膏　治发背痈疽，痛如锥剜不可忍者，用此登时痛止如神。
芙蓉叶　黄荆子各等分
右二味，入石臼内捣极烂，鸡子清调擦患处，留顶，如烟雾起，立瘥。此方用在未溃之先，或将溃之际为宜。

三神膏　治痈疽发背。
蓖麻子去壳，四十九枚　陈酢一碗半　盐一撮
右三味，置锅中，用文武火熬之，槐枝搅膏，先将米泔水洗净疮，搽上药留顶。未成脓者即散，已成脓即溃。忌一切发物并酒。

神妙生肌散　治痈疽发背，诸般疮毒，溃烂疼痛。
滴乳香灯草同研　孩儿茶　海螵蛸　赤石脂　血竭　龟板炒　鳖甲炒　水银　黑铅各一钱　没药灯草同研　硼砂各二钱
右将银铅同煎化，将前药各为末，入银铅于内，研极细，掺疮上，神效。作痒，加白芷一钱。

铁桶膏　治痈疽发背，疔疮瘰疬，痔疮粉瘤。
荞麦秆灰淋汁二碗，熬至一碗　血竭　没药　乳香各三分，为末，入汁内再熬去半碗，取下待冷　黄丹　雄黄　朱砂各八分　好石灰八钱，为极细末，共一处放药汁内
右搅匀成膏，磁器收贮，用三棱针刺破，将药入内直送深入到底，不三四次全愈。

玉容膏　治发背痈疽溃烂，用此生肌止痛外护。
香油二两　黄蜡　寒水石火煅为末，各一两　黄丹末，一钱
右将油蜡化开，入后二味为膏，纸摊贴患处。

水云膏　治发背。
干姜炒　皂角炙，去皮弦　五倍子炒　川芎各一两　孩儿茶　乳香　没药各三钱　白矾火煅　槐花各一钱
右为末，猪胆汁调涂，神效。

神仙解毒丸　治疔疮发背、鱼口、诸般恶疮肿毒初发，一服立消。
白矾不拘多少，熔化　作丸如菉豆大，朱砂为衣，每服十丸，连须葱七八根，水煎一碗送下，立愈。已成者不伤生，未成者即消。

将军散　治发背痈疽，疔疮恶毒，一切无名肿痛，焮热初起未溃者。
大黄半生半煨　甘草节等分
右为细末，和匀，每用一匙，空心温酒调服，一二服，疏利为度。

铁箍散　治男妇发背，无名肿毒未溃者。
旧石灰四两　五倍子四两，二味同炒黑色为度　黄丹一两　雄黄七钱　胆矾五钱　共为末，酢调擦，留口出脓。

豆豉饼　治发背痈疽，肿硬不溃，及溃而不敛。
江西豆豉
右一味为末，唾津和作饼子如钱大，厚如三文，置患处，以艾壮于饼上灸之，饼干，再用唾津和作。如背疮肿大，用漱口水调作饼，覆患处，以艾铺于饼上烧之。如未成者，用之即消。已成者，纵不能全消，其毒顿减。前人俱称有奇功，不可忽之。

人参败毒散　治发背痈疽等证，憎寒壮热，甚至头痛拘急，状似伤寒者，宜服一二剂以衰其毒，轻则内自消，若至六七日不消，可服托里消毒散。
人参　前胡　柴胡　枳壳麸炒　羌活　独活　川芎　桔梗　茯苓　甘草各一钱
右作一剂，用水二碗，煎至八分，食远服。如热甚或痛者，加黄芩、黄连；大便不通，加煨大黄、(石卜)硝。

神仙截法　治痈疽发背一切恶疮，预服则毒气不入内。
真麻油一斤，银石器内煎熬十数沸，候冷
右用酒二碗，入油五盏，通口热服，一日用尽，缓则数日服之。吴安世曰：吾家三世用之，无有不验。又闻猎者云：凡中药箭，急服麻油，药毒即消。郑学论德甫屡用之甚验。按麻油下三焦热毒，通大小肠滞气。若疮疡初起，毒蓄于内，大便秘结者，用之以疏通其毒，诚为良法。若大便不实，三焦虚热，恐非所宜，用者审之。

赛命丹　一名赛飞龙夺命丹。治痈疽发背，一切无名肿毒。
蟾酥　朱砂　雄黄　胆矾　血竭　明乳香　没药各三钱　蜈蚣　麝香各五分　北细辛　全蝎　蝉退　穿山甲　白殭蚕　猪牙　皂角各六钱　片脑　白矾以信石少许同枯，去信石，各五分
右为末，端午日以酒糊和丸，菉豆大，每三丸，以葱酒一小钟吞下，被盖出汗，或吐。若不汗，再服白粥催之。

紫金锭　治一切痈疽肿毒。
文蛤三两，淡红黄色者，搥碎，洗　山慈姑各二两　红芽大戟洗净，一两五钱　麝香三钱，另研细　续随子去壳，研细，以纸包压去油，再研，一两
右各另为细末，和匀，以糯米粥和合于木臼中，杵千余下。每料分作四十锭，于端午重阳七夕合。如欲急用，辰日亦得。勿令鸡犬之类见之。合宜珍重，否则无效。痈疽发背未破，用冷水磨涂痛处，并服，良久觉痒立消。

飞龙夺命丹　治诸般肿毒疔疽恶疮。
蟾酥　轻粉各五分　朱砂飞研，三钱　白矾枯　寒水石　铜绿各一钱　蜗牛三十一粒，另研　乳香　没药　麝香各一钱
右件为细末，将蜗牛另碾一处丸。如丸不就，用好酒糊为丸，如菉豆大。每服一丸，生葱三五茎，嚼极烂，吐于手心，包药在内，热酒和葱送下，如重车行五七里汗出为效。重者再服一二丸。

胜金丹　治一切痈疽发背疔毒肿痛。
麝香　白砒制，各五分　雄黄　辰砂　乳香　没药　血竭各一钱半　全蝎泡炙　穿山甲炙　天龙去头足炙，各三钱　白殭蚕炙去丝，五钱　蟾酥一钱
右为细末和匀，每服三分，赤沙糖调，葱头酒送下，取汗为度。

十全大补汤　治溃疡发热，或恶寒，或作痛，或脓多或清，或自汗盗汗，及流注瘰疬便毒久不作脓，或脓成不溃，溃而不敛。若血气不足之人，结肿未成脓者，宜加枳壳、香附、连翘，服之自消。
人参　肉桂　地黄酒蒸，焙　川芎　白芍药炒　白茯苓　白朮黄土水拌炒　黄芪盐水拌炒　当归酒拌，各一钱　甘草炙，五分
右作一剂，用水二钟，姜枣煎服。

一粒金丹　治一切恶疮痈肿无名肿毒发背。
沉香　木香　乳香各五分　巴豆霜一钱五分　各为细末，照秤分两数和匀，用黑肥枣个半，去皮核捣烂为丸，如芡实大，每服一丸。量人虚实，先呷水一口，行一次。胃气壮实者，只可呷水三四口，不可太过。后用水一口送药下，行尽数，次以米饮补之。

翠青锭子　一名善效锭子，治发背溃烂，追脓水，长肌肉。
铜青四钱　枯矾　韶粉　乳香　青黛各钱半　白蔹　轻粉各一钱　杏仁二十七粒　麝香半钱
右为细末，调糊为饼子，或糯米饭和亦得，看深浅纴之，直至疮平复，犹可用之，大有神效。如青金、翠霞、信效、红玉诸锭，针头散，追毒饼等方，不宜多用，谓犯生砒也。如有死肉，加白丁香一钱。

回阳玉龙膏　治阴发背之第一药也。
草乌头炒，三两　军姜煨，二两　南星煨　白芷　赤芍药炒，各一两　肉桂不见火，半两
右为末，用热酒调涂。若发背发于阴，又为冷药所误，又或发于阳而误于冷药，阳变为阴，满背黑烂，四围好肉上，用洪宝丹把住，中间以此药敷之，一夜阳气回，黑者皆红活，即住此药，却以冲和仙膏收功。如不效，欲作脓，又以南星、草乌加于冲和用之。如阳已回，黑已红，惟中间一点，黑烂不能红者，盖血已死，可以(石卜)硝、明矾、白丁香、硇砂、乳香，用唾调匀，于黑红交处作一圈，上用冲和膏盖之，至明早起，药自然去，黑肉如割，却以药洗之，掩以生肉合口药收功。

蟾酥丸　治痈疽发背疔黄。
川乌　莲花蕊　朱砂各一钱半　乳香　没药各二钱　轻粉　蟾酥各一钱　麝香五分
右为细末，糊丸豌豆大，每服一九，病重者二丸，依前法服，取汗。

桃花散　治痈疽发背，生肌活血。
乌鱼骨　虎骨　龙骨各一两　寒水石半斤，煅　白石脂　赤石脂　白蔹各半两　黄丹少许
右入白芨半两，同为细末，量疮大小敷贴。

乳香拔毒散　治痈疽发背，疼痛不可忍者。
乳香少许，另研　泥蜂窝壁间采，研
右为末，用酽酢调涂。干则以酢润之，痛立止。

乳香黄芪散　治痈疽发背，疼痛不可忍者，或未成者速散，已成者速溃，败脓不假刀眨，其恶肉自下。及治打扑伤损，筋骨疼痛。
黄芪去芦　当归酒洗　川芎　麻黄去根节　甘草生　芍药　人参去芦　粟壳蜜炒，各一两　乳香另研　没药另研，各五钱　陈皮一两
右为细末，每服三钱，水一盏，煎至七分，去滓温服。如疮在上，食后；在下，食前服之。

当归连翘散　治发背痈疽。
当归　连翘　栀子仁　芍药　金银藤各一两　黄芩五钱
右(口父)咀，每服五钱，用水二盏，煎至七分，空心温服。要行，加大黄二钱。待药熟，入大黄，煎一二沸，去滓服。

赵养葵方　治发背初起。
穿山甲四片　牛皮胶四两　二味俱在新瓦上烧灰研细，用酒二碗调匀，从容服完，永无大患。此方妙甚，得之活人多矣。且简易可办。近以此方治诸恶疽疖皆愈，始知牛皮胶之功极大也。近来膏粱之人多患此，不知此方之妙，不肯一服，而世之庸医，亦不知此方之妙，自持成药，欺人多矣。外用牛皮胶，略用自然姜汁，同水熬膏如稀泥样为度，以布贴患处极效。

神授卫生汤　治发背痈疽，凡未成者即消，已成者即溃。能宣热散风，行瘀活血，解毒消肿，疏通脏腑，且药性平和，功效甚速，诚外科首用方也。
羌活八分　防风　白芷　穿山甲炒研　沉香　红花　连翘　石决明煅，各六分　皂刺　归尾　金银花　甘草节　天花粉各一钱　乳香五分　大黄酒拌炒，二钱，脉虚便利者不用　水二碗，煎八分。病在上部，先服药，随后饮酒一杯；病在下部，先饮酒一杯，随后服药以行药势。

内消沃雪汤　治发背初起，但未出脓，坚硬疼痛，不可忍者。
青皮　陈皮　穿山甲　乳香　没药　甘草节　黄芪　当归　连翘　金银花　白芷　射干　花粉　贝母　白芍　皂刺各八分　木香四分　大黄二钱
右水酒各一碗，煎至八分，量病之上下，为食前后服之。

双解复生汤　治发背初起，憎寒发热，四肢拘急，内热口干，大小便秘，宜此药发表攻里，并效。
荆芥穗　防风　川芎　白芍药　黄芪　麻黄　甘草各五分　薄荷叶　山栀仁　当归　连翘　滑石末　金银花　羌活　人参　白朮各八分　大黄　芒硝各二钱　水二碗，表证甚者姜三片，葱头二茎，里证甚者，临服加生蜜三匙和服，为发表攻里双解药也。

内消散　治发背痈疽诸疮，此药能令内消化毒为黑水，从小便而出；势大者虽未全愈，亦可转重就轻，移深居浅。
金银花　知母　贝母　天花粉　白芨　半夏　穿山甲　皂角刺　乳香各一钱
右水酒各一碗，煎八分，随病上下，食前后服之。留药滓捣烂，加秋芙蓉叶细末二两，白蜜五匙，同滓调傅疮上，一宿自消。重者再用一服。忌口效。

内固清心散　治发背热甚，臖痛烦躁，饮冷，有此证者，可预防毒气内攻；当服此药，庶不变证。
茯苓　辰砂　人参　元明粉　白豆蔻　甘草　乳香　明雄黄各二钱　冰片一钱　菉豆粉少许
右为细末，每服一钱五分，蜜汤调下，不拘时候。

琥珀蜡矾丸　治发背已成未脓之际，恐毒气不能外出，必致内攻，预服此丸，护膜护心，亦且散血解毒。
白矾一两二钱　朱砂　雄黄各一钱二分　琥珀一钱，另研极细　黄蜡一两　蜂蜜二钱，临服加
右上四味，先碾研极细，另将蜜蜡铜杓内熔化，离火片时，候蜡四边稍凝时，方入上药搅匀，共成一块，以一人将药火上微烘，众手急丸，小寒豆大，用朱砂为衣，磁罐收贮。每服二三十丸，白汤食后送下。病甚者，早晚日进二次，其功最效。

回阳三建汤　治阴疽发背初起，不疼不肿，不热不红，硬若牛皮，坚如顽石，十日外脉细身凉，肢体倦怠，形如鳖甲，色似土朱，粟顶多生孔，孔流血，根陷平散，软陷无脓，又皮不作腐，手热足凉者，俱急服之。
附子　人参　黄芪　当归　白茯苓　枸杞子　川芎　陈皮　山萸肉各一钱　木香　生甘草　紫草　厚朴　红花　独活各五分　煨姜三片，皂角树根上白皮二钱，水二豌，煎八分，入酒一杯，随病上下，食前后服之。用绵帛盖暖疮上，不得大开疮孔，走泄元气为要。愚按凡背疽属阴者，皆由脏腑先坏，而内毒不得发越于外也。旧有用鸡冠剪血滴于疽上者，有酢煮雄艾敷围者，猪脑热药敷围者，神灯火气灼照者，此数法皆阴疽之用。予虽尝用，未见其实。但阴疽不起者，如树木之根坏，强力培植枝叶，而终无发生之理。予尝据理用药，固有得其生者，十中三四。譬之稼穑，先疏其土，通其地脉，助其根本，回其阳气，此四者缺一不可。用苍朮、厚朴、茯苓、陈皮疏其上，川芎、当归、柴草、红花通其脉，人参、黄芪、枸杞、山萸助其本，附子、木香、甘草、独活回其阳。如此用之，但根本内有一脉未绝之气，服之俱可得生。又验其手足温暖，疮便发热，渐作臖肿，复生疼痛，色暗得活，坚硬得腐，胃气得回，此是药之效验，必在三服中应之为吉。外兼照法接助回阳，此通治阴疽之大法也。

神灯照法　治发背初起，七日前后，未成者自消，已成者自溃，不起发者即发，不腐溃者即腐，诚为良法也。
雄黄　朱砂　血竭　没药各二钱　麝香四分
右五味，研为细末，每用三分，绵纸裹药为捻，长约尺许，以真麻油润透，燃如灯火，离疮半寸许，自外而内，周围徐徐照之，火头向上，药气入内。疮毒随火解散，自不内侵脏腑。初用三条，渐加至四五条，候疮势渐消渐减，熏后随用敷药。如已溃大脓发泄时，不必用此照敷，只宜用膏药盖贴。

敷药　凡发背用神灯照后，即用此药敷之。
车前草连根　豨莶草　五龙草　金银花各等分
右四味鲜草药，一处捣烂，加三年陈小粉，初起仍加飞盐末二三分，共打为稠糊，遍敷疮上，中留一顶，以膏盖贴，避风，自然拔出脓毒。若冬月草无鲜者，预采蓄下，阴干为末，用陈米酢调敷，亦如前法，并效。今恐前敷药内用五龙草，随地或有缺少，不便合用，子尝用神灯照后，顶以膏盖，周围肿上，以如意金黄散代敷，亦效。

如意金黄散　治发背神灯照后，用此代前敷药。
天花粉上白，十斤　黄蘗　大黄　姜黄各五斤　香白芷二斤　紫厚朴　陈皮　生甘草　苍朮　天南星各二斤　以上共为咀片，晒极干燥，为极细末，磁坛收贮，勿令泄气，备用。

黍米寸金丹　二名返魂丹，三名再生丸，四名追命丹，五名延寿丹，六名来苏丸，七名知命丸，八名得道丸。此方异人所传，治痈疽发背初起，憎寒壮热，四肢倦怠沉重者，不分表里，老幼轻重，并宜服之。
麝香五分　乳香　没药　雄黄　狗宝　轻粉　乌金石各一钱　蟾酥　硇砂各二钱　黄蜡　粉霜各三钱　鲤鱼胆阴干，三个　狗胆一个　白丁香四十九个　金头蜈蚣全者，酥炙黄，七条　头胎男乳一合
右为细末，除黄蜡、乳汁二味，熬成膏子后，入二味，和丸菉豆大，大人三丸，小儿用一丸，病重者五丸，冷病用葱汤，热病用新汲水送下，衣被密盖，勿令透风，汗出为度，诸病如失。后食白粥调理。

冲和膏　治痈疽发背，阴阳不和，冷热不明者，宜用之。
紫荆皮炒，五两　独活炒，三两　赤芍炒，二两　石菖蒲一两半　白芷一两
右为细末，葱汤热酒俱可调敷。

煮拔筒　治发背已成，将溃时脓毒不得外发，必致内攻，乃生烦躁，重如负石，非此法拔提，毒气难出也
羌活　独活　紫苏　蕲艾　鲜菖蒲　甘草　白芷各五钱　连须葱三两　预用新鲜嫩竹一段，径口一寸二三分，长七寸，一头留节，用刀刬去外青，留内白一半，约厚一分许，靠节钻一小孔，以柳木条塞紧，将前药放入筒内，筒口用葱塞之。将筒横放锅内，以物压之，勿使浮起，用清水十大碗，渰筒煮数滚，内药约浓熟为度，取出候用。再用铍针于疮顶上一寸内，品字放开三孔，深入浅寸，约筒圈内，将药筒连汤，用大磁钵盛贮，患者榻前将药筒倒出，急用筒口乘热，对疮合上，以手捺紧，其筒自然吸住。约待片时，药筒已温，拔去塞孔木条，其筒自脱。将器倒出筒中物色，看其何样，如有脓血相黏，鲜明红黄之色，约有一二杯许，其病乃是活疮，治必终愈。如拔出物色纯是败血，气秽紫黑，稀水而无脓意相黏者，其病气血内败，肌肉不活，必是死疮，强治亦无功矣。此法家传，屡经有验。如阳疮易溃易脓之证，不必用此，以伤气血。只可用之于阴疮，要在十五日前后，坚硬不溃不脓者行之最当。此法的有回天之效，医家不可缺也。

当归酒　治发背阴疽。
辣桂五钱　当归四钱　木香　白芷各二钱
右剉，分二贴，每贴酒煎，去滓，入乳香末半钱，调服。

清心饮　治疮疡肿痛，发热饮冷，脉沉实，睡语不宁。
防风　川芎　薄荷叶　当归　芍药　大黄　麻黄　连翘　芒硝各半两　石膏末　黄芩　桔梗各一两　滑石三两　甘草二两　荆芥　白朮　栀子各一分　黄连五钱　每剂一两，水二钟，煎至八分服。

破棺丹　治疮疡热极汗多，大渴便秘，谵语或发狂，结阳之证。
大黄二两五钱，半生半熟　芒硝　甘草各二两
右为末，炼蜜为丸，如弹子大，每服一丸，食后童便酒化下，白汤化服亦可。

十宣散　治疮疡脉缓濇，身倦怠，恶寒，或脉弦或紧细者，皆宜用之，散风寒，助阳气也。
人参　当归酒拌　黄芪盐水拌炒　甘草炙　白芷　川芎　桔梗炒，各一钱　厚朴姜制，五分　防风　肉桂各三分
右作一剂，水二钟，煎八分服。

箍药　治发背毒甚，散走不住，此药围之即解。
芙蓉叶　白芷　大黄　山慈姑　寒水石煅　白芨　苍耳草　黄蘗炒，各等分
右各另为末，用水调擦四围，中如干，以水润之。

乌金膏　解一切疮毒，及腐化瘀肉，最能推陈致新。
巴豆一味，去壳炒焦，研如膏
右点肿处则解毒，涂瘀肉上则白化。加乳香少许亦可。如纴疮内，能搜脓化毒，加香油少许调稀，可用。若余毒深伏，不能收敛者，宜此纴之，不致成漏。

援生膏　治一切恶疮初起，点破虽未全消，亦得以杀其毒。
雄黄五钱　轻粉　蟾酥各三钱　乳香　没药　血竭各一钱　麝香五分
右用荞麦秸灰，或真炭灰一斗二升，淋灰汤八九碗，将栗柴或桑柴文武火煎作三碗，以备日久药干添用。取二碗盛于磁器内，将前药碾为极细末，入灰汤内用铁杆或柳枝顺搅，再入好细石灰一升，再搅匀，过一宿，却分于小磁罐收贮。凡遇诸恶疮，点当头一二点，一日换二次，次日又二次。须出血水为妙。如药干却加所存灰汤少许调之。

神功散　治发背一切疮疡，不问阴阳肿溃，并效。
黄蘗炒　川乌炮
右另为末，各等分，用唾津谪敷患处，并涂疮口。一道人不问阴阳肿溃，虚实痛否，此药用漱口水调搽，不留疮头，日易之，内服仙方活命饮甚效。

仙方活命饮　治一切疮疡，未作脓者内消，已成脓者即溃。又排脓止痛消毒之圣药也。
穿山甲用蛤粉炒黄色　甘草节　防风　没药　赤芍　白芷　皂刺炒黄　归尾　乳香各一钱　天花粉　贝母各八分　金银花　陈皮各三分
右作一剂，用酒一碗，同入瓶内，纸糊瓶口，勿泄气，慢火煎，数沸，去滓，分病之上下，食前后服之。能饮酒者，再饮二三杯尤好。

神功托里散　治痈疽发背，一切肿毒臖痛，憎寒壮热。
黄芪盐水拌炒　金银花　当归　粉草各一钱
右作一剂，用酒水各一钟，煎至一钟，分病上下，食前后服。少顷，再进一剂，擦敷患处，不问阴阳肿溃，老少虚实，皆可服。为末，酒调服，尤效。

清凉饮　治发背疮疡，烦躁饮冷，肾痛脉实，大便闭结，小便赤濇。
大黄炒　赤芍药　当归　甘草各二钱
右作一剂，用水二钟，煎八分，食前服。

苦参丸　治一切痈疽疮毒，臖痛作渴，或烦躁。
苦参不拘多少
右为末，用水糊为丸，如梧桐子大，每服二三钱，温酒下。

雄黄解毒散　治一切痈肿溃烂，毒势甚者，先用此药二三次，以后用猪蹄汤。
雄黄一两　白矾四两　寒水石煅，一两半
右用滚水二三碗，乘热入前药末一两，洗患处，以太乙膏或神异膏贴之。

发背方 【 《中藏经》】 
烧车螯　芦壳如无以竹根代　黄蘗　甘草
右等分为末，先以青盐、薄荷、芫荽、楼葱煮浆水汤洗疮，男子以妇人、妇人以男子唾，调前药涂之，以赤水出为度。

海马拔毒散　治疔疮发背恶疮，大有奇效。
雄黄三钱　海马一对，炙黄　穿山甲黄土，炒　朱砂　水银各一钱　冰片　麝香各少许
右为末，入水银研不见星，每以少许点之，一日一点，毒自出也。

古今图书集成医部全录卷一百七十八

　背脊门

　　单方

发背痈疖：取多年烟熏壁土、黄蘗等分为末，姜汁拌调摊贴之，更以茅香汤调服一钱。壁土取东迎太阳者。 【 《经验方》】 
又方：取粪坑底泥，阴干为末，新水调敷，其痛立止。 【 时珍】 

发背欲死：取伏龙肝末，酒调厚敷之，干即易，平乃止。 【 《千金方》】 

痈肿发背：酢磨浓墨涂四围，中以猪胆汁涂之，干又上，一夜即消。 【 赵氏方】 
又方：厨内倒吊尘为末，以生葱极嫩心同捣膏敷之，留顶，一日一换，干则以水润之。 【 《集简方》】 
又方：用甘草三两，微炙，瓶盛酒一斗，浸甘草，乃以黑铅一斤，熔化投酒中，如此九度，去滓，饮酒醉卧，即愈。 【 《经验方》】 

发背恶疮及诸痈疽：好光粉二两，真麻油三两，慢火熬，以柳枝急搅，至滴水成珠，入白胶末少许，入器，水浸两日，油纸摊贴，名神应膏。 【 《直指方》】 

发背初起：铁浆饮二升，取利。 【 《外台秘要》】 

疽疮发背：银朱白矾等分，煎汤温洗，却用桑柴火远远灸之，日三次，甚效。 【 《救急方》】 

麦饭石膏，治发背疮甚良，乃中岳山人吕子华秘方。取麦饭石，石大小不等，或如拳，或如鹅卵，或如饼，大略状。如握聚一团，麦饭有粒点，如豆如米，其色黄白，但于溪间麻石中寻有此状者，即是。取此石碎如棋子，炭火烧赤，投米酢中浸之，如此十次，研末筛细，入乳钵内，用数人更碾，五七日，要细腻细面，四两；鹿角一具，要生取连脑骨者，其自脱者不堪用，每二三寸截之，炭火烧，令烟尽即止，为末研细，二两；白蔹生研末二两，用三年米酢入银石器内煎，令鱼目沸，旋入药在内，竹枝子不住搅，熬一二时久，稀稠得所，顷在盆内待冷，以纸盖收，勿令尘入。用时以鹅翎拂膏，于肿上四围赤处尽涂之，中留钱大泄气。如末有脓即内消，已作头即撮小，已溃即排脓如湍水。若病久肌肉烂落，见出筋骨者，即涂细布上贴之，干即易，逐日疮口收敛。但失陷下穴者，即无不瘥。已溃者，用时先以猪蹄汤洗去脓血，故帛拭干，乃用药。其疮切忌手触动嫩肉，仍不可以口气吹风，及腋气月经有孕人见之，合药亦忌此等。初时一日一洗一换，十日后二日一换。此药要极细，方有效。若不细，涂之即极痛也。此方孙真人《千金》月令已有之，但不及此该悉且尽。又北齐马嗣明治杨遵彦背疮，取粗黄石如鹅卵大者，猛火烧赤，纳浓酢中，当有屑落酢中，再烧再淬石至尽，取屑日干，捣筛极细末，和酢涂之，立愈。刘禹锡《传信方》谓之炼石法，用敷疮肿无不验。

发背初起，恶寒啬啬，或已生疮肿瘾疹：消石三两，煅，水一升泡化，青布折三重，温溻赤处，热即换，频易取瘥。 【 《外台秘要》】 

发背初起，疑似者，便以秦艽牛乳煎服，得快利三五行，即愈。 【 《集验方》】 

痈疽发背：用胡燕窝、土鼠坌土、榆白皮、(艹舌)蒌根等分为末，以女人月经衣，水洗取汁，和敷肿上，干即易之。

溃者封其四围，五日瘥。 【 《千金方》】 

发背初起：地菘杵汁一升，日再服，瘥乃止。 【 《伤寒类要》】 

发背溃烂：陈芦叶为末，以葱椒汤洗净敷之，神效。 【 《乾坤秘韫》】 

发背欲死，及一切肿毒赤游风疹，或风热头痛，芭蕉根捣烂涂之。 【 《肘后方》】 
发背初起：草决明生用一升，捣，生甘草一两，水三升，煮一升，分二服。大抵血滞则生疮，肝主藏血，决明和肝气，不损元气也。 【 《本事方》】 
又方：用牡蛎粉灰，以鸡子白和，涂疮四围，频上取效。 【 《千金方》，下同】 
又方：鹿角烧灰，酢和涂之，日五六易。

发背肿毒未成者：用活蟾一个，系放疮上半日，蟾必昏愦，置水中救其命；再易一个，如前法，其蟾必踉蹡；再易一个，其蟾如旧，则毒散矣。累验极效。若势重者，以活蟾一个，或二三个，破开连肚，乘热合疮上，不久必臭不可闻，再易二三次即愈。慎勿以物微见轻也。 【 《医林集要》】 

肿毒初起：大虾蟆一个，剁碎，同炒石灰研如泥，敷之频易。 【 《余居士方》】 

痈疽发背及发乳诸毒：用吴茱萸一升，捣为末，用苦酒调涂帛上贴之。 【 《外台秘要》】 

痈疽发背：用母猪蹄一双，通草六分，绵裹煮羹食之。 【 《梅师方》】 

发脑发背及痈疽热疖恶疮：用腊月兔头捣烂，入瓶内密封，惟久愈佳。每用涂帛上厚封之，热痛即如水也，频换取瘥，乃止。 【 《胜金方》】 

发背痈肿：用白犬屎半升，水绞取汁服，以滓敷之，日再。 【 《外台秘要》】 

五毒发背：金星草和根洗净，慢火焙干，每四两入生甘草一钱，捣末，分作四服，每服用酒一升，煎一二沸，更以温酒二三升相和，入瓶器内封固，时时饮之。忌生冷油腻毒物。 【 《经验方》】 

发背初起：生姜一块，炭火炙一层，刮一层为末，以猪胆汁调涂。 【 《海上方》】 

发背欲死：鸡肠草捣敷之。
又方：冬瓜截去头，合疮上，瓜烂截去，更合之，瓜未尽，疮已小敛矣，乃用膏贴之。 【 《肘后方》】 

发背不溃：皂角刺麦麸炒黄一两，绵黄芪焙一两，甘草半两，为末，每服一大钱，酒一盏，乳香一块，煎七分，去滓温服。 【 《本事方》】 
发背初起：活蜗牛二百个，以新汲水一盏，汤瓶中封一夜，取涎水，入真蛤粉，旋调扫敷疮上，日十余度，热痛止则疮便愈。 【 《集验方》】 
又方：用鸡肫黄皮不落水者，阴干，临时温水润开贴之，随干随润，不过三五个，即消。 【 《经验方》】 

发背已溃：用鸡肫黄皮，同绵絮焙末，擦之，即愈。

背疮溃烂：黄黑牛屎多年者，晒干为末，入百草霜，研匀细掺之。 【 《谈埜翁方》】 

背疽初发：用黄明牛皮胶四两，酒一碗，重汤顿化，随意饮尽。不能饮者，滚白汤饮之，服此，毒不内收，不传恶证。 【 《阮氏经验方》】 
又方：牛皮胶新瓦上烧存性，研末，酒二碗服之。 【 《谈埜翁试验方》】 

搭手发背：用蚬子壳一个，密陀僧一钱，共为细末，桐油调擦，内服托里散。一方无蚬子壳。

发背肿毒：蛇头烧灰，酢和敷之，日三易。 【 《千金方》】 

痈疽发背初作，及经十日以上，肿赤焮热，日夜疼痛，百药不效者：用煅鸡子一枚，新狗屎如鸡子大，搅匀，微火熬，令稀稠得所，捻作饼子，于肿头上贴之，以帛包抹，时时看视，觉饼热即易，勿令转动及歇气，经一宿定。如日多者，三日贴之，一日一易，至瘥乃止。此方秽恶，不可施之贵人。一切诸方，皆不能及，但可备员而已。 【 《千金方》】 

发背欲死：烧人屎灰，酢和敷之，干即易。 【 《肘后方》】 
又方：凡人中热毒，眼花头运，口干舌苦，心惊背热，四肢麻木，觉有红晕在背后，即取槐子一大把，拣净铁锅内炒褐色，好酒一大碗煎滚，去槐子热服，待汗出即愈，未退再服。

发背不起：穿山甲、蛤粉拌匀炒，碾末，五钱酒下。

刻效散，治发背：用黄栝蒌一枚，白矾一钱，连皮子煅过为末，酢调敷，乳汁尤妙。

水龙收毒法，单治发背初起红色者：疮上用稠泥成圈，中间放水，下马蝗数条，待蝗吸毒血，一日三易，其疮即愈，谓之蜞针。

骊龙散，治发背破与不破二者之间，功能捷奏。用珍珠八分，牛粪一两，十二月生用，余月煅灰存性，铁锈一两，共研细末，以猪脑加酢，调敷疮口三五次，干再易之。

一艾二黄散，此夺旗斩将之剂，治发背黑色不痛，即为阴也。用艾叶一斤，硫黄、雄黄末各五钱，以水同煮艾半日，捣极烂，候温敷上，再煮，再易，十余遍，能知痛者可生；全无痛者，出紫血而死。

治发背一切痈疽金石药毒发，以紫背车螯大者，盐泥固济，火煅通红，放冷取出，研为极细末，地上出火毒一宿，以甘草膏子，丸如梧桐子大，每服三五十丸，甘草汤下，日进三服，第三日取下恶物，用后药贴之。 【 《中藏经》】 

背疮白膏药：寒水石不以多少，火煅通红，入磁器中封口，令密，沉井中一宿，取出研极细，以腊月猪脂和如膏，稀稠得所，自疮赤尽处涂之，阔一指许，上以薄纸为花子，中心留一孔，贴定渐次赤退，即迤逦移近里至愈。纸花孔子外，所留纸，令与所涂药阔狭等。

发背初起，烂开不住，合围攻胜之剂：用白盐梅、皂角二味，烧存性，研末，不发热者，米酢调涂四围，连换即不走开。 【 《疮疡全书》】 

平肌追脓散，疮头冷者用：炒干姜碾末，鸡子清调搽四面。如溃烂，用猪蹄汤洗净疮口，拭干掺之，觉热如烘，肌平易愈。

发背痈疽，李北海言此方乃神授，极奇秘。用甘草三大两，生捣筛末，大麦面九两，和匀，取好酥少许，入内，下沸水，搜如饼状，方圆大于疮一分，热敷肿上，以紬片及故纸，隔令通风，冷则换之。已成者脓水自出，未成者肿便内消，仍当吃黄芪粥为妙。
又方：甘草一大两，火炙捣碎，水一大升浸之，器上横一小刀子，露一宿，平明以物搅令沫出，去沫服之，但是疮肿发背，皆甚效。 【 《苏颂图经》】 

痈疽发背初起未成者：苎根熟捣敷上，日夜数易，肿消则瘥。 【 《图经本草》】 
发背痈疽成疮者：龙葵一两为末，麝香一分，研匀涂之，甚善。 【 《苏颂图经》】 

虚火背疮：虚火上行，背内热如火炙者，附子末津调，涂涌泉穴。 【 《摘元方》】 

疔疮发背：草乌头去皮为末，用葱白连须和捣，丸豌豆大，以雄黄为衣，每服一丸，先将葱一根细嚼，以热酒送下。或有恶心呕三四口，用冷水一口止之，即卧，以被厚盖，汗出为度。 【 《乾坤秘韫》】 

痈疽发背及乳疮：半夏末，鸡子白调涂之。 【 《肘后方》】 

背腿间一点痛不可忍者：芫花根末，米酢调敷之。如不住，以帛束之。妇人产后尤宜。 【 《袖珍方》】 

发背初起：水调白蔹末涂之。 【 《肘后方》】 

木莲草，治背痈，干末服之，下利即愈。 【 《苏颂》】 

痈疽发背：生菖蒲末捣贴之，疮干者为末，水调涂之。 【 《秘宝方》】 

发背初起，肿臖赤热：用紫背浮萍捣，和鸡子清贴之。 【 《圣惠方》】 

发背：石韦炒末，冷酒调服。 【 《苏颂》】 

痈疽发背，一切肿毒：荞麦面、硫黄各二两为末，井华水和作饼，晒收，每用一饼，磨水敷之，痛则令不痛，不痛则令痛，即愈。 【 《直指方》】 
又方：粢米粉熬黑，以鸡子白和，涂练上，剪孔贴之，干则易，神效。 【 《葛氏方》】 

背疮热肿：蕺菜捣汁涂之，留孔以泄热毒，冷则易之。 【 《经验方》】 

发背恶疮：重阳日收老茄子百枚，去蒂四破切之，硝石十二两捣碎，以不津器先铺茄子一重，乃下硝石一重，如此间铺，令尽，以纸数层密封，安置净处，上下以新砖承覆，勿犯地气，至正月后取出，去纸两重，日中曝之，逐日如此，至二三月度，茄已烂开，瓶倾出，滤去滓，别入新器中，以薄绵尽头，又曝至成膏，乃可用。每以酒调半匙，空腹饮之，日再。更以膏涂疮口四围，觉冷如冰，疮干便瘥。其有根本在肤腠者，亦可内消。若膏久干硬，即以饭饮化动用之。 【 《图经本草》】 

痈疽发背，大如盘，臭腐不可近：桐叶酢蒸贴上，退热止痛，渐渐生肉收口。极验秘方也。 【 《医林正宗》】 
发背散血：槐花菉豆粉各一升，同炒象牙色，研末，用细茶一两，煎一碗，露一夜，调末三钱敷之，留头。勿犯妇女手。 【 《摄生妙用方》】 

痈疽发背：榆根白皮切，清水洗，捣极烂，和香油敷之，留头出气。燥则以苦茶频润。不黏更换新者。将愈，以桑叶嚼烂，随大小贴之，口合乃止，神效。 【 《救急方》】 

痈疽发背：巴豆树根掘取洗捣，敷患处，留头，妙不可言。收根阴干，临时水捣亦可。 【 《经验方》】 

发背初生，一切痈疽皆治：单用紫荆皮为末，酒调箍住，自然撮小不开，内服柞木饮子，乃救贫良剂也。 【 《仙传外科》】 

痈疽发背：用豮猪腰子一双，同飞面捣如泥，涂之即愈。

槐花酒，治发背一切疮毒，不问已成未成，但臖痛者并治之：槐花四五两，微炒黄，乘热入酒二钟，煎十余沸，去滓热服。未成者二三服，已成者一二服。又洽湿热疮疥，肠风痔漏，诸疮作痛，尤效。
又方：用乱发烧灰，酒服方寸匕。
又方：猪脂敷上，日四五度，亦治发乳，救急方云；取猪羊脂切作片，冷水浸贴上，暖即易之，五六十片瘥。若初贴少许即寒，寒定好眠，甚效。
又方：三年酢滓，微火煎。令稠，和牛脂敷上。
又方：猪、狗牙烧灰，酢和敷上，日三四易。
又方：古蚌烧灰，鸡子白和敷之，日三易。

远志酒，治一切痈疽发背疖毒恶候，若有死血阴毒在中则不痛，敷之即痛；有忧怒等气积而内攻，则痛不可忍，傅之即不痛；或蕴热在内，热逼人手，不可近，敷之必清凉；或气虚血冷，溃而不敛，若七情内郁，治之必愈。用远志不以多少，泔浸搥去心为末，酒一盏，调末三钱，澄清饮之，以滓敷于患处。 【 《医学纲目》】 

治痈疽发背初肿时：方用风化石灰二两，细辛一两，共为粗末，用热酢调匀，敷患处，干再敷，三上，其肿即消。

有人患背疽，已溃如碗面大，视五脏仅膈膜耳，自谓必死。用大鲫鱼一枚，去肠脏，以羯羊粪入其中，烘焙焦黑，极燥，为细末，干掺之，疮口遂收，后竟无恙。此方累用有效。须候脓少欲生肌肉时用之。
又方：治背疽久不收口，用川椒去目炒黑一钱，定粉风化硝各二钱，白矾二钱半，乳香没药各一钱，共为末掺之。

治背疮肉长疾，皮不及裹，见风即成僵，以寒水石烧研为细末，敷疮上，再用铜绿细末上之，肉即不作僵矣。

治一切发背疔疮无名肿毒：三月清明，将虾豚收一罐，用雄黄、朱砂各一两研细末，入罐内晒之，至端午日取出听用。如擦疮，用药磨水点上，立消。 【 《古今医鉴》】 

治发背方：苍耳炒黄擦去刺，再炒深黄，不见风，研细末，每服五钱匕，好热酒调，食前、临卧服。 【 海藏】 

发背：用金银藤取五六两捣烂，入热酒一钟，搅匀取汁，酒温服，滓罨患处，四五服立效。 【 《赵氏医贯》】 

鸡血散，治发背阴证：用赤雄鸡剪去冠尖少许，倒提滴血疮上，血尽再换，不过五六鸡，痛止毒消，其疮自愈。内以人参六两，分六贴，尽日煎服。 【 《医学入门》】 
痈疽发背：用伏龙肝，以鸡子黄和涂之，或酢调，或大蒜同研贴之，并佳。 【 《本草》】 

发背：取白凤仙花连根叶捣烂，先以米酢洗患处，后敷药，一日一换，如神。 【 《万病回春》】 

背疽：取薜荔叶烂研，取汁和蜜，饮数升，以滓敷疮上。
又方：薜荔叶细末和酒，绞取汁，煎数沸，服之。 【 《本草》】 

发背：用芙蓉花及叶，并晒干为末，酢调敷，白莲尤佳。 【 《丹溪心法》】 

　　针灸

《素问》曰：足太阳之疟，令人腰痛头重，寒从背起，先寒后热，熇熇暍暍然，热止汗出难已，刺郄中出血。
疟脉满大急，刺背俞旁五胠俞各一，适肥瘦出其血也。
先项背痛者，先刺之。
风疟，疟发则汗出恶风，刺三阳经背俞之血者。
肺热病者，热争则喘欬，痛走胷膺背，不得太息，头痛不堪，汗出而寒，丙丁甚，庚辛大汗，气逆则丙丁死。刺手太阴阳明，出血如大豆，立已。
刺脊间，中髓为伛。
深专者刺大脏。迫脏刺背，背俞也。
病在少腹有积，刺侠脊两旁四椎间，刺两髂髎季胁肋间，导腹中气热下已。
背与心相控而痛，所治天突与十椎及上纪。上纪者，胃脘也。下纪者，关元也。
《灵枢》曰：足太阳之别，名曰飞扬，去踝七寸，别走少阴。实则鼽窒头背痛，虚则鼽衄，取之所别也。
督脉之别，名曰长强，挟脊上项，散头上，下当肩胛，左右别走太阳，入贯膂。实则脊强，虚则头重，高摇之，挟脊之有过者，取之所别也。
厥挟脊而痛至顶，头沉沉然，目(目巟)(目巟)然，腰脊强，取足太阳腘中血络。
心痛引背不得息，刺足少阴。
黄帝问于岐伯曰：愿闻五脏之俞出于背者。岐伯曰：背中大俞在杼骨之端，肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆挟脊相去三寸所。则欲得而验之，按其处，应在手而痛解，乃其俞也。灸之则可，刺之则不可。气盛则泻之，虚则补之。以火补者，毋吹其火，须自灭也。以火泻者，疾吹其火，传其艾，须其火灭也
《金匮要略》曰：饮酒，大忌灸腹背，令人肠结。
《甲乙经》曰：肩背痹痛不举，血瘀肩中不能动摇，巨骨主之。
肩背不可自带衣，臂腕外侧痛不举，阳谷主之。
肩背欲折，臑如拔，手不能自上下，养老主之。
项背痛引颈，魄户主之。
肩痛胷满凄厥，脊背急强，神堂主之。
肩背髀痛，臂不举，寒热凄索，肩井主之。
腰脊痛不得俛仰，刺脊中睪，脊内廉痛，便难，阴痿不用，少腹急引阴及脚内廉内，阴谷主之。
男子脊急目赤，支沟主之。
腰脊强，四肢懈惰，善怒，欬少气，郁然不得息，厥逆，肩不可举，阳乃痿，身瞤，章门主之。
肾脉缓甚为折脊。
《千金方》曰：列缺主背寒栗，少气不足以息，寒厥，交两手而瞀。凡实则为背热背汗出，四肢暴肿；虚则肩寒栗，气不足以息。
附分，主背痛引头。
膈关、秩边、京骨，主背恶寒痛，脊强难以俛仰。
鱼际，主痹走胷背，不得息。
经渠、丘墟，主胷背急，胷中彭彭。
凡发背，皆因服食五石寒食更生散所致；亦有单服钟乳而发者；又有生平不服而自发背者又有生平不服而自发背者　原缺，据《千金》卷二十二补。，此是上代有服之者。其候率多于背两胛间起，初如粟米大，或痛或痒，仍作赤色，人皆初不以为事，日渐长大，不过十日，遂至于死。其临困之时，已阔三寸，高一寸，疮有数十孔，以手按之，诸孔中皆脓出，寻时失音。所以养生者，少觉背上痒痛有异，即火急取净土，水和为泥，捻饼作子，厚二分，阔一寸半，以粗艾大作炷，灸泥饼上，贴着疮上灸之，一炷一易饼子。若粟米大时，可灸七饼子即瘥；如榆荚大，灸七七饼炷即瘥；如钱大，可日夜灸之，不限炷数。仍服五香连翘汤及铁浆诸药攻之，乃愈。又法：诸发背未作大脓，可以冷水射之，浸石令冷熨之，日夜莫住，瘥乃止。此病忌面、酒、五辛等。亦有当两肩上发者。
凡肿起背胛间，头白如黍粟，四边相连，肿赤黑，令人闷乱，即名发背也。禁房室、酒肉、蒜面。若不灸治，即入内杀人。若灸，当疮上七八百壮。有人不识，多作杂证治者，皆死。
《医学纲目》曰：针灸背痛有二法：其一取肺。经云：肺病者喘欬逆气，肩背痛，汗出，取其经太阴足太阳之外厥阴内血者。又云：肺手太阴之脉，气盛有余则肩背痛，风寒汗出，气虚则肩背痛寒，少气不足以息，视盛虚热寒陷下取之是也。
其二，取肾。经云：邪在肾，则病肩背颈项痛，时眩，取之涌泉、昆仑，视有血者，尽取之是也。
肩背痛连胛：取胛缝，在背踹骨下直腋缝尖及臂，取二寸半，泻六吸；五枢二寸半，泻八吸。
肩背胛痛，取昆仑、悬钟、肩井。
肩背颈项腋前痛，与胷相引者，取涌泉一分，见血乃妙。前腋刺面上一寸。
又法：取气舍五分，灸天髎；又取曲池一寸半，天井五分。
肩背痛，手三里主之。
针灸脊痛脊强有三法：其一，取督脉。经云：督脉之别，名曰长强，别走太阳，实则脊强，取之所别也。
其二，取足太阳。经云：厥挟脊而痛者至顶，头沉沉然，目(目巟)(目巟)然，腰脊强，取足太阳腘中血络。是也。
其三，取小肠。经云：少腹控睪，引腰脊上冲心，邪在小肠，取之肓原以散之，刺太阴、厥阴以下之，取巨虚，下廉以去之。是也。
脊膂并腰疼，取人中口含水突处，针入三分，略向上些，但泻无补，留三吸；委中二寸半，忌灸；又于四畔紫脉上，去血如藤块者，不可出血。出血不止令人夭。又泻三里、五枢。
《薛氏医案》曰：神效桑枝灸，治发背不起，或瘀肉不溃，此阳气虚弱，用桑枝燃火着，吹熄焰，用火灸患处片时，日三五次以助肿溃。若腐肉已去，新肉生迟，宜灸四畔。其阴疮瘰疬流注臁疮恶疮久不愈者，亦宜用之。大抵此法未溃则解热毒，止疼痛，消瘀肿；已溃则补阳气，散余毒，生肌肉。其阳证肿痛，甚或重如负石，初起用此法出毒水，即内消；日久者，用之虽溃亦浅，且无苦楚。惜患者不知有此，治者亦不肯用此也。
隔蒜灸法，治一切疮毒发背大痛或不痛，或麻木。如痛者灸至不痛，不痛者灸至痛，其毒随火而散。盖火以畅达，拔引郁毒，此从治之法也，有回生之功。用大蒜去皮，切三文钱厚，安疮头上，用艾壮于蒜上，灸之三壮，换蒜复灸。未成者即消，已成者亦杀其大势，不能为害。如疮大用蒜捣烂，摊患处，将艾铺上烧之，蒜败再换。如不痛或不作脓，及不发起或阴疮，尤宜多灸，灸而仍不痛，不作脓，不起发者，不治。此气血虚极也。
李氏云：凡患背疽漫肿无头者，用湿纸贴肿处，但一点先干处，乃是疮头。可用大蒜十颗，淡豉半合，乳香钱许，研烂置疮头上，铺艾灸之，痛否皆以隔蒜灸法为度。愚按前证或附骨疽及臀腿诸毒初起未明者，寻头用灸，多自内消；其毒炽盛，更服活命饮，其功尤捷。若气血虚弱，必以补托为主。若背疽大溃，欲验穿透内膜者，不可用皂角取嚏法，但以纸封患处，令病者用意呼吸，如纸不动者，未穿透也。倘用取嚏，鼓动内膜，反致穿透，慎之慎之！
《伍氏方论》曰：夫痈疽发背，皆有所因，论中言之详矣。凡初觉赤肿，先从背脊骨第二陷中两旁，相去同身寸各一寸五分，名热腑穴，二处各灸七壮。此能疏泄诸阳热气，永无痈疽之苦。或隔蒜灸，不论壮数，则邪无所容，而真气不损。但头项见疮，宜用骑竹马及足三里灸之。
伍氏曰：凡治痈疽发背疔疮不痛者，必灸使痛，痛者必灸使不痛。若初灸即痛者，由毒气轻浅；灸而不痛者，乃毒气深重。悉宜内服追毒排脓，外敷消毒之药。大抵痈疽不可不痛，又不可大痛。闷乱不知痛者，难治。
《素问》云：阳气凑袭，寒化为热，热甚则肉腐为脓。凡发背多因服金石而发者，有因上代曾服而发者，其候多发于皮，起如粟，或痛或痒，多致不救。外面如拳，古人云：外面如麻，里面如瓜。有数十孔，以手按之，诸孔出脓，寻时失瘖。凡有此证，可用净土水调，量大小作饼，厚分许，以艾炷灸之，内服五香连翘汤，及铁浆酢调蚌壳灰涂之，更以骑竹马法灸之，甚良。愚按前证仍参首论主治，恐其表里热毒之不同，元气虚实之不一也。
伍氏曰：夫痈发背者，皮薄肿高，多有椒眼数十粒；疽发背者，皮肤顽硬，状如牛颈之皮。二证皆宜灼艾，痈成脓则宜针。其针当以马衔铁为之，形如韮叶样，两面皆利，可以横直裂开五六寸许，取去毒血，其病顿轻。须先灸而后裂。可服神仙追毒丸，利去毒根，次服排脓托里等药调治。疽成脓则宜烙，用银篦大寸许，长六寸，烧赤，频烙患处，以脓出为效。大抵痈疽难于诸科，非心传契妙，其可以易治耶？愚按前证若气血充实，其脓即成，宜速针之，勿药可愈。若气血亏损，脓不能出，或脓出反痛，须托里养胃，庶保终吉。
伍氏曰：但觉背两胛间赤痒肿痛，或有白粒，且以津唾时润令湿，切勿抓破。大抵在背微有赤肿点，或因抓破入浴犯水，或因饮食脍炙而作。初未辨证，且以津润，时用墨围之，若肿赤，急就围中灼艾，最善。人皆疑以火热太过，多致延漫，误者众矣。愚按疽发背胛，若有瘀肉腐烂，脓水淋漓，肿痛仍作者，此处有筋一层间隔，内脓不出故也，宜用针引之。老弱者，若待其自溃，多致不救，治者审之。
臖痛或不痛及麻木者，邪气盛也，隔蒜灸之。不痛者灸至痛，痛者灸至不痛，毒随火而散。再不痛者，须明灸之。肿硬痛深脉实者，邪在内也，下之。
《医学入门》曰：久患伤寒，肩背痛，但针中渚即愈；脊膂痛者，针人中尤妙。
《东医宝鉴》曰：背痛乃作劳所致，技艺之人与士女刻苦者多有此，色劳者亦患之，惟灸膏肓穴为妙。

　　导引

《保生秘要》曰：背作疼胀，导引法：以掌心搓之九九，乘热交搭于左右二肩，躬身用力，往来煽动九九之数，加以运功。
运功即行艮背大小圈法。行后，手指至指甲散出滞气，于疼病亦如之。左疼行左，右疼行右，二边俱疼，分而行之。背疽运功，依患处念推而行之，或推开肺经升肾水洗之。
附：艮背诀。故初学之士，静坐片时，将万虑扫除，凝神定志，于本穴之中背之腔子里，平心元虚处，初从口念太乙救苦，而渐归于心归于背，存无守有，念兹在兹，从有复冥于无，神自虚而灵矣。

　　医案

《齐东野语》曰：族伯临川推官，平生以体孱气弱，多服乌、附、丹砂，晚年疽发于背，其大如扇。医者悉归罪于丹石之毒，凡菉豆粉、羊血解毒之品，莫不遍试，殊不少损。或以后市街祝老为荐者，祝本疡医，然指下极精。诊脉已，即云：非敢求异于诸公，然此乃极阴证。在我法中，正当多服伏火朱砂及三建汤，否则非吾所知也。诸子皆有难色，然其势已殆，姑尝试一二小料，而祝复俾作大剂顿服。三日后，始用膏药敷贴，而丹砂乌附，略不辍口，半月余而疮遂平。凡服三建汤二百五十服，此亦可谓奇工矣。洪景卢所载时康祖病心痔，用《圣惠方》治腰痛，鹿茸、附子药服之而差。又福州郭医用茸、附医漏痔疾，皆此类也。盖痈疽皆有阴阳证，要当一决于指下，而今世外科，往往不善于脉，每以私意揣摩，故多失之，此不可不精察也。

《本事方》曰：一人发背，医疗踰月，势益甚。有张生者，教以艾火灸其上，至一百五十壮，知痛乃止。明日镊去黑痂，脓尽溃，肉理皆红，不复痛，乃以膏药贴之，日一易，易时翦去黑烂，月余乃平复。

《疮疡全书》曰：一人年六十岁，冬至后发背疽，五七日肿势约七寸，开迟，故变证果生，觉疮重如负石，热如火，痛倍常，六脉沉数，按之有力，此膏粱积热之变，邪气酷热，寒药治之。时冬月严寒，复有用寒远寒之戒，乃思《内经》有假者反之，违其时，从其证，可也。

一人胷背皆驼，颈渐短，问其故，因食旱鳖所致。患上用紫苏煎汤洗净，次用龟尿擦之。取龟尿法，以龟置器中，用镜照之，则尿出矣。

一人背发一块，心神兀兀，四肢倦怠，饮食不进，一医曰，此虱瘤也，剖开果虱合许。甘草汤洗净拭干，将多年油木梳，煅灰为末，麻油调擦，立愈。

《儒门事亲》曰：一富家女，年十余岁，好食紫樱，每食即二三斤，岁岁如此，至十余年。一日，潮热如劳，戴人诊其两手，脉皆洪大而有力，谓之曰：他日必作恶疮肿毒，热上攻目，阳盛阴脱之证。其家大怒，不肯服解毒之药。不一二年，患一背疽如盘，痛不可忍。其女忽思戴人曾有是言，再三悔过请戴人，戴人以(金非)针绕疽晕刺数百针，去血一斗，如此三次，渐渐痛减肿消，微出脓而敛。将作痂时，使服十补内托散乃痊。终身忌口，然目亦昏，终身无子。

《丹溪心法》曰：一男子忽患肩背胛缝一线疼，上跨肩至胷前侧胁而止，其痛昼夜不息，不可忍，其脉弦数，重取豁大，左大于右。夫背胛，小肠经也；胷胁，胆经也。此必思虑伤心，脏未病而腑先病，故痛从背胛起，谋虑不决，又归之胆，故痛至胷胁而止，乃小肠火来乘胆木，子来乘母，是为实邪。询之，果因谋虑不遂而病。以人参四钱，木通二钱，煎汤下龙荟丸数服，愈。

一人背伛偻，足挛，脉沉弦而细，以煨肾散与之，上吐下泻，凡三服乃愈。

一男子年五十，形实色黑，背生红肿，及胛骨下痛，其脉浮数而洪紧，食亦呕，正冬月，与麻黄桂枝汤，加酒黄蘗、生附、栝蒌子、甘草节、羌活、青皮、人参、黄芩、半夏、生姜六贴而消。此正内托之法，非精要内托散、乳香、菉豆等药。想此方专为服丹石而发疽者设，不因丹石而发，恐非必用之剂。

五八婶年六十岁，背上生疮，脉洪大数，午后恶寒发热，食少，用连翘、黄芪、砂仁各三钱，人参、当归各二钱，陈皮、茯苓各五分，炙甘草、白朮各一钱，以黄芪为君，甘草、归、参为佐，乃实内补虚之中兼托里也。

一人年七十，患背疽，径尺余，杂与五香、十宣数十贴，脓血腥秽，呕逆不食者，旬余。病人自去吃内托散，膈中不安，且素有淋病三十年，今所苦者，淋之痛与呕吐不得睡而已。急以参、芪、归、朮煮膏，以牛膝汤入竹沥饮之，三日后，尽药一斤半，淋止思食；七日后，尽药四斤，脓自涌出而得睡；又兼旬而安。

一男子年六十余，性好酒肉，背疽见脓，呕逆发热，盖其得内托十宣多矣。医以呕逆，于嘉禾散中，加丁香以温胃行气，时七月大热，脉洪数有力，予因谓此脉证在溃疡尤为忌，然形气实，只宜人参膏和竹沥饮之，尽药十五斤，竹百余竿而安。予曰：此病幸安也。不薄味，必再作。仍厚味自若。夏月醉后，坐水池中，又年余，左胁旁生一软块如饼，二年后，软块为疽。本人见脓血淋漓，而脉洪数有力，又呕逆食少，遂自以人参膏入竹沥饮之，又百余竿而安。今八十岁，强健如旧。此病以老年血气弱，两服人参、竹沥而皆愈。若与内托十宣散，恐未能若是之安全也。

予治章兄背疽经尺，家贫待死而已。视疮穴黑深，似有近内之意，急作参芪归朮膏饮三日，略以艾芎汤洗，气息奄奄，不可支持，幸其身不发热，而可进饮食，每日作馄饨大碗与之。尽药膏五斤，馄饨多肉者三十碗，疮口渐合，以其因肉与馄饨助气之有益也。

《卫生宝鉴》曰：戊午冬，予从军住扎于成武县，有贾仓使父，年踰六旬，冬至后数日疽发于背，五七日肿势约七寸许，不任其痛。疡医曰：视之脓已成，可开发矣。公惧不从。踰三日，医曰：不开恐变生矣。遂以燔针开之，脓泄痛减。以开迟之故，迨二日变证果生，觉重如负石，热如焫火，痛楚倍常，六脉沉数，按之有力，此膏粱积热之变也。邪气酷热，固宜以寒药治之。时月严凝，复有用寒远寒之戒，乃思《内经》云，有假者反之，虽违其时以从其证可也。与疡医议，急作清凉饮子，加黄连秤一两五钱作一服服之，利下两行，痛减七分。翌日，复进前药，其证悉除。后月余平复。

《医学纲目》曰：史源母背髀间微痒，视之，有赤半寸许，方有白粒如粟黍，乃急着艾灸，其赤随消，二七壮而止。信宿复觉微痛，视之，有赤下流，长二寸，阔如韭叶，举家皆以前灸为悔。或云，等慈寺尼智全者，前病疮甚大，得灸而愈。奔问之，全云，剧时昏不知，但小师辈言范八奉议守定，灸八百余壮，方苏，约艾一筛尔。亟归白之。见从。始以艾作炷，如银杏大，灸其上十数，殊不觉痛；乃截四旁赤，引其炷减四之三，皆觉痛；七壮后觉痒。每一壮烬，则赤随缩入，灸至二十余壮，赤晕收退。病者不惮，遂以艾作团，大灸其上，渐加至鸡黄大，约四十壮方觉痛，视火焦处已寸余。盖灸之迟，而初发处肉已坏，坏肉成顽，直至好肉方痛。四旁知痛，肉未坏也。病者六夜不寐，至是食粥安寝。至晚视之，疮如覆甑，突高三四寸，上有百数小窍，色正黑。突然高者，毒气出外而聚也；百数小窍者，毒未聚而浮攻肌肤也；色正黑者，皮与肉俱坏也。非艾火出其毒于坏肉之裹，则五脏逼矣。

《薛氏医案》曰：宪副陈鲁山居官勤苦，劳伤元气，背患疽，漫肿，中央色黯，四畔微赤，微痛，脉浮大，按之微细，左寸短而右寸若无，十余日肿未全起。此病元气虚寒，朝用参、芪、姜、桂、归、朮、陈皮、半夏、炙草温补其阳，夕用加减八味丸滋其肝肾，各四剂而腐溃，但脓水清稀，盗汗自汗，内热晡热，脉浮而数；改用八珍汤，复发热而阳夜举，此肾虚火动，仍用加减八味丸料煎服而安。又因怒动肝火，疮出鲜血二盏许，左关弦数，右关弦弱，此肝木侮脾，以致肝不能藏血，脾不能统血，用十全大补兼前药各二剂而血止。再用前药调理而痊。

节推王器之背患疽，疮头如黍，臖肿背重，脉沉而实，此毒在内，服黄连内疏汤二剂，少退，更与仙方活命饮而愈。

举人刘华甫臖肿作痛，脉浮而数，此毒蓄于经络，用内托复煎散二剂而臖肿减，用仙方活命饮四剂而肿痛止，更用托里药而痊。

一儒者患背疽，肿臖痛甚，此热毒蕴结而炽盛，用隔蒜灸而痛止，服仙方活命饮而肿消，更与托里药而溃愈。

一男子背患疽，腐肉虽溃而新肉不生，此毒气解而脾胃之气虚也，用六君子加芎、归、五味、黄芪渐愈，用十全大补汤全愈。

一男子背患疽，肉腐脓清，肌肉不生，此邪去而气血俱虚也，用十全大补汤，月余而敛。

一男子背患疽，肿痛，赤晕尺余，背如负石，其势当峻攻，其脉又不宜，遂砭赤处出紫血碗许，肿痛顿退，更用神功散及仙方活命饮二剂，疮口及砭处出血水而消。大抵疮毒势甚，若用攻剂，怯弱之人，必损元气，因而变证者众矣。

儒者周在鲁怀抱久郁，背脊患疽，肝脉弦洪，脾脉浮大，按之微细，以补中益气加桔梗、贝母，少用银花、白芷二剂，肝脉顿退，脾脉顿复，乃以活命饮二剂，脓溃肿消，肝脉仍弦，此毒虽去而胃气复伤，仍用前汤，加半夏、茯苓而愈。用银花、白芷，非为治疮，乃解患者之疑耳。

秋官高竹真患背疽，色黯坚硬，重如负石，神思昏愦可畏。其亲廷评郑沙村请同往治。郑云：竹真先任湖广某县时，以某河涉险不便，竹真为整治有功，其民为立生祠。凡渡河者无不祷祭，竹真患此，悉疑立祠致祟。余曰：不然。病因元气虚寒，积毒炽盛所致。遂以杵蒜摊患处，用钱大艾炷灸二十余壮，尚不知；乃摊蒜铺艾灸，亦不知；乃着肉灸，良久方知，再灸方痛。内服参、附大补之剂而起。

水部曹文兆背胛患之半月余，疮头如粟且多，内痛如刺，其脉歇止，此元气虚而疽蓄于内，非灸不可，遂灼艾二三十壮，饮以六君加藿香、当归数剂，疮势渐起，内痛顿去，胃脉渐至。但疮色紫，瘀肉不溃，此阳气虚也，燃桑枝灸患处，以解散其毒，补接阳气，仍以前药，加参、芪、归、桂，色赤脓稠，瘀肉渐腐，两月而愈。夫邪气沉伏，真气怯弱，不能起发，须灸而兼大补。若投以常药，待其自溃，鲜有不悞者。

儒者顾大有年几六旬，仲冬背疽初起，入房，患处黑死五寸许，黯晕尺余，漫肿坚硬，背如负石，发热作渴，小便频数，两耳重听，扬手露体，神思昏愦，脉沉而细，右手为甚，便秘二十七日，计进饮食百余碗，腹内如常，众欲通之，余曰：所喜者此耳。急用大剂六君，加姜、附、肉桂三剂，疮始臖痛。自后空心用前药，午后以六味丸料，加参、芪、归、朮五剂，复用活命饮二剂，针出黑血甚多，瘀脓少许，背即轻软，仍用前药，便亦通利。余适他往四日，神思复昏，疮仍黑陷，脓水淋漓，饮食不进，急以参、芪、归、朮各一两，炮附子五钱，姜、桂各三钱服之，即索饮食，并鸭子二枚。自后日进前药二剂，肉腐脓溃而愈。

佥宪申天益兄背患疽，脉沉而实，肿硬木闷，大便秘结，此毒蓄于内，用大黄、白芷，名万全散，一服去瘀血，疮顿消。

通府张廷仪背患疽作呕，臖痛，大便秘结，口干作渴，此内蕴热毒，用竹叶石膏汤二剂，诸证顿退；用托里消毒散，四畔肿消；用仙方活命饮，疮亦寻愈。

一男子背疮溃而瘀血不散，此阳气虚弱也，用参、芪、归、朮峻补，更以桑枝灸之，又用托里散加肉桂，疮口自敛，此补接阳气之法也。

一男子背疮漫肿微痛，食少体倦。余曰：证属形病俱虚，法当补元气为主。彼不信，仍用攻毒之剂，中央肉黯五寸许，恶证悉具，复求治。余曰：此胃气虚寒而变证作矣。当急温补脾胃，则恶证自退，黯肉自生。仍不信，乃割死肉祛恶证，遂致不起。

御医王介之室背疽，不起发，不臖赤，泄泻欲呕，饮食少思，手足厥冷，脉息如无，此阳气虚寒，用大补之剂，加附子二钱，姜、桂各一钱，不应；附子加至三钱二剂，泄泻愈甚；又以附子一枚，姜、桂各二钱，参、芪、归、朮各五钱作一剂，腹内始热，呕吐始止，手足始温，脉息始复。仍用大补加姜、附四剂乃溃，三十剂得愈，六年后仍殁。虚寒之证。

大尹陈国信素阴虚，背患疽，用参、芪大补而不敛，内热发热，舌燥唇裂，小便频数，口干饮汤，呕吐泻利，耳闭目盲，仰首则眩运，脉浮大而数。余曰：疮口不敛，脾土败也；舌燥唇裂，肾水枯也；小便频数，肺气衰也；内热发热，虚火上炎也；口干饮汤，真寒之象也；呕吐泻利，真火衰败也；耳闭目盲，肝木枯败也；仰首眩运，肾气绝也。辞不治，后果殁。

姑苏黄汝耘年踰五十，患发背，用生肌药太早，竟背腐溃，更加泄泻，脉微缓。予谓脾胃虚，先用二神丸以止其泻，次以大补药以治其本，更用猪蹄汤洗净，以黄芪末填满患处，乃用膏药。喜其初起时，曾用蒜多灸，故毒不内攻，两月而愈。

许序班患发背，十余日疮头如粟许，肿硬木闷，肉色不变，寒热拘急，脉沉实，此毒在内也。先以黄连内疏汤，次用消毒托里药，其毒始发。奈欲速急，又用生肌药，患处忽若负重，身如火臖，后竟不起。东垣云：毒气未尽，不可用生肌药，纵得平复，必再发。若毒气入腹，十死八九。大抵毒气尽，脾气壮，则肌肉自生，生肌药可弗用矣。

郑大理伯兴髆骨患疽，背左右各一，竟背重如负石，两臂如坠，疮头皆如大豆许，其隐于皮肤如粟者，不计其数，疮色黯而不起已七日，口干作渴。子诊之，脾胃脉甚虚。彼云：昨日所进粥食，今尚不消作酸。予意此难治之证，因与素善者筹其治法，以隔蒜灸二十余壮，其背与臂，动觉少便；随用六君子汤加姜汁炒山栀及吴茱萸，连服数剂，吞酸遂止，饮食少进。但口干疮仍不起，色亦不赤，亦无脓，复如前法灸二十余壮，背臂顿便，疮遂发。其时适秋，又投以大补之剂，以生脉散以代茶饮。

一男子背疽不起发，脉浮，按之则濇，此血气俱虚，故不能发。非补剂不愈。

太守朱阳山之内，年五十二，四月四日背当心生疽如粟，三日渐大，根盘五寸许，不肿痛，不寒热，脉微而沉。余曰：实则痛，虚则痒。不发不治，溃而不敛亦不治。乃与大补阳气之剂，色白而黯，疮势如故，神疲食减，小便淋濇。乃与大补气血如姜、桂二剂，疮亦不起。十五日，涉怒，呕泻并作，复与大补药一剂，疮仍不起，留前药二剂，昏愦不服。或劝之，始悟，依方连进七剂。十六日，疮起而溃，色红而淡。十九日，与大补二十余剂，后因劳自汗，口干舌强，太阳发际脑顶俱胀，此血气俱虚，肝胆火上炎，用补中益气加山栀、芍药顿愈。但内热少睡，手足不时发热晡热，用逍遥散加山栀，热退；复用归脾汤，疮亦愈。计疮发及敛，凡四十二日，未尝一用攻疮之药。

古今图书集成医部全录卷一百七十九

　背脊门

　　医案

《薛己医案》曰：江阴举人陈鸣岐寓京，患背疽，用大补之剂而愈。翌日，设席作谢，对谈如常。是晚，得家信，大拂其意，恼怒，发热作渴，食梨子少许。至夜，连泻数次。早，促予视，脉已脱矣，竟至不起。夫梨者利也，疏利下行之物，凡脾胃虚寒产妇金疮者，皆当忌之。

留都郑中翰，仲夏患发背，已半月，疮头十余枚，皆如栗许，漫肿坚硬，根大如盘，背重如负石，即隔蒜灸五十余壮，其背顿轻。彼因轻愈，不守禁忌，三日后大作，疮不起发，喜得作痛，用活命饮四剂，势少退；用香砂六君子汤四剂，饮食少进。彼恃知医，自用败毒药二剂，饮食益少，口流涎沫，若不自知，此脾虚之甚也。每用托里药内参、芪各三钱，彼密自拣去大半，后虽用大补药加姜、桂，亦不应；遂以参、芪各一斤，归、朮各半斤，干姜、桂、附各一两，煎膏一罐，三日饮尽，涎顿止，腐顿溃，食顿进；再用托里健脾药，腐肉自脱而愈。

南都聘士叶公玉表兄聂姓者，患发背，时六月，腐肉已去，疮口尺许，色赤而焮，发热不食，欲呕不呕，服十宣散等药，自为不起。叶请余决之。其脉轻诊则浮而数，重诊则弱而濇，此溃后之正脉。然疮口开张，血气虚也；欲呕而不呕，脾胃虚也；色赤焮肿，虚火之象也。尚可治。遂与十全大补汤，加酒炒黄蘗、知母、五味、麦门及饮童便，饮食顿进，肌肉顿生。服至八剂，疮口收如粟许。又惑于人言，又服消毒药二剂，以为消余毒，反发热昏愦；急进前药，又二十余州乃愈。后两目因作善事，一昼夜不睡，致劳发热，似睡不睡，与前药二剂，愈加发热，饮食不进，惟饮热汤。后以前药加附子一钱，二剂复愈。

高秋官贞甫孟秋发背，色黯而硬，不痛不起，脉沉而细，四肢逆冷，急用大艾隔蒜灸三十余壮，不痛；遂用艾如粟大者七壮，着肉灸，始知痛。与六君子汤二剂，每剂入附子二钱，不应；后剂又加肉桂二钱，始应。

石武选廉伯患发背，内服防风通圣散，外敷凉药，汗出不止，饮食不进，且不寐，疮盈尺，色黯而坚硬，按之不痛，气息奄奄，此阳气已脱，脉息如无，急隔蒜灸一时许，背顿轻，四围高不知痛，中央肉六寸许一块，已死。服香砂六君子汤一剂，翌日复灸一次，痛处死血得解，令砭去。予归后，为他医所惑，未砭，其血复凝，又傅辛温活血药。翌日，依予言砭之，出黑血二盏许。彼云：背强顿去。以前药加姜、桂服一钟，即鼾睡，觉来肢体少健，但饮食仍不思，吞酸仍有，疮仍不痛。彼以为阴毒乃如此。予曰：此气血虚极，寒邪淫于内，无阳营于患处，故肌肉死也，非阴毒。若阳气一回，胃气即苏，死肉即溃，可保无虑矣。以前药二剂，各加姜、桂、附子二钱服之，略进米饮，精神复旧，患处竟热，脉略有力，此阳气略回矣。是日，他医谓疮疡属火证，况今暑令，乃敷芙蓉根等凉药，即进粥二碗，服消毒药，死肉即溃。予意芙蓉乃寒凉之药，与脾胃何益？饮食实时而进？消毒乃辛散之剂，与阳气何补？死肉实时而溃？此盖前桂、附之功至，而脾胃之气复，故饮食进，阳气旺，故死肉腐也。苟虚寒人若内无辛热回阳之药，辄用寒凉攻毒之剂，岂可得生耶？若以为火令属阳之证，内有热而施辛温补益之剂，岂不致死而反生耶？殊不知此乃舍时从证之治法也。

一男子发背，脓始溃，肿未消，已十七日，脉微而静。予曰：脓毒未尽，脉先弱，此元气虚，宜补之，否则后必生变。彼惑于人言，乃服败毒药，腐肉虽溃，疮口不完。忽腹中似痛，后去白垢，肛门里急，复求治。予曰：此里虚然也。非痢非毒，当温补脾胃为善。因诸疡医皆以为毒未尽，仍服败毒药而死。

贺少参朝仪背胛患疽，大如豆粒，根畔木闷不肿，肉色如常。予曰：此气虚毒甚之证，虽用补剂，亦不能收敛。先用活命饮二剂，背强少和；又二剂，疽少赤；用大补剂，疮出黑血杯许，继有鲜血，微有清脓。予曰，可见气血虚极矣。他医以为属气血有余之证，密用攻毒药一钟，即呕逆腹内阴冷而死。

少司寇周玉岩背患疽在胛，已四日，疮头如粟，重如负石，坚硬不起，自以为小恙，外敷凉药，内服连翘消毒散，去后四次，形体倦怠，自汗盗汗，口干不寐，请予治。予曰：疮不宜硬，色不宜黯。公曰：初起时赤而软，自用前二药以致如此。予曰：凡疮外如麻，内如瓜，毒结于内，非小患耳。脉轻诊似数，按之则微，未溃脉先弱，主后难敛。因与乡雅不能辞，遂隔蒜灸二十余壮，乃知痛；又十余壮，背觉少和；服六君子汤加黄芪、藿香、当归、麻黄根、浮麦二剂，渴止汗少敛，疮色仍黯坚硬；又服辛温活血之药，疮始起，渴止汗敛，所结死血得散。良久，汗复出，口复干。又服数剂，外皮虽溃，清脓尚未溃通，而内脓欲走别处，彼用药围之。予曰：里虚而脓不能溃于外，围药逼毒入内。至十二日，脉浮，按之如无，再用前药二剂，加姜、桂服之即安寐。又二日，脉忽脱，再与前药，加附子七分，服二剂。公曰：背今日始属吾也。形体亦健，颇有生意。因予先日有言难以收敛，更医治。乃杂用清热解毒，及敷凉药，遂致里虚，元气下陷，去后如痢，用治痢消毒药而死。

姜举人发背，十日正，腐溃作渴，喜热汤饮，此中气虚，不能生津液而口干，宜预补之，否则不能收敛。后疮口果不收。犹以毒为未尽，用败毒药两剂，疮口不完，清利腹痛，又服清凉之剂而死。

王序班发背，元气虚弱，用托里药而始起，用大补药而始溃。彼惑他议，敷凉药，致腹内不和，里急后重，去后如痢，大孔作痛。予曰：此里虚，非痢。仍用败毒治痢药而死。凡疮大溃之后，大便后有白脓，或止便白脓，或泻痢，此肠胃气虚也；里急后重，血虚也。若果痢，亦不可用清凉败毒之药。况仲景先生云：治痢不止者当温之；下痢腹痛急，当救里，可与理中四逆附子辈。大孔痛，当温之。东垣先生治痢元气陷下者，未尝不用温补之药。然疮脓溃既久，血气既弱，不用温补，吾不得而知也。

一男子年四十余岁，发背未溃，即作渴，脉数肿高，色紫面赤，小便如膏，予以加减八味丸料加酒炒知母、黄蘗为丸，每日空心并食前以童便送下百丸，用八珍汤加五味子、麦门冬、黄芪酒炒、知母、赤小豆食远煎服，逐日又以童便代茶饮之，渴止疮溃而愈。吾治得生者此人耳。

留都机房纪姓者，背疮，胃气虚，用温补药而饮食进，大补药而疮腐愈。后患腿疮，予用养血化痰之剂，少止。彼嫌功缓，他医以为湿热。服麻黄左经汤一剂，汗出不止。予曰：必发痉而死。已而果然。

一男子患背疮，痛甚，服消毒药愈炽，予为隔蒜灸之而止，与仙方活命饮二剂顿退，更与托里药溃之而愈。

一男子背疮已四日，疮头如黍，焮痛背重，脉沉实，与黄连内疏汤二剂少退，更与仙方活命饮二剂而消。

一男子背疮，焮肿作痛，脉浮数，与内托复煎散二剂少退，与仙方活命饮四剂痛止而溃，再与托里药而愈。

一妇人背疮发热，烦躁饮冷，与黄连解毒汤少愈，更与托里消毒散始溃，与托里药而敛。

一男人背疮毒势炽甚，痛不可忍，诸药不应。以仙方活命饮二剂，诸证悉退；又二剂而溃；以金银花散六剂而愈。

一妇人背疮，肿痛发热，讝语脉大，用清心汤一剂而安，以金银花、甘草、天花粉、当归、栝蒌、黄芪数剂渐溃，更以托里药而愈。

一男子背疮，腐肉渐脱，而脓微清，饮食无味，以十宣散去白芷、防风，加茯苓、白朮、陈皮，月余而敛。

一男子背疮已愈，惟一口不敛，诊之脉浮而濇，以十全大补汤治之而愈。

一男子背疮将愈，但肌肉生迟，诊之脾胃俱虚，以六君子汤加芎、归、五味子、黄芪治之而愈。

一男子背疮已愈，惟一眼番出努肉如菌，三月不愈，乃伤风寒也，以生猪脂调藜芦末涂之，即愈。亦有努出三寸许者，尤宜用此药也。乌梅涂之亦效。若势缓，硫黄亦可。

一男子背患毒，臖痛饮冷，发热多汗，便秘谵语，以破棺丹二丸而宁；以金银花散四剂脓成，开之；更用托里药而愈。

一妇背疮脓成，胀痛不安，针之，投托里消毒药即愈。大抵发背之证，虽发热疼痛，形势高大，烦渴不宁，脉若有力，饮食颇进，可保无虞。其脓一溃，诸证悉退。多有因脓不得外泄以致疼痛，若用败毒寒药攻之，反致误事。若有脓，急针之，脓一出，苦楚即止。脓未成而热毒作痛者，用解毒之药。亦有腐溃尺余者，若无恶证，投以大补之剂，肉最易生，亦无所妨。惟忌肿不高，色不赤，不臖痛，脉无力，不饮食，肿不溃，腐不烂，脓水清，或多而不止，肌肉不生，属元气虚也，皆难治，宜峻补之。其或脓血既泄，肿痛尤甚，脓水败臭，烦躁时嗽，腹痛渴甚，泻利无度，小便如淋，乃恶证也，皆不治。

一弱妇背疮，外皮虽腐，内脓不溃，胀痛，烦热不安。予谓宜急开之，脓一出，毒即解，痛即止，诸证自退。待其自溃，不惟疼痛，溃烂愈深。彼不从，待将旬日，脓尚未出，人已痛疲矣。虽针之，终不能收敛，竟至不起。

一男子背疮，溃而瘀肉不腐，予欲取之，更以峻补之。

一妇素弱，背疮未成脓，大痛发热。予谓须隔蒜灸以拔其毒，令自消。皆不从，俱致不救。常治，不问日期阴阳，肿痛，或不痛，或痛甚，但不溃者，即与灸之，随手取效。势未定者，先用箍药围之，若用乌金膏或援生膏点患处数点尤奸。若头痛拘急，乃表证，先服人参败毒散一二剂。如臖痛发热脉数者，用金银花散，或槐花酒、神效托里散。如疼痛肿硬脉实者，以清凉饮、仙方活命饮、苦参丸。肿硬木闷，疼痛发热，烦躁饮冷，便秘脉沉实者，内疏黄连汤，或清凉饮。大便已利，欲其作脓，用仙方活命饮、托里散、蜡矾丸，外用神异膏。如饮食少思，或不甘美，用六君子汤加藿香，连进三五剂；更用雄黄解毒散洗患处，每日用乌金膏涂疮口处，俟有疮口，即用纸作捻，蘸乌金膏纴入疮内。若有脓为脂膜间隔不出，或作胀痛者，宜用针引之，腐肉堵塞者去之。若瘀肉腐动，用猪蹄汤洗。如脓稠或痛，饮食如常，瘀肉自腐，用消毒与托里药相兼服之，仍用前二膏涂贴。若腐肉已离好肉，宜速去之。如脓不稠不稀微有疼痛，饮食不甘，瘀肉腐迟，更用桑柴灸之，亦用托里药。若瘀肉不腐，或脓清稀不臖痛者，急服大补之剂，亦用桑木灸之，以补接阳气，解散郁毒。常观患疽稍重，未成脓者，不用蒜灸之法，及脓熟不开，或待腐肉自去，多致不救。大抵气血壮实，或毒少轻者，可假药力，或自腐溃。怯弱之人，热毒中隔，内外不通，不行针灸，药无全功矣。然此证若脓已成，宜急开之。否则重者溃通脏腑，腐烂筋骨；轻者延溃良肉，难于收功，因而不敛多矣。

一妇人背疮，半月余尚不发起，不作脓，痛甚脉弱，隔蒜灸二十余壮而止。更服托里药渐溃，脓清而瘀肉不腐，以大补药及桑柴灸之，渐腐取之而寻愈。常治一日至四五日未成脓而痛者，灸至不痛，不痛者灸至痛。若灸而不痛或麻木者，明灸之，毒气自然随火而散。肿硬不作脓，臖痛或不痛或微痛，或疮头如黍者，灸之尤效。亦有数日色尚微赤，肿尚不起，痛不甚，脓不作者，尤宜多灸，勿拘日期，更服甘温托里药，切忌寒凉之剂。或瘀血不腐，亦用桑木灸之。若脉数发热而痛者，发于阳也，可治。脉不数不发痛者，发于阴也，难治。不痛最恶，不可视为常疾。此证不可不痛，不可大痛。烦闷者不治。大抵发背脑疽大疔悬痈脱疽脚发之类，皆由膏粱厚味，尽力房劳，七情六欲，或丹石补药，精虚气弱所致，非独因荣卫凝滞而生也。必灸之以拔其毒，更辨其因，及察邪在脏腑之异，虚实之殊而治之，庶无悞也。

一男子背疮初生如粟，闷痛烦渴便秘，脉数实，此毒在脏也。予谓宜急疏去之，以绝其源，使毒不致外侵。彼以为小恙，乃服寻常之药，后大溃而殁。

老妇患背疮，初生三头，皆如粟，肿硬木闷烦躁；至六日，其头甚多，脉大按之沉细，为隔蒜灸及托里，渐起发，尚不溃。又数剂，内外虽腐，为筋所隔，脓不得出，至胀痛不安。予谓须开之，彼不从。后虽自穿，毒已攻深矣，亦殁。大抵发背之患，其名虽多，惟阴阳二证为要。若发一头或二头，其形臖赤肿，高头起，疼痛发热，为痈属阳，易治。若初起一头如黍，不肿不赤，闷痛烦躁，大渴便秘，讝语咬牙，四五日间，其头不计数，其疮口各含如一栗，形似莲蓬，故名莲蓬发；积日不溃，按之流血，至八九日或数日，其头成片，所含之物俱出，通结一衣，揭去又结，其口共烂为一疮，其脓内攻，色紫黯，为疽属阴，难治。脉洪滑者尚可，沉细尤难。如此恶证，惟隔蒜灸及涂乌金膏有效。凡人背近脊并髀皮里有筋一层，患此处者，外皮虽破，其筋难溃，以致内脓不出，令人胀痛苦楚，气血转虚，变证百出。若待自溃，多致不救。必须开之，兼以托里。常治此证，以利刀剪之，尚不能去。似此坚物，待其自溃，不亦反伤？非血气壮实者，未见其能自溃也。

一男子年踰五十，患背疮，色紫肿痛，外皮将溃，寝食不安，神思甚疲，用桑柴灸患处出黑血，即鼾睡，觉而诸证如失。服仙方活命饮二剂，又灸一次，脓血皆出；更进二剂，肿痛大退；又服托里消毒散数剂而敛。夫疮势炽甚，宜用峻剂攻之，但年老血气衰弱，况又发在肌表，若专于攻毒，则胃气先损，反致悞事。

一妇人背疮发热作痛，专服降火败毒药，溃后尤甚，烦躁时嗽，小便如淋，皆恶证候，辞不治，果死。大抵疮疡之证，五善之中，见一二善证者可治；七恶之内，见一二恶证者难治。若虚中见恶证者，不救；实中无恶者，自愈。此证虽云属火，未有不由阴虚而致者。故经云：督脉经虚，从脑而出；膀胱经虚，从背而出。岂可专泥于火！

赵太守患背疮，肿坚不泽，疮头如粟，脉洪大，按之则濇。经云：骨髓不枯，脏腑不败者，可治。然肿硬色夭，坚如牛领之皮，脉更濇，此精气已绝矣，不治，亦死。

张宜人年踰六十，患发背三日，肉色不变，头如粟许，肩背加重，寒热饮冷，脉洪数。陈良甫云：外如麻，里如瓜。齐氏云：憎寒壮热，所患必深。又云：肉色不变，发于内也。予以人参败毒散二剂，及隔蒜灸五十余壮，毒始发，背始轻；再用托里药渐溃。顾气血虚甚而作渴，用参、芪、当归、熟地等药，渴亦止。彼欲速效，自用草药罨患处，毒气复入，遂不救。尝见老弱者患此，疮头不起，或坚如牛领之皮，多不待溃而死。有溃后气血不能培养者，亦死。凡疮初溃，毒正发越，宜用膏药吸之，参、芪等药托之。若反以药遏之，使毒气内攻者，必不救。

虞弈侍郎背中发小疮，不悟。只以药调补，数日不疼不痒，又不滋蔓，疑之。呼外医灸二百壮，已无及。此公平生不服药，一年来，惟觉时时手脚心热，疾作不早治，又误服补药，何可久也！盖发背无补法。谚云：背无好疮，但发于正中者为真发背。按谓发背无补法，此非通论，然一种痴补而无通变者，又为不可。

程明佑治槐充胡妪年六十，疽发背，大如盂，头如蜂窠，呕逆，咽不下，疡医药之，毒虽杀而胃寒泄。程曰：凡病必分阴阳虚实。今胃伤于寒，故呕逆，温补则荣卫充而气血周贯，毒随脓出而肌肉渐生。依方投药四五剂，咽遂下，呕止，痈溃，体渐平。

陈斗嵓治王主政，福建人，背患痈，痛甚，发欬逆，十余日水谷不下，脉伏如绝。医皆不治。陈视之曰：此寒凉过甚，中气下陷。以四君加姜、桂三进而病如失，痈亦渐愈。

周评事观患背痈，疮口久不合，召疡医徐廷礼疗治，恒以托里、十宣二散与服，不效。徐谓周曰：更请盛用美来共事料理，吾技穷矣。既而盛至，按用药率与徐类，但多加人参五钱，附子稍行功耳。服后两足俱暖，自下而上。谓其子曰：今之药何神哉！顿觉神爽快。服之旬日而疮口平复。

汪石山治一老人患痈，诊视之，其脉洪缓而濡，痈肿如碗，皮肉不变，按之不甚痛，微发寒热。乃语之曰：若在髆胛脉络交错皮薄骨高之处，则难矣。今肿去胛骨下掌许，乃太阳经分，尚可治。遂用黄芪五钱，当归、羌活、甘草节各一钱，先令以被盖暖，药熟热服，令微汗，寝熟肿消一晕，五服遂安。

进士张德宏背，疽微肿微赤，饮食少思。予用六君等药，脓成而溃；再用大补阳气之类，肉生而敛。忽寒热作呕，患处复肿，其脉浮大，按之若无，形气殊倦。予谓之曰：此胃气虚惫，非疮毒也。彼云：侵晨登厕，触秽始作，信夫先生胃虚之说也！用补托而敛。

昆庠王子大背患疽，年余，疮口少许不敛，色黯陷下，面色痿黄，形气怯弱，脉浮缓而濇，此脾肺气虚也。用十全大补汤加附子少许，数剂而元气渐复；却去附子，又三十余剂全愈，而领乡荐。

一妇年五十余，四月初，背当心生疽，如粟大，三日渐大，根盘五寸许，不肿痛，不寒热。予诊其脉，微而沉。曰：脉病而形不病者，忌也。实则痛，虚则痒，阴证阳证之所由分也。不发，不治。溃而不敛，亦不治。乃与大补阳气之剂，色白而黯，疮势如故。至十二日，复诊其脉沉，疮势不起，神疲食减，小便淋漓，乃与大补气血加姜、桂二剂，疮亦不起。十五日，因怒呕泻并作，服大补药一剂，疮仍不起。予留药二剂而去。病者昏愦不服。或劝之，省悟。依方连进七剂。十六日疮起而溃，色红而淡，脓亦如之。十九日，予至，喜曰：疮已踰险处，但元气销烁，尚可忧，连与大补二十余剂。五月十一日，病者因劳，自汗口干，舌强，太阳发际脑顶俱胀，复延予至。诊之曰：此气血俱虚，肝胆火上炎。用补中益气汤加山栀、芍药，顿愈。但内热少睡，手足发热，不时寒热，用逍遥散加山栀，热退；复用归脾汤，疮乃愈。计疮发及敛四十二日。

操江都宪伍松月背疮，愈后大热，悞为实火，用苦寒药一钟，寒热益甚，欲冷水浴身，脉浮大，按之全无。予曰：此阳气虚浮在肌表，无根之火也。急用六君子加附子，一剂即愈。

一男子背疮不敛，小便赤濇，臖肿发热，口干体倦，脉洪数而无力，用参、芪、归、朮、熟地、芎、芍、陈皮、麦冬、五味、炙草、肉桂，补元气，引虚火归经，脉证益甚，此药力未能及也，再剂顿退，却去肉桂，又数剂而愈，此证因前失补元气故耳。

中翰郑朝用背疽发热，吐痰，饮食无味，肌肉不生，疮出鲜血。予曰：此脾气亏损，不能摄血归源也，法当补脾胃。彼不信，消毒凉血。加恶寒呕吐，始悟其言。用六君加炮姜、半夏、茯苓数剂，诸证悉退；又令用十全大补，疮口渐敛。后因饮食稍多，泄泻成痢，此脾胃虚寒下陷，用补中益气下四神丸而痢止。继以六君子汤而疮愈。

封君袁怀雪背疽，发热作渴，脉数无力，用四物加黄蘗、知母、元参、山栀、连翘、五味、麦冬、银花，脉证渐退；又加白芷、参、芪，腐肉悉溃。因停药且劳，热渴仍作，乃与参、芪、归、芷、炙草、山药、山萸、茯苓、泽泻、肉桂而安；又以六味地黄丸及十全大补而敛。

都宪周宏冈背疽肿而不溃，脉大而浮，此阳气虚弱而邪气壅滞也。用托里散，倍用参、芪，反内热作渴，脉洪大鼓指，此虚火也。用前散急加肉桂，脉证顿退；仍用托里而愈。若以为热毒而用寒药，则误矣。

太仆王的塘背疮初起，因大劳又用十宣散之类，加喘渴内热，脉大无力，此阳气自伤，不能升举，下陷于阴分而为内热也。予以补中益气加酒炒芍药、麦门冬、五味子治之而愈。

上舍张克恭患背疮，内服外傅，皆寒凉败毒，遍身作痛，欲呕少食，晡热畏寒。予曰：遍身作痛，荣卫虚而不能营于肉里也；欲呕少食，脾胃虚寒，而不能消化饮食也；内热晡热，阴血内虚，而阳气陷于阴分也；恶寒畏寒，阳气虚弱，而不能卫于肌肤也。此皆由脾胃之气不足所致。遂用补中益气汤，诸证渐退；又以十全大补汤腐肉渐溃；又用六君子汤加芎、归，肌肉顿生而愈。

儒者周两峯怀抱久郁，背脊患疽，肝脉弦洪，脾脉浮大，按之微细，以补中益气汤加桔梗、贝母，少用金银花、白茫二剂，肝脉顿退，脾脉顿强；乃以活命饮二剂，脓溃肿消，肝脉仍弦；此毒虽去而胃气复伤，仍用补中益气汤加茯苓、半夏而愈。

上舍蔡东之患背疮，予用托里之药而溃，疮口尚未全敛。时值仲冬，兼欬嗽。予曰：疮口未敛，脾气虚也；欬嗽不止，肺气虚也。法当补其母。一日，与其同宴，见忌羊肉。予曰：补可以去弱，人参、羊肉之类是也，最宜食之。遂每日不撤，旬余而疮敛，嗽亦顿愈矣。

宪副屠九峯孟春患背疮，色黯漫肿作渴，便数，尺脉洪数，此肾水干涸，当殁于火旺之际。不信，更用苦寒之药，复伤元气以促其殁。

京兆柴黼庵仲夏患背疮，色黯微肿，发热烦躁，痰涎自出，小腹阴实，手足逆冷，右关浮濇，两尺微细。予曰：此虚寒之证也。王太仆云：大热而不热，是无火也。决不能起。恳求治之，遂用大温补之药一剂，流涎虽止，患处不起，终不能救。

顾包泉老医，年六十有五，因盛怒，疽发于背，大如盂，四围色黑，召疡医治之，用冷药敷贴，敷已觉凉。约曰：七八日后，为用刀去瘀肉。顾俟其去，曰：四围色黑，乃血滞，更加冷药，非其治也。乃去旧药，更治热药傅之，觉甚痒，终夜，明日，色鲜红，臖肿亦消，惟中起数十孔如蜂房。一日，又觉恶心作哕，视一人头如两人头。自诊曰：此虚极证也。用参附大剂进二服，视已正矣，不数日竟愈。

一妇因得子迟，服神仙聚宝丹，背生痈，甚危，脉散大而濇，急以加减四物汤百余贴，补其阴血，幸其质厚，易于收敛。

吴庠史邦直之内，仲夏患背疽，死肉不溃，发热痛甚，作呕少食，口干饮汤，脉洪大，按之如无，此内真寒而外假热，当舍时从证，先用六君加炮姜、肉桂四剂，饮食顿进，诸证顿退；复用十全大补汤，仍加姜、桂之类五十余剂，而死肉溃；又五十余剂而新肉生。斯人气血充盛，而疮易起易敛，使医者逆知，预为托里，必无此患。

一男子不慎房劳，背胛肿高三寸许，阔径尺余，自汗盗汗，内热发热，口干饮汤，脉浮大，按之弱濇，此精虚气弱为患，用十全大补加五味、麦冬、山萸、山药四剂，诸证悉退。因予他往，别用流气饮一剂，虚证悉具，肿硬如石。予仍以前药六剂而愈。

内翰杨皋湖孟夏患背疽，服克伐之剂，二旬余矣，漫肿坚硬，重如负石，隔蒜灸五十余壮，背遂轻；以六君加砂仁二剂，涎沫涌出，饮食愈少。此脾虚阳气脱陷，剂用温补，反呕不食，仍用前药作大剂，加附子、姜、桂，又不应；遂以参、芪各一斤，归、朮、陈皮各半斤，附子一两，煎服三日而尽，流涎顿止，腐肉顿溃，饮食顿进；再用姜、桂等药托里健脾，腐脱而疮愈矣。

王德之患发背，脉浮数，按之则濇，大便五六日不行，腹不加胀。余曰：邪在表不在里，但因气血虚，饮食少，故大便不行，非热结也，宜生气血为主。彼泥积毒在内，用大黄之药下之，遂连泻三四次，更加发热；来日又服一剂，泻遂不止，饮食不化，呃逆不绝，手足皆冷。予诊之，脉已脱，辞不治。其子曰：泻之能为害乎？余曰：服利药而利不止者，死。不当泻而强泻，令人开肠洞泄不止者，死。下多亡阴者，死。曰：疮疡乃积毒存脏，若不驱逐其毒，何以得解？余曰：疮疡虽积毒在脏腑，治法先当助胃气使根本坚固，参以行经活血时宜之药，非专用大黄也。今病在表而反以峻利之剂，重夺其阴，其可乎哉？故曰：表病里和而反下之，则中气虚，表邪乘虚而入，由是变证百出。虽云脉浮数，邪在表，属外因，当用内托复煎散，其间黄芩、苍朮亦不敢用。脉沉实，邪在内，属内因，当用内疏黄连汤，其中大黄、槟榔亦不敢用。况浮数濇三脉，皆主血气俱虚，邪既在表，而反用峻利之剂，重泻其里，诛伐无过，不死何俟！

张锦衣年踰四十，患发背，心脉洪数，势危剧。心脉洪数，乃心火炽甚。经云：诸痛痒疮疡，皆属心火。心主血，心气滞则血不行，故生痈也。骑竹马灸穴，是心脉所由之地，急灸之以泻心火，隔蒜灸以拔其毒，再以托里消毒，果愈。

平氏室患发背，以托里消毒药二十余剂而溃。因怒顿吐血五六碗许，气弱脉细，此气血虚极也。遂令服独参膏斤许，稍缓，更以参、芪、归、朮、陈皮、炙甘草三十余剂，疮口渐合。设投以犀角地黄汤沉寒之药，鲜有不误。

顾浩室年踰四十，患发背，治以托里药而溃。忽呕而疮痛，胃脉弦紧，彼以为余毒内攻。东垣云：呕吐无时，手足厥冷，脏腑之虚也。丹溪云：溃后发呕不食者，湿气侵于内也。又云：脓出而反痛，此为虚也。今胃脉弦紧，木乘土位，其虚明矣。予欲以六君子汤，用酒炒芍药、砂仁、藿香治之。彼自服护心散，呕愈甚。复邀治，仍用前药，更以补气血药，两月而愈。大抵湿气内侵，或感秽气而作呕者，必喜温而脉弱；热毒内攻而作呕者，必喜凉而脉数，必须辨认明白。亦有大便不实，或腹作痛，或膨胀，或呕吐，或吞酸嗳腐，此肠胃虚寒也，以理中汤治之；如不应，加熟附子二三片。有侵晨作泻者，名曰肾泻，以二神丸治之。有食少渐瘦者，为脾肾虚也，尤宜服二神丸，是又治梦遗生肌肉之要药也。尝治饮食少思，吞酸嗳腐，诸药不应，惟服理中汤及附子理中丸有效。盖此证皆因中气虚寒，不能运化郁滞所致，故用温补则中气温和，自无此证矣。

一男子渴后，背发疽未溃，脉数无力，此阴虚火动，用加减八味丸(口父)咀，二剂稍缓，次用丸剂而愈。

刘太宰紫岩太夫人发背，元气不足，用托里药而起。王安人发背正溃时，欲速效，俱敷草药，即日而死。

刘大尹年将五十，陆路赴京，兼丧子，患发背盈尺，中六寸许；不痛，发热口干，恶寒自汗，少食，大便不禁，且气促，脉浮大，按之空虚。余用补中益气汤加半夏、茯苓四剂，又以隔蒜灸之。彼云：背重已去，形气少健，但吞酸，前日所进饮食，觉仍在腹。又以前药加姜、桂服二剂，饮食少进，吞酸已止，始得睡，疮且不痛不溃，疑为阴证。余曰：此阳气虚，不能营于患处，故所患肉死而不痛不溃也。若胃气回，饮食进，死肉即溃矣。仍服前药六剂，饮食渐进，患处渐溃，脉有力。余曰：此阳气回矣。后惑于他医云：必服飞龙夺命丹，出汗为善。遂进一服，汗大出，三日不止，复请治。余曰：汗多亡阳，无能为也。强曰：诸书云汗之则疮已，岂能为患？后果死。

东垣先生云：疮疡因风热郁于下，其人多怒，其疮色赤肿高，结硬而痛，左关脉洪缓而弦，是邪客于血脉之上，皮肤之间，故发汗而通其荣卫，则邪气去矣。

宜兴徐符卿年踰四十，患发背五日不起，肉色不变，脉弱少食，大便不实。予以凡疽未溃，脉先弱，难于收敛，用托里消毒散二剂方起发。彼惑一妪言，贴膏药，服攻毒剂，反盛，背如负石，复请予治。遂以隔蒜灸三十余壮。彼云：背不觉重，但痒痛未知。更以托里药知痛痒。脓清，仍以前药倍加参、芪，佐以姜、桂，脓稍稠。又为人惑，外用猪腰子，贴抽脓血，内服硝黄剂，遂流血五六碗许，连泻十余行，腹内如冰，饮食不进，不得已速予诊之。脉尽脱，已不可医矣。盖其证属大虚不足之甚，虽一于温补，犹恐不救，况用攻伐之剂，不死何俟！

邝进士患痈将痊，大便秘结，服大黄等药，反废饮食。余用补气血之剂加桃仁、麻仁，未效；更以猪胆汁深纳谷道，续以养血气而愈。

王太守宜人患发背，脓熟不开，昏闷不食，此毒入内也，断不治。强之，针脓碗许，稍苏，须臾竟亡。大抵血气壮实，脓自涌出，老弱之人，气血枯槁，必须迎而夺之，顺而取之。若毒结四肢，砭刺少缓，腐溃深大，亦难收敛。痛结于颊项胷腹紧要之地，不问壮弱，急宜针刺，否则难治。

汪夫人发背，用敷药，冷彻胷内，欲呕，急令洗去，用托里药而愈。

张侍御发背，专用敷药；疮黯不起，胷膈痞闷，气不能呼吸，自分不治，余用托里辛温药而愈。

王通府患发背十余日，势危脉大，先以槐花酒二服，杀其势退；更以败毒二剂，再以托里药数剂，渐溃；又用桑燃艾灸患处，每日灸良久，仍以膏贴之；灸至数次，脓溃腐脱，以托里药加白朮、陈皮，月余而愈。

邓大尹发背，六七日满背肿痛，势甚危，与隔蒜灸百壮，饮槐花酒二碗，即睡；随服托里消毒药，十去五六；令将桑燃艾灸患处而溃；不数日愈。

太监刘关患发背，予奉旨往治。肿痛紫色，诊其脉息沉数。陈良甫云：脉数发热而痛者，发于阳也。且疮疡赤甚则紫，即火极似水也。询之，尝服透骨丹半载，乃积温成热所致，遂以内疏黄连汤，再服稍平；更用排脓消毒散，及猪蹄汤、太乙膏而愈。经曰：色与脉当相参应。治之者在明亢害承制之理，阴阳变化之机焉耳。

一儒者背肿一块，按之则软，肉色如故，饮食如常，劳则吐痰体倦，此脾气虚而痰滞，用补中益气加茯苓、半夏，少加羌活，外用阴阳散，以姜汁调擦而消。后因劳头运作呕，仍以前药去羌活，加生姜、蔓荆而愈。

陈逊妇卧床十三年矣。嘉靖癸卯遭回禄，益加忧郁。甲辰三月，右肩下发一块，臖肿如瓯，中赤外白，先用凉药一剂，不解；次用十宣散四剂，加痛略红。迎徐南楼视之，连投参、芪、丁、桂、防、芷之剂，脓溃。徐云：无恙矣，辞。后眩运呕逆，恶寒战栗，顶陷脓清。偶检予《外科发挥》至发背门云：若初起一头如粟，不肿不赤，烦躁便秘，四五日间生头不计其数，疮口各如含一粟，名曰莲房发，云云，始骇为恶证，治法虽详，不谙于行。迎予至，诊云：辛凉解散，气血两虚者忌之。连投参、芪、归、朮、地黄、姜、附大剂，肿高脓稠，纴乌金膏，数日果腐落如脂膜者数片。人参每服加至八钱，日进二服，踰两月平复。

郑挥使年踰五十，患发背，形证俱虚，用托里药而溃。但有腐肉当去，彼惧不肯，延至旬日，则好肉皆败矣。虽投大剂，毒甚，竟不救。古人谓坏肉恶于狼虎，毒于蜂螫，缓去之则戕贼性命，信哉！

舍亲居宾鸥，仲夏患发背，黯肿尺余，皆有小头，如铺黍状，四日矣。此真气虚而邪气实，遂隔蒜灸，服活命饮二剂，其邪顿退；乃纯补其真气，又将生脉散以代茶饮，疮邪大退。予因他往，三日复视之，饮食不入，中央肉死，大便秘结，小便赤浊。予曰：中央肉死，毒气盛而脾气虚也；大便不通，肠虚而不能传送；小便赤浊，脾虚而火下陷，治亦难矣。彼始云：莫非间断补药之过？予曰：然。乃急服六君子加当归、柴胡、升麻，饮食渐进，大便自通，外用乌金膏涂中央三寸许，四围红肿渐消，中央黑腐渐去；乃敷当归膏，用地黄丸，与前药间服，将百剂而愈。

职方王的塘背疽，溃后小便淋漓，或时自遗，作渴引饮，烦热不寐，疮口焮赤，时或如灼，时或便遗。余曰：此肾虚之恶证。用加减八味丸加麦冬，数剂而痊。

太守朱阳山患背疽，漫肿色黯，微肿作渴，疮头数十，左尺脉洪大，按之无力，此肾虚之证，先用活命饮二剂以杀其毒，午前以参、芪、归、朮之类壮气血，午后以加减八味丸料，固肾气喜其未用败毒之药，元气未损，故数日脓出肉腐而愈。

驾部林汝玉冬不衣绵，作渴饮冷，每自喜壮实，哂予衣绵。诊其脉数大无力。予曰：至火令，当求予也。三月间，果背热，便秘，脉濇，用四物加芩、连、山栀数剂，大便稍和；却去芩、连加参、朮、茯苓二十余剂，及前丸半斤许，渴减六七，背热亦退。至夏背发一疽，纯用托里之剂而敛。

一男子背疮出血，烦躁作渴，脉洪大，按之如无，此血脱发躁，用当归补血汤二剂，少愈；又以八珍加黄芪、山栀数剂全愈。

南仪部贺朝卿，陛山西少参，别时，予见其唇鼻青黑，且时搔背，问其故？曰：有一小疮耳。予与视之，果疽也。此脾胃败坏，为不治之证。予素与善，悲其途次不便殡殓，遂托其僚友张东华辈强留之，勉与大补，但出紫血，虚极也。或谓毒炽不能为脓。乃服攻毒药一钟，以致呕逆脉脱，果卒于南部。

一县尹背疮，竟背腐溃色黯，重若负石，甚危。喜饮食颇进，用桃红散，色渐赤，负渐轻；再用而肌生；更服托里药而愈。盖此亦大毒证，非此峻药莫能治。此亦用砒，故用攻毒有效。然有气血虚不能腐溃，宜补养血气。

《赵氏医贯》曰：一园丁患发背，甚危，令取金银藤五六两捣烂，入热酒一钟，搅匀，取汁酒温服，滓罨患处，四五服而平。彼得此方，凡有患疮者，即以治之，百发百中。即得养身成家，遂弃园业。

《外科正宗》曰：一男子年五十余，背心生疽，十三日矣，汤水全然不入，坚硬背如负石，烦闷不语，请予视之。疮势虽重，皮色亦紫，喜其根脚交会明白，毒尚结局于此，未经入内，故可治之。须行拔法，使毒气外发，不致内攻为要。随煮药筒，提拔二次，共去恶血碗许；又以其脉实便秘，以内疏黄连汤及猪胆汁导法，大便通利二次，使内外毒气皆得通泄，随夜睡卧得宁，背重失其大半；次用托里排脓之药与服，外以桑木灸法，肿硬渐腐，脓毒渐出；换服十全大补汤加麦门冬、五味数服，腐肉自脱，饮食渐进，疮口渐合，调理两月余而愈。

一老妇年近七旬，背疮，已过半月，形势全然可畏。彼家俱置不治，怆惶整备后事。召予看童稚疮恙，见问其故，举家大小，咸言待死朝夕。予强借观可否，视之疮形半背皆肿，疮虽不高，亦不内陷，以手按之，外实而内腐。老年内虚，脓毒中隔，不得外发故也。虽饮食不餐，且喜脚根两无混杂，脏腑又无败色，乃有生之证也。病家固执不信，又言签龟命卜，俱断必死，治岂生乎？予嗟：可惜也！再三四日不治，内膜穿溃，必死。此命陷于无辜矣！次日，予心不服，自往讨治。喟然叹曰：予非相强，实见其有生，不忍舍其待死，因欲强之，医药金分毫不取，直待患者果愈，随其酬补何如？彼众方肯。先用葱艾汤淋洗疮上，外面俱是不腐顽肉，随用铍针利剪，正中取去二寸顽肉，放通脓管，以手轻重之间，捺净内蓄脓血，交流不住约有三碗，旁视者无不点头失色。待脓血稍尽，仍用前汤洗净，用膏封贴，内用回元大成汤三服，以接补真气；后用人参养荣汤倍人参、白朮、加香附，早以八味丸、八仙糕相兼调理，欲其脾健食进腐脱肌生。况此妇谨慎调理，并未更变，不过百日，疮愈身健而安。自后方信予言无谬也。

一监生年过五旬，素有渴证，身躯又肥胖之极，背生一发，约有尺许，至十二朝后，请予往治。视其疮势微肿，色淡微红，根脚半收半散，此阴阳相等之证也。况肥人内虚，疮势又大，非大为补托，疮必难起，毒必内陷，恐后不及事也。初服，便以托里散调其内。候至十五日，外用铍针，小小从顶放通三孔，庶使内毒有路而出。势大不可过放，走泄元气，恐脓难成。内用参芪内托散，倍加人参、黄芪各三钱，服至二十日，大脓将发，日至升许。早以参朮膏，午用十全汤加参、芪各四钱，麦冬、五味子各一钱，服至月余，肉腐通溃，脓似涌泉，间用圣愈汤、八仙糕，兼服调理，保助脾胃，增进饮食。后恐前药不胜其事，于药中加熟附子一钱，喜其脾健脓稠，色黄而正。至四十日外，疮势方得微退。时值仲夏，天气酷热，患者生烦，快饮冷水二碗，至晚，疮随下陷，忽变为阴，不痛无脓，身凉脉细，腹痛足冷，彼觉请视。疮形软陷，脉亦细微，此疮因寒变之故也，非辛热不可回阳。急用十二味异功散，倍人参、熟附各三钱，不应，此药力不胜其寒也；换用生附、人参各五钱，早晚二服，方得身温脉起，疮高复痛；又二服，脓似前流。大脓出至一月之久，约有百余碗，竟不减少，外皮红退，亦不腐烂。此肥人外实而内虚，故皮不腐而内溃也。又用玉红膏擦于绵花片上，推入患内，膏盖之，其内腐渐脱渐出。又十日后，出大腐一块，约有六两。自后肿消身便，脓少，渐长生肌，百日外，方得平复。人参服过五斤外，附子亦用十余两，方得全安。此证设用解毒伤脾宣利等药，不用辛热峻补，岂有得生之理？

一乡宦年踰七旬余，发疮右背，已经八日外。视之，疮虽微肿，色淡不红，势若龟形，根漫不耸，此老年气血衰弱之故也。诊其脉带微数而有力，此根本尚有蒂也，虽老可治。随用排脓内托散加皂刺，以溃脓托里为要。服至十三日后，疮渐肿高，色亦渐赤，但不能腐溃为脓，此食少脾弱不能培养之故也。又用十全大补汤数服，脓亦渐出，不能快利。凡脓濇滞者，内膜中隔不通故也，不可惜其老而悞其大事。随用铍针当头取开二寸许，捺通脓管，果脓随出，以猪蹄汤洗净膏盖，后用照药，每日一次，外肉渐腐为脓，患者形色枯槁不泽，更用人参养荣汤，倍加参、芪托里，腐肉将脱者取之，新肉欲生者培之。但老年气血不能速效，又加服参朮膏，早晚二次，以后新肉方生，饮食顿倍，调理七十五日而安。

一庠生年六十余，患背疽，十日外，视其疮形，坚硬，色亦黯紫，头发甚多，含若螺子，坚长尺许，根横半背，且喜其高肿光亮，发热焮痛，脉得洪数而有力。此疮得于膏粱醉酒湿热交蒸之故也，虽重不妨。随用照药三条，相应照毕，其头内含螺子，尽欲吐出，亦用抿脚括去，又流恶血钟许，葱汤洗净，擦上敷药，用纸盖贴，周围根脚，用吸毒散敷之，收其毒气，庶不开大。次日仍照仍傅，三日后，外肉渐腐，内加托药，培助脾胃，解毒为脓，早服八味丸以滋肾水，换洗蹄汤，仍将膏贴，候其腐尽，深入寸许，随用玉红膏，日渐日长。但此公素性好饮，虽在恙中，不能相忌。两月后新肉虽平，娇嫩不能结皮完口，因而戒饮，复将浮嫩之肉，尽行剪去，用膏贴数日，待肉老平，换用珍珠散掺上数次，方结老盖，八十日而安。

一老年人患疽半月，其疮贯脊，遍背皆肿，上至肩髆，下至腰胁，肿若瓜形，头计数百，彼家以为势重不治。予诊其脉，微洪而不鼓，又兼肿臖外发，询问饮食知味，其年虽老而根本尚有余也，虽老何虑？先用托里消毒散二服，其势稍定；外用桑木灸法，助力腐溃，根以铁筒膏箍之，更服排脓内托散，候正脓渐出。但年老气血衰弱，肉不易腐，视其肉色相变，不能腐化者，随用针钩利剪，徐徐剪去，其形腐凹寸余长，低尺许。凡见红肉，便用膏涂。其新肉已生将半，时值隆冬，患家自行开疮洗看，未燃柴炭之火，又兼盖护未暖，外被寒侵，次后疮色淡白，脓反清稀，饮食减少，气体不舒。请视之。此不遵调养爱护，而被寒气侵入也，虽变不妨。因疮原禀于阳，故能不失阳矣。房中不燃柴火烘熏，则无暖气以逼除其寒，即开疮相看而致之也。随用浓葱汤乘暖淋洗，将玉红膏烘化擦上，外用膏贴，以熟绵软绢，覆迭数层，绷盖甚密；内用神功托里散，早晚连进二服。次早复看，其疮自回阳矣。已后遵法调理，百日而安。

一老人年过六旬，患背疽十二日矣。视其疮形，半肿半红，微疼微热，其患发于背心之下，肾俞之上，高低平等，广开八寸，根脚泛肿，色若水喷，顶软无神，似腐非腐，脉浮而大，重按而虚，此疮利于肿溃，不利于收敛。辞不可治。彼家哂然而笑，复请里中老医视之。见患者起居平和，言语清利，举动如常，饮食有味，言此为五善具，是安若泰山之证也，何必相虑？彼家得此，欣跃万态，随用其药，日渐有功，脓溃肿退，腐尽肌生，彼此以为万安之象也。予尝对患家亲族言：此病不可待，必死于收口至钱大时也。众若以予为妄言。后问收口只有钱许未合，予曰：不久居也，急备后事，恐不及矣。不数日，变证一出，不四朝而死。后里人始信始信　原作「羣谓」，据《外科正宗》卷一改。予之前言是矣。

一男人六旬有二，发生右搭，先用艾灸，次渐形势高肿，坚硬木痛，十五日后，尚未溃脓，日生烦闷。恐其毒陷，先用针通，随行拔法，拔出恶血钟许，已后稍得轻便，搽上化腐之药，膏盖，用至三日，其疮渐作腐溃，至二十日亦出正脓，坏肉渐脱，新肉渐生，此外治之法尽矣。因病家与内科一医平交甚切，托彼用药内服，而不遵外科补托之法，自执己见，不听予言，失于峻补，每日人参不过二钱以为足用。予曰：不及。法当五钱，兼熟附二钱，方为称病。不然，必生变矣。彼亦不信。后果肉色淡白，疮口散大，脓水清稀，饮食减少，此败证具矣。后虽强投温中健脾大补之药，终不能应，至于形体消削，脓水臭秽，延至六十日，沥尽气血而亡。然后方自懊悔。殊不知大疮每日脓出一碗，用参必至三钱，以此为则。况此病出脓，日有三碗，用参二钱，谓之大损小补，岂不归死？又外科乃破漏之病，最能走泄真气，如损补两不相敌，往往至于不救，此为不信于补而执俗见，自取败亡者也。

一男子年近六旬，时值仲夏，背生热疖二十余处，彼家邀请视孙疮恙，见彼坐于堂，满背皆疖，予略视之，内有一疮，比疖甚小，其毒甚大。予曰：此疮非疖比也，一发势不可及。彼笑而答，以为无恙也。乃郎送至门庭，予又嘱曰：可急请他医治之，不可缓待。俱不听信。又至十日，形势稍发，命里中一医治之，又曰：是疖也。又十日，形势内陷，败证齐出，稍信前言，方央亲友邀予相视。其入睡卧于堂，帛覆疮上，登堂未进二三步即退。人曰：何也？予曰：败气满前，死期速矣，何必视疮，急备后事，再七日死。后果如言，不差时刻。此为讳疾忌医，自取败者也。

《景岳全书》曰：向予长男，生在癸丑，及乙卯五月，甫及二周而患背疽。初起时，背中忽见微肿，数日后按之，则根深渐阔，其大如碗，而皮色不变，亦不甚痛，至十余日，身有微热，其势滋甚，因谋之疡医。或云背疽，或云痰气。咸曰荤腥温补，一毫不可入口，乃投以解毒之药一剂，而身反大热，神气愈困，饮食不进矣。予危惧之甚，因思丹溪有云：痈疽因积毒在脏腑，当先助胃气为主，使根本坚固，而以行经活血佐之。又曰：但见肿痛，参之脉证虚弱，便与滋补，气血无亏，可保终吉。是诚确论也。因却前药而专固元气以内托其毒，遂用人参三钱，制附子一钱，佐以当归、熟地、炙甘草、肉桂之属，一剂而饮食顿进，再进而神彩如旧。抑何神也！由是弛其口腹，药食并进，十剂而脓成，以其根深皮厚，复用针出脓甚多，调理月余而愈。向使倾信庸流，绝忌温补滋味，专意解毒，则胃气日竭，毒气日陷，饮食不进，倘致透隔内溃，则万万不保矣。且此儿素无虚病，何敢乃尔？盖以其既属阴证，又无实邪，见有确真，故敢峻补脾肾，方保万全。呜呼！医之关系皆是类也。因录此案，用告将来，以见肿疡溃疡，凡虚证未见而但无实热壅滞可据者，便宜托补，如此则其受益于不识不知，有非可以言语形容者。
*古今图书集成医部全录卷一百八十

　胷腹门

　　黄帝素问

　　　金匮真言论

南风生于夏，病在心，俞在胷胁，故仲夏善病胷胁。
 【 注　俞者，经气之所注也。此言脏气实则病气，脏气虚则病脏也。】 

　　　阴阳别论

三阴三阳俱搏，心满腹发尽，不得隐曲，五日死。
 【 注　三阴三阳者，五行之气也。阴阳二气，俱搏击而不和，故尽五行之数终而死也。心满，阳搏于上也。不得隐曲，阴搏于下也。腹居身半之中，阴阳相交者也。腹发尽者，阳尽发于上，阴尽发于下，而无阴阳中见之和也。】 
一阳发病，少气、善欬、善泄，其传为心掣，其传为隔。
 【 注　一阳者，少阳之气病也。食入于胃，浊气归心，脾胃受伤而为泄，故心虚而掣痛矣。《灵枢经》曰：脾脉微急为膈中。又曰饮食不下，膈塞不通，邪在胃脘。此皆少阳之木邪干土。】 

　　　刺热篇

心热病者，先不乐，数日乃热，热争则卒心痛。
 【 注　此内因之热，外感之风寒，外内交争，热干神脏，故卒然烦痛也。】 
肝热病者，小便先黄，腹痛胁满。
 【 注　肝脉环阴器，抵小腹而上胁肋，故腹痛胁满。】 
脾热病者，腹满泄。
 【 注　腹乃脾土之郛郭也。】 

　　　腹中论

帝曰：人有身体髀股胻皆肿，环脐而痛，是为何病？岐伯曰：病名伏梁，此风根也，其气溢于大肠而着于肓，肓之原在脐下，故环脐而痛也。不可动之，动之为水溺濇之病。
【 注　此论邪留气分而为伏梁也。气行于肌腠之间，是以身体股胻皆肿。风为阳邪，伤人阳气，此风邪伤气而留于脐腹之间，故曰此风根也。大肠谓大肠之外，空郭之间，风邪之气充溢于大肠之外，而留着于膏肓，肓之原出于脖胦，正在脐下，故遶脐而痛也。不可动者，不可妄攻以动之也。盖风邪之根，留于脐下，动之则风气淫佚而鼓动其水，水溢于上，则小便为之不利矣。】 

　　　举痛论

帝曰：愿闻人之五脏卒痛，何气使然？岐伯对曰：经脉流行不止，环周不休。寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人，有少间复生者，或痛而呕者，或腹痛而后泄者，或痛而闭不通者，凡此诸痛，各不同形，别之奈何？岐伯曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛。得炅则痛立止。因重中于寒，则痛久矣。
【 注　莫子晋曰：太阳，日中之火也。太阳主诸阳之气，阳热之甚者也，此受天之寒邪，得吾身之阳气以化热，故痛立止。】 
寒气客于经脉之中，与炅气相薄则脉满，满则痛而不可按也。寒气稽留，炅气从上，则脉充大而气血乱，故痛甚不可按也。
 【 注　荣血行于脉中，阳气行于脉外，寒邪在脉，与阳气相搏，则血气淖泽而脉满矣，脉满故痛而不可按也。寒气稽留于脉中，阳气惟升而从上，血气不能相将而循行，则乱矣。】 
寒气客于肠胃之间，膜原之下，血不得散，小络急引，故痛。按之则血气散，故按之痛止。
 【 注　寒气客于肠胃膜原之间，则内引小络而痛。气为阳，经络为阴。如邪客于脉外之气分而迫于经络为痛者，或得炅，或按之而痛止，盖寒邪得气而易散也。如邪入于经络而为痛者，甚则不可按，或虽按之无益，盖阴分之邪难散也。此邪在膜原之气分，牵引小络而痛，故按之即止。】 
寒气客于侠脊之脉则深，按之不能及，故按之无益也。
 【 注　侠脊之脉，伏冲之脉也，伏冲之脉上循背里，邪客之则深，按之不能及，故按之无益也。】 
寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。
 【 注　夫冲脉之循于背者，注于经，其浮而外循于腹者，至胷中而散于脉外之气分。故脉不通则气因之而喘动应手，谓脉逆于胷之下，而气因病于胷之上。喘动应手者，人迎气口喘急应手也。】 
寒气客于背俞之脉，则脉濇，脉濇则血虚，血虚则痛。其俞注于心，故相引而痛。按之则热气至，热气至则痛止矣。
 【 注　背俞之脉者，足太阳之脉也。太阳之脉循于背，而五脏六腑之俞皆在太阳之经，故脏腑血气皆注于俞，故寒客之则脉濇而血虚，血虚则痛矣。夫心主血脉，五脏六腑之俞皆注于心，故相引心而痛。心为阳中之太阳，与太阳之气，标本相合，是以按之则热气至而痛止矣。】 
寒气客于厥阴之脉，厥阴之脉者，络阴器，系于肝，寒气客于脉中，则血濇脉急，故胁肋与少腹相引痛矣。
 【 注　肝主血，故寒气客于厥阴之脉，则血濇脉急。肝脉布胁肋，循阴器，故胁肋与少腹相引而痛。】 
厥气客于阴股，寒气上及少腹，血濇在下相引，故腹痛引阴股。
 【 注　厥阴之脉上抵少腹，下循阴股，故腹痛引阴股。盖言经气上下相通，故邪正相引而为痛。】 
寒气客于小肠膜原之间，络血之中，血濇不得注于大经，血气稽留不得行，故宿昔而成积矣。
 【 注　盖邪在于外内之络脉者，必转入于大经而后乃代谢，如血气稽留于络脉，则宿昔而成积矣。宿昔，稽留久也。大经，脏腑之大络也。】 
寒气客于五脏，厥逆上泄，阴气竭，阳气未入，故卒然痛，死不知人，气复反则生矣。
 【 注　寒气客于五脏，脏阴之气，厥逆于上而从上泄，则阴气内竭，阳热之气未入于内，则里气虚伤，故卒然痛死不知人，阴阳之气复反于内则生也。】 
寒气客于肠胃，厥逆上出，故痛而呕也。
 【 注　寒气客于肠胃之间，从胃上出，故痛而呕。】 
寒气客于小肠，小肠不得成聚，故后泄腹痛矣。
 【 注　此言寒气客于小肠之间，转入于肠内，故不成积聚而为后泄腹痛也。】 
热气留于小肠，肠中痛，瘅热焦渴，则坚干不得出，故痛而闭不通矣。
 【 注　热气者，寒气稽留而化热也。小肠为赤肠，乃心脏之腑，故感火气而化热。小肠主液，肠中热则液消而为瘅热矣。液消热燥则受盛之物坚干而不得出，故痛闭不通矣。】 

　　　厥论

手心主、少阴厥逆，心痛引喉，身热，死不可治。
【 注　手心主者，手厥阴包络之气。手少阴者，心脏之气。君相二火并逆，将自焚矣，故死。】 

　　　奇病论

帝曰：人有尺脉数甚，筋急而见，此为何病？岐伯曰：此所谓疹筋。是人腹必急，白色黑色见则病甚。
 【 注　皮肤为阳，筋骨为阴，是以筋病则尺脉数。诸筋之会，聚于宗筋，冲脉者，主渗灌溪谷，与阳明合于宗筋，是以筋病而腹必急。夫十二经之筋病，惟手太阴甚则成息贲，胁急吐血；足少阴筋病甚者，死不治。是以白色黑色见者，则病甚也。】 

　　　标本病传论

心病，先心痛，一日而欬，三日胁支痛，五日闭塞不通，身痛体重。三日不已死，冬夜半，夏日中。
 【 注　心先痛者，病先发于心。欬者，一日而之肺；胁支痛者，三日而之肝；闭塞不通，身痛体重者，五日而之脾。此皆逆传其所胜，是以三日不已而死。心为火脏，冬之夜半者，水胜而火灭也；夏之日中者，亢极而自焚矣。】 
肾病，少腹腰脊痛胻酸，三日背(月吕)筋痛、小便闭，三日腹胀，三日两胁支痛。三日不已死，冬大晨，夏晏晡。
 【 注　病先发于肾，则少腹腰脊痛。三日而之膂膀胱，则背(月吕)筋痛，小便闭；三日而之胃，则腹胀；三日而之肝，则两胁支痛。冬之大明在辰，土旺而水灭也；夏之晏晡在亥，水绝而不能生也。】 
肝病，头目眩胁支满，三日体重身痛，五日而胀，三日腰脊少腹痛、胫酸。三日不已死，冬日入，夏早食。
 【 注　病先发于肝，则头目眩，胁支满。三日而之脾，则体重身痛；五日而之胃则胀；三日而之肾，则腰脊少腹痛。三日不已死，夏早食者，寅卯之时木气绝而不生也；冬日入者，申酉之时金气旺而克木也。】 

　　　脉解篇

少阳所谓心胁痛者，言少阳盛也，盛者心之所表也。九月阳气尽而阴气盛，故心胁痛也。所谓不可反侧者，阴气藏物也。物藏则不动，故不可反侧也。
【 注　九月少阴心主气，少阳为君火之相，故至九月为心之表，其气更甚。然君相之火，为时所遏，故心胁痛。九月收藏之时，少阳不能枢转，故不可反侧。】 
阳明所谓胷痛少气者，水气在脏腑也。水者阴气也，阴气在中，故胷痛少气也。
 【 注　此无形之水气上乘而为之也。】 

　　　气交变大论

岁土太过，雨湿流行，肾水受邪，民病腹痛、溏泄、肠鸣。
 【 注　诸甲之岁，土运太过，雨湿流行，腹痛乃肾脏之病，土胜而水伤也。】 
岁木太过，风气流行，民病肠鸣、腹支满。
 【 注　诸壬之岁，木运太过则胜土，肠鸣腹满，脾病也。】 
岁水太过，寒气流行，邪害心火，民病身热，烦心躁悸，阴厥，上下中寒，谵妄心痛，甚则腹大腹满胫肿，寝汗出，憎风肠鸣。
 【 注　诸丙之岁，水运太过，寒气流行，故邪害心火。寒气上乘，迫其火气外炎，故身热。心烦心悸者，水气上凌于心也。躁者，火气不交于阴也，阴气寒甚，故厥逆于上。上下中寒者，三焦之火衰也。心神不宁，故谵妄也。】 
岁火不及，寒乃大行，民病胷中痛，胁支满，郁冒曚昧，心痛暴瘖。
 【 注　火运不及，寒乃胜之，则阳气不能施化，故为此诸痛，所谓寒胜则痛痹也。郁冒曚昧，寒湿之气冒明也。水寒乘心，故心痛。心主言，故暴瘖。】 
岁水不及，湿乃大行，复则大风暴发，痛于心腹。
 【 注　水弱土胜，木后复之，故大风暴发。风气入于膈中，在上则痛于心，在下则痛于腹也。】 
岁木不及，燥乃大行，民病中清，胠胁痛，少腹痛，肠鸣。
 【 注　中清，中气冷也。胠胁少腹痛，肝木之病。肝气虚逆，更兼中清，故肠鸣。】 
岁金不及，炎火乃行，复则民病口疮，甚则心痛。
 【 注　六乙之岁，金运不及，则所胜之火气乃行。金弱火亢，水乃复之，故水寒之气上乘，迫其心火外炎，故民病口疮，甚则心痛。】 
岁土不及，风乃大行，化气不令，草木茂荣，飘扬而甚，秀而不实，上应岁星，民病飱泄、霍乱、体重、腹痛、寒中胷胁暴痛，下引少腹，善太息。
 【 注　六己之岁，土运不及，木反胜之，由是风木伤土，民则有飱泄、霍乱、体重腹痛，肌肉之病。】 

　　　五常政大论

少阳司天，火气下临，肺气上从，心痛，胃脘痛，厥逆膈不通。
 【 注　《灵枢》曰：厥阴心包络所生病者，心痛烦心。胃脘痛者，木克土也。土位中央，膈不通，则上下厥逆。】 
太阳司天，寒气下临，心气上从，热气妄行，寒乃复，善忘，甚则心痛。
 【 注　寒气下临，藏气上从，而热气妄行，霜寒以复之，是以神气伤而善忘，甚则心痛也。】 
太阴司天，湿气下临，肾气上从，胷中不利，厥逆，心下痞痛，少腹痛，时害于食。
 【 注　太阴司天，则太阳寒水在泉。心下痞者，上下水火之气不交也。少腹痛者，肾病于下也。时害于食者，水上乘土也。】 

　　　六元正纪大论

金郁之发，民病欬逆，心胁满，引小腹，善暴痛，不可反侧。
 【 注　此受司天在泉之胜制，郁极乃发，以报复其岁气。《灵枢》曰：足少阳是动，病心胁痛不能转侧。】 
土郁之发，民病心腹胀，肠鸣而为数后，甚则心痛胁(月真)，呕吐霍乱，饮发注下，胕肿身重。
【 注　腹胀肠鸣诸证，皆感土气而发。】 
水郁之发，民病寒客心痛，腰椎痛，大关节不利，屈伸不便，善厥逆，痞坚腹满。
 【 注　腰睢，肾之腑，关节屈伸，筋骨之病，肾主骨而筋属于节也。厥逆痞坚腹满者，阳气下藏中气寒也。】 
木郁之发，民病胃脘当心而痛，上支两胁，膈咽不通，食饮不下。
 【 注　此受司天在泉之胜制，郁极乃发，以报复其岁气。如下卯丁酉岁，少角木运而上临阳明，壬子壬午岁，太角木运而阳明在泉则木气皆郁矣。胃脘痛等病，木胜而土伤也。】 
太阴所至，为积饮痞膈。
 【 注　此春病之常也，土位中央而分旺于四季，故四时为痞积中满之病。】 
太阴所至为积满。
 【 注　此夏病之常也。】 
太阴所至为中满。
 【 注　此秋病之常也。】 

　　　至真要大论

少阴司天，热淫所胜，民病胷中烦热，心痛肺(月真)，腹大满，膨膨而喘欬。
 【 注　少阴司天，子午岁也。胷中烦热诸证，乃火淫而金伤也。】 
厥阴司天，风淫所胜，民病胃脘当心而痛，上支两胁，膈咽不通，饮食不下，腹胀。
 【 注　厥阴司天，已亥岁也。胃脘痛等病，乃木淫而土伤也。】 
太阳司天，寒淫所胜，民病厥心痛，胷腹满，手热肘挛，腋肿，心澹澹大动，胷胁胃脘不安。
 【 注　太阳司天，辰戌岁也。心痛诸证，乃寒凌心火，逼其火热上炎，而水火寒热交争也。】 
阳明司天，燥淫所胜，民病腹中鸣，心胁暴痛，不可反侧。
 【 注　阳明司天，卯酉岁也。腹中鸣，寒清于中也。心胁暴痛，肝经病也。】 
岁少阴在泉，民病腹中常鸣，气上冲胷，喘不能久立，少腹中痛，腹大。
 【 注　少阴在泉，卯酉岁也。腹中鸣气上冲胷，火气上奔也。热在下焦则少腹痛，热在中焦则腹大也。】 
岁厥阴在泉，风淫所胜，民病心痛支满，两胁里急，饮食不下，膈咽不通，食则呕，腹胀善噫。
 【 注　厥阴在泉，寅申岁也。厥阴肝脉上贯膈布胁肋，故为心痛支满等病。腹胀善噫，木淫而土病也。】 
太阴之胜，火气内郁，心痛胃满，少腹满。复则体重中满，饮食不化，阴气上厥，胷中不便。
 【 注　心痛者，木盛而传于火也。胷中，膻中也。宗气之所居，阴气上逆，故胷中不便。】 
厥阴之胜，胃膈如寒，胃脘当心而痛，上支两胁，肠鸣飱泄，少腹痛，甚则呕吐，膈咽不通。复则少腹坚满，里急暴痛，厥心痛。
 【 注　胃膈如寒，胃土病也。风气淫于上，则胃脘当心而痛，上支两胁，甚则呕吐，膈咽不通。淫于下，则肠鸣飱泄少腹痛也。少腹坚满，里急暴痛，厥阴之气郁而欲发也。】 
少阳之胜，热客于胃，烦心心痛，少腹痛，下沃赤白。
 【 注　少阳之气合于三焦，故热客于胃。盖三焦之原皆出于胃也，而与心主包络相合，故烦心心痛。】 
阳明之胜，清发于中，胷中不便。复则心痛痞满，腹胀烦心，病在膈中。
 【 注　胷中不便者，阳明清气在上也。心痛痞满腹胀者，乘火上也。烦心者，病在膈中，阳明之气上逆也。】 
太阳之胜，凝溧且至，寒厥入胃，则内生心痛。复则厥气上行，心胃生寒，胷膈不利，心痛痞满。
 【 注　太阳寒水气胜，故凝溧且至，厥逆而入于胃者，水侮土也。胃络上通于心，故心痛也。】 
少阴之复，燠热内作，烦躁鼽嚏，少腹绞痛，心痛，郁冒不知人。
 【 注　烦躁，火烦而阴躁也。少腹绞痛，少阴之气发于下也。心痛乃火气自伤。郁冒不知人者，寒热之气乱于上也。】 
少阴在泉，主胜则厥气上行，心痛发热，膈中，众痹皆作。
 【 注　心痛发热，乃寒水之主气，上乘在泉君火也。】 
少阳在泉，客胜则腰腹痛而反恶寒，甚则下白、溺白；主胜则热反上行而客于心，心痛发热，格中而呕。
 【 注　腰腹痛恶寒者，客胜而太阳之主气病也。太阳之气伤，故恶寒，甚则下白溺白者，病及于阳明太阴之主气也。盖金主气，气化则溺出。溺白者，气不化而溺不清也；下白者，土气伤而大便色白也。因客胜而主气反病，故曰反。主胜则热反上行而客于心。心痛发热者，君相二火之客气反上行而自病也。格中而呕者，太阴之客气自病也。】 
阳明在泉，客胜则清气动下，少腹坚满而数便泻；主胜则腰重腹痛，少腹生寒，下为鹜溏，则寒厥于肠，上冲胷中，甚则喘不能久立。
 【 注　清气动下者，清肃之天气而动于下也。少腹坚满而数便泻者，太阳寒水之病也。主胜则腰重腹痛少腹生寒者，太阳寒水之气发于下也。下为鹜溏者，水下泄也。寒厥于肠，上冲胷中，甚则喘者，寒气逆乘阳明之大肠，而上及于胷中之肺脏也。】 
岁少阳在泉，火淫所胜，民病注泄赤白，少腹痛，溺赤。
 【 注　热伤血分则注赤，热伤气分则注白。热在下焦，故少腹痛而溺赤也。】 
阳明在泉，燥淫所胜，民病喜呕，呕有苦，善太息，心胁痛，不能反侧。
 【 注　阳明在泉，子午岁也。呕苦善太息，心胁痛不能转侧者，足少阳病也。】 
厥阴之复，少腹坚满，里急暴痛，厥心痛，汗发呕吐，饮食不入。
 【 注　少腹坚满，里急暴痛，厥阴之气郁而欲发也。呕吐饮食不入，木淫而土败也。】 
少阳司天，主胜则胃满欬仰息。
 【 注　少阳司天，初气三气，乃君相二火；二之气乃太阴湿土，火土之气上逆也。】 

　　　气厥论

肺移寒于肾为涌水，涌水者按腹不坚，水气客于大肠，疾行则鸣濯濯，如囊裹浆，水之病也。
【 注　肾为水脏，肺主生原，肺之寒邪下移于肾，而肾之水气反上涌于肺矣。大肠乃肺之腑，肺居膈上，故水气客于大肠，疾行则鸣濯濯有声，如以囊裹浆者，水不沾流，走于肠间也。】 

　　　病能论

黄帝问曰：人病胃脘痈者，诊当如何？岐伯对曰：诊此者当候胃脉，其脉当沉细。沉细者气逆，逆者人迎甚盛，甚盛则热。人迎者胃脉也，逆而盛，则热聚于胃口而不行，故胃脘为痈也。
 【 注　胃脉，右关脉也。人迎，结喉两旁之动脉。盖胃气逆则不能至于手太阴，而胃脉沉细矣。气逆于胃，则人迎甚盛，乃热聚于胃而不行，则留滞为痈也。】 

　　灵枢经

　　　邪气脏腑病形篇

心脉微急为心痛引背，微滑为心疝引脐。
 【 注　微急乃邪薄于宫城之外，而脏之神未受伤；滑则阳盛在下，则少腹当有形也。】 
肺脉微急为肺寒热，怠惰欬唾血，引腰背胷；微大为肺痹引胷背。
 【 注　肺寒热者，皮寒热也。寒在皮毛，故微急。肺主气怠惰欬唾血，引腰背胷痛，皆肺虚寒之所致。微盛于上则为肺痹引胷背，盖从下而上也。】 
肝脉微大为肝痹，阴缩，欬引小腹。
 【 注　肝脉抵少腹上肺，欬引小腹，经气逆于上下也。】 

　　　寿夭刚柔篇

怫忾贲响，风寒客于肠胃之中。
 【 注　此因风寒之病气，所谓气胜形者是也。】 

　　　师传篇

寒中之属则便热，肠中寒则肠鸣飱泄。
 【 注　肠中寒则肠鸣飱泄者，寒热外内之相应也。】 
脐已上皮热，肠中热则出黄如糜。脐已下皮寒，胃中寒则腹胀。
 【 注　寒热外内之相应也。】 

　　　胀论

大肠胀者，肠鸣而痛濯濯，冬日重感于寒，则飱泄不化。
 【 注　此卫气逆于城郭之中而为腑胀也。】 

　　　寒热病篇

小腹脐下三结交，三结交者，阳明太阴也，脐下三寸关元也。
 【 注　三结交者，足太阴阳明与任脉交结于小肠脐下也。】 

　　　玉版篇

腹鸣而满，四肢清泄，其脉大，逆也。
【 注　此荣卫血气之不调，逆伤于肾也。】 

　　　经脉篇

肺手太阴之脉所生病者，欬，上气喘渴，胷满。
脾足太阴之脉，是动则病舌本强，食则呕，胃脘痛，心下急痛。
心主手厥阴心包络之脉，循胷出胁，是动则病胷胁支满，心痛掌中热。
胆足少阳之脉，是动则病善太息心胁痛，不能转侧，胷胁肋髀膝外至胫绝骨外踝前，及诸节皆痛。
肝足厥阴之脉所生病者胷满。
 【 注　凡此皆经脉所循之部分为病也。】 
手少阴之别名曰通里，其实则支膈。
 【 注　手少阴之别络，与经相干，名曰通里。其气实，膈间若有所支而不畅。】 
手心主之别名曰内关，心系实则心痛。
 【 注　手心主别络，与经相干于内关之间，心系实则心痛，心系与包络之相通也。】 
足太阴之别名曰公孙，其别者入络肠胃，实则肠中切痛。
 【 注　足太阴之别络，与经相干于公孙之间，其别行者，入络肠胃，气有余而实，则为肠中切痛。】 
任脉之别名曰尾翳，实则腹皮痛，虚则痒搔。
 【 注　盖言任脉之别络出于下极，以散于腹络，气实则腹皮急，虚则痒搔。】 

　　　经筋篇

手心主之筋，其病前及胷痛息贲。
【 注　手心主之筋散胷中，而结于胃脘之贲间，故前及胷痛息贲也。】 
足太阴之筋聚于阴器，上腹，结于脐，其病下引脐痛。
手少阴之筋，起于小指之内侧，循臂，下系于脐。

　　　营气篇

营气入脐中。

　　　卫气篇

卫气在腹者，止于脐左右之动脉。
 【 注　阳明之血气，从冲脉而出于腹气之街，故与冲脉会于脐之左右动脉也。】 

　　　百病始生篇

积留着于阳明之经，则挟脐而居，饱食则益大，饥则益小。
 【 注　阳明之经乃胃之大络，故挟脐而居，饱则水谷之津注于外，故大，饥则津血少，故小也。】 

　　　骨度篇

胷围四尺五寸。
 【 注　此胷骨围转一周之总数也。】 

　　　热病篇

热病挟脐急痛。
【 注　挟脐急痛者，外淫之风邪，客于心下而为伏梁也。】 

　　　四时气篇

腹中常鸣，气上冲胷，喘不能久立，邪在大肠。
 【 注　此邪在大肠而为病也。大肠为传导之官，病则其气反逆，是以腹中常鸣，气上冲胷，喘不能久立也。】 
饮食不下，膈塞不通，邪在胃脘。
 【 注　此邪在胃脘而为病也，食饮不下，膈塞不通，如邪在上脘，则不能受纳水谷，如邪在下脘，则不能传化糟粕也。】 
小腹痛肿，不得小便，邪在三焦。
 【 注　此邪在膀胱而为病也。膀胱主约下焦，邪客之，则小腹肿痛，不得小便也。】 

　　　癫狂篇

厥逆为病也，足暴清，胷将若裂，肠若将以刀切之，烦而不能食。
 【 注　此足少阴之本气厥逆而为病也。少阴之气逆于内，故足暴清也。胷将若裂，肠若将以刀切之，烦而不能食者，厥气从腹而上及于心胷也。】 

　　　厥论

真心痛，手足青至节，心痛甚，旦发夕死，夕发旦死。
 【 注　夫四脏厥逆而为心痛者，从经脉而薄于心之分也。心为君主之官，神明出焉，故心不受邪。若伤其真脏而为真心痛者，不竟日而死矣。】 

　　　百病始生篇

虚邪传舍，在肠胃之时，贲响腹胀，多寒则肠鸣飱泄，食不化。其着孙络之脉而成积者，其积往来上下。臂手，孙络之居也，浮而缓，不能拘积而止之，故往来移行肠胃之间，水凑渗注灌，濯濯有音，有寒则，(月真)满雷引，故时切痛。
【 注　虚邪者，虚乡不正之邪风。孙络者，肠胃募原间之小络。盖胃腑所出之血气，渗出于胃外之小络，而转注于大络，从大络而出于孙络、皮肤，其着于内之孙络而成积者，其积往来上下，其臂手孙络之居于外也，浮而缓，不能拘束其积而止之，故往来游行于肠胃之间，胃腑之水津渗注于外，则濯濯有声也。】 

　　　痈疽篇

痈发于胷，名曰井疽，其状如大豆，三四日起，不早治下入腹，不治，七日死矣。
 【 注　胷者，膻中之分，宗气之所居也。宗气出于阳明，不早治，则下入于腹而伤阳明胃气，胃气伤则七日死矣。】 
发于膺，名曰甘疽，色青，其状如谷实、[艹(舌瓜)][艹(娄瓜)]，常苦寒热。急治之，去其寒热。十岁死，死后出脓。
 【 注　膺乃足厥阴阳明之部分，故疽发于此，其名曰甘。色青状如谷实、[艹(舌瓜)][艹(娄瓜)]者，如米谷、如(艹舌)蒌之子实也。阴阳互交，故往来寒热。至十年而后发乃死，此即乳岩石痈之证也。盖脏腑之气将衰，则毒气发而溃烂死矣。】 

　　扁鹊难经

　　　腹痛

假令得肝脉，其外证善洁，面青，善怒；其内证脐左有动气，按之牢若痛。
得心脉，其内证脐上有动气，按之牢若痛，其病烦心、心痛。
得脾脉，其内证当脐有动气，按之牢若痛。
得肺脉，其内证脐右有动气，按之牢若痛。
得肾脉，其内证脐下有动气，按之牢若痛，其病逆气小腹急痛。
脉有三部，中部法人，主膈以下至脐之有疾也。

　　金匮要略 【 汉?张机】 

　　　胷中诸病

师曰：夫脉当取太过不及。阳微阴弦，即胷痹而痛。所以然者，责其极虚也。今阳虚知在上焦，所以胷痹心痛者，以阴弦故也。
胷痹之病，喘息欬唾，胷背痛短气，寸口脉沉而迟，关上小紧数，(艹舌)蒌薤白白酒汤主之。
胷痹不得卧，心痛彻背者，(艹舌)蒌薤白半夏汤主之。
胷痹心中痞气，气结在胷，胷满胁下逆抢心，枳实薤白桂枝汤主之，人参汤亦主之。
胷痹，胷中气塞短气，茯苓杏仁甘草汤主之，橘皮枳实生姜汤亦主之。
胷痹缓急者，薏苡仁附子散主之。
心中痞诸逆心悬痛，桂枝生姜枳实汤主之。
心痛彻背，背痛彻心，乌头赤石脂丸主之。
按之心下满痛者，此为实也，当下之，宜大柴胡汤。
心胷中大寒痛，呕不能饮食，腹中寒上冲皮起，出见有头足，上下痛而不可触近，大建中汤主之。
肝中寒者，两臂不举，舌本燥，喜太息，胷中痛，不得转侧，食则吐，而汗出也。
心中寒者，其人苦病心如噉蒜状，剧者心痛彻背，背痛彻心，譬如虫注，其脉浮者，自吐乃愈。
心伤者，其人劳倦，即头面赤而下重，心中痛而自烦发热，当脐跳，其脉弦，此为心脏伤所致也。
有支饮家欬烦胷中痛者，不卒死，至一百日或一岁，宜十枣汤。
厥阴之为病，消渴，气上冲心，心中疼热，饥而不欲食，食则吐蚘，下之利不止。
病者苦水，面目身体四肢皆肿，小便不利，脉之不言水，反言胷中痛，气上冲咽，状如炙肉，当微欬喘。审如师言，其脉何类？师曰：寸口脉沉而紧，沉为水，紧为寒，沉紧相搏，结在关元。始时尚微，年盛不觉，阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小差，食饮过度，肿复如前，胷胁苦痛，象若奔豚，其水扬溢，则浮欬喘逆。当先攻击冲气，令止乃治欬，欬止其喘自瘥。先治新病，病当在后。
痓为病胷满口噤，卧不着席，脚挛急，必齘齿，可与大承气汤。
寸口脉迟而缓，迟则为寒，缓则为虚。荣缓则为亡血，卫缓则为中风。邪气中经则身痒而瘾疹。心气不足，邪气入中，则胷满而短气。
病人胷满唇痿，舌青口燥，但欲漱水不欲咽，无寒热，脉微大来迟，腹不满，其人言我满，为有瘀血。
趺阳脉当伏，今反紧，本自有寒疝瘕，腹中痛，医反下之，即胷满短气。
呕而胷满者，茱萸汤主之。
瘦人绕脐痛，必有风冷，谷气不行，而反下之，其气必冲，不冲者心下则痞。
水在心，心下坚筑短气，恶水不欲饮。
心下有痰饮，胷胁支满目眩，苓桂朮甘汤主之。
病者脉伏，其人欲自利，利反快，虽利心下续坚满，此为留饮欲去故也，甘遂半夏汤主之。
膈间支饮，其人喘满，心下痞坚，面色黧黑，其脉沉紧，得之数十日，医吐下之，不愈，木防己汤主之。支饮胷满者，厚朴大黄汤主之。
卒呕吐，心下痞，膈间有水，眩悸者，小半夏加茯苓汤主之。
虚者即愈，实者三日复发。复兴不愈者，宜木防己汤去石膏加茯苓芒硝汤主之。

　　　腹中诸病

趺阳脉微弦，法当腹满，不满者必便难，两胠疼痛，此虚寒从下上也，当以温药服之。
病者腹满，按之不痛为虚，痛者为实，可下之；舌黄未下者，下之黄自去。
腹满时减，复如故，此为寒，当与温药。
病者痿黄，躁而不渴，胷中寒实而利不止者，死。
病腹满发热，十日脉浮而数，饮食如故，厚朴七物汤主之。
腹中寒气雷鸣切痛，胷胁逆满呕吐，附子粳米汤主之。
痛而闭者，厚朴三物汤主之。
腹满不减，减不足言，当下之，宜大承气汤。
脉沉小迟，名脱气，其人疾行则喘喝，手足逆寒，腹满，甚则溏泄，食不消化也。
五劳虚极羸瘦，腹满不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄(上庶下虫)虫丸主之。
石水其脉自沉，外证腹满不喘，黄汗。其脉沉迟，身发热，胷满，四肢头面肿，久不愈，必致痈脓。
问曰：病下利后，渴饮水，小便不利，腹满因肿者，何也？答曰：此法当病水。若小便自利及汗出者，自当愈。
师曰：寸口脉迟而濇，迟则为寒，濇为血不足；趺阳脉微而迟，微则为气，迟则为寒。寒气不足则手足逆冷，手足逆冷则荣卫不利，荣卫不利则腹满肠鸣，相逐气转，膀胱荣卫俱劳。阳气不通即身冷，阴气不通即骨疼。阳前通则恶寒，阴前通则痹不仁。阴阳相得，其气乃行。大气一转，其气乃散。实则失气，虚则遗溺，名曰气分。
阳明病脉迟者食难用饱，饱则发烦头眩，小便必难，此欲作谷疽，虽下之腹满如故，所以然者，脉迟故也。洒黄疸者，或无热，靖言了了，腹满欲吐，鼻燥，其脉浮者先吐之，沉弦者先下之。
腹满舌萎黄，躁不得眠，属黄家。
黄疸腹满，小便不利而赤，自汗出，此为表和里实，当下之，宜大黄硝石汤。
黄疸病，小便色不变，欲自利，腹满而喘，不可除热，热除必哕。哕者，小半夏汤主之。
下利清谷，不可攻其表，汗出必胀满。
下利腹胀满，身体疼痛者，先温其里，乃攻其表。温里宜四逆汤；攻表宜桂枝汤。
呕而肠鸣，心下痞者，半夏泻心汤主之。
下利，三部脉皆平，按之心下坚者，急下之，宜大承气汤。
虚劳里急，悸衄，腹中痛，梦失精，四肢酸疼，手足烦热，咽干口燥，小建中汤主之。
奔豚，气上冲胷，腹痛，往来寒热，奔豚汤主之。
腹满口舌干燥，此肠间有水气，己椒苈黄丸主之。
诸劳腹痛而呕者，宜柴胡汤。
病腹痛有虫，其脉何以别之？师曰：腹中痛，其脉当沉，若弦反洪大，故有蚘虫。

　　　少腹诸病

男子脉虚沉弦，无寒热，短气里急，小便不利，面色白，时目瞑，兼衄，少腹满，此为劳使之然。
黄家，日晡所发热而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑时溏，此女劳之病，非水也。腹满者难治。硝石矾石散主之。
夫失精家少腹弦急，阴头寒，目眩发落，脉极虚芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。
虚劳腰痛，少腹拘急，小便不利者，八味肾气丸主之。
淋之为病，小便如粟状，小腹弦急，痛引脐中。

　　　脐悸

发汗后脐下悸者，欲作贲豚，茯苓桂枝甘草大枣汤主之。
心伤者，其人劳倦，即头面赤而下重，心中痛而自烦发热，当脐跳，其脉弦，此为心脏伤所致也。
假令瘦人脐下有悸，吐涎沫而癫眩，此水也，五苓散主之。

　　　肠痈

肠痈之为病，其身甲错，腹皮急，按之濡如肿状，腹无积聚，身无热，脉数，此为肠内有痈脓，薏苡附子败酱散主之。
肠痈者，少腹肿痞，按之即痛如淋，小便自调，时时发热，自汗出，复恶寒。其脉迟紧者，脓未成，可下之，当有血；脉洪数者，脓已成，不可下也，大黄牡丹汤主之。

　　中藏经 【 汉?华佗】 

　　　满痛诸证

心病则胷中痛，虚则胷腹及腰背引痛，及心中疼，心脉大，甚则胷中满而烦。又心病则先心痛而欬，心积则胷满悸，脉虚则不乐，胷腹中若痛。
脾脉急则膈中不利，滑则虫毒肠鸣中热，濇则肠(疒颓)。
脾病腹中鸣痛，脾寒则使人腹中痛。
胃寒则腹中痛，虚则胷中短气，谷不化。
肺实则胷满，脉太过则令人气逆胷满。
大肠积冷则脾痛不能久立，病已则泄，虚则喜满。
肾有水则腹大脐肿，小腹结痛，气上冲心，寒则结在脐下也；有厥气则脐下重闷，或有痛绝。
下焦病则令人腹胀气满，小腹坚，溺而不得便而窘迫也。寒则饮食不消，虚则肠鸣膨胀。
病心腹胀满，痛不止，脉坚大洪者死。
病腹中痛，其脉浮大而长者死。
病腹痛而喘，其脉滑而利，数而紧者死。

　　　肠鸣

脾脉微滑，则蛊毒，肠鸣，中热。
胃者腑也，虚则肠鸣胀满，引出滑泄。
中焦虚，则肠鸣膨胀。

　　　脐突

肾有水则腹大脐肿，腰重痛，不得溺，阴下湿，如牛鼻头汗出，是为逆。
脾脉至大而虚，有积，脾气绝则十日死，又脐出者亦死。
掌肿无纹，脐肿出，囊茎俱肿者死。

　　　脐下重

肾中寒，结在脐下，肾脉来而细软，附于骨者是也，实则烦闷脐下重。
膀胱满胀，则小便不下，脐下重闷，或有痛绝，则三日死。死，鸡鸣也。

　　脉诀 【 晋?王叔和】 

　　　肠腹诸痛

下指定位图歌：阳数即吐兼头痛，阴微即泻脐中吼。
肺脉歌曰：溢出胷中满，气泄大肠鸣。
脾脏歌曰：湿多成五泄，肠走若雷奔。
滑脉歌曰：尺部见滑脐似冰，饮水下焦声沥沥。
濇脉歌曰：尺部如濇逢逆冷，体寒脐下作雷鸣。
紧脉歌曰：隐指寥寥入尺来，激结绕脐常手捧。
微脉歌曰：尺部见之脐下积，身寒饮水即呻吟。

　　千金方 【 唐?孙思邈】 

　　　胷腹诸病

胷痹之病，令人心中坚满痞急痛，肌中苦痹，绞急如刺，不得俛仰，其胷前皮皆痛，手不得犯，胷中愊愊然而满，短气，欬唾引痛，咽塞不利，习习如痒，喉中干燥，时欲呕吐，烦闷，自汗出，或彻引背痛，不治之，数日杀人。
寒气卒客于五脏六腑，则发卒心痛胷痹。感于寒，微者为欬，甚者为痛、为泄。厥心痛，与背相引，善瘛，如物从后触其心，身伛偻者，肾心痛也；厥心痛，腹胀满，心痛甚者，胃心痛也；厥心痛，如以针锥刺其心，心痛甚，脾心痛也；厥心痛，色苍苍如死灰状，终日不得太息者，肝心痛也；厥心痛，卧若从心间痛，动作痛益甚，色不变者，肺心痛也。真心痛，手足青至节，心痛甚，旦发夕死，夕发旦死。蚘心痛，心腹中痛，发作肿聚，往来上下行，痛有休止，腹中热，善涎出，是蚘咬也。以手按而坚持之，勿令得移，以大针刺之，复久持之，虫不动乃出针。心下不可刺。中有成聚，不可取于俞。肠中有虫蚘咬，皆不可取以小针。
诊得脾积脉浮大而长，饥则减，饱则见，(月真)气与谷争减，心下累累如桃李起见于外，腹满呕泄肠鸣，四肢重，足胫肿厥，不能卧，是主肌肉损，色黄也。
脾病为疟者，令人寒，腹中痛，热则肠中鸣，鸣已汗出，恒山丸主之。
大肠中风者，卧而肠鸣不止，灸大肠俞百壮，可服续命汤。

　　　试胷内生痈法

胷中痛而短气者，当令入闇室中，以手指捺左眼，视若见光者，胷中有结痈；若不见光者，是瘭疽内发出也。

　　　肠痈

卒得肠痈而不晓其病候，愚医治之，错则杀人。夫肠痈之为病，小腹重而强，抑之则痛，小便数似淋，时时汗出，腹恶寒，其身皮皆甲错，腹皮急如肿状。其脉数者，小有脓也；其脉迟紧者，未有脓也。甚者腹胀大，转侧闻水声，或绕脐生疮，或脓从脐中出，或大便出脓血。
问曰：官羽林妇病，医脉之，何以知妇人肠中有脓，为下之即愈？师曰：寸口脉滑而数，滑则为实，数则为热。滑则为荣，数则为卫。卫数下降，荣滑上升。荣卫相干，血为浊败。小腹痞坚，小便或濇，或复汗出，或复恶寒，脓为已成。设脉迟紧，即为瘀血，血下则愈，大黄牡丹汤主之。

　　仁斋直指方 【 宋?杨士瀛】 

　　　腹痛

有寒有热，有死血，有食积，有痰饮，有虫。
气血、痰水、食积、风冷诸证之痛，每每停聚而不散。惟虫痛则乍作乍止，来去无定，又有呕吐清沫之为可验。

　　　肚皮痛

肚皮痛者，由肾虚不能行水，加之酒面无度，洒与水交聚于腹中，而面毒复缠滞其气，是以水渗于肚皮而作痛矣。以钱氏宣风散，用蜜水煎，咽下神保丸，俟其大便流行，后以青木香丸一分，安肾丸倍之，用二陈汤煎水，空心咽下，脾肾气复，自然向安。

　　疮疡全书 【 金?窦汉卿】 

　　　井疽发

此证发于胷者名曰井疽，状如豆大，三四日起。若不早治，必入于腹。入腹不疗，十日当死。急服内固清心散可治。若内发伤膜，主死无疑。治法与发胷、发背同。

　　　穿心冷瘘

此毒生于心窝，初起则心头如火热，其毒则先内溃心包，方出皮肤，令人心神恍惚，盗汗多出，二目皆红，舌如鸡金，背里外俱热易治；若毒发于外，冷气攻心，常呕吐恶心，口吐冷痰，恶闻食味而气臭者，死。

　　　蜂窝发胷

此证蜂窠发于胷乳间，乃心火热盛，须用依前疏导心火之药稍治之，迟则热必攻心，必然死矣。内服发胷煎药，外贴膏药，后用掺药，洗用猪蹄汤。

　　　发肚毒

发肚之毒，有发腹肚、或手肚、足肚者，俱为发肚，若不速治，必致丧命。便服镯毒流气饮三四服，并服六皮四子汤，内托散加木瓜、槟榔、苍朮，空心煎服。未溃用金箍散；已溃后外贴金丝膏，内服蜡矾丸。

　　　肚痈

此毒生于脾经，因食煎煿油腻，酒醉太过，及行房事，以致毒不流通，聚成此痈，或生在外，或生在内。若不速治，溃透脾膜即死。先服六君子汤加厚朴、砂仁、青皮、芍药、木香、枳壳、甜瓜子、黄芪，次服内补十宣散、蜡矾丸。
溃后久不愈，用六合回生丹、猪腰子法治之。未溃烂之前，按内有脓状，急用肠痈之行药，追脓大便中出，庶易愈矣。

　　　肋肚痈

此痈受在大小肠二经气壅而发出在表，乃结痈聚毒也，当用内托流气饮，外用围药。内服肠痈从大便会脓之药治之，调理禁忌之法相同。

　　　脐痈

此证生于脐内，因食生冷油腻之物，积聚于气海之间，聚结成痈，若不速治即内溃。脐内出脓，四围坚硬或出血水者，即难治也，无此则生。
如未溃破，按之有脓，将治肠肚痈行药，从大便中出，甚妙。痛加乳香。
妇人此痈受在心，流于小肠经，发在脐中，坚硬如石，与男子不同，此是恶毒证也，当用内托流气饮、定痛三香饮治之。治法须用围药，并同男子脐痈之药，加减治之。

　　　九发

九发者，肺疽、心疽、肝疽、肾疽、脾疽、胃疽、大肠疽、三焦疽、小肠痈，须验其人所发为依据。此候审定痈疽浅深，其病从何脏腑发，先曾食何乳石，又验其气血虚实。穿溃出入者可治。发于内者，则伤膜流脓，大便出者必难治。若以药令脓大便出者，则药味入于经络，引出无害，当参详而疗之。愈后一年之外，不许远行及行房事。若不知戒，终至于毙。

　　　小肠痈

此证因膀胱有热，蓄毒不流结成，以致脐中坚硬结核，小便疼痛，日夜下利无度，用败毒散加猪苓、泽泻、木通、灯草、甘草梢、瞿麦，又用连根葱十根捣烂盦脐上，多服金花丸。大要用前肠痈、肚痈之法治之。

　　　盘肠痈

此毒因闪肭而得之，用独活散，此即治腕疽药。

　　　胃脘痈

《素问》云：人病胃脘痈，当候胃脉，沉细者气逆，气逆者人迎甚盛则热。人迎者胃脉，逆而盛，热聚胃口不行，故留为痈。其发寒热如疟，身皮甲错，或嗽或呕，或吐脓血，宜升麻连翘汤。热聚胃脘，留结为痈，须要知戒。

　　　心肝燥

心者君主之官，神明出焉。肝者将军之官，谋虑出焉。二官有君臣之分，一身之主宰，其可伤也！此痈受在心，心主行血，气血热伤于经络，此是恶毒之证，不可不审也。当用定痛败毒散；如不散，用内托流气饮。

　　济生方 【 宋?严用和】 

　　　心痛

夫心痛之病，医经所载，凡有九种：一曰虫心痛，二曰疰心痛，三曰风心痛，四曰悸心痛，五曰食心痛，六曰饮心痛，七曰寒心痛，八曰热心痛，九曰去来心痛。其名虽不同，而其所致，皆因外感六淫，内汨七情，或饮啖生冷果食之类，使邪气搏于正气，邪正交击，气闭塞，郁于中焦，遂成心痛。夫心乃诸脏之主，正经不可伤，伤之则痛。若痛甚手足青过节者，则名曰真心痛。真心痛者，旦发夕死，夕发旦死。若乍间乍盛成疹而不死者，名曰厥心痛，不过邪气乘于心支别络也。寸口脉紧，心脉甚急，皆主心痛。又有痛甚而心脉沉伏者有之矣。王叔和云：心腹痛脉沉细瘥，浮大弦长命必殂。治法当推其所自而调之，痛无不止矣。

古今图书集成医部全录卷一百八十一

　胷腹门

　　河间六书 【 金?刘完素】 

　　　满痛诸病

中满，湿为积饮痞隔，而土主形体，位在中央，故中满也。
浊气在上则生(月真)胀，此阴阳返则气结不散，胀满常如饱，吴茱萸汤主之。
膺肿颈痛，胷满腹胀，上实下虚，气厥而逆，此为阳气有余，郁于胷也，不可针灸，宜服顺气汤、小茯苓汤主之。
因于失衣，风感之，颈汗多，恶风，膈塞不通，寒则胃拽腹满，气不通，大豆蔻丸、胃风汤主之。
阳气大怒，则形气绝而血脉菀于上，令人薄厥于胷中，赤茯苓汤主之。
诸心痛者，皆少阴厥气上冲也。有热厥心痛者，身热足寒，痛甚则烦躁而吐，额自汗出，知为热也。其脉洪大，当灸太溪及昆仑，谓表里俱泻之，是谓热病，汗不出，引热下行，表汗通身而出者愈也。灸毕服金铃子散，痛止服枳朮丸，去其余邪也。有大实心中痛者，因食受时气，卒然发痛，大便或秘，久而注闷，心胷高起，按之愈痛，不能饮食，急以煮黄丸利之，利后以藁本汤去其余邪。有寒厥心痛者，手足逆而通身冷汗出，便利溺清，或大便利而不渴者，气微力弱，急以朮附汤温之。寒厥暴痛，非久病也，朝发暮死，当急救之。是知久痛无寒，而暴痛非热。
坚痞腹满急痛，寒主拘缩，故急痛也。寒极则血脉凝滞而反兼土化制之，故坚痞而腹满也。或热郁于内而腹满坚结痛者，不可言为寒也。
土主形体，腹满中央，乃曰中满，以传化失度，故甚则霍乱吐泻也。
蛊，腹痛，肾传心，筋脉相引而急，精液少，筋脉不荣灌而引急，建中加减汤主之。
脾风传肾，一名疝气，小腹痛出白液，名曰蛊。《左传》云：以丧志名为蛊病。此乃真精不守故也，大建中汤主之。
小腹膀胱，按之内痛，若沃以汤，濇于小便，上为清涕。太阳直行从巅，入循于脑，气下灌于鼻，时出清涕不止，肾着汤主之。
小腹痛，不得大小便，邪气入客，约而不行，故谷气不得通也，枳壳丸主之。
足厥阴之脉环阴器，抵小腹，肿或痛，肾虚寒，水涸竭，泻邪补脉为治，蒺藜汤治之。
伏梁者，若梁之伏隐也。居脐上逆，脐下顺。不可移动，为水溺濇。故有二等。
腹痛欲呕吐者，上热下寒也，以阳不得降而胷热欲呕，阴不得升而下寒腹痛，是升降失常也，黄连汤主之。
淋闭不通，脐下状如覆碗，痛闷不可忍。

　　明理论 【 金?成无己】 

　　　诸满

伤寒胷胁满，何以明之？胷胁满者，谓胁膈间气塞满闷也，非心下满者也。胁满者，谓胁肋下气胀(月真)满也，非腹满者也。邪气自表传里，必先自胷膈，以次经心胁而入胃，邪气入胃谓入腑也，是以胷满多带表证。胁满者，当半表半里证也。经曰：下后脉促胷满者，桂枝去芍药汤主之。又曰：太阳与阳明合病，喘而胷满者，不可下，宜麻黄汤，是胷满属表而须发汗者也。盖胷中至表犹近也，及胁者则更不言发汗，但和解而已。经曰：设胷满胁痛者，与小柴胡汤。又曰：胷胁满不去者，小柴胡汤主之。本太阳病不解，转入少阳者，胁下鞕满干呕，不能食，往来寒热，脉沉紧者，小柴胡汤主之。是知胁满属半表半里明矣。大抵胷胁满，以邪气初入里未停留，为实气郁积而不行致生满也，和解斯可矣。若邪气留于胷中，聚而为实者，非涌吐则不可已。故华佗曰：四日在胷，吐之则愈。是邪气已收敛而不散漫者，则可吐之。《内经》曰：其高者因而越之。病在胷膈之上为高，越之为吐也。经曰：病在胷中当吐之。发汗，若下之，而烦热胷中窒者，则以栀子豉汤吐之。若胷中痞鞕，气上冲咽喉不得息者，此为胷中有寒也，则以瓜蒂散吐之。二者均是吐剂，栀子豉汤吐胷中虚烦客热也；瓜蒂散吐胷中痰实宿寒也。若能审明药剂之轻重，辨别邪气之浅深，对证投汤，不为效者，未之有也。
伤寒心下满何以明之？心下满者，谓正当心下高起满鞕满者是矣。不经下后而满者，则有吐下之殊。若下后心下满者，又有结胷痞气之别。经曰：病人手足厥冷，脉乍紧，邪结在胷中，心中满而烦，饥不能食者，病在胷中，当须吐之。又曰：脉浮而大，心下反鞕，有热，属脏者攻之，不令发汗；属腑者不令攻之。兹二者为不经汗下而心下满者，或吐之，或下之，看其邪气之高下，高者则因而越之，下者则因而竭之，要在泄其邪也。至于阳明病虽心下鞕满，又未可攻。经曰：阳明病心下鞕满者，不可攻之，攻之利遂不止者死，利止者愈。是邪气自表传里，至于心下留结为实者，则不可下，乃吐之可也。若未全为实者，则不可下，故有此戒也。又邪气在表，未应下而强下之，邪气乘虚结于心下，实者鞕满而痛为结胷，虚者满而不痛为虚痞。经曰：呕而发热者，柴胡汤证具而以他药下之，柴胡证仍在者，复与柴胡汤，此虽已下之不为逆，必蒸蒸而振，却复发热汗出而解。若心下满而鞕痛者，此为结胷也；但满而不痛者，此为虚痞。盖实邪留结则为鞕为痛，虚邪留滞则但满而不鞕痛也。结胷热实，脉沉而紧，心下痛，按之石鞕者，大陷胷汤主之，明其邪实可知矣。脉浮而紧而反下之，紧反入里则作痞，按之自濡，但气痞耳，明其邪虚可知矣。病发于阳而反下之，热入因作结胷；病发于阴而反下之，因作痞。表邪未罢，医反下之，胃中空虚，客气动膈，阳气内陷，心下因鞕则为结胷，须陷胷汤、丸攻之可也。伤寒中风，医反下之，心下痞鞕而满，医见心下痞，谓病不尽而复下之，其痞益甚。此非结热，但以胃中空虚，客气上逆，故使鞕也，须泻心汤散之可也。二者俱是心下满鞕，一为虚证，一为实证，凡投汤者，大须详审。结胷虽为实邪，众皆共知，当用陷胷汤、丸下之。或脉浮大者则不可下，下之则死，此是犹带表邪，未全结实，下之重虚其里，邪深结则死。设或结胷形证悉具，而加之烦躁者，又为不治之疾，药之所以能胜邪者，必待胃气施布，药力始能温汗吐下之，以逐其邪气。邪气胜，胃气绝者，汤药纵下，胃气不能施布，虽神丹岂能为效也！
伤寒腹满何以明之？腹满者，俗谓之肚胀是也。华佗曰：伤寒一日在皮，二日在肤，三日在肌，四日在胷，五日在腹，六日入胃。入胃谓入腑也，是在腹也。犹未全入里者，虽腹满为里证，故亦有浅深之别。经曰：表已解而内不消，非大满，犹生寒热，则病不除，是其未全入腑。若大满大实，坚有燥屎，自可除下之，虽四五日不能为祸，谓之邪气已入腑也。伤寒邪入腹，是里证已深，故腹满乃可下之者多矣。如经曰：其热不潮，未可与承气汤；若腹大满不通者，可与小承气汤；发汗不解腹满痛者，急下之。本太阳病，医反下之，因而腹满时痛者，属太阴也，桂枝加芍药汤主之。大实痛者，桂枝加大黄汤主之。少阴病腹胀不大便者，急下之。诸如此者，皆为里证是也。虽曰腹中满痛者，此为实也，当下去之；然腹满不减者则为实也，若腹满时减者又为虚也，则不可下。经曰：腹满不减，减不足言，当下之。《金匮要略》曰：腹满时减，复如故，此虚寒从上下也，当以温药和之。盖虚气留滞，亦为之胀，但比之实者不至坚痛也。大抵腹满属太阴证也。阳热为邪者则腹满而咽干；阴寒为邪者则腹满而吐食不下，自利益甚，时腹自痛。太阴者脾土也，治中央，故专主腹满之候。又发汗吐下之后，因而成腹满者，皆邪气乘虚内客为之，而所主又各不同。经曰：发汗后腹胀满者，厚朴生姜甘草半夏人参汤主之。伤寒吐后腹胀满者，调胃承气汤主之。伤寒下后，心烦腹胀满，卧起不安者，栀子厚朴汤主之。三者有当温者，有当下者，有当吐者，何？邪气不一也。且发汗后腹满，当温之，邪气在表，因发散则邪去，胃为津液之主，发汗亡阳，则胃气虚而不能敷布，诸气壅滞而为胀满，是当温散可也。吐后腹满可下之。邪气在胷者，则可吐之，吐之邪去则安。若吐后邪气不去，加之腹胀满者，是胷中之邪下传入胃，壅而为实，故生胀满，当须下之可也。下后腹满可吐者，邪气在表未传入腑，而妄下之，邪自表乘虚而入，郁于胷中而为虚烦，气上下不得通利者，腹为之满，故当吐之可也。凡为医者，要识邪气所起所在。审其所起，知邪气之由来；观其所在，知邪气之虚实。发汗吐下之不差，温补针艾之适当，则十全之功，自可得也。
伤寒少腹满者，何以明之？少腹满者，脐下满是也。少腹者，下焦所治。《难经》曰：下焦者当膀胱上口，主分别清浊，其治在脐下。邪气自上而下，至于下焦，结而不利，故少腹满也。胷中满心下满，皆气尔，俱无物也。及腹满者，又有燥屎为之者；至于少腹满者，非止气也，必有物聚于此而为之满尔。所以然者，身半以上同天之阳，清阳归之；身半以下同地之阴，浊阴归之。清者在上而浊者在下。《内经》谓清阳出上窍，浊阴出下窍。当出不出，积而为满，是在上而满者气也，在下而满者物也。所谓物者，溺与血尔。邪气聚于下焦，则津液不得通，血气不得行，或溺或血，留滞于下，是生胀满而鞕痛也。若从心下至少腹皆鞕满而通者，是邪实也，须大陷胷汤下之。若但少腹鞕满而痛，小便利者则是蓄血之证，小便不利者则是溺濇之证。经曰：少腹满，应小便不利，今反利者，为有血也。又曰：少腹鞕满，小便不利者，为无血也；小便自利，其人如狂者，血证谛也。其小便利而少腹满者，为太阳随经，瘀血在里，太阳自入腑者也。经曰：太阳病不解，热结膀胱，其人如狂，血自下，下者愈；其外未解者，尚未可攻，当先解外。外解已，但少腹急结者，乃可攻之，桃仁承气汤主之。是少腹鞕满，为物聚于下可知矣。渗之利之，参酌随宜，可为上工。

　　儒门事亲 【 元?张从政】 

　　　满闷

夫上喘、中满、酢心、腹胀，时时作声，痞气上下，不能宣畅，叔和云：气壅三焦不得昌是也。可用独圣散吐之。吐讫，次以导水禹功轻泻三五行；不愈，更以利膈丸泻之，使上下宣通，不能壅滞。后服平胃散、五苓散、益元散、桂苓甘露散、三和散，分阴阳利水道之药则愈。凡膏粱之之人，起居闲逸，奉养太过，酒食所伤，以致中脘留饮，恶闷痞膈酢心，可服木香导饮丸治之。若田野蒭荛之人，食疏衣薄，作劳役苦，酒食所伤，心腹满闷酢心，时时吐酸水，可用进食丸，以其胜毒也。病甚者，每日泻三五次。

　　东垣十书 【 元?李杲】 

　　　痞满

痞者，心下满而不痛是也。太阴湿土主壅塞，乃土来心下而为痞也。伤寒下之早，亦为痞，乃寒伤荣血，心主血，邪入于本，故为心下痞。仲景泻心汤数方，皆用黄连泻心，下其土邪，其效如响应桴。
酒积杂病，下之太过，亦能作痞。盖胷中之气，因虚而下陷于心之分野，故致心下痞，宜行胃气，以血药兼之。若全用气药导之，则气愈下降，必变为中满鼓胀矣。
痞有虚实之殊。实痞大便闭，厚朴枳实汤主之；虚痞大便利，芍药陈皮汤主之。

　　　腹痛

腹痛有部分。中脘痛，太阴也，理中汤、加味小建中汤、草豆蔻丸之类主之。脐腹痛，少阴也，四逆汤、姜附汤，或五积散加吴茱萸主之。小腹痛，厥阴也，当归四逆汤加吴茱萸主之。
杂证腹痛，四物苦楝汤、酒煮当归丸、增损当归丸之类，或芍药甘草汤主之。脉弦伤气加黄芩；脉洪伤金加芍药；脉缓伤水加桂枝、生姜；脉濇伤血加当归；脉迟伤火加干姜。腹不满者加枣，若满者不加。脾虚满者，黄芪汤。芍药去湿。

　　丹溪心法 【 元?朱震亨】 

　　　痞

痞者，有食积兼湿。心下痞须用枳实、炒黄连。
如禀受充实，面苍骨露，气实之人而心下痞者，宜枳实、黄连、陈皮、枳壳。
如禀受素弱，转运不调，饮食不化而心下痞者，宜白朮、山楂、神曲、麦芽、陈皮。
如肥人心下痞者，乃是实痰，宜苍朮、半夏、砂仁、夫苓、滑石。
如瘦人心下痞者，乃是郁热在中焦，宜枳实、黄连、葛根、升麻。
如食后感寒，饮食不化，心下痞，宜藿香、草豆蔻、吴茱萸、砂仁。
痞挟血成窠囊，用桃仁、红花、香附、大黄之类。
痞者与否同，不通泰也，由阴伏阳蓄，气与血不运而成，处心下，位中央。(月真)满痞塞者，皆土之病，而与胀满有轻重之分。痞则内觉痞闷，而外无胀急之形者，是痞也。
有中气虚弱，不能运化精微为痞者。
有饮食痰积不能施化为痞者。
有湿热太甚为痞者。
古方治痞，用黄连、黄芩、枳实之苦以泄之，厚朴、生姜、半夏之辛以散之，人参、白朮之甘苦以补之，茯苓、泽泻之淡以渗之。既痞同湿治，惟宜上下分消其气。如果有内实之证，庶可略与疏导。世人苦于痞塞，喜行利药以求其速效，暂时通快，痞若再作，益以滋甚。

　　　心腹痛

心痛即胃脘痛，虽日数多不吃食，不死。若痛方止便吃物还痛，必须三五服药后，方吃物。痛甚者脉必伏，用温药附子之类，不可用参、朮。诸痛不可补气。
大凡心膈之痛，须分新久，若明知身受寒气，口吃寒物而得病者，于初得之时，当与温散或温利之药。若病之稍久则成郁，久郁则蒸热，热久必生火，《原病式》中备言之矣。若欲行温散、温利，宁无助火添病耶？古方中多以山栀子为热药之向导，则邪易伏，病易退，正易复而病易安。然病安之后，若纵恣口味，不改前非，病复作时，反咎医之失，良可叹哉！一方，用山栀子炒去皮，每服十五枚，浓煎汤，一呷入生姜汁令辣，再煎小沸，又入川芎一钱，尤妙。山栀子大者或七枚，或九枚，须炒黑。
大概胃口有热而作痛者，非山栀子不可，须佐以姜汁，多用台芎开之。
病发者或用二陈汤加川芎、苍朮，倍加炒栀子，痛甚者加炒干姜，从治之法也。
轻者川芎一两，苍朮一两，山栀子炒去皮二两，姜汁蒸饼糊丸，梧子大，服七八十丸，热辣姜汤下。
重者桂枝、麻黄、石碱各等分，姜汁和蒸饼丸，桐子大，服五十丸，热辣姜汤下。
一法：轻者散之，麻黄、桂枝之类；重者加石碱、川芎、苍朮、炒山栀子去皮，作丸服。
凡治此证，必要先问平日起居何如。假如心痛有因平日喜食热物，以致死血留于胃口作痛，用桃仁承气汤下之，切记！轻者用韭汁、桔梗，能开提其气血，药中兼用之。
以物拄按痛处则止者，挟虚，以二陈汤加炒干姜和之。
有虫痛者，面上白斑唇红能食，属虫，治以苦楝根、锡灰之类。
痛定便能食，时作时止者，是虫。上半月虫头向上易治；下半月虫头向下，难治。先以肉汁及糖蜜食下，则引虫头向上，然后用药打出。楝树根皮、槟榔、鹤虱，夏取汁饮，冬浓煎汤下。万应丸最好。
脉坚实，不大便者，下之。
心痛，用山栀并却药止之。若又复发，前药必不效，可用元明粉一服立止。
左手脉数热多，脉濇有死血。
右手脉紧实痰积，弦大必是久病。
胃脘有湿而痛者，宜小胃丹下之。
夫心痛，其种有九：一曰虫痛，二曰疰痛，三曰风痛，四曰悸痛，五曰食痛，六曰饮痛，七曰寒痛，八曰热痛，九曰来去痛。
其痛甚手足青过节者，是各真心痛，旦发夕死，夕发旦死，非药物所能疗。
若蚘虫攻囓心痛，令人恶心而吐，用川椒十粒煎汤，下乌梅丸良。
有肾气上攻以致心痛，用生韭研汁，和五苓散为丸，空心茴香汤下。
时作时止，或饮汤水下咽而作哕者，是有死血在其中，以桃仁承气汤下之。
治气馁弱人心痛，草豆蔻丸妙。
腹痛有寒积、热、死血、食积、湿痰。
脉弦，食；脉滑，痰湿。痰多作腹痛，台芎、苍朮、香附、白芷为末，以姜汁入汤调服。大法之方若此。
腹痛者，气用气药，如木香、槟榔、香附、枳壳之类。
血用血药，如当归、川芎、桃仁、红花之类。
初得时元气未虚，必推荡之，此通因通用之法，久必难施。壮实与初病宜下，虚弱衰与久病宜升之消之。凡心腹痛者，必用温散，此是郁结不行，阻气不运，故痛。
在上者多属食，食能作痛，宜温散之，如干姜炒、苍朮、川芎、白芷、香附、姜汁之类，不可用峻利药攻下之。盖食得寒则凝，得热则化，更兼行气快气药助之，无不可者。
老人腹痛，年高不禁下者，用川芎、苍朮、香弣、白芷、干姜、茯苓、滑石之类。
或曰痰岂能痛？曰：痰因气滞而聚，既聚则碍其道路，不得运，故作痛也。
诸痛不可用参、芪、白朮。盖补其气，气旺不通而痛愈甚。
白芍药只治血虚腹痛。诸痛证勿用，以酸收敛故也。
脐下忽大痛，人中黑色者，多死。
绞肠沙作痛，以樟木煎汤大吐，或白矾调汤吐之，盐汤亦可探吐；宜刺委中出血。
腹痛须用芍药。恶寒而痛者，加桂；恶热而痛者，宜加黄蘗。
凡腹痛以手重按者，属虚，宜参、朮、姜、桂之属。
凡腹痛不可以手按者属实，宜大黄、芒硝下之。
凡肥人腹痛者，属气虚兼湿痰，宜人参、二朮、半夏。
如感寒而腹痛者，宜姜、桂，呕者丁香。
如伤暑而腹痛，宜玉龙丸。
如饮食过伤而痛者，宜木香槟榔丸下之。
如禀受弱，饮食过伤而腹痛者，当补脾胃而消导，宜参、朮、山楂、曲糵、枳实、木香。
如颠扑损伤而腹痛者，乃是瘀血，宜桃仁承气汤加当归、紫苏、红花，入酒、童便煎服，下之。
有全不思食，其人本体素弱，而腹冷痛者，以养胃汤仍加桂、茱萸各半钱，木香三分。又或理中汤、建中汤皆可用，内加吴茱萸良。

　　　腹鸣

腹中水鸣，乃火击动其水也，二陈汤加芩、连、栀子。亦有脏寒而鸣者。
腹中鸣者，病本于胃也。

　　医学正传 【 明?虞抟】 

　　　心腹痛

《内经》曰：木郁之发，民病胃脘当心而痛，上支两胁，膈咽不通，食饮不下。盖木气被郁，发则太过，故民病有土败木贼之候也。夫胃为脾之腑，阳先于阴，故脏未病而腑先病也。甚而至于胁下如刀劙之痛者，已连及于脏矣。古方名为脾疼者是也。胃之上口，名曰贲门，贲门与心相连，故经所谓胃脘当心而痛，今俗呼为心痛者，未达此义耳。虽曰运气之胜复，未有不由痰涎食积郁于中，七情九气触于内之所致焉。是以清阳不升，浊阴不降，而肝木之邪得以乘机侵侮而为病矣。更原厥初致病之由，多因纵恣口腹，喜好辛酸，恣饮热酒煎煿，复餐寒凉生冷，朝伤暮损，日积月深，自郁成积，自积成痰，痰火煎熬，血亦妄行，痰血相杂，妨碍升降，故胃脘疼痛，吞酸嗳气，嘈杂恶心，皆膈噎反胃之渐者也。俗医不究其源，例以辛香燥热之剂治之，以火济火，遂成危剧，良可痛哉！古方九种心痛，曰饮、曰食、曰风、曰冷、曰热、曰悸、曰虫、曰疰、曰来去痛。夫所谓冷者，惟一耳，岂可例以热药治之乎？详其所由，皆在胃脘，而实不在于心也。有真心痛者，大寒触犯心君，又曰污血冲心，手足青过节者，旦发夕死，夕发旦死。宜区别诸证而治之，无有不安之理。
《内经》曰：寒气入经而稽迟，泣而不行，客于脉外则血少，客于脉中则气不通，故卒然而痛。又举痛论言寒邪外客而痛者甚详悉，未能尽述，学者自宜检阅。外有因实、因虚、因伤寒、因痰火、因食积、因死血者，种种不同，亦当表而出之，庶使学者易为参考焉。东垣曰：腹中诸痛，皆由劳役过甚，饮食失节，中气不足，寒邪乘虚而客入之，故卒然而作大痛。经曰：得炅则止。《此事难知》集论曰：伤寒中脘痛，太阴也，理中汤、黄芪建中汤之类；脐腹痛者，少阴也，四逆汤、真武汤、附子汤之类；小腹痛，厥阴也，重则正阳散、回阳丹，轻则当归四逆汤之类；太阴连少阴痛甚者，当变为下利不止。若夫杂病腹痛，四物苦楝汤、酒煮当归丸之类；夏月腹痛，肌热恶热脉洪数，属手太阴、足阳明，黄芩芍药汤主之；秋月腹痛，肌寒恶寒脉沉疾，属足太阴、足少阴，桂枝芍药汤主之；四时腹痛，芍药甘草汤主之。《原病式》曰：热郁于内则腹满坚结而痛，不可例言为寒也。成无己曰：阴寒为邪者，则腹满而吐，食不下，自利益甚，腹(疒丂)痛，太阴证也，发汗不解，医反下之，因而腹满时痛者，属太阴也，桂枝加芍药汤主之。大实而痛者，桂枝加大黄汤主之。又曰：邪气聚于下焦，则津液不得宣通，血气不得流行，或溺濇，或血凝滞于下而生胀痛鞕痛也。若从心下至小腹皆鞕满而痛者，是邪实也，须以大陷胷汤下之。若但小腹鞕满而痛，小便利者，则是蓄血之证，小便不利者，则为溺濇之证也。其有血虚瘦弱之人，津液枯涸，传送失常，郁火燥热，煎成结粪，滞于大小肠之间，阻气不运而作痛者，宜以枳实导滞丸、备急大黄丸之类，先通其滞，止其痛，然后用四物等生血润燥之剂，以治其本。外有卒然心腹大痛，欲吐不得吐，欲泻不得泻，唇青厥逆，死在须臾，此内因食积，外感寒邪，是名干霍乱之候也，急宜以盐汤灌之，而以鹅翎探吐取涎而愈。若夫清痰留滞于胷腹之间，食积郁结于肠胃之内，皆能令人腹痛。清痰作痛者，控涎丹、小胃丹之类。食积为患者，保和丸、枳实丸之类消之，枳实导滞丸、木香槟榔丸之类下之。浊气在上者涌之，清气在下者提之，寒者温之，热者清之，虚者培之，实者泻之，结者散之，留者行之，此治法之大要也。
胃中若有涎饮清痰作痛，腹中漉漉有声，及手足寒痛，或腰膝脊胁抽掣作痛者，用小胃丹、或三花神佑丸、或控涎丹渐渐服之，能彻去病根即止。

　　证治要诀 【 明?戴思恭】 

　　　膈痛

膈痛多因积冷与痰气而成，宜五膈宽中散，或四七汤加木香、桂各半钱，或挝脾汤加木香。膈痛而气上急者，宜苏子降气汤去前胡，加木香如数。
痰涎壅盛而痛者，宜小半夏茯苓汤加枳实一钱，间进半硫丸。
膈痛与心痛不同。心痛则在岐骨陷处，本非心痛，乃心支别络痛耳。膈痛则痛横满胷间，比之心痛为轻。诸方称为嘈杂烦躁忪悸痰饮证也。五苓散利心、小肠之热，恐非其对。不若用四物汤、十全大补汤去桂，生血而益阴，此以水制火之义。亦有呷姜汤数口，或进干姜剂而愈者，此膈上停寒，中有伏饮，见热则消也。

　　　心瘥

心瘥有痰饮所致，俗名饮瘥，有胃口热食易消故瘥，《素问》谓之食瘥，亦类消中之状，俗名肚瘥。痰气，宜小半夏茯苓汤加枳实一钱；胃中热宜二陈汤加黄连一钱，或五苓散加桂与辰砂。

　　　心腹痛

心痛病，有得之日近者，有得之日久，时发动者，不问诸证，并宜异攻散、香灵汤，仍佐以挝脾汤。
若积冷而痛者，宜手拈散酒调下，于内加官桂等分，仍以挝脾汤、铁刷汤佐之。或用苏合香丸，姜汁和酒调开热服，前后心痛亦可用。
若服温药而痛愈甚者，宜微利其大便，量虚实，先进神保丸，以利为度，继进加味七气汤。若因饮食冷物而痛者，宜调气散和挝脾汤。
若因蚘作痛，蚘攻囓心，痛有休止，其人吐蚘，或与之汤饮药饵，转入转吐，盖缘物入则蚘动，蚘动则令人恶心而吐，用川椒十数粒煎汤，下乌梅丸。有肾气逆上攻心以致心痛，用生韭研汁，和五苓散为丸，空肚茴香汤下。
腹痛之证所感不一，或因寒热，或因暑湿，或因饮食饥饱，不问何证，皆可用藿香正气散加木香半钱，或正气散调下苏合香丸。
若腹痛，欲得热手按及喜热食者，此是积冷作痛，当用理中汤或治中汤、小建中汤等药。若冷痛用温药不效，痛愈甚，大便不甚通，当微利之，用藿香正气散，每服加官桂、木香、枳壳各半钱，吞下来复丹，或用苏感丸；不利，则量虚实，用神保丸。
有全不喜食，其人本体素怯弱，而又加以腹冷疼者，养胃汤，以白朮、苍朮仍加桂、吴萸各半钱，木香三分。膺腹冷痛或心脾疼者，生姜均治之。

　　古今医鉴 【 明?龚信】 

　　　诸痛

按痛则不通，通则不痛。夫胃脘心脾痛者，或因身受寒邪，口食冷物，内有郁热，素有顽痰死血，或因恼怒气滞，虫动作痛，种种不同，若不分而治之，何能愈乎？余曰：是寒则温之，是热则清之，是痰则化之，是血则散之，是气则顺之，是虫则杀之，临证不可惑也。
一心痛卒急无药，以盐置刀头烧红，淬入水中，乘热饮之，吐痰而愈。此法治搅肠沙，大痛已死者立效。
凡腹痛有寒有热，有死血，有食积，有湿痰，有虚有实。若绵绵痛而无增减者，是寒也；时痛时止者，热也；每痛有处不行移者，死血也；痛甚欲大便，利后痛减者，食积也；痛而小便不利者，湿痰也。
凡腹中痛甚，饮凉水一盏，其痛稍可者，属热痛，当用凉药清之；清之不已而或绕脐硬痛，大便闭实，烦渴，用凉药下之，利气丸之类。若饮水愈加作痛，属寒痛，用温药和之；和之不已，而或四肢厥冷腹痛呕吐泻利，急服热药救之，附子理中汤之类。须详脉力，有无腹痛，气用气药，如木香、槟榔、香附、枳壳之类；血用血药，如当归、川芎、桃仁、红花之类。
如腹中常觉有热而暴痛暴止者，此为积热，宜调胃承气汤下之。
如腹痛全不思饮食，其人本体素弱而腹冷痛者，以人参养胃汤加肉桂、木香、吴茱萸，或理中汤加良姜、吴茱萸。
如饮食过伤而腹痛者，宜利气丸下之，并治痰气作痛。

　　奇效良方 【 明?方贤】 

　　　心痛

《内经》曰：五脏卒痛，何气使然？曰：寒气客于背俞之脉则血脉泣，脉泣则血虚，血虚则痛，其俞注于心，故相引而痛。按之则热气至，则痛止矣。感于寒则痛久矣。病机要曰：诸心痛者，皆本于厥阴气上冲也。有热厥心痛者，身热足寒，痛甚烦躁而吐，额自汗出，知为热也，其脉浮大而洪，当灸太溪及昆仑，谓表里俱泻之，是谓热病。汗不出，引热下利，表汗通身而出者愈也。灸毕，服金铃子散则愈。痛止服枳朮丸，去其余邪也。有大实心中痛者，因气而食，卒然发痛，大便或秘，久则注闷，心胷高起，按之愈痛，不能饮食，急可利之；利后以藁本汤，去其邪也。有寒厥心痛者，手足逆而通身冷汗出，便溺清利，或大便利而不渴，气微力弱，急以朮附汤温之。寒厥暴痛，非久病也，朝发暮死，急当救之，是知久病无寒，暴病非热也。以是论寒厥热厥，与夫大实心痛，治法已详。又有病久气血虚损，及素作劳羸弱之人，患心痛者，皆虚痛也，故钱氏心虚者炒盐补之。《图经衍义》载牡蛎治心痛，则蛎粉与盐实得之矣。大意治病必求其本，究其本，究其虚实，正谓紫之夺红，相去一间耳，而毫厘疑似，实霄壤焉。夫心为五官之主，百骸之所以听命者也。心之正经，果为风冷邪气所干，果为气血痰水所犯，则其痛掣背，胁胀，胷烦，咽干，两目赤黄，手足俱青至节，朝发而暮殂矣。然心之包络与胃口相应，往往脾痛连心，或阳虚阴厥，亦令心下急痛，或他脏之邪，亦有客乘于心者，是则心之别脉受焉。如所谓九种心痛，一曰虫、二曰疰、三曰风、四曰悸、五曰食、六曰饮、七曰冷、八曰热，九曰来去者皆是也。真心果痛不知能愈否乎？若手足俱青至节不治。陈无择论心痛又分三因，云十二经络，外感六淫，则其气闭塞，郁于中焦，气与邪气发为疼痛。足厥阴心痛，两胁急引小腹连阴股相引痛；手心主痛彻背，心烦，掌中热，咽干，目黄赤，胁满；足太阴心痛，腹胀满，濇濇然大便不利，膈闭咽塞；手太阴心痛，短气不得倚息，季胁空痛，遗矢无度，胷满烦心；足少阴心痛，烦剧面黑，心悬若饥，胷满腰脊痛。背俞诸经心痛，心与背相引，心痛彻背，背痛彻心。诸腑心痛，难以俛仰，小腹上冲，卒不知人，呕吐泄泻。此皆诸经诸俞诸腑涉邪所致，病属外所因。若五脏内动，汨以七情，则其气痞结聚于中脘，气与血搏，发为疼痛。肝心痛者如针锥刺其心腹，蕴蕴然气满；肺心痛者若从心间起动作，痛益甚不变色；肾心痛者，与背相引善瘈，如物从后触其心，身伛偻；胃心痛者，腹胀满不下食，食则不消。皆脏气不平，喜怒忧郁所致，属内因。饮食劳役触忤之类使脏气不平，痞隔于中，食饮留疰，变乱肠胃，发为疼痛，或饮啖生冷果实，中寒不能消散，结而为积，遇食则痛，名积心痛。及其脏寒生蚘，致心痛者，故有九种之名。除风、热、冷属外所因，余皆不内外因。更妇人恶血入心脾经，发作疼痛，尤甚于诸痛。更有卒中客忤、鬼击尸疰，使人心痛，亦属不内外因。丹溪先生曰：凡心膈之痛，须分久新。若知身受寒气，口食寒物而病，初得之时，当用温散，或温利之药；病得稍久，则成郁矣，郁则蒸热，热久必生火。《原病式》曰：若欲行温利温散，宁无助火添病耶？凡治此病，必要先问平日起居何如。假如心痛，有因平日喜食热物，以致死血留于胃口作痛者，用桃仁承气汤下之。《脉经》曰：厥心痛者，乃寒气客于心包络也。诸虫痛，如心腹痛懊憹，发作肿聚，往来上下行，痛有休作，心腹中热，善渴涎出，面色乍青、乍白、乍赤，呕吐清水者，蚘咬也，以手紧按而坚持之，无令得移，以针刺之，久持之，虫不动，乃出针也。心痛之脉，阴弦为痛，微急为痛，微大为心痹，引背痛，短数为痛，濇则为痛；浮大弦长者死，沉细者生。且古人论诸心痛，皆因六淫七情所致，有寒厥热厥，有大实者，有内因，有外因，有不内外因以成前证。是以古人立论置方，后之学者，当以诚心切脉，热者冷之，寒者温之，感受风邪者散之，顺气调血，逐水豁痰，此其要略耳。

　　　心腹痛

凡治心腹疼痛，但是新病，须问曾何饮食，因何伤感，有无积滞，便与和中消导之药。若日数已多，曾多服过辛温燥热之药，呕吐不纳，胷膈饱闷，口舌干燥，大小便濇，虽则有郁热，或原有旧病，因感而发，绵延日久，见证如前者，俱用开郁行气，降火润燥之药，如川芎、香附、炒山栀、黄连、姜汁之类，甚者再加芒硝。但治其心腹久痛，须于温散药内加苦寒咸寒之药，温治其标，寒治其本也。
【 注　按腹痛，若脾胃虚弱，饮食不化，或兼腹中作痛，用六君子汤。若饮食过多，停滞末化，或兼腹痛，用人参养胃汤。若饮食既化，脾胃受伤，或兼腹中作痛，用六君子加当归。若胃中有热，心腹中脘作痛，呕吐，用二陈汤加黄连、山栀。若脾胃虚弱，少食，心腹作痛，用六君子汤；脾胃虚寒加炮姜。大凡腹满痛，按之不痛为虚，痛为实，余当临证制宜。】 

　　薛氏医案 【 明?薛己】 

　　　胃脘痈

《圣济总录》云：胃脘痈由寒气隔阳，热聚胃口，寒热不调，故血肉腐坏；以气逆于胃，故胃脉沉细；以阳气不得上升，故人迎数甚，令人寒热如疟，身皮甲错，或欬嗽，或呕脓唾血。若脉洪数，脓成也，急排之；脉迟紧，瘀血也，急下之。否则其毒内攻，腐烂肠胃矣。丹溪先生云：内疽者，因饮食之毒，七情之火相郁而发，用射干汤主之。愚常以薏苡仁汤、牡丹皮散、太乙膏选用之，亦效。若吐脓血，饮食少思，助胃壮气为主，而佐以前法，不可专治其疮。

　　　肠痈

小腹硬痛，脉数紧者，瘀血也，宜下之。
小腹焮痛，脉洪数者，脓成也，宜托之。
孙真人云：肠痈为病，小腹重强，按之则痛，小便如淋，时时汗出，复恶寒，身皮甲错，腹皮急如肿，甚者腹胀大，转侧有水声，或绕脐生疮，或脓从脐出，或从大便下，盖因七情饮食所致。治法脉迟紧者，未有脓也，用大黄汤下之；脉洪数者，已有脓也，用薏苡仁汤排之。
小腹疼痛，小便不利，脓壅滞也，牡丹皮散主之。若大便或脐间出脓者，不治。经云：肠痈为病，不可惊，惊则肠断而死。故患是者，其坐卧转侧，理宜徐缓，时少饮薄粥，及服八珍汤固其元气，静养调理，庶可保其生。肠痈治法，《要略》以薏苡仁附子败酱散，《千金》以大黄牡丹汤，《三因》以薏苡汤治之。《千金》又有灸法，曲两肘，正肘头锐骨灸百壮，下脓血而安。

　　　腹痈

腹痈谓疮生于肚腹，或生于皮里膜外，属膏粱厚味七情郁火。若漫肿坚硬，肉色不变，或脉迟紧，末成脓也，四君加芎、归、白芷、枳壳，或托里散。肿焮色赤，或脉洪数，已成脓也，托里消毒散。脓成而不外溃者，气血虚也，卧针而刺之。肿焮作痛者，邪气实也，先用仙方活命饮，隔蒜灸以杀其毒，后用托里以补其气。若初起欲其内消，当助胃壮气，使根本坚固，而以行经活血之药佐之。若用克伐之剂，欲其消散，则肿者不能溃，溃者不能敛。若用疏利之药下其脓，则少壮者多为难治，老弱者立见危亡，亦有食积疝气类此者。

　　医学纲目 【 明?楼英】 

　　　运气胷心腹痛

运气胷痛有二：一曰邪火助心。经云：岁火太过，甚则胷中痛，胁支满，胁痛，膺背肩胛两臂内痛，是也。
二曰金邪伤肝。经云：岁金太过，民病胷痛引背，两胁满痛，引少腹；岁土不及，风乃大行，民病体重腹痛，金复则胷胁暴痛，引少腹者是也。
运气心痛有六：凡热、风、湿、寒、燥五气之初，皆能干心而痛，盖心为五脏之主是也。一曰热邪干心。经云：少阴司天，热淫所胜，病心痛；少阴之复，暴瘖心痛；少阳之胜，热客于胃，烦心心痛；阳明司天，燥气下临，暴热至，甚则心痛。此在泉之热为痛，治皆以寒剂是也。
二曰寒邪干心。经云：太阳司天，寒气下临，甚则心痛；阳明司天之政，四之气寒雨降，病心痛；岁水太过，民病上下中寒，烦心躁悸，心痛；岁金不及，灸火乃行，复则寒雨暴至心痛；水郁之发，民病寒客心痛；太阳司天，寒淫所胜，病厥心痛；太阳之复，心胃生寒，心痛痞满；少阳在泉，主胜则热反上行，病郁冒蒙眛心痛；太阳之胜，寒厥入胃，则内生心痛。皆治以热剂是也。
三曰风邪干心伤胃。经云：少阳司天之政，终之气，风乃至，心痛；少阳司天，风行于地，心痛胃脘痛膈不通；岁水不及，湿乃大行，复则暴风大发，膈中痛于心腹；木郁之发，民病胃脘当心而痛，膈咽不通；厥阴在泉，风淫所胜，心痛支满；厥阴司天，风淫所胜，胃脘当心而痛；厥阴之复，厥心痛；厥阴之胜，胃脘当心而痛。治皆以凉剂是也。
四曰湿邪干心。经云：土郁之发，心痛胁(月真)；太阴在泉，湿淫所胜，病饮积心痛；太阴之胜，火气内郁，心痛热格。治皆以凉剂是也。
五曰燥邪干心。经云：阳明之复，善太息，心痛痞满。治以湿剂是也。
六曰寒热干心。经云：少阴司天之政，寒热凌犯而争于中，寒厥入胃心痛；三之气大火行，寒气时至，民病气厥心痛。治分寒热多少调之是也。
运气腹痛有二：一曰土盛攻肾而痛。经云：岁土太过，雨湿流行，肾水受邪，民病腹痛清厥意不乐是也。
二曰火郁之发而痛。经云：火郁之发，民病腹中暴痛是也。

　　　运气肠鸣

运气肠鸣有二：一曰土发。经云：土郁之发，肠鸣而为数后，是也。
二曰热胜。经云：少阴在泉，热淫所胜，病腹中肠鸣，气上冲胷，治以咸寒是也。

古今图书集成医部全录卷一百八十二

　胷腹门

　　医学入门 【 明?李梴】 

　　　痞满

痞与否卦义同，精神气血出入流行之纹理闭密，而为心下痞塞，按之不痛，非若胀满外有胀急之形。大要：大便易而利者为虚，大便难而闭者为实。
外感邪气，自肌表传至胷膈，为半表半里证，宜和解。
或已经下，胷满而痛者为结胷，不痛者为痞满，同伤寒治法。
杂病食积，下之太过，或悞下，则脾胃之阴顿亡，以致胷中至高之气，乘虚下陷心肺分野，其所蓄之邪又且不散，宜理脾胃，兼以血药调之。若用气药导利，则气愈降而痞愈甚，久则变为中满鼓胀。盖痞皆自血中来，但伤寒从外之内，宜以苦泄；杂病从内之外，宜以辛散。人徒知气之不运而概用枳、梗、槟榔，而不知养阴调血，惜哉！古方：食壅胷中窒塞者，二陈汤、探吐；伤饮食胷痞者，枳朮丸；食后感寒以致饮食不化者，二陈汤加山楂、麦芽、神曲；虚寒不散，或宽或急，常喜热物者，理中汤加枳实；稍久郁成湿热者，平补枳朮丸；膈间痰火，因厚味郁成痰滞者，小陷胷汤，或枳梗二陈汤、导痰汤；火盛者二陈汤加芩、连、(艹舌)蒌，或黄芩利膈丸，用白朮陈皮煎汤下，或古萸连丸以泻肝补脾，清湿热，开痞结；久病者，黄连消痞丸；如痰火湿热太甚者，方敢用三黄泻心汤，加减量下之。虚者只宜分消上下，与湿同治。七情气郁成痞，不思饮食，食之不散者，木香化滞汤，或顺气导痰汤。
有禀受中虚，痞滞不运，如饥如微刺者，六君子汤加香附、砂仁。有内伤劳役，浊气犯上，清气下陷虚痞者，补中益气汤加黄连、枳实、芍药。便闭加大黄，呕加黄连、生姜、陈皮，冬月加黄连、丁香。食已心下痞者，平补枳朮丸。停饮中寒者，枳实理中丸。瘀血结成窠囊而心下痞者，用桃仁、红花、香附、大黄等分为末，酒调服利之，或犀角地黄汤。血虚挟火，遇劳则发，心下不快者，四物二陈汤加桔梗、(艹舌)蒌降之。气血俱虚者，枳实消痞丸。
王道消补，不轻吐下，故古方以芩、连、枳实苦泄，厚朴、生姜、半夏辛散，参、朮甘苦温补，茯苓、泽泻淡渗，随病所在调之，通用二陈汤为主。肥人多湿痰，加苍朮、砂仁、滑石，倍茯苓、半夏。瘦人多热郁中焦，加枳实、黄连、干葛、升麻。禀受素实，面苍骨露者，加枳壳、黄连、青皮、厚朴。素虚者加白朮、山楂、麦芽、陈皮。悞下阴虚者，去茯苓、半夏，加参、朮、升麻、柴胡、枳实，以升胃气，更合四物汤以济阴血。饮食积痞加枳壳、砂仁、姜汁炒黄连。食后感寒，加藿香、草豆蔻、吴萸、砂仁。气痞痰痞加木香、枳壳、南星。中虚加参、朮、香附、砂仁。瘀血合四物汤加桃仁、红花。

　　　心痛

真心痛因内外邪犯心君，一日即死。厥心痛因内外邪犯心之胞络，或他脏邪犯心之支脉。谓之厥者，诸痛皆少阴厥阴气逆上冲，又痛极则发厥也。新者身既受寒，口又伤冷，郁遏元阳，宜草豆蔻丸、鸡舌香散温散之，或神保丸温利之；稍久寒郁为热，或因七情者，始终是火，此古方多以苦寒泻火为主，辛热行气为向导也。
痛甚发厥有二因：寒厥，外因风寒客背之血脉，背俞与心引痛，暴发，手足厥逆，冷汗甲青，似伤寒阴厥，古姜附汤、三味延胡散。热痛，内因酒食积热，痰郁发厥，手足虽冷而身热，甚则烦躁吐逆，额汗，古元金散、三味川楝散、莎芎散，甚者大承气汤下之，后服枳朮丸。
九种者，悸痛、虫痛、来去痛、疰痛、饮痛、食痛、风痛、冷痛、热痛。夫悸痛内因七情，轻则怔忡惊悸，似痛非痛，妙香散、四七汤、小草丸，热者连附六一汤。重则两目赤黄，若手足青至节，即真痛不治。虫痛，湿热生蛀攻心，痛发难当，痛定能食，饥则呕沫，灵槟散、乌梅丸、化虫丸选用。
来去痛，肺郁痰火，劳心则发。热者，栀姜饮、蜡矾丸；痰积，白螺壳丸；痰火，坠痰丸。疰痛，卒感恶忤尸疰，素虚者肾经阴气上攻，神昏卒倒，苏合香丸；痛引背伛偻者，沉香降气汤或五苓散倍桂，韭汁为丸，小茴煎汤下；素实者，肾火上攻，小承气汤；劳瘵尸疰者，紫河车丹。
胃脘脾痛，乃内伤饮食，腹胀便闭，呕吐频频，胃脘当心而痛，脾脏连心而痛，《局方》云即心痛，盖厥痛亦少，脾胃痛多。但七情四气归脾，虫痛攻脾入胃，痰瘀脾胃所主。但心痛因伤思虑，脾胃痛因伤饮食，胃痛善噎，两胁咽膈不利，脾痛舌强，喜呕腹胀，二便不通。古方实痛，以黄连治心，山栀治胃；虚痛，以参、归、小草治心，丁、砂、豆蔻治胃，亦未尝混。大概伤水饮聚涎，心痛如刺者，温胆汤加白朮；伤食生冷，遇热食暂散者，香苏散加生姜、菖蒲、半夏、枳壳，或人参养胃汤加肉桂、吴萸，或木香化滞汤，感应丸。凡心痛数日，不食无妨，痛止姿食即发。胃火，栀姜饮；胃寒，乌药沉香汤；上热下寒者，古栀附汤；脾痛，海石散、古二胡散；风冷，抽刀散、蟠葱散、烧脾散、二炒香良散；湿者小胃汤，或五膈宽中散；腹胀厚朴温中汤；连胁痛，复元通气散；痰滞便闭；顺气导痰汤；气聚便闭，三和散、四磨汤；小便闭通，灵散。又有心脾俱痛者，手拈散。
外感风、冷、热，皆能作痛，痛则连胁腰背。风因肝邪乘心，痛则两胁引小腹阴股，桂枝汤加附子，便闭入蜜一匙同煎，或分心气饮加厚朴、枳壳、萝葡子、木香，或阿魏撞气丸。冷因形寒饮冷卧凉，肾气乘心，痛则心悬若饥，腰痛下重，泄痢，五积散，便闭加大黄。或肺寒乘心，痛则短气，季肋空痛者，流气饮子、盐煎散。或脾寒乘心，痛则腹胀便难者，藿香正气散，挟湿者除湿汤。热因心包络，暑毒乘心，痛彻背俞，掌热，黄连香薷散加蓼草，或单黄连丸。凡诸经心痛引背，多属风冷；诸腑心痛，难以俯仰，呕泻，多属热。
虚痛按之暂止，素虚多劳或误服攻耗心气药多者，酸枣仁汤、归脾汤；心无血辅者，四物汤去地黄加干姜；心气不足者，六君子汤加肉桂；气血俱虚者，古归朮散；挟痰火食积者，二六丸。
实痛素有瘀热顽痰，或因恼怒而发者，栀萸丸，木香、槟榔煎汤下，或香棱丸。大实痛因怒后饮食卒痛注闷，心胷高起，手不可按，便闭者，大陷胷汤或煮黄丸下之，后服古藁苍汤，以去余邪。瘀血痛，饮汤水咽下作指(食戹)，乃素食热物，血死胃脘，桃仁承气汤，轻者四物汤加桃仁、红花，或延胡索丸、失笑散。妇人瘀血入心，脾痛甚者，五积散加三棱、莪朮；经行未尽，血冲心痛，加桃仁、红花；经行已住作痛者，七气汤加当归。产后痛者，桂心汤、木槟汤。
凡痛皆痰粘胃，通用二陈汤。风寒初起，无汗加麻黄，有汗加桂枝；里寒加草豆蔻；湿加苍朮、川芎；热加山栀、锅煤、童便，或少加炒干姜反佐之；冷加丁香、良姜；气虚加参、朮；血虚加当归；虚寒厥逆加姜附；肝火加青黛、青皮、黄连；痰饮加白螺壳、滑石、南星；食积加砂仁、香附；瘀血加韭汁、桔梗；虫痛加苦楝根头、木香、槟榔，蛔痛加胡椒，略用螌蝥炒过；痛不可忍，加细茶、乳香，或石碱。凡痛攻走腰背，发厥呕吐，诸药不效者，加苍朮、川芎、山栀，探吐积痰碗许乃愈。寒者九痛丸、却痛散；热者，散痛丸、通灵散；有积，神保丸；素虚，单干漆丸。通用手拈散、如意丹、神圣代针散。

　　　腹痛

大腹痛多食积外邪，脐腹痛多积热痰火，小腹痛多瘀血及痰与溺濇。脐下卒大痛，人中黑者，中恶客忤，不治。阴证满腹牵痛，自利或呕，喜按少食，绵绵不减，宜温之。阳证腹中觉热，甚则大便闭濇，胀满怕按，时痛时止，宜下之。
旧以虚痛喜按，实痛怕按，但寒热邪有浅深，不可太泥。寒谓寒气入经，客于卫分，则血濇急痛，按之热则止。寒气客于荣分，则气郁满痛甚怕按。寒气客肠胃募原血络，急引皮痛，按之则气血散而痛止。寒气客侠脊背俞之脉，则深按之不能及也。寒气客关元，则气逆喘。寒气客厥阴脉络，则胁肋与小腹或阴股引痛。寒气客小肠募原之间，则血气凝聚成积。寒气客小肠，不聚则腹痛而泄。寒气客胃，则腹痛而呕。寒气客五脏，则痛死复生。寻常外感冒寒证，卒痛吐酸下利，喜热物熨者，五积故加吴茱萸、木瓜、煨葱，或藿香正气散加木香少许。风证，桂枝汤加芍药，或胃风汤加木香。暑证，香薷散加生姜、陈壁土、红蓼、木瓜，或五苓散。湿证，除湿汤或香苏散加苍朮、枳壳。积热时痛时止，痛处亦热，手不可近，便闭喜冷，宜四顺清凉饮、大承气汤、三黄丸、老人麻子仁丸。
食积郁结，肠胃作痛，得大便后则减者，宜平胃散加消导药，或保和丸、枳朮丸、红丸子调之，或木香槟榔丸、大黄备急丸、神保丸、如意丸下之。又有食填胷满，心胃作痛者，宜大吐之。
湿痰阻滞气道，必小便不利，或二便俱不利，宜芎朮散。如清痰留滞，胷腹作声者，控涎丹、小胃丹。
痰火病痛，乃火欲升，水欲降，相击肠鸣者，二陈汤加芩、连、山栀。如怒火攻冲，痛无定处定时者，更加香附、芍药、青皮。又有粪结肠鸣作痛，不大便者，大黄备急丸之类通之。如脏寒冷结肠鸣者，宜分三阴，以温药治之。
虫痛肚大青筋，往来绞痛，痛定能食，发作有时，不比诸痛停聚不散，乌梅丸、化虫丸。
七情痛心胷痞闷，或攻注胁背，虚者七气汤、木香匀气散、木香化滞汤，实者三和散，分心气饮。
中虚脾弱，隐隐冷痛，全不思食者，人参养胃汤加肉桂、吴萸、木香；素气虚挟痰者，六君子汤加苍朮。
瘀血痛有常处，或忧思逆郁，跌扑伤瘀，或妇人经来产后，恶瘀不尽而凝，四物汤去地黄加桃仁、大黄、红花。又血虚郁火燥结阻气，不运而痛者，四物汤倍芍药加炒干姜。凡痛多属血濇，通用芍药甘草汤为主。恶寒而痛属脾肾，加肉桂；恶热而痛属脾胃，加黄芩。脉缓伤水加桂枝；脉濇伤血加当归；脉迟伤寒加干姜；脐下痛加熟地。惟气分诸痛不宜芍药酸收，宜木香、槟榔、青皮、陈皮、香附辛散之。刧痛宜手拈散。
凡痛虚宜辛温消散，烧脾散、蟠葱散、丁香脾积丸。果系沉寒痼冷，小腹下痛者，酒煮当归丸。经曰：结者散之是也。实宜辛寒推荡。经曰：通因通用。痛随利减是也。方与积热痛同。
腹属坤，久病宜和脾胃。如脉弦急，水克土也，小建中汤加当归，取芍药味酸于土中泻木为君。如脉沉细，水侮土也，理中汤取干姜辛热于土中泻水为君。如脉缓腹痛自利，米谷不化者，平胃散加肉桂、吴萸，取苍朮苦辛泻湿土为君。胃气下陷者，加升麻、柴胡、苍朮以升之。有积者加山楂、麦芽、枳实、黄连、木香以消之。上热下寒，升降失常，腹痛呕吐者，黄连汤主之。
疝痛引睾丸；痢痛拘急；积聚痛有形可按；肠痈痛脐生疮，小便如淋，脉芤；沙证痛甚，呕吐脉沉，腹中自觉窄狭，神昏性躁，乃湿痰浊气攻于心脾，以致升降失常。肥人多湿痰，宜二陈汤加苍朮燥湿，香附行气。瘦人多火，宜二陈汤加黄连清热，苍朮流湿。心神不敛者，俱加远志、麦门冬、酸枣仁。血气虚者，六君子汤加芎归，养血流湿，自然平复。

　　　论脐

夫人之脐也，受生之初，父精母血，相受凝结胞胎，混沌从太极未分之时，一气分得二穴，穴中始产四穴，外通二肾，内长赤白二脉，四穴之中分为表里。在母腹中，母呼儿呼，母吸儿吸，是一身脐蒂，如花果在枝而通蒂也。一月一周，真气渐足。既产，胎衣未脱，脐蒂且缓断。倘脐门未闭，感风伤寒，即损婴儿真气，遂以艾火熏蒸数次，则真气无患矣。三七脐门自闭，惟觉口深。于是阳盛年长，汨于五味，溺于五音，探于五气，外耗精神，内伤生冷，而真气不得条畅，故用长生延寿丹，蒸脐固蒂，如水灌土培，草木根本自壮茂也。人常依法熏蒸，则荣卫调和，安魂定魄，寒暑不侵，身体可健，其中有神妙也。夫肺为五脏之华盖，声音所从生者，皮毛赖之而滋润，肾水由之而生养。腠理不密，外感内伤乘之，令人欬嗽。外感发散，内伤滋润，又有郁结，则当解之。或伤辛燥之药，或未发散而遂使郁遏之剂，则气不散而滞于肺中，多生粘痰而作喘急欬嗽；或伤房劳饮食，致使吐血，乍寒乍热，耳目昏昏，身体倦怠拘急，胷满烦闷，饮食少思，精神怯弱等疾作矣。医者可急用保真丸、化痰丸等剂疗之。倘用之无效，必须长生延寿丹，依法熏脐。

　　证治准绳 【 明?王肯堂】 

　　　痞论

或问痞属何脏？邪属何气？曰：尝考之《内经》，有阳明之复，心痛痞满者，注以清甚于内，热郁于外；太阳之复，心胃生寒，心痛痞闷者，注以心气内燔。备化之纪，痞病；卑监之纪，留满痞塞；太阴所至，为积饮痞隔，注皆以阴胜阳也。由是观之，则是受病之脏者，心与脾也。因而怫郁壅塞不通为痞者，火与湿也。其论致病所由之邪，则不可一言而尽，天气之六淫外感，人气之五邪相乘，阴阳之偏负，饮食七情之过节，皆足以乱其火土之气。盖心，阳火也，主血；脾，阴土也，主湿。凡伤其阳则火怫郁而血凝，伤其阴则土壅塞而湿聚。二脏之病，相去不离方寸间。至于阴阳之分，施治之法，便不同也。何则？《金匮要略》水病篇谓心下坚，大如盘，边如旋杯，水饮所作者，二条同是语也。但一条之上，有气分二字，用桂枝去芍药加麻黄附子细辛汤治，为水寒之邪闭结，气海之阳不布，荣卫不行。一条用枳朮汤，为中焦水停土壅故也。又胷痹篇云：胷痹，心下痞，留气结在胷，胷满胁下逆抢心，枳实薤白桂枝汤主之，人参汤亦主之。一证列二方，原其意，盖是留气结在胷为重者，便须补中。又心中痞，诸逆心悬痛，桂枝生姜枳实汤主之。《伤寒论》中有谓病人手足厥冷，脉乍紧，邪结在胷中者，当吐之；脉浮大，心下反鞕，有热属脏者下之。兹二者为不汗下而痞满，从其邪有高下，故吐下之不同。若经汗下而心下痞，则以诸泻心汤。大抵痞与结胷，同是满鞕，但结胷则涌治，岂非仲景治痞亦在心脾二脏，从火土之阴阳者欤？各适其宜而治。高者越之，下者竭之，上气不足推而扬之，下气不足温而行之，高者抑之，下者举之，郁者开之，结者解之，寒者热之，热者寒之。虚则补，实则泻，随机应变以为治。
东垣云：夫痞者心下满而不痛是也。太阴者湿也，主壅塞，乃土来心下为痞满也。伤寒下太早亦为痞，乃为寒伤其荣，荣者血也，心主血，邪入于本，故为心下痞闷。仲景立泻心汤数方，皆用黄连以泻心下之土邪，其效如响应桴。故《活人书》云：审知是痞，先用桔梗枳壳汤。非以此专治痞也，盖因先错下必成痞证，是邪气将陷而欲过胷中，故先用截，散其邪气，使不至于痞。先之一字，早用之义也。若已成痞而用之，则失之晚矣，不惟不能消痞，而反损胷中之正气，则当以仲景痞药治之。经云：察其邪气所在而调治之，正谓此也。非止伤寒如此，至于酒积杂病，下之太过，亦作痞伤。盖下多亡阴，亡阴者谓脾胃水谷之阴亡也，故胷中之气，因虚下陷于心之分野，则致心下痞，宜升胃气，以血药兼之。若全用气药导之，则其痞益甚；甚而复下之，气愈下降，必变为中满膨胀，皆非其治也。又有虚实之殊：如实痞，大便闭者，厚朴枳实汤主之；虚痞，大便利者，白芍陈皮汤主之。如饮食所伤痞闷者，当消导之，去其胷中窒塞。上逆兀兀欲吐者，则吐之，所谓在上者，因而越之也。
海藏云：治痞独益中州脾土，以血药治之，其法无以加矣。
伤寒痞者，从血中来，杂病痞者，亦从血中来。虽俱为血证，然伤寒之证从外至内，从有形至无形，故无形气证，以苦泄之，有形血证，以辛甘散之。中满者勿食甘，不满者复当食也。中满者腹胀也。如自觉满而外无腹胀之形，即非中满，乃不满也。不满者病也，当以甘治之可也。
总宜用黄芪补中汤为主，加柴胡、升麻。缘天地不交为痞，今以猪苓、泽泻从九天之上而降，柴胡、升麻从九地之下而升，则可以转否而为泰矣。
无形气证，以苦泄之，枳实、黄连之类，大消痞丸、黄连消痞丸、失笑丸。
有形血证，以辛甘散之，枳实理中丸、人参汤、半夏泻心汤之类。伤寒五六日，不论已下未下，心下痞满，泻心汤、小柴胡汤加枳、桔主之。
少阳面赤不利，心下痞，泻心汤加减。易老单用泻心汤，用钱氏法而随证加减。烦者加山栀，躁加香豉，呕加半夏，满加枳实、厚朴，腹痛加芍药，脉迟加附子，下焦寒加干姜，大便硬加大黄。如用姜、附，先煎令熟，使热不僭，后加黄连同用。痞而头目不清者，以上清散主之。胷中不利者，宜利其表。
饮食伤脾，痞闷，轻者大消痞丸、枳朮丸、回金丸之类；甚者微下之、吐之。下之者，槟榔丸、煮黄丸；吐之者二陈汤及瓜蒂散、探吐之。若酒积杂病，下之太过，亦作痞满，宜升提胃气，以血药兼之。
伤于湿者四肢必困重，小便短少，宜平胃和五苓以渗之。
郁者越鞠丸。
热则烦渴溺赤，以苦寒泄之，大消痞丸，煎汤用黄连及葛根、升麻发之，便结即利之。
寒则中清，以辛甘散之，枳实理中丸、挝脾汤加丁香，或丁沉透膈汤。
因七气所伤，结滞成疾，痞塞满闷，宜四七汤或导痰汤加木香半钱，或下来复丹。
脾胃弱而转运不调为痞，宜四君子汤；若伤于劳倦者，宜补中益气汤，其大病后元气未复而痞者，亦宜之。
脉之右关多弦，弦而迟者，必心下坚，此肝木克脾土，郁结涎闭于脏腑，气不舒则痞，木香顺气汤。

　　　胷痹

心下满而不痛为痞，心下满而痛为胷痹。

　　　胷痛 【 心痛条有膈痛，痞条有胷痹，宜与此条参看】 

经云：南风生于夏，病在心，俞在胷胁。又云：仲夏善病胷胁。此则胷连胁痛，属心。若肝虚则胷痛引背胁；肝实则胷痛不得转侧，喜太息；肝着则常欲蹈压其胷。经云：春脉如弦，其气不实而微，此谓不及，令人胷痛引背，下则两胁胀满。此肝虚而其脉证见于春如此也，宜补肝汤。《金匮》云：肝木寒者，两臂不举，舌本燥，喜太息，胷中痛不得转侧，食则吐而出汗也。肝者，其人常欲踏其胷上，先未苦时但欲饮热，旋覆花汤主之。《素问》曰；阳明所谓胷痛短气者，水气在脏腑也。水者阴气也，阴气在中，故胷痛少气也。轻者五苓散，重者用张子和法取之。《脉经》云：寸口脉沉，胷中引胁痛，胷中有水气，宜泽漆汤，及刺巨阙泻之。

　　　腹痛

或问腹痛何由而生？曰：邪正相搏，是以作痛。夫经脉者，乃天真流行出入脏腑之道路也。所以水谷之精悍为荣卫，行于脉之内外而统大其用，是故行六气，运五行，调和五脏，洒陈六腑，法四时升降浮沉之气以生长化收藏，其正经之别脉络在内者，分守脏腑部位，各司其属，与之出纳气血。凡是荣卫之妙用者，皆天真也。故经曰：血气，人之神，不可不谨养，养之则邪弗能伤矣，失之则荣气散解，而诸邪皆得从其脏腑所虚之舍而入客焉。入客则气停液聚，为积为痰，血凝不行，或瘀或蓄，脉络皆满，邪正相搏，真气迫促，故作痛也。脾胃内舍心肺，心肺内舍胷膺两胁，肝内舍胠胁小腹，肾内舍小腹腰脊，大小肠、冲、任皆在小腹，此脏腑所通之部位也。曰：举痛论叙腹痛一十四条，属热者止一条，余皆属寒，后方论因尽作风冷客之攻击而作痛，今子乃云诸邪，何哉？曰：方论不会通诸篇之旨，因不解篇末复谓百病皆生于气，列九气之状，其间虽不言痛，必亦为或有作痛者故也。不然，何乃出于诸痛篇之末耶？试以《灵枢》百病始生篇观之，其旨则显然矣。所论邪有三部，风雨伤于上，清湿伤于下。伤于上者病从外入内，从上下也，次第传入，舍于输之时，六经不通，或着络脉，或着经脉，或着输脉，或着伏冲之脉，或着肠胃之膜原，皆得成积而痛。伤于下者病起于足，故积之始生，得寒乃生，厥乃成积，厥气生足悗，悗生胫寒，胫寒则血脉凝濇，血脉凝濇，则寒气上入于肠胃，入于肠胃则(月真)胀，肠外之汁沫迫聚不得散，日以成积。伤于脏者病起于阴，故卒然多饮食则肠满，起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血。肠胃之络伤，则血溢肠外，肠外有寒汁沫，与血相搏，则并合凝聚，不得散而积成矣。卒然外中于寒，若内伤于忧愁则气上逆，气上逆则六输不通，温气不行，凝结蕴裹而不散，津液濇渗，着而不去而积皆成矣。自今观之，此篇所谓成积作痛，未至于症瘕结块之积，乃汁沫聚而不散之积也，与举痛论所谓血气稽留不得行而成积同也，岂七情叙于篇末者之异于作痛者乎？然推原二篇之意，百病始生篇在乎三部之邪会而为痛，故相连而为言。举痛论在乎其邪各自为病，所以独引寒淫一气者，亦为寒邪之能闭塞阳气最甚故也。用是为例，其他则可自此而推之矣。至于七情之气逆，即伤其荣卫而不行，荣卫不行则液聚血凝，及饮食用力过度者亦然，皆不待与寒相会，始成积作痛也。且如诸篇有言胃气实而血虚，其脉软散者，当病食痹，谓食则痛也；有言岁土太过，湿淫所胜，大腹小腹痛者；有言冲脉之病，其气溢于大肠，而着于膏肓之原，在脐下，故环脐而痛；有言脾传之肾，少腹冤热而痛；有言肝热病者，腹痛身热；有言肾虚者，亦大腹小腹痛；有言厥阴之厥，小腹肿胀，太阴厥逆，心痛引背；有言六气司上下之胜之复等邪，各随其所入之部分而痛。岂非诸邪各有自经入而作痛，初无与寒相关者耶？《难经》云：脐上牢若痛，心内证也；脐下牢若痛，肾内证也；脐右牢若痛，肺内证也；脐左牢若痛，肝内证也。方论之未备者，不独此而已。至若厥心痛五邪相乘者，亦不能推及四脏与之无异，岂五五二十五阳之相移，独心而已哉？更于五脏之疝，不干涉于睾丸，止在腹中痛者，犹未明也。止知诸脉急者为疝，未知脉滑微有热者，亦病疝也。且河间尝解急脉之意，急脉固是寒之象，然寒脉当短小而迟，非急数而洪也，由紧脉主痛，急而为痛甚。所以痛而脉有紧急者，脉为心之所养也。凡六气为病，则心神不宁而紧急，不得舒缓，故脉亦从之而见也。欲知何气之为病者，适其紧急相乘之脉而可知也。如紧急洪数，则为热痛之类也，此论可谓善推脉理病情者也。曰：诸邪之作痛，则闻命矣，然其邪之博也，奈何以治？将亦有所守要约之方乎？曰：自博而求约，何患约之无其道；不自博而从事于约，约必失其道。失其道，宁无实实虚虚诛伐无过之患乎？然其道要在于审经脉气血之虚实，辨六淫五邪之有无兼气，于是择至真要诸治法中并五郁者之所当施而后选其经分，祛邪补正，适所宜之药，配君、臣、佐、使以为方。夫如是而约之，则犹约囊也，无不切中其病矣。

　　　肠鸣

《内经》肠鸣有五：一曰脾虚。经云：脾虚则腹满，肠鸣飧泄，食不化，取其经，太阴、阳明、少阴血者是也。
二曰中气不足。经云：中气不足，肠为之苦鸣，补足外踝下留之五分，申脉穴也。
三曰邪在大肠。经云：肠中雷鸣，气上冲胷，邪在大肠，刺肓之原、巨虚上廉、三里是也。
四曰土郁。经云：土郁之发，肠鸣而为数后是也。
五曰热胜。经云：少阴在泉，热淫所胜，病腹中肠鸣，气上冲胷，治以咸寒是也。

　　　膻中疽

或问心窝上两乳间生疽何如？曰：此膻中发疽也。盖膻中为气之海，气所居焉，能分布阴阳，若脏腑阴阳不和，七情不平，则发此证，宜活命饮加紫苏、薄荷叶汗之，夺命丹、胜金丹、紫金丹选用。稍迟则溃烂，恶证多者难治。

　　　脾发疽

或问心窝下旁生疽何如？曰：此名脾发疽，毒由多食煎煿，醉饱入房，以致毒聚脾经而作，活命饮加桔梗、升麻，紫金丹、胜金丹汗之。壮实者八阵散下之，老弱者十全大补汤。稍迟则溃伤脾膜，脓如蟹沫者死。服药而呕，饮食不进者死。
或问人病胷前肋上坚硬如石，寒热大作，饮食不进，遍身疼痛，烦躁不宁，胷膈(月真)胀，何如？曰：凡在胷及胷之侧，或是肩前下延及胁，形长如蛤，皆为马刀疮，属手少阳三焦经、足阳明胃经、手厥阴心包络，郁火怒气积痰所致，宜灸宜汗，攻补兼施则消。宜服胜金丹、乌金散；壮实者一粒金丹下之，活命饮加柴胡。过时则溃烂彻骨，久而不敛者死。未溃而谵语神昏，泄利呕吐者，不治。

　　　脐痈

或问当脐生痈，何如？曰：此即脐痈也，由心经积热流于大小肠二经所致，宜何首乌散、活命饮加升麻，及紫金丹、三生散选用。壮实者，一粒金丹下之。
按脐为神阙穴，禁针之所，早消散之，免使见脓为上。

　　　小腹疽

《鬼遗》云：冲疽发小腹，疼痛而振寒热，四日悁悁，五日变色，可刺。不刺及导引出脓毒，不治，五十余日死。
或问脐下发疽何如？曰：此即小腹痈。脐下一寸五分为气海，二寸为丹田，三寸为关元，皆属任脉，由七情不和所致，急服活命饮、紫金丹、夺命丹。壮实者一粒金丹，八阵散下之；老弱者黄芪木香散、内补十宣散、十全大补汤选用。若溃而低陷，脓水清稀，或溃烂久不敛者，死。
或问有人患疽于小腹之左，数月坚块如石，寒热间作，饮食减少，渐至尫羸，何如？曰：是名缓疽，属足太阴经积热所致，由医不得法，邪正相持耳。宜服紫金丹、活命饮，间服十全大补汤。

　　医方考 【 明?吴昆】 

　　　痞

叙曰：痞，虚中之实也。许学士云：邪之所凑，其气必虚，留而不去，其病则实，故治痞者一补一消，考方二首表昔人之法尔。
心下虚痞，恶食懒倦，右关脉弦者，枳壳消痞丸主之。夫痞与否同，不通泰也。《易》曰：天地不交而成否。故肺气不降，脾气不运，升降不通而名痞也。脾为邪气乘之，不足以胜谷，故令恶食。脾者卑脏，役气于四肢而后肢体强健，脾病则不能致气于肢体，故令懒倦。弦，肝脉也，木来乘土，故令右关脉弦。是方也，枳实、黄连、厚朴之苦，可以下气；半夏曲、干生姜之辛，可以行滞；人参、甘草、白朮、茯苓之甘，可以健脾；麦糵善消，则可以推陈而致新矣。是疾也，功在慎口。经曰：阴之五官，伤在五味。奈何不慎乎！
忧气郁结，腹皮里微痛，心下痞满，不思饮食，木香化滞汤主之。此即六朝之医所谓气膈，今人谓之气痞也。经曰：脾主行气于三阴，三阴之脉皆行腹里，今忧气郁结，营卫之行濇，故令腹皮里微痛。心下痞满者，升降之道乖也。不思饮食者，忧气伤脾也。辛香可以化气，故用木香、豆蔻、生姜、陈皮、半夏之辈以主之。升降者，交泰之道也，故用柴胡之辛以升之，枳实之苦以降之。营卫濇而后腹皮痛，故用归尾、红花以和营，炙甘草以和卫。

　　　腹痛

叙曰：腹中者，中气之所居也，一有疾痛，则坏中气，百骸十二官胡然受气而荣养乎？故考名方以治腹痛。腹痛脉迟者，二姜丸主之。夫腹痛之由有数种，今曰脉迟则知寒矣，故用干姜、良姜之辛热者以主之。辛可以破滞，热可以散寒，不滞不寒，痛斯失矣。
丁香止痛散，亦治寒气腹痛之方也。盖寒气入经，濇而稽迟，故令腹痛。经曰：得炅则痛立止。炅，热也。故用丁香、茴香、良姜之辛热者以主之，而复佐以甘草者，和中气于痛损之余也。
诸腹痛连于胁膈，手足冷，脉来伏匿者，宜盐汤探吐法。盖腹痛连于胁膈，多是饮食痰饮填塞至阴，抑遏肝胆之气。肝者将军之官，胆者少阳上升之令，抑之不得敷畅，两实相搏，令人自痛。所以痛连胁膈者，少阳之经行于两胁，厥阴肝脉贯于膈也。手足冷者，少阳之气不敷也。脉来伏者，为痛甚，阳气闭藏之象也。经曰：木郁则达之，故用吐法，咸能软坚，故用烧盐。
客寒犯胃，胃脘当心而痛，脉来沉迟者，扶阳助胃汤主之。盖客寒犯胃，多是饮食寒冷，或因食后呼吸冷气所致。脉来沉者为里，迟者为寒。是方也，附子、干姜、官桂、吴茱萸、草豆蔻、益智仁辛热之品也，用之所以扶阳；邪之所凑，其气必虚，故用人参、白朮、甘草，甘温之品以助胃；用芍药者取其味酸，能泻土中之木；用陈皮者，取其辛香，能利腹中之气。
七气相干，阴阳不得升降，攻冲作痛者，三因七气汤主之。夫三因者，内因、外因、不内外因也。七气者，寒、热、怒、恚、喜、忧、愁也。以三因而郁七气，升降有妨，则攻冲而痛。是方也，紫苏之辛芳可使散七气，厚朴之苦温可使下七气，半夏之辛温、茯苓之淡渗，可使平水谷相干之七气。
腹中寒热不调而大痛者，桂枝加大黄汤主之。夫寒热不调而大痛者，先食热物，后食寒物，二者不调而令大痛。是方也，桂枝能散真寒，大黄能泻实热，芍药能健脾而和肝，甘草能调中而益气，生姜可使益胃，大枣可使和脾。
妇人气血攻刺疼痛，连于胁膈者，延胡酒主之。盖延胡索味苦辛，苦能降气，辛能散血，淬之以酒，则能达乎经脉矣。
胁膈常时疼痛，得热则减，得寒则增者，韭汁酒主之。盖此证死血也，故用韭汁消瘀，清酒行滞。
痰涎蓄积，胃脘胷腹作痛者，小胃丹主之。夫小，消也；小胃者，消去胃中之痰物也。甘遂、芫花、大戟能下十二经之湿痰，大黄佐之下行，黄蘗制其辛烈。是方也，大毒之剂，攻杀击刺之兵也，善用则治，弗善用之则乱。故医者人之司命，实实虚虚，弗可弗察也！
腹中干痛有时者，虫痛也，雄槟丸主之。夫干痛者，不吐不泻而但痛也；有时者，淡食而饥则痛，厚味而饱则否也。《浮粟经》曰：腹疾干痛有时当为虫。此之谓也。是方也，雄黄、白矾、槟榔皆杀虫之良剂，故主之。虫盛者以吐下驱虫之剂加之，视人虚实可耳。

　　医门法律 【 清?喻昌】 

　　　比类《金匮》胷腹寒痛十七则

寒痛多见于身之前，以身之背为阳，身之前为阴也。而身之前又多见于腹，以胷为阴之阳，腹为阴之阴也。仲景论心胷之痛属寒证者十之二三，论腰腹之痛属寒证者十之七八，亦可焕然明矣。因兹举《内经》、《金匮》之奥相与绎之。
经曰：真心痛者，寒邪伤其君也，手足青至节，甚则旦发夕死，夕发旦死。夫心为神明之脏，重重包裹，百骸卫护，千邪万恶，莫之敢干，必自撤其藩，神明不守，寒邪乃得伤犯。其用胜寒峻猛之剂，僭逼在所不免。昌尝思之，必大剂甘草、人参中少加姜、附、豆蔻以温之，俾邪去而药亦不存，乃足贵耳。若无大力者监之，其敢以暴易暴乎？
《针经》云：足太阴之脉，其支者复从胃别上注心中，是动则病舌根胀，食则呕，胃脘痛，腹胀善噫，心中急痛。此以脾痛四迄之邪，连及于心，其势分而差缓，不若真心痛之卒死矣。即太阴推之，足少阴、厥阴客邪皆可犯心，惟阳虚阴厥，斯舟中皆敌国矣。
厥心痛乃中寒发厥而心痛，寒逆心包，去真心痛一间耳。手足逆而通身冷汗出，便溺清利不渴，气微力弱，亦主旦发夕死，急以朮附汤温之。
诸经心痛，心与背相引，心痛彻背，背痛彻心，宜亟温其经。诸腑心痛，难以俛仰，小腹上冲，卒不知人，呕吐泄泻，其势甚锐，宜急温其腑。至脏邪乘心而痛，不可救药者多，宜急温其心包，并主邪别脉，经络脏腑，浅深历然，乃可图功。
心痛者，脉必伏，以心主脉不胜其痛，脉自伏也。不可因其脉伏神乱，骇为心虚，而用地黄、白朮补之。盖邪得温药则散，加泥药即不散，不可不慎之也！温散之后，可阴阳平补之。
《金匮》论胷痹心痛之脉，当取太过不及。阳微阴弦，以太过之阴，乘不及之阳，即胷痹心痛。然总因阳虚，故阴得乘之。阳本亲上，阳虚知邪中上焦。设阴脉不弦，则阳虽虚而阴不上干。惟阴脉弦，故邪气厥逆而上，此与浊气在上则生(月真)胀，同一病源也。胷痹有微甚不同，微者但通其上焦不足之阳，甚者少驱其下焦厥逆之阴。通胷中之阳，以薤白、白酒或(艹舌)蒌、半夏、桂枝、枳实、厚朴、干姜、白朮、人参、甘草、茯苓、杏仁、橘皮择用，对病三四味即成一方。不但苦寒不入，即清凉尽屏。盖以阳通阳，阴分之药所以不得预也。甚者则用附子、乌头、蜀椒大辛热以驱下焦之阴，而复上焦之阳也。
《金匮》又错出一证云：病人胷中似喘不喘，似呕不呕，似哕不哕，愦愦然无奈者，生姜半夏汤主之。此即胷痹一门之证，故用方亦与胷痹无别，恐编者之差悞，今并论于此。盖阳受气于胷，阴乘阳位，阻其阳气布息呼吸往来之道，若喘、若呕、若哕，实又不然，但觉愦乱无可奈何，故用半夏生姜之辛温，以燥饮散寒，患斯愈也。缘阴气上逆，必与胷中之饮结为一家，两解其邪，则阳得以布，气得以调，而胷际始旷也。其用橘皮、生姜、及加竹茹、人参、皆此例也。
发明《金匮》心痛彻背，背痛彻心，用乌头赤石脂丸。夫心痛彻背，背痛彻心，乃阴寒之气厥逆而上干者，横格于胷背经脉之间，牵连痛楚，乱其气血，紊其疆界，此而用气分诸药，则益其痛，势必危殆。仲景用蜀椒、乌头一派辛辣以温散其阴邪，然恐胷背既乱之气难安，而即于温药队中取用干姜之泥，赤石脂之濇以填塞厥气所横冲之新隧，俾胷之气自行于胷，背之气自行于背，各不相犯，其患乃除，此炼石补天之精义也。人知有温气、补气、行气、散气诸法，亦知有堵塞邪气攻冲之窦，令胷背阴阳二气并行不悖者哉！
发明《金匮》胷痹缓急，用薏苡仁附子散。夫胷中与太空相似，天日照临之所，而膻中之宗气，又赖以苞举一身之气者也。今胷中之阳，痹而不舒，其经脉所过，非缓即急，失其常度，总因阳气不运，故致然也。用薏苡仁以舒其经脉，用附子以复其胷中之阳，则宗气大转，阴浊不留，胷际旷若太空，所谓化日舒长，曾何缓急之有哉？
发明《金匮》九痛丸。夫仲景于胷痹证后附九痛丸，治九种心痛，以其久着之邪不同暴病，故药则加峻而汤改为丸，取缓攻不取急荡也。九种心痛，乃久客之剧证，即肾水乘心，脚气攻心之别名也。痛久血瘀，阴邪团结，温散药中，加生狼牙、巴豆、吴茱萸驱之，使从阴窍而出，以其邪据胷中结成坚垒，非捣其巢，邪终不去耳。合三方以观，仲景用意之微，而肾中之真阳，有之则生，无之则死，其所重不可识耶！
《金匮》云：趺阳脉微弦，法当腹满，不满者必便难，两胠疼痛，此虚寒从下上也，当以温药服之。夫趺阳脾胃之脉，而见微弦，为厥阴肝木所侵侮，其阴气横聚于腹，法当胀满有加。设其不满，阴邪必转攻而上，决无轻散之理。盖阴邪既聚，不温必不散；阴邪不散，其阴窍必不通，故其便必难，势必逆攻两胠而致疼痛，较腹满更进一步也。虚寒之气，从下而上，由腹而胠，才见一斑，亟以温药服之，俾阴气仍从阴窍走散而不至上攻则善矣。仲景所谓此虚寒自下上也，当以温药服之，苞举阴病证治，了无剩义。盖虚寒从下上，正地气加天之始，用温则上者下，聚者散，直捷痛快，一言而终，故《卒病论》虽亡，其可意会者，未尝不宛在也。
《金匮》云：病者腹满，按之不痛为虚。
腹满时减复如故，此为寒，当与温药。
中寒，其人下利，以里虚也。此里虚下利，即当温补脏气，防其竭绝。
病者痿黄，躁而不渴，胷中寒实而利不止者，死。盖痿黄乃中州土败之象，躁而不渴乃阴盛阳微之象，胷中寒实乃坚冰凝冱之象，加以下利不止，此时即极力温之，无能济矣。盖坚在胷而瑕在腹，坚处拒药不纳，势必转趋其瑕，而奔迫无度，徒促其脏气之绝耳。孰谓虚寒下利，可不乘其胷中阳气未漓，阴寒未实，早为温之也乎？
发明《金匮》腹中寒气雷鸣切痛，胷胁逆满呕吐，用附子粳米汤。夫腹中阴寒，奔迫上攻胷胁，以及于胃而增呕逆，顷之胃气空虚，邪无所隔，彻入阳位，则殆矣。是其除患之机，所重全在胃气。乘其邪初犯胃，尚自能食，而用附子粳米之法温饱其胃，胃气温饱则土厚而邪难上越，胷胁逆满之浊阴，得温无敢留恋，必还从下窍而出。旷然无余，此持危扶颠之手眼也。
发明《金匮》腹痛脉弦而紧，则卫气不行，即恶寒，紧则不欲食，邪正相搏，即为寒疝，寒疝绕腹痛，若发则自汗出，手足厥冷，其脉沉弦者，用大乌头煎。由《内经》心疝之名推之，凡腹中结痛之处，皆可言疝，不独睾丸间为疝矣。然寒疝绕脐痛，其脉阳弦阴紧，阳弦故卫气不行而恶寒，阴紧故胃中寒盛不杀谷，邪即胃中之阴邪，正即胃中之阳气也。论胃中水谷之精气，与水谷之悍气，皆正气也。今寒入荣中，与卫相搏，则荣即为邪，卫即为正矣。绕脐腹痛，自汗出，手足厥冷，阳微阴盛，其候危矣。故用乌头之温，合蜜之甘，入胃以建其中而缓其势，俾卫中阳旺，荣中之邪白不能留，亦不使虚寒自下而上之微旨也。

　　景岳全书 【 明?张介宾】 

　　　胷痞

痞者痞塞不开之谓，满者胀满不行之谓，盖满则近胀，而痞则不必胀也。所以痞满一证，大有疑辨，则在虚实二字。凡有物有滞而痞者，实痞也；无物无滞而痞者，虚痞也。有胀有痛而满者，实满也；无胀无痛而满者，虚满也。实痞实满者，可散可消；虚痞虚满者，非大加温补不可。此而错用，多致悞人。
虚寒之痞，凡过于忧思，或过于劳倦，或饥饱失时，或病后脾气未醒，或脾胃素弱之人而妄用寒凉克伐之剂，以致重伤脾气者，皆能有之。其证则无胀无闷，但不知饥，亦不欲食。问其胷腹胀否？则曰亦觉有些，而又曰不甚胀。盖本非胀也，止因不欲食而自疑为胀耳。察其脉则缓若无神，或弦多胃少，察其形则色平气法，是皆脾虚不运而痞塞不开也。此证极多，不得因其不食妄用消耗，将至胃气日损，则变证百出矣。治宜温补，但使脾肾气强则痞满开而饮食自进，元气自复矣。又凡脾胃虚者，多兼寒证，何也？盖脾胃属土，土虚者多因无火，土寒则气化无权，故多痞满，此即寒生于中也。亦有为生冷外寒所侵而致中寒者，然胃强则寒不能侮，而寒能胜者，总由脾气之弱。凡脾胃微虚而若满非满，食少不化者，宜四君子汤或异功散。若心脾气虚或气有不顺者，归脾汤或治中汤。若三阴气血俱虚，治节不行而不便于温者，宜五福饮。若中焦不暖，或嗳腐吞酸而痞满者，非温补不可，宜温胃饮、五君子煎，或理中汤、圣朮煎、参姜饮。若脾肾兼寒，命门不暖，则中焦不化，或便溏、或胷腹喜暖畏寒，或上下腹俱膨膨而小水黄濇者，宜理阴煎，甚者宜六味回阳饮，此二药最妙，人罕知也。
一饮食偶伤，致为痞满者，当察其食之有无而治之。凡食滞未消而作痞满，或兼疼痛者，宜大和中饮，或和胃饮加减治之，或枳朮丸亦可，甚者神香散。若食滞既消，脾气受伤不能运行而虚痞者，当专扶脾气，微者异功散、养中煎，甚者五福饮、圣朮煎。若命门母气不足者，治宜如前。若偶食寒凉，伤胃痞满而不可补者，宜和胃饮、加山楂、麦芽之类，或厚朴温中汤。
一实滞之痞，当察其所因而治之。若湿胜气滞而痞者，宜平胃散，或良方厚朴汤，或五苓散。若寒滞脾胃为痛痞，而中气不虚者，宜厚朴温中汤。若脾寒气滞而痞者，和胃饮。若怒气暴伤，肝气未平而痞者，解肝煎。若大便气秘，上下不通而痞者，河间厚朴汤。若胃口停痰而痞者，二陈汤或橘皮半夏汤。胃寒气滞停痰，痞而兼呕者，加减二陈汤。胶痰不开，壅滞胃口者，药不易化，须先用吐法而后随证治之。若大便秘结不通，而痞满不开者，宜微利之。
一外邪之痞。凡寒邪感人者，必自表入里，若邪浅在经，未入于腑，则饮食如故，稍深则传入胷次，渐犯胃口而不能饮食，是亦痞之类也。治此者但解外邪而或散或消、或温或补，邪去则胃口自和，痞满自去，此于伤寒门求法治之。又伤寒家曰：阳证下之早者乃为结胷，阴证下之早者因成痞气，此以邪在表而攻其里，邪在阳而攻其阴，不当下而妄下之，以致邪气乘虚，陷结心下，是误治之害最危者。实者硬满而痛，是为结胷；虚者满而不痛，是为痞气。宜审别治之。

　　　结胷

愚按结胷一证，观《伤寒论》所载，凡太阳表邪未解而悞下者成结胷，少阳证亦然，太阳少阳并病者亦然。此不当下而悞下之，以致脏气空虚，外邪乘虚内陷，结于胷膈之间，是皆因下而结者也。又曰：伤寒六七日，结胷热实，脉沉而紧，心下痛按之石鞕者，此不因下而邪实渐深，结聚于胷中者也。然则结胷一证，有因误下而成者，有不因下而由于本病者。观近代伤寒诸书云：未经下者，非结胷也，岂不谬哉！
一结胷证，观仲景所言，惟太阳、少阳二经悞下者有之，而阳明一经独无言及者，何也？盖凡病人阳明胃腑已实，故可下之而无害也。然又曰：阳明病心下鞕满者，不可攻之，攻之利不止者死。此岂非阳明在经表证，邪未入腑者，亦为不可下乎？不惟三阳为然，即三阴之证，其有发热恶寒，表邪未解者，切不可下，最当慎也！
一结胷证治之辨。凡心腹胀满鞕痛而手不可近者，方是结胷。若但满不痛者，此为痞满，非结胷也。凡痞满之证，乃表邪传至胷中，未入于腑，此其将入未入犹兼乎表，是即半表半里之证，只宜以小柴胡之属加枳壳之类治之，或以本方对小陷胷汤亦妙。今余新方制有柴陈煎及一柴胡饮之类，皆可择而用之也。至于结胷之治，则仲景俱用大陷胷汤主之。然以予之见，则惟伤寒本病，其有不因悞下而实邪传里，心下鞕满，痛连小腹，手不可近，或燥渴谵妄，大便鞕，脉来沉实有力者，此皆大陷胷汤所正宜也。其于太阳少阳表邪未解，因下早而致结胷者，此其表邪犹在，若再用大陷胷汤，是既因误下而复下之，此则余所未敢。不若以痞满门诸法，酌其轻重，而从乎双解以缓治之；或外用罨法，以解散胷中实邪。此余之屡用获效而最稳最捷者也。

　　　胷腹满

凡邪气自表传里，必先入胷膈，以次渐从胁肋而后入胃。邪气入胃，乃为入腑。是以胷满者犹属表证，胁满则半表半里也。大抵胷胁满者，以邪气初入于里，气郁不行，所以生满，尚未停聚为实，故但从和解，以小柴胡之属，则可愈矣。若果实邪在上，留滞不能散者，乃可吐之。华元化曰：四日在胷，吐之则愈。是因邪已收聚而未散漫者，乃可吐也。在仲景用栀子豉汤或瓜蒂散之属。栀子豉汤可吐客热，瓜蒂散可吐实痰。其或一时药有不便，当用吐法以代之，或即以和解之药探而吐之，无不可也。

　　　腹满痛

一腹满证。按华元化曰：伤寒一日在皮，二日在肤，三日在肌，四日在胷，五日在腹，六日在胃。入胃即为入腑，入腑即在腹也。若腹虽满而末甚者，犹是未全入腑，不可攻也。然腹满之证，有虚实也，有寒热也，不可一概皆以实论。观《金匮要略》曰：腹满不减，减不足言，当下之。是不减者为实满也。又曰：腹满时减复如故，此虚寒从下上也，当以温药和之。是或进或退，时或减而时复如故者，本非结聚实邪，此虚满也。大抵腹满之证，本属太阴。若是阳邪，则必咽干烦热，脉实有力；若是阴邪，则必腹满吐食，畏寒自利，脉息无神，可以辨之。实热者可清可攻，虚寒者宜温宜补也。
伤寒腹痛有四：若绕脐鞕痛，大便结实烦渴者，皆属燥屎痛，急用寒药下之；因食积而痛者，治亦同；若小腹鞕满，小水自利，大便黑，身目黄者，属蓄血痛，亦用寒剂加行血药，下尽黑物自愈。
凡伤寒腹中痛甚，但将凉水一盏，与病者饮而试之。
若饮水后痛稍可者，属热痛，当用凉药清之。以上三条，皆实热痛也，必脉来沉实有力，方是此证。若微弱者，仍当详审从缓治之。
若饮水愈加作痛，此为寒痛，当用温药和之。和之不已，而或四肢厥冷，呕吐泻利者，急用热药救之。但须详脉之有力无力方为良法。

　　　心腹痛

凡病心腹痛者，有上中下三焦之别。上焦者痛在膈上，此即胃脘痛也。《内经》曰：胃脘当心而痛者即此。时人以此为心痛，不知心不可痛也。若病真心痛者，必手足冷至节，爪甲青，旦发夕死，夕发旦死，不可治也。中焦痛者，在中脘脾胃间病也。下焦痛者，在脐下肝肾大小肠膀胱病也。凡此三者，皆有虚实寒热之不同，宜详察而治之。
痛有虚实。凡三焦痛证，惟食滞、寒滞、气滞者最多，其有因虫、因火、因痰、因血者，皆能作痛。大都暴痛者多由前三证，渐痛者多由后四证。但虫痛、痰痛多在中焦，火痛则三焦俱有之，血痛则多在下焦。然惟妇人则常有血证，而男子则少也。诸如此类，但察其多滞多逆者，方是实证。如无滞逆，则不得以实论也。辨之之法，但当察其可按者为虚，拒按者为实。久痛者多虚，暴痛者多实。得食稍可者为虚，胀满畏食者为实。痛徐而缓，莫得其处者多虚；痛剧而坚，一定不移者为实。痛在肠脏中，有物有滞者多实；痛在腔胁经络，不干中脏而牵连腰背，无胀无滞者多虚。脉与证参，虚实自辨。微实者宜调不宜攻；大实者或上或下，非攻不可；纯虚者或气或血，非大补不可。
痛证有寒热，悞认之则为害不小。盖三焦痛证，因寒者常居八九，因热者十惟一二。观《内经》举痛等论，义可知矣。盖寒则凝滞，凝滞则气逆，气逆则痛胀由生，而热则流通，多不然也。虽热证亦常有痛，然热者必有明辨。如《内经》所言肠中痛而痹热焦渴，则坚干不得出，闭而不通者，此因燥结热闭，故能作痛，然必有烦热等证，乃因于火，最易见也。今之医家但见心腹痛澄，无问有无寒热，便云诸痛皆属于火，多用寒凉。不知此说出于何典，而彼此讹传，无墨无根，妄亦其矣！又见丹溪治法云：凡心腹痛者，必用温散。此是郁结不行，阻气不运，故痛也。此说诚是也，然又引《原病式》云：若欲行温散，宁无助火添病也？由是古方多以山栀为主，加热药为向导；或用二陈汤加川芎、苍朮，倍加栀子煎服；痛甚者加炒干姜反佐之。若此议论治法，予则大有不服。夫致病之由热者自热，寒者自寒。病因火邪，清利自愈，固不必反佐也；病因寒滞，温散自愈，何为反助火邪？盖寒者热之，热者寒之，此自正治之正理，岂可不论经权，不分从逆！既宜栀子，又宜干姜，概用反佐而治寒犯寒，治热犯热乎？因致后代医流，凡有见不真者，每每借此为成法，而借口反佐，悞人于疑似之中者不少矣！
一痛证当辨有形无形。无形者痛在气分。凡气病而为胀为痛者，必或胀或止而痛无常处，气聚则痛而见形，气散则平而无迹，此无形之痛也。但宜顺气，气顺则痛自愈矣。有形者痛在血分，或为食积。凡血症食积而为胀痛者，必痛有常所而胀无休息，不往不来，不离其处者，是有形之痛也。然或食或血，察得所因，乃可攻而去之。此二者之当辨也。

　　　论痛脉

凡诸病之虚实，辨之于脉者皆易，惟心腹痛证则有大有小，其脉多有难辨。虽滑实有力者固多实邪，虚弱无神者固多虚邪，此其常也。然暴痛之极者，每多沉伏细濇，最似极虚之候。不知气为邪逆，气逆则脉道不行而沉伏异常，此正邪实之脉。然于沉伏之中细察之，必有梗梗然弦紧之意，此必寒邪阻遏阳气，多有是脉，若火邪作痛则不然。凡见此者不得因其细极微极，便认为虚脱，妄用补剂，必大误矣。辨之法，但当察其形气，以见平素之强弱，问其病因，以知新病久病，及何所因而起。大都暴病痛极而脉忽沉伏者多实邪，久病痛缓而脉本微弱者为虚邪。再以前论虚实之法，酌之以理，参而诊之，则万无一失矣。

　　　论痛治

凡心腹痛证，必须先辨寒热。如无热证热脉，则定非火邪，不得妄用凉药。
凡治心腹痛证，古云痛随利减，又曰通则不痛，此以闭结坚实者为言。若腹无坚满，痛无结聚，则此说不可用也。其有因虚而作痛者，此一说更如冰炭。
凡痛在上焦者，如因停滞既痛兼胀，不易行散，而痛极难忍者，欲其滞去速效，无如吐之之妙。若无停积胀急，而或寒或气，微有凝滞而作痛者，但顺其气，无有不愈。
胃脘痛证，多有因食、因寒、因气不顺者。然因食因寒，亦无不皆关于气，盖食停则气滞，寒留则气凝。所以治痛之要，但察其果属实邪，皆当以理气为主，宜排气饮加减主之，食滞者兼乎消导，寒滞者兼乎温中。若止因气逆，则但理其气，病自愈矣。其有诸药不效，气结难解者，惟神香散为妙。若气有滞逆，随触随发者，以胡椒二十一粒擂碎，热酒服之，或用官桂三两，水煎顿服，此二方最妙。
下焦小腹痛者，或寒或热，或食或虫，或血或气逆皆有之。凡闭结者利之下之，当各求其类而治之。
寒滞之痛，有因内寒者，如食寒饮冷之类是也，必兼寒兼食，随其宜而治之，如上法可也。有因外寒者，或触冒不时之寒邪，或犯客令之寒气，或受暴雨沙气之阴毒，以致心腹搅痛，或吐或泻，或上不能吐，下不能泻，而为干霍乱危剧等证，总由寒气犯脏，或在上焦，或在中下二焦。凡痛急在上者，用吐最妙；在中在下者，俱宜解寒行滞，以排气饮为主加减治之；或不换金正气散，或和胃饮、平胃散、十香丸之类，皆可择用。其有寒逆之甚者，宜四逆汤、理中汤之类主之。又神香散可解三焦之滞，当随证作引以送之。
血积之有腹痛者，是即蓄血证也。而血证之属有四：一，伤寒有蓄血证。成无己曰：邪气聚于下焦，则津液不得通，血气不得行，或溺或血，留滞于下，是生胀满而鞕痛也。若从心下至少腹鞕满而痛，小便利者，则是蓄血之证，此当分而治之。其他证治，并妇人血痛证治，并详本门。若跌打损伤，有瘀血腹痛证，但去其瘀而痛自愈。凡气血和平者，宜通瘀煎加减治之。其有血滞便结，邪实不通者，宜桃仁承气汤、百顺丸主之。或血虚燥结，便秘不通者，宜玉烛散主之。若食郁既久而胃脘有瘀血作痛者，生韭饮。
气血虚寒不能营养心脾者，最多心腹痛证，然必以积劳积损及忧思不遂者，乃有此病。或心脾肝肾气血本虚而偶犯劳伤，或偶犯寒气及饮食不调者，亦有此证。凡虚痛之候，每多连绵不止，而亦无急暴之势，或按之揉之，温之熨之，痛必稍缓。其在心脾胷胁之间者，则或为戚戚，或为慌慌，或似(食曹)非(食曹)，或饥劳更甚，或得食稍可，或懊憹无迹，莫可名状，或形色青黄，或脉微气弱，是皆虚寒之证，此非甘温养血，补脾和中不可也，宜大小营煎、理阴煎之类加减主之。若气虚者必大加人参，阳衰者必佐以桂、附、干姜。丹溪曰：诸痛不可补气。此惟邪实气滞者当避之，而曰诸痛皆然，则谬矣。其下虚腹痛，必因虚挟寒，或阳虚中寒者乃有之，察无形迹而喜按喜暖者是也，治宜补阴逐寒，必宜理阴煎主之。然男子则间或有之，惟女人则阴虚而痛者更多。盖女人有月经带浊之病，所以为异，亦宜理阴煎大剂主之。予用此以活人多矣。若虚中挟滞而血有不行者，惟决津煎为最妙。凡治心腹痛证，已经攻击涤荡，愈而复作，或再三用之而愈作愈甚，或脉反浮弦虚大者，皆为中虚之候。此皆酌其虚实，而或兼治邪气，或专补正气。若用补无碍，则当渐进，切不可杂乱妄投，以自掣其肘。但当纯用补药，使脾胃气强，得以运行，则邪气自不能犯，又何疼痛之有？
凡火邪热郁者，皆有心腹痛证。如火在上焦痛而兼胀者，宜于行气导滞药中，倍加山栀、黄芩之属，以治之。若有痛无胀者，加芍药、生地、麦冬以佐之。若火在下焦者，宜大分清饮或茵陈饮之类主之。然火在上者，必有烦热焦渴喜冷等证；火在下者，必有胀满秘结淋濇等证。务兼脉证，察其真有火邪，方可治以寒凉。如无火证火脉，则不得妄称为火，以悞治也。
凡痰饮停滞胷膈，亦能作痛。如胷胁膨闷，漉漉有声，或作酢酸心呕恶，或痛连胁背者，皆其证也，宜清膈煎、二陈汤、橘皮半夏汤、局方四七汤及括痰丸、润下丸之类，并皆治之；又东垣草豆蔻丸、丹溪白螺丸，亦皆治痰之剂。若郁痰凝结，消之不去者，宜用吐法。
凡阴寒腹痛，因房室之后，中寒而痛极者，此阴寒也，宜先用葱姜捣烂炒热，或热砖之属熨其脐腹，以解其寒极凝滞之气，然后用理阴煎，或理中汤、四逆汤之类加减治之。其有痛极至危者，须速灸神阙、气海等穴。
凡胷腹之痛，有不关于内而在筋骨皮肉之间者，此邪之在经，不可混作里证，必须详问的确，但当分其或火、或寒、或气、或劳伤、或血滞、或血虚、或有淫疮邪毒留蓄在经，辨其所因，庶不致谬，而治之亦易也。
凡大人小儿，或素因口腹不节，致伤脾胃，以后或寒或食，一有所触，即为腹痛，屡发不已，或为胀满食减等证者，惟芍药枳朮丸为最妙，宜加减用之。
凡胷膈大痛连及胁背，药不能纳，到口即吐者，此则无论诸药皆可发吐，因就其势探而吐之，则最易最捷。吐出邪滞积痰，痛可立止。若邪犹未尽，痛犹末止，则再以前药与之，务尽其邪，无不愈者。
凡虫痛证必时作时止，来去无定，或呕吐青黄绿水，或吐出虫，或痛而坐卧不安，或大痛不可忍，面色或青或黄或白而唇则红，然痛定则能饮食者，便是虫积之证，速宜逐之。
凡虫势骤急，上攻心腹作痛者，宜扫虫煎；若虫积坚固者，宜猎虫丸、遇仙丹、木香槟榔丸、百顺丸之类；若稍缓而质弱者，宜芜荑散、化虫散之类，或用楝树根、槟榔、鹤虱，夏取汁、冬浓煎饮之，又万应丸最妙。
治虫之法，如丹溪云：上半月虫头向上易治，下半月虫头向下难治，先以肉汁或糖蜜引虫头向上，然后用药。此法甚善，然属缓法。夫虫证甚急，安能待其时乎？且望前望后，辨虫头，亦若渺茫无据。惟先用香饵而虫头可引也。
凡下虫，必先一日不食而使虫饥，次早五更用油煎肉，嚼之良久，腹内虫闻肉香，头皆向上而欲食，乃以鸡卵煎饼和药，嚼而食之，须臾服葱汤或白水些少，以助药力下行，不踰时而虫俱下，然后以白粥补之，随服补剂，调理脾胃，而疾可全愈。

古今图书集成医部全录卷一百八十三

　胷腹门

　　方

温胃汤 【 《千金方》，下同】 　治胃气不平时胀，欬不能食。
干姜五分　附子　当归　厚朴　人参　枳实　芍药　甘草各一两　蜀椒三合
右九味，(口父)咀，以水九升，煮取三升，分三服。

大半夏汤　治胃中虚冷，腹满塞。
半夏一升　大枣二十枚　甘草　附子　当归　人参　厚朴　茯苓　枳实各二两　桂心五两　生姜八两　蜀椒二百粒
右十二味，(口父)咀，以水一斗，煮取三升，分二服。

附子粳米汤　治腹中寒气胀满，肠鸣切痛，胷胁逆满呕吐。
附子一枚　半夏　粳米各半升　甘草一两　大枣十枚
右五味，(口父)咀，以水八升煮米熟，去滓，每服一升，日三服。《集验》加干姜二两。

厚朴七物汤　治腹满气胀。
厚朴半斤　甘草　大黄各三两　大枣十枚　枳实五枚　桂心二两　生姜五两
右(口父)咀，以水一斗，煮取五升，去滓，内大黄，煮取四升，服八合，日三。呕逆者加半夏五合；利者去大黄；寒多者加生姜至半斤。

厚朴三物汤　治腹满发热，数十日，脉浮而数，饮食如故。
厚朴半斤　大黄四两　陈枳实大者，五枚
右(口父)咀，以水一斗二升，煮取五升，内大黄，煮取三升，去滓，服一升。腹中转动者勿服，不动者更服。一方加芒硝二两。

吴茱萸汤　治久寒，胷胁逆满不能食。
吴茱萸　半夏　小麦各一升　甘草　人参　桂心各一两　大枣二十枚　生姜八两
右八味，(口父)咀，以酒五升，水三升，煮取三升，分三服。

大桂汤　治虚羸胷膈满。
桂心　生姜各一斤　半夏一升　黄芪四两
右四味，(口父)咀，以水一斗半，煮取五升，分五服，日三夜二。
又方　治男子卒劳内伤，汗出中风，腹胀大饥，食不下，心痛小便赤黄，时白，大便不利。

生大黄　苦葶苈　寒水石　苦参　川黄连　(艹舌)蒌根各等分
右六味，为末，蜜丸，以豉汁和饮服，如梧子大二丸，日三，加至十丸。

半夏汤　治胷满有气，心腹中冷。
半夏一升　桂心四两　生姜八两
右三味，(口父)咀，以水七升，煮取二升，服七合，日三服。

半夏汤　治逆气心腹满，气上胷胁痛，寒冷心腹痛呕逆。
半夏一升　生姜　桂心各五两　橘皮四两
右四味，(口父)咀，以水七升，煮取三升，分四服，日三夜一。人强者作三服。亦治霍乱后吐逆腹痛。

奔气汤　治大气上奔，胷膈中诸病发时，迫满短气，不得卧，剧者便悁欲死，腹中冷湿气，肠鸣相逐，成结气。
生姜一斤　半夏　吴茱萸各一升　桂心五两　人参　甘草各三两
右六味，(口父)咀，以水一斗，煮取三升，分四服。

枳实汤　下气治胷中满闷。
枳实三枚　附子三枚　大枣十四枚　人参　甘草　白朮　干姜　厚朴各二两　半夏五两
右九味，(口父)咀，以水七升，煮取二升半，每服八合，日三。
又方　下气治胷满腹胀。
半夏一升　生姜一斤　人参一两半　橘皮三两
右四味，(口父)咀，以水七升，煮取三升，去滓，分三服，日三。一方无人参，止三味。
又方　治气满闭塞，不能食，喘息。

诃藜勒十枚
右为末，蜜丸梧子大，食后服三丸，不忌，得利即止。

人参汤　安食下气，理胷胁，并治客热。
人参　麦门冬　干姜　当归　白茯苓　甘草　五味　黄芪　芍药　枳实各二两　桂心三两　半夏一升　大枣十五枚
右十三味，(口父)咀，以水九升，煮取三升，去滓，每服九合，从旦至晡令尽，皆热服，慎勿冷。

生姜泄肠汤　治大肠实热，腹胀不通，口为生疮。
桂心一两　地黄十两　生姜　橘皮　青竹茹　黄芩　栀子仁　白朮各三两　大枣十四枚　茯苓　芒硝各二两
右十一味，以水七升，煮取三升，去滓，下芒硝，分二服。

张仲景三物备急丸　司空裴秀为散，用治心腹诸卒暴痛。
大黄　干姜　巴豆各等分
右皆须精新，多少随意。先捣大黄、干姜，下筛为散；别研巴豆如脂，内散中，合捣千杵，即尔用之。为散亦好。下蜜为丸，贮密器中，莫令泄气。若中恶客忤，心腹胀满刺痛，口噤气急，停尸卒死者，以暖水或酒服大豆许三枚，老小量与，扶头起令得下喉，须臾未醒，更与三枚，腹中鸣转得吐利，便愈。若口已噤，可先和成汁，倾口中，令从齿间得入，极良。

泻心汤　治老小下利，水谷不消，肠中雷鸣，心下痞满，干呕不安。
人参　黄芩　甘草各一两　干姜两半　黄连　半夏　大枣十二枚
右七味，(口父)咀，以水八升，煮取二升半，分三服。并治霍乱。若寒加附子一枚，渴加(艹舌)蒌根二两，呕加橘皮一两，痛加当归一两，客热以生姜代干姜。

半夏补心汤　治心虚寒，心中胀满，悲忧，或梦山丘平泽。
半夏六两　宿姜五两　茯苓　桂心　枳实　橘皮各三两　白朮四两　防风　远志各二两
右九味，(口父)咀，以水一斗，煮取三升，分三服。

大黄泄热汤　治心劳热，口为生疮，大便苦难，闭濇不通，心满痛，小肠热。
大黄　泽泻　黄芩　芒硝　栀子仁各三两　桂心　通草各二两　石膏八两　甘草一两　大枣二十枚
右十味，(口父)咀，用水九升，先以水一升，别渍大黄一宿，余八升水煮诸药，取二升五合，去滓，下大黄煮两沸，去滓，下芒硝，令烊，分三服。
又方　治寒热气卒客于五脏六腑中，则发心痛。
生大黄　芍药　柴胡各四两　升麻　黄芩　桔梗　朱砂各三两　鬼箭羽　鬼臼　桂心　(石卜)硝各二两
右十一味，(口父)咀，以水九升，煮取二升七合，分三服。先分朱砂作二分，每服内一分搅合匀服之。得快利，痛不止，宜服后方。
后方
赤芍药六两　桔梗　杏仁各五两
右三味，(口父)咀，以水六升，煮取三升，分三服。

五辛汤　治心腹疼痛。
细辛　蜀椒　桂心　干姜　吴茱萸　芍药　防风　苦参　甘草　干地黄　当归各一两　栀子　乌梅　大枣各十二枚
右十四味，(口父)咀，以水九升，煮取三升，分四服。

桂心三物汤　治心中痞，诸逆悬痛。
桂心　生姜各二两　胶饴半斤
右三味，取一味(口父)咀，以水六升，煮取三升，去滓，内饴，分三服。

乌头丸　治心痛彻背，背痛彻心。
附子　蜀椒各半两　干姜　赤石脂各一两　乌头六铢
右五味为末，蜜丸，如麻子大，先食服三丸，日三，不知稍增之。范汪不用附子，服如梧子二丸。崔氏用桂心半两，为六味。
又方　治虚冷腹痛，不下饮食，食复不消膨胀。
当归　茯苓各五分　黄芪蜜制　紫菀各四分　高良姜　干姜各六分　鹿茸　桂心　昆布　肉苁蓉　橘皮各三分　甘草二两　乌头一两　大枣四十枚　桃仁一百枚　地骨皮　法曲　大麦糵各一升
右十八味，(口父)咀，以水一斗半，煮取四升二合，五分服。下利加赤石脂、龙骨各三分，渴加麦门冬一升。

犀角丸　治心腹久痛，积年不定，不过一时间还发，甚则数日不能食，又便出干血，穷天下方不能瘥，甄立言处此方，数日即愈。
乌犀角屑　麝香　雄黄　桔梗　莽草　鬼臼　桂心　芫花各半两　甘遂一两半　光明砂　附子各六铢　贝齿五枚巴豆去皮，二十枚　赤足蜈蚣二枚
右十四味，为末，蜜丸如梧子大，饮服一丸，日二，渐加至三丸，以微利为度。《古今录验》无雄黄。

高良姜汤　治心腹绞痛如刺，两胁支满，烦闷不可忍。
高良姜五两　厚朴二两　当归　桂心各三两
右四味，(口父)咀，以水八升，煮取一升八合，分二服，日二。若一服痛止，便停，不须更服。强者为二服，劣者分三服。

当归汤　治心腹绞痛，诸虚冷气满痛。
蜀椒一两　当归　芍药　厚朴　半夏各二两　桂心　甘草　黄芪　人参各三两　干姜四两
右十味，(口父)咀，以水一斗，煮取二升二合，分四服，羸劣人分六服。《小品方》云：大冷加附子一枚，良。
又方　一名吴茱萸汤。治寒冷腹痛。
桂心　甘草　人参各一两　生姜五两　半夏　小麦各一升　吴茱萸二升　当归二两
右八味，(口父)咀，以水一斗半，煮取三升，分三服，日三。
又方　治冷气，胁下往来冲胷膈，痛引胁背闷。
当归　桂心　人参　甘草　吴茱萸　白芍药　大黄各二两　茯苓　枳实各一两　干姜三两
右十味，(口父)咀，以水八升，煮取三升半，分三服，日三。治尸疰亦佳。《外台》、仲景方无茯苓、枳实。
又方　治久寒疾，胷膈中痛，时下利。
当归三两　甘草　柑皮各二两　附子一两　干姜四两
右五味，(口父)咀，以水八升，煮取二升，分三服，日三。
又方　治久寒宿疾，胷腹中痛，短气时滞下利。
当归　桂心各三两　干姜四两　附子一两
右四味，(口父)咀，以水八升，煮取二升，分三服，日三。范汪无附子，用甘草二两；云虚冷激痛甚者，加黄芪、芍药各二两。

温中当归汤　治心腹中痛，发作肿聚，往来上下，痛有休止，多热喜涎出，是蚘虫咬也。服二三剂后，若不效，有异，宜改方增损之。
当归　人参　干姜　白茯苓　厚朴　桂心　桔梗　芍药　木香　甘草各二两
右十味，(口父)咀，以水八升，煮取三升，分温五服，日三。不耐木香者，以犀角一两代之。

羊肉当归汤　治腹冷绞痛。
羊肉半斤　当归四分　干姜　橘皮　黄芪炙　白芍药　芎藭　桂心　独活　防风各三分　吴茱萸　人参　甘草干地黄　茯苓各一分　生姜六分　大枣三十枚
右十七味，(口父)咀，以水一斗半，先煮肉取一斗二升，出肉，次内诸药，煮取三升，分三服，日三。覆取温暖。

温脾汤　治腹痛脐下绞结，绕脐不止。
大黄五两　甘草　附子　人参　芒硝各一两　当归　干姜各二两
右七味，(口父)咀，以水七升，煮取三升，分温服，日三。

生姜汤　治胷腹中卒痛。
生姜一斤取汁　食蜜八两　醍醐四两
右三味，微火上耗，令相得，适寒温，服三合，日三。

(艹舌)蒌汤　治胷痹病喘息欬唾，胷背痛短气，寸脉沉而迟，关上小紧数。
半夏半升　薤白一斤　枳实二两　生姜四两　(艹舌)蒌实一枚
右五味，(口父)咀，以白胾浆一斗，煮取四升，服一升，日二。仲景、《肘后》不用生姜、枳实、半夏。

治中汤　治胷痹候，胷中愊愊如满，噎塞习习如痒，喉中濇燥，唾沫出。
橘皮一斤　生姜半斤　枳实五枚
右三味，(口父)咀，以水五升，煮取二升，去滓，分再服。

茯苓汤　治胷中气塞短气。
茯苓三两　甘草一两　杏仁五十枚
右三味，(口父)咀，以水一斗三升，煮取六升，去滓，为六服，日三。未瘥再合服。

通气汤　治胷满短气噎。
半夏八两　生姜六两　橘皮三两　吴萸四十枚
右四味，(口父)咀，以水八升，煮取三升，分三服。一方用桂二两，无橘皮。

细辛散　治胷痹达背痛短气。
细辛　甘草各二两　枳实　生姜　(艹舌)蒌实　干地黄　白朮各三两　桂心　茯苓各五两
右九味，治下筛，酒服方寸匕，日三。

蜀椒散　治胷痹达背。
蜀椒　食茱萸各一两　桂心　桔梗各三两　乌头半两　豉六两
右六味，治下筛，食后酒服方寸匕，日三。

前胡汤　治胷中逆气，心痛彻背，少气不食。
前胡　甘草　半夏　白芍药各二两　黄芩　当归　人参　桂心各一两　生姜三两　大枣三十枚　竹叶一升
右十一味，(口父)咀，以水九升，煮取三升，分为四服。
又方
前胡　人参　生姜　半夏　麦门冬　甘草　白芍药　白茯苓　胶饧各三两　桂心　黄芩　当归各一两　大枣三十枚
右十三味，(口父)咀，以水一斗四升，煮取三升，去滓，分三服。

熨背散　治胷背疼痛而闷。
芎藭一两六铢　乌头　细辛　附子　羌活　蜀椒　桂心各五两
右七味，治下筛，帛裹，微火炙令暖，以熨背上，取瘥乃止。慎生冷如常法。

下气汤　治胷腹背闭满，上气喘息。
杏仁四七枚　大腹槟榔二七枚
右二味，(口父)咀，以童便三升，煎取一升半，分再服。曾患气发，辄合服之。

槟榔汤　主破胷背恶气，音声塞闭。
槟榔极大者四枚，小者八枚
右一味二品，(口父)咀，以小儿尿二升半，煮减一升，去滓，分三服。频与五剂永定。

枳实薤白桂枝汤　治胷痹，心中痞气结在胷，胷满，胁下逆抢心。
枳实四枚　薤白一斤　桂枝一两　厚朴三两　(艹舌)蒌实一枚
右五味，(口父)咀，以水七升，煮取二升半，分再服。仲景方厚朴四两，薤白半升，水五升，煮取三升半服之。

九痛丸 【 《入门》，下同】 　治九种心痛，及中恶胀痛，口不能言，连年积冷，流在心胷，肿痛上气，落马队车等疾。
附子三两　巴豆　人参　干姜　吴萸各一两　狼毒二钱半
右为末，蜜丸梧子大，每三丸，空心温酒下。

通灵散　治九种心痛。
蒲黄　五灵脂各一两　木通　芍药各五钱　每四钱水煎，临熟入盐少许，通口服。

散痛丸　治心气痛不可忍。
陈茶一两　乳香五钱
右为末，腊月兔血丸芡实大，每一丸淡酢汤下。

灵槟散　治心脾虫痛。此方用肉味引虫头向上，用药杀虫。
五灵脂　槟榔等分
右为末，每三钱菖蒲煎汤下。隔夜先将猪肉盐酱煮熟，令患人细嚼吐出，勿吞，却将前药空心服之。

烧脾散　治饮食生冷，停留。停留中焦，心脾冷痛。
干姜　草果　厚朴　砂仁　神曲　大麦芽　陈皮　良姜　甘草各等分
右为末，每三钱，淡盐汤点服。

古二胡散　治心腹(疒丂)痛。
延胡索　胡椒各等分
右为末，每二钱，酒调服。

二妙香良散
香附　良姜各等分
右各炒为末，每二钱入盐少许，米饮调服。若同炒则不效。

四味乌沉汤　治心脾刺痛。
乌药　香附　砂仁　沉香各等分
右姜煎服。

乌药沉香汤　治一切气，除一切冷，调中补五脏，益精壮阳，暖腰膝，治呕泻，疗症癖疼痛，风水毒肿，冷风麻痹，及中恶心腹痛，蛊毒鬼气，宿食不消，天行瘴疫，膀胱冷气，攻冲背膂，俛仰不利，妇人血气攻心，胃腹撮痛。
乌药一两　沉香五钱　人参三分　甘草四分
右为末，每五分入盐少许，姜煎服。或加香附、砂仁、陈皮、半夏，或加枳壳、神曲、麦芽、莪朮、青皮、木香，随宜加入。

草豆蔻丸　治客寒犯胃作痛，得热即止，热痛亦可暂服。
草豆蔻一钱四分　泽泻小便数者减之　麦芽各钱半　半夏一钱　吴茱萸　益智仁　陈皮　白殭蚕　人参　黄芪各八分生甘草　炙甘草各三分　当归　青皮酢炒　神曲　姜黄　柴胡各四分　桃仁七枚
右为末，蒸饼丸，梧子大，每服三十丸，白汤下，食远，斟酌多少用之。

小草丸　治胷痹心痛，逆气隔中，饮食不下。
小甘草　桂心　川椒　干姜　细辛各三两　附子二分
右为末，蜜丸，梧子大，每三丸米饮下。忌荤腻生冷。

抽刀散　治心脾痛。
白姜五两，用巴豆一钱同炒赤，去巴豆　菖蒲五两，半生半炒　良姜五两，用螌蝥二十五枚同炒黑，去螌蝥　糯米六两一分，炒黄
右为末，每二钱空心温酒下。昔一人醉卧星夜，天明脾疼攻刺，百药罔效，后服之顿愈，乃知风露入脾，故用二姜、菖蒲散邪，巴豆、螌蝥借气伐根，继以养脾之剂调之，更不复作。

连附六一汤　治胃脘痛甚诸药不效者，热因热用也。
黄连六钱　附子一钱　姜枣煎，热服。

莎芎散　治曾服香燥热药，以致病根深固者。
香附子　川芎各一两　黄连　山栀仁各五钱　木香　干生姜各三钱　槟榔　黄芩酒浸，炒　芒硝各二钱
右为末，每二钱用姜汁同滚白汤调，痛时呷下

煮黄丸　治大实心痛。
雄黄一两　巴豆五钱　白面二两
右研匀，水丸，梧子大，取十二丸用浆水煮熟，滤入冷浆水内，沉冷，每一时，冷浆水下一丸，一日尽十二丸。如得利，不可再服宜古藁苍汤以去余邪。

古藁苍汤　治大实心痛，及心头迭痛者亦好。
藁本五钱　苍朮一两　水煎服。服煮黄丸后，宜此断根。

古归朮散　治心脾疼痛。
当归八两　白朮一两
右为末，每二钱沸汤点服。

二六丸　治气血俱虚，挟食积痰火心痛。
白朮五钱　白芍　砂仁　半夏　当归各三钱　桃仁　黄连　神曲　陈皮各二钱　吴萸钱半　人参　甘草各一钱
右为末，蒸饼为丸服。

栀姜饮　治胃热作痛，如用此及劫痛药不止者，须用元明粉一钱服之，立效。
山栀仁十五枚，炒焦　水一盏，煎至六分，入生姜自然汁三匙令辣，再煎少沸，热饮；或入川芎一钱尤妙。

栀萸丸　治气实心痛。
山栀仁炒焦，三两　吴萸　香附各五钱
右为末，蒸饼丸，如花椒大，每二十丸，生地黄酒洗，同生姜煎汤服。

萸连栀子丸　治湿热心痛，引小腹欲作疝者。
吴茱萸　黄连　山栀仁炒　滑石细末，各五钱　荔枝核烧存性，三钱
右为末，姜汁糊丸服。

海石散　治脾痛疝痛。
海石二钱　香附一钱
右为末，川芎、山栀煎汤，入姜汁令辣，调服。实者可煅牡蛎粉二钱，酒调服。

白螺壳丸　治痰积，胃脘作痛。
白螺蛳壳火煅　南星　滑石　苍朮　山栀仁　香附子各一两　枳壳　青皮　木香　半夏制　砂仁各五钱　春加川芎，夏加黄连，秋冬加吴萸，为末，姜汁浸，蒸饼为丸菉豆大，每五十丸姜汤下。

失笑散　治心气痛及小肠气痛不可忍。
蒲黄　五灵脂各等分
右为末，每二钱，先以酢调成膏，入水一盏煎，空心热服。

单干漆丸　治九种心痛，恶心吐水，腹胁积聚滞气，妇人瘀血作痛，尤效。
干漆炒烟尽
右为末，酢糊丸梧子大，每五七丸，热酒或酢汤下。

延胡索丸　治死血作痛神效。
桃仁三十枚　延胡索一两半　桂心　红花　滑石　红曲各五钱
右为末，蒸饼为丸服。

芎朮散　治痰积作痛，脉滑小便不利。
川芎　苍朮　香附子　白芷各等分
右为末，磨木香姜汁，点热汤调服。

酒煮当归丸　治小腹寒痛。
当归一两　黑附子　良姜各七钱　茴香五钱，四味酒一碗煮，焙干　甘草　苦楝　丁香各五钱　延胡索四钱　全蝎炒黄，三钱柴胡二钱　木香　升麻各一钱
右为末，酒糊丸梧子大，每五七十丸，空心淡酢汤下。忌油面酒腻生冷。

木香分气丸　治一切气逆，心胷痞闷，腹胁虚胀。或加丁皮、藿香、姜黄、砂仁、檀香，常服宽中进食。
木香　甘松各一两　甘草六两　香附一斤　莪朮半斤
右为末，糊丸梧子大，每三十丸，姜汤、橘皮煎汤任下。

木香顺气丸　治一切气逆，心腹胀痛。
木香　萝卜子　大腹皮各五钱　枳壳　陈皮　故纸　香附各一两　黑?六两
右为末，水丸梧子大，每五十九，温水下。

沉香降气汤　治阴阳壅滞，气不宣通，胷膈痞闷。
沉香镑二钱　缩砂仁五钱　生甘草一两二钱　香附四两
右为末，每二钱入盐少许，白汤调服。

退热清气汤　治气逆身热，中脘痞满。
柴胡　橘皮　茯苓各一钱　香附七分　半夏　枳壳各八分　川芎五分　缩砂仁七粒　木香　甘草各三分　姜煎温服。

枳橘汤　治胷痹，胷中气塞短气，须审气滞何部分以引经药导之。
橘皮八钱　枳壳一钱半　生姜四钱　郁甚加姜黄少许，水煎，食远温服。

橘皮一物汤　治血气攻刺，及感风寒暑湿，初证通用，凡酒食所伤，中脘痞塞妨闷，呕吐吞酸。
橘皮洗净一两　新汲水煎，温服。

清膈苍莎丸　治因湿热痰火气滞。
苍朮二两　香附一两半　黄芩　黄连各五钱
右为末，用红熟(艹舌)蒌去皮，捣糊和丸菉豆大，每三十丸，温汤下。

大建中汤　治虚劳寒澼，饮在胁下，决决有声，饮已如从一边下决决然也，有头并冲皮起，引两乳内痛，里急，善梦失精，气短目(目巟)(目巟)，惚惚多忘。
蜀椒二合　半夏一升　生姜一斤　甘草二两　人参三两　饴糖八两
右六味，(口父)咀，以水一斗，煮三升，去滓，内糖，温服七合。里急拘引，加芍药、桂心各三两。手足厥，腰背冷，加附子一枚。劳者加黄芪一两。

金铃子散　治热厥心痛，或作或止，久不愈者。
金铃子　延胡索各一两
右为末，每服三钱，酒调下，痛止与积朮丸。

乌头赤石脂丸　治心痛彻背，背痛彻心。
乌头炮一分　附子炮半两　干姜炮　赤石脂　蜀椒各一两
右五味，为末，蜜丸，如桐子大，先食服一丸，日三服，不效稍加服。

(艹舌)蒌薤白半夏汤　治胷痹不得卧，心痛彻背者。
(艹舌)蒌实一枚　薤白三两　白酒一斗　半夏半升
右四味同煮，取四升，温服一升，日三服。

扶阳助胃汤　治寒客肠胃，卒然心腹大痛。
附子炮去皮脐，二钱　干姜炮，一钱半　草豆蔻　益智仁　人参　炙甘草　官桂　白芍各一钱　吴茱萸　陈皮　白朮各五分
右剉如麻豆，都作一服，水二盏，姜三片，枣二枚，同煎至一盏，去滓，温服，食前。

桂枝生姜枳汤　治心中痞，厥逆心悬痛。
桂枝　生姜各一两　枳实五个
右三味，以水六升，煮取三升，分温三服。

果附汤　治寒气心痛。
附子　草果　良姜等分　以酒煎服立效。

二姜丸　养脾温胃，去冷消痰，大治心脾疼，宽胷下气，进饮食，及一切冷物所伤，并皆治之。
干姜炮　良姜
右等分为细末，面糊丸如桐子大，每服十五丸至二十丸，食后陈皮汤。姙娠妇人不宜服。

木香丸　治食积心痛。
白蔻一钱　木香　丁香　三棱　蓬朮　青皮　陈皮各二钱半　槟榔二钱　巴豆肉十五粒，用酢煮令无白心
右为末，酢糊丸麻子大。

硇砂丸　治一切积聚痰饮心痛。
硇砂　三棱　干姜　白芷　巴豆去油，各半两　大黄末　干漆各半两　木香　青皮　胡椒各一分　槟榔　肉豆蔻各一个
右为细末，酽酢二升，煎五七沸，后下三棱、大黄末，同煎五七沸，入硇砂同煎成膏，稀稠得所，入诸药和匀，杵丸如菉豆大，年深成块，生姜汤下四五丸。食积，熟水下；白痢，干姜汤下；赤痢，当归汤，葱酒亦得。

麻黄桂枝汤　治外因心痛，恶寒发热，内攻五脏，胷腹拘急，不得转侧。
麻黄去节，汤浸，焙　桂心　芍药　细辛去苗　干姜　甘草炙，各七钱半　半夏　香附各五钱
右剉，每五钱，水盏半，生姜五片，煎七分，去滓，食前服。大便秘，入大黄，量虚实加减。

槟桂汤　治心疼甚效。
槟榔　桂心　葛根　甘草　细辛　半夏制　桔梗　枳壳　川芎　防风
右等分，惟甘草半之，水煎服。有人心疼，诸药不效，服此愈。

化虫丸　治虫积心胃痛。
鹤虱　槟榔　胡粉炒　苦楝根去皮，各五十两　白矾飞，十二两
右为末，面糊为丸桐子大。小儿疾病多有诸虫，或因脏腑虚弱而动，或咽食甘肥而动，动即腹中疼痛，往来上下攻心痛，则笑不休，合眼仰身扑手，心神闷乱，呕哕涎沫，或吐清水，四肢羸困，面青色黄，饮食虽进，不生肌肉，或寒或热，沉沉默默，不的知病处。一岁儿服五丸，温浆下，入香油一两点，打匀下之，米饮亦得，其虫自下。

补金散　治诸般虫痛。
鹤虱生　雷丸　定粉　锡灰各等分
右为末，每服三钱，空心少油调下。又用猪肉一两烧熟，掺药在上，细嚼亦得。用翎毛扫甘遂末一钱，与前药一处服之，其虫自下。

木香三棱散　治腹中有虫疼痛，面色痿黄，一切积滞。
黑牵牛半生半炒　大腹子洗　槟榔　三棱煨　锡灰酢炒　雷丸　蓬朮煨　木香　大黄各一两
右为细末，每服三钱，空心用蜜水调下，或沙糖水亦可。须先将烧肉一片口中半嚼之，咽下，吐出口中肉汁后，服药。

甘草粉蜜汤　治蚘虫为病，令人吐涎心痛，发作有时，毒药不止。
甘草二两　定粉一两　蜜四两
右三味，以水三升，先煮甘草，取二升，去滓，内粉蜜搅令匀，煎如薄粥，温服一升，瘥即止。

海蛤丸　治痰心痛。
海蛤烧为灰，研极细，去火毒　(艹舌)蒌仁带瓤同研
右以海蛤入(艹舌)蒌内，干湿得所，为丸，每服五十丸。
又方　治脾疼。
海蛤粉　香附末　用川芎，山栀，生姜汁煎，辣汤调服为佳。

走马汤　治中恶，心腹胀，大痛不便。
巴豆二枚，去皮心，炒　杏仁二枚
右二味，以绵缠，槌令碎，热汤二合，捻取白汁饮之，当下。老少量服。通治飞尸鬼击等病。

川芎散　治姙娠卒心痛，气欲绝。
川芎　当归　茯苓　厚朴各等分
右，水六升，煎二升，分二服。

白朮散　治姙娠卒心痛，气欲绝不可忍者。
白朮　赤芍药各二两　黄芩一两半
右，水六升，煮取二升半，分三服，半日令尽。微下水令易产。忌桃李、雀肉。

和气散　治男妇一切气疾，他药不瘳者。
白芷　白芨各一两　地骨皮　山蜈蚣　藿香　甘草炙　木香　红内消　山慈姑各半两
右焙干为末，每服二大钱，空心盐汤点服。余乡村有一老医，数世习医，凡妇人气疾，惟凭此药，百发百中。

(艹舌)蒌薤白白酒汤　治心痛，脉小紧数者。
(艹舌)蒌实一个捣　薤白半升　白酒七升
右三味，同煮取二升，分温再服。

薏苡仁附子散　治胷痹缓急者。
薏苡仁四两　附子炮一枚
右二味，杵为散，服方寸匕，日三服。

益智散　治伤寒阴盛，心腹痞满，呕逆泻利，手足厥逆，及一切冷气攻心胁，脐腹胀绞痛。
川乌炮去皮脐，四两　益智仁去皮　干姜炮　青皮去白，各一两
右为细末，每服三钱，水二盏，生姜三片，枣二枚劈破，同煎至八分，去滓，温服，食前。
又方　治胷满气噫，下部冷，脐腹(疒丂)痛。
吴茱萸五十粒，汤洗泡　生姜六两　陈皮四两　桂枝一两　半夏二两，制
右(口父)咀，用水十升，煮取四升，分五服，冷再温，空心食前服。

五灵脂汤　治中暑腹疼不已。
五灵脂　香附各等分
右为末，白汤调服。

芍药甘草汤　治腹痛。稼穑作甘，甘者己也，曲直作酸，酸者甲也，甲己化土，此仲景妙方也。
芍药二两　甘草一两
右(口父)咀，每服五钱，水煎服。

当归丸　治三阴受邪，心脐少腹疼痛。
生地黄　当归　川芎　白芍各半两　防风　独活　全蝎各五分　续断一两　苦楝　延胡各七钱　木香　丁香各二钱半茴香一两，炒
右为细末，酒糊丸桐子大，空心温酒下三五丸，大效。

四物苦楝汤　治心脾疼痛。
四物汤四两　延胡索　苦楝各一两
右为细末，每服三钱，温酒酢汤任下。
又方　治腹中搅痛，不可忍。

延胡索　当归　白芍　川芎　干姜各等分
右为末，每服三钱，温酒调下。
又方　治前证。
延胡索　桂心各半两　当归
右为细末，热酒调下。

七气汤　治虚冷上气，及寒气、怒气、思气、喜气、忧气、愁气内结积聚，坚牢如杯，心腹绞痛，不能饮食，时发时止，发即欲死，此药主之。
半夏汤洗，五两　人参　甘草炙　肉桂各一两
右为粗末，入半夏令匀，每服二钱，水一大盏，生姜三片，煎七分，去滓，稍热服，食前。

索氏三和三倍加白朮汤　治心胃疼痛。
白朮　厚朴　陈皮各三两　木通一两　槟榔　紫苏各二两　甘草　海金沙　大腹皮　茯苓　枳壳各一两　水煎服。

调胃白朮泽泻散　治痰病化为水气传变，水谷不能食。
白朮半斤　泽泻　芍药　陈皮　茯苓　生姜　木香　槟榔各一两
右为末，治腹肿如神。若心下痞，加枳实；若心下盛满，加牵牛。

枳朮汤　治脾胃虚，食不化，胷膈支满，腹痛。
枳实七个　白朮二两
右二味，以水五升，煮取三升，分温三服，腹中软，即当散也。

木香化滞汤　治脾胃郁滞，胀满疼痛。
白豆蔻仁　陈皮　大腹子　白茯苓　砂仁　人参　白朮各一钱　青皮酢炒　槟榔　木香　姜黄各二钱　甘草炙，四分　白檀　藿香叶各二分　桔梗五分
右为细末，水二大盏，煎至一盏，稍热服，食前，沸汤点服亦得。

木香顺气汤　治浊气在上，则生(月真)胀。
木香　苍朮　草豆蔻面裹煨，各三分　厚朴制，四分　青皮一钱　益智　陈皮　泽泻　白茯苓　半夏　干姜　吴茱萸汤泡，各二分　当归　人参各五分　升麻　柴胡各一分
右(口父)咀，都作一服，水二盏，煎至一盏，去滓温服。

益智和中丸 【 东垣，下同】 　季秋合，治心腹中大痛烦躁，冷汗自出。
草豆蔻仁四钱　益智仁一钱三分　砂仁七分　甘草炙，二钱半　黄芪　当归身　人参　干姜　麦冬　曲末　陈皮各五分　木香二分　桂枝　桂花各一钱半　姜黄三分　大麦糵炒，三钱半　黄连　生地各一钱
右为细末，汤浸，蒸饼为丸如桐子大，每服二三十丸，温水送下，细嚼亦得。

厚朴汤　治脾胃虚寒，心腹满，及秋冬客寒犯胃，时作疼痛。
厚朴姜制　陈皮二两　茯苓一两　甘草炙　干姜各五钱　戊火已衰，不能运化，又加客气聚为满痛，散以辛热，佐以苦甘温，以淡泄之，扶持胃气，以平为期也。

益智散　治伤寒阴盛，心腹痞满，呕逆泻利，手足厥逆，及一切冷气攻心胁，脐腹胀满绞痛。
川乌炮去皮脐，四两　益智去皮　干姜炮　青皮去白，各一两
右为细末，每服三钱，水二盏，生姜三片，枣二枚劈破，同煎至八分，去滓温服，食前。

温中丸　治食积肚痛。
白朮　香附童便浸　针砂各四两，酢浸，炒红　山楂肉　神曲炒，各八两　川芎半两，春则用，夏去之　吴茱萸半两，汤浸，冬则用，春减之　苍朮米泔浸，二两半　苦参一两
右为末，酢调面糊为丸如桐子大。一方去山楂、神曲、川芎，加半夏、青皮、黄连。

黑芥丸 【 《普济方》】 　治冷痰，胷膈痞满。
黑芥子　白芥子　大戟　甘遂　胡椒　桂心
右各等分为末，糊丸梧子大，每服十丸，姜汤下。

桔梗半夏汤 【 《活人书》】 　凡伤寒腹胀，阴阳不和，以此主之。
桔梗　半夏　陈皮各三钱
右(口父)咀，姜五片，水二钟，煎一钟服。

宽中丸 【 《指迷方》】 　治脾气不和，冷气客于中，壅遏不通而为胀满。
白朮二两　橘皮四两
右为末，酒糊丸梧子大，每食前木香汤送三十丸。
又方　治心痛。
管仲　白芍药　栀子炒，各三钱　乳香末，二钱　甘草五分
右水煎服，一剂即止痛。此方专治火痛也，又治呼号口渴者神效。

升阳除湿汤　治脾胃虚弱，不思饮食，肠鸣腹痛，泄泻无度，小便黄，四肢困倦，并宜服此。
苍朮一钱　半夏　益智　泽泻　羌活　防风　神曲　柴胡　升麻各半钱　猪苓　陈皮　麦糵各三分
右(口父)咀，作一服，水三盏，生姜三片，枣二枚，煎至一钟，去滓，空心服。如胃寒肠鸣者，加甘草三分。

葶苈丸 【 《河间六书》】 　治涌水，疾行则腹鸣，如囊裹水浆之声。
葶苈隔纸炒　泽泻　椒目　杏仁　桑白皮　猪苓各五钱
右为末，炼蜜丸，如桐子大，每服二十丸，葱白汤下，以利为度。

养胃丹 【 《中藏经》】 　治脾胃不和，全不思食，中脘停塞，呕逆恶心，脏寒泄痢，腹痛肠鸣。常服温中养胃，散饮思食。
丁香两半　甘草炙　白豆蔻　半夏曲各半两　人参三分　干姜三两，炮，用干生姜尤佳
右同为细末，炼蜜为丸，每两作十丸，每服一丸，温汤化下，空心食前服之，或细嚼汤下亦可。
又方　治胷中痰饮，肠中水鸣，食不消，呕吐水。
槟榔十二枚　生姜　杏仁研　白朮各四两　半夏八两　茯苓五两　橘皮三两
右七味，(口父)咀，以水一斗，煮取三升，去滓，分三服。

古今图书集成医部全录卷一百八十四

　胷腹门

　　方

内补散 【 《千金方》，下同】 　治男子五劳六绝。六绝之为病，皆起于大劳脉虚，外受风邪，内受寒热，令人手足疼痛，膝以下冷，腹中雷鸣，时时泄痢，或闭或利，面目肿，心下愦愦，不欲语，憎闻人声。
干地黄　菟丝　山茱萸　地麦各五两　远志　巴戟天各半两　麦冬　五味子　甘草　人参　苁蓉　石斛　桂心茯苓　附各一两。
右十五味，治下筛，酒服方寸匕，日三，加至三匕，无所禁。

健脾丸　治虚劳羸瘦，身体重，脾胃冷，饮食不消，雷鸣腹胀，泄痢不止。
钟乳粉三两　赤石脂　好曲　大麦芽　当归　黄连　人参　钗石斛　龙骨　干姜　白茯苓　细辛　桂心各三两附子一两　蜀椒六两
右十五味，为末，白蜜丸如梧子大，酒服十丸，日三加至三十丸，弱者饮服。此方通治男女。《集验》无细辛、龙骨。

秦绫锦家二十四味养脾丸　治风冷寒湿邪，致腹胀病满刺痛，肠鸣泄泻，吐逆吞酸，羸弱困倦无力，不思饮食，一切脾胃之疾。
丁香　沉香　木香各一钱半　陈皮　大腹皮　神曲炒，各半两　附子炮去皮脐，六钱　麦芽炒　肉桂　白朮各一两半　厚朴去皮，姜制，三两　诃子煨去核，一两三钱　人参　茯苓各四钱　缩砂八两　荜澄茄　白附子炮　良姜油炒　红豆去红皮　胡椒炒　荜茇　川姜炮　甘草炙，各二钱　生姜十四两，切片焙干
右为细末，炼蜜和丸如弹子大，每服一丸，细嚼，用白汤送下，食前服。

三台丸　治五脏寒热积聚，胪胀肠鸣而噫，食不生肌肤，甚则呕逆者。
大黄煨　前胡各二两　葶苈　杏仁去皮尖　硝石各一升　茯苓半两　厚朴　附子　细辛　半夏各一两
右十味，为末，蜜和捣五千杵，如梧子大，服五丸，稍加至十丸，以止为度。

升麻除湿汤　治自下而上者，引而去之。
苍朮一钱　柴胡　羌活　防风　升麻　神曲　泽泻　猪苓各五分　炙甘草　陈皮不去白　麦糵面各三分
右都作一服，水二盏，煎至一盏，去滓空心服之。如胃寒肠鸣，加益智仁、半夏各五分，生姜三片，枣一枚同煎；若非肠鸣，不得用。

沉香温胃丸　治中焦气弱，脾胃受寒，饮食不美，气不调和，脏腑积冷，心腹疼痛，大便滑泄，腹中雷鸣，霍乱吐泻，手足厥逆，便利无度。
附子炮去皮脐　巴戟天酒浸，去心　干姜炮　茴香炒，各一两　官桂七钱　沉香　甘草炙　当归　吴茱萸洗炒去苦　人参白朮　白芍　白茯苓　良姜　木香各五钱　丁香三钱
右为细末，用好酢打曲糊为丸，如梧子大，每服五七十九，热米饮送下，空心食前，日进三服。忌一切生冷物。

神应丸　治因一切冷物冷水，及潼奶酪水，腹痛肠鸣，米谷不化。
黄蜡二两　巴豆　杏仁去皮尖双仁　百草霜　干姜各五钱　丁香　木香各二钱
右先将黄蜡用好酢煮，去滓秽，将巴豆、杏仁同炒黑烟尽，研如泥，将黄蜡再上火，入麻油半两熔开，入在杏仁、巴豆泥内，同搅，旋下丁香、木香等药末，研匀，搓作挺子，油纸裹了，旋丸用。每服三五十丸，温米饮送下，食前，日进三服。

五福饮 【 《景岳全书》，下同】 　治三阴气血俱虚，洽节不行，而胷痞腹痛者。
人参　熟地各随宜　当归二三钱　炙草一钱　白朮炒，一钱半
右水二钟，煎七分，食远温服。或加生姜三五片。

大营煎　治心脾虚寒，心腹疼痛等证。
当归二三钱或五钱　熟地三五七钱　枸杞子　杜仲各二钱　炙草　肉桂各一二钱　牛膝钱半
右水二钟，煎七分，食远温服。

小营煎　治前证。
熟地二三钱　当归　白芍药酒炒　山药炒　枸杞各二钱　炙甘草一钱
右水二钟，煎七分，食远温服。

和胃饮　治寒湿伤脾，胀满腹痛。
陈皮　厚朴各钱半　干姜炮，一二钱　炙草一钱
右水钟半，煎七分，温服。

排气饮　治气逆食滞，胷腹胀痛。
陈皮　藿香　枳壳各钱半　木香七分或一钱　香附　泽泻　乌药各二钱　厚朴一钱
右水钟半，煎七分，热服。

大和中饮　治饮食留滞，胷腹胀痛。
陈皮一二钱　枳实一钱　山楂　麦芽各二钱　砂仁五分　厚朴　泽泻各钱半
右水钟半，煎七八分，食远温服。

小和中饮　治胷膈胀闷。
陈皮　茯苓　厚朴各钱半　甘草五分　山楂　扁豆炒，各二钱
右水钟半，加生姜三五片，煎服。

解肝煎　治暴怒伤肝，气逆，胷腹胀满。
陈皮　半夏　厚朴　茯苓各钱半　砂仁七分　苏叶　芍药各一钱
右水钟半，加生姜三五片，煎服。

廓清饮　治三焦壅滞，胷膈胀满，或肚腹单胀，气实等证。
白芥子五七分或一钱　枳壳二钱　茯苓连皮　泽泻各二三钱　陈皮　萝卜子生，一钱，不胀能食减之　厚朴钱半　大腹皮一二钱
右水钟半，煎七分，食远温服。

扫虫煎　治诸虫上攻，胷腹作痛。
青皮　小茴香炒　吴茱萸各一钱　甘草八分　槟榔　乌药各钱半　细榧子敲碎，三钱　朱砂　雄黄各五分，并研极细　乌梅二个
右除朱砂、雄黄二味，余八味，水钟半，煎八分，去滓；随入二味，再煎三四沸，搅匀，徐徐服。如恶心加炒干姜一二钱，或先啖牛脯少许，俟茶顷，顿服之，妙。

十香丸　治气滞寒滞诸痛。
木香　沉香　小茴香　香附酒炒　荔核煨焦　泽泻　乌药　陈皮　丁香各等分　皂角烧烟尽
右为末，酒糊丸，弹子大者磨化服，小者汤引下。

芍药枳朮丸　治食积痞满，小儿腹大，胀满疼痛，脾胃不和。
白朮面炒　赤芍药酒炒，各二两　枳实麸炒　陈皮各一两　荷叶汤煮老黄米粥为丸，桐子大，米饮白汤，任下百余丸。

括痰丸　治一切停痰，胷胁胀闷，疼痛等证。
陈皮四两，切，用盐二钱入水中拌，浸一宿，晒干　半夏制　白芥子　猪苓各二两　炙甘草五钱　干姜炒黄，一两
右为末，汤浸，蒸饼为丸菉豆大，每服钱许，白汤下。如胷胁疼痛者，加台乌药二两。

神香散　治前证诸药不效者。
丁香　白豆蔻或砂仁亦可
右等分为末，白汤调下五七分，甚者一钱，日数服不拘。若寒气作痛者，姜汤下。

猎虫丸　治虫积，胷腹胀痛。
干漆炒烟尽　雄黄微炒　芜荑　雷丸　桃仁　皂角烧烟尽　锡灰　槟榔　史君子各等分　轻粉减半　细榧肉加倍
右为末，汤浸，蒸饼为丸菉豆大，每服五七分，白汤陆续下。如虫积坚固者。加巴豆霜，与轻粉同。

百顺丸　治一切积滞，胷腹胀痛。
锦纹大黄一斤　牙皂角炒微黄，一两六钱
右为末，汤浸，蒸饼丸菉豆大，每用五分或一二三钱，酌宜用引，蜜丸亦可。

大分清饮　治热闭腹痛。
茯苓　泽泻　木通各二钱　猪苓　车前子　栀子或倍之　枳壳各一钱
右水钟半，煎八分，食远温服。如内热甚者，加黄芩、黄蘗、草龙胆之属。如大便坚鞕，胀满者，加大黄二三钱。如邪热蓄血腹痛者，加红花、青皮各钱半。

清膈煎　治痰因火动，气壅胷满烦渴。
陈皮钱半　贝母敲碎，二三钱　白芥子五七分　胆星一二钱　海石　木通各二钱
右水钟半，煎七分，温服。

六味回阳饮　治阴阳将脱，胷腹畏寒膨胀。
人参一二两或数钱　炙甘草一钱　制附子　炮干姜各二三钱　当归身三钱，如泄泻或动血者，以冬朮代。　熟地五钱或一两
右水二钟，武火煎七八分，温服。

理阴煎　治前证。
熟地黄三五七钱或一二两　炙甘草三钱　当归二三钱或五七钱　干姜炒黄色，一二三钱
右水二钟，煎七八分，热服。或加肉桂一二钱。

养中煎　治中气虚寒，胷满呕泻。
人参一二三钱　白扁豆炒二三钱　山药炒　茯苓各二钱　干姜炒黄一二钱　炙甘草一钱
右水二钟，煎七分，食远温服。

温胃饮　治前证。
人参　白朮各一二三钱或一两　扁豆炒，二钱　干姜炒焦，一二三钱　当归一二钱，泄者勿用　炙草　陈皮各一钱，此味或不用
右水二钟，煎七分，食远温服。

五君子煎　治前证。
人参二三钱　白朮　茯苓各二钱　炙草一钱　干姜炒黄，一二钱
右，水钟半，煎八分，温服。

参姜饮　治前证。
干姜炮，五分或一二钱。或用煨生姜三五片亦可　人参三五钱，或倍之　炙甘草三五分
右水钟半，煎七八分，徐徐服之。此方陈皮、荜茇、茯苓，皆可酌而佐之。

胃关煎　治脾肾虚寒，腹痛不止。
熟地三五钱或一两　山药炒　扁豆炒，各二钱　焦干姜　白朮炒，各一二三钱　炙甘草一二钱　吴茱萸制，五七分
右水二钟，煎七分，食远温服。

圣朮煎　治脾胃虚衰，痞胀甚者，即以此煎送神香散最炒。
白朮五六钱至一两　干姜炒　肉桂各一二钱　陈皮酌用或不用
右水钟半，煎七分，温服。

内固清心散 【 《疮疡全书》，下同】 　治井疽。
粉甘草　升麻　当归　川芎　黄芪　白芍药　山栀仁　乳香　黄芩　羌活　桔梗　天花粉　青皮　白芷
右水煎服。

穿心冷瘘方
辰砂　茯神　远志　白茯苓　人参　乳香　沉香　丁香　木香　藿香　麝香　枣仁各等分
右辰砂末二钱，金箔五片，同研，灯心、薄荷煎汤下。

内塞散　治穿心冷瘘。
人参　白朮　白茯苓　熟地黄　甘草　芍药　黄芪　肉桂　当归　黄芩酒炒　桔梗　防风
右水煎服，连服十贴。常服黄矾丸、护心散。

六合回生丹　治前证有回生之妙。
铅粉一两　轻粉　银朱　雄黄　没药炙黄　乳香炙黄，各二分五厘
右六味，各择真正好者，研为极细末。凡治其病，先用好苦茶洗净疮口，软绢拭干后，剖猪腰子片，用药一二分，掺腰子上，却敷患上，待腰子发热如蒸，良久取去，自此拔去毒气，定减痛苦。疮口出脓，不可手挤。第二日依前法再敷之，第三日亦敷之。恶甚可敷七八九次，疮小只傅一次可愈。猪腰子不发热，勿治矣。
又方　治心胷前有漏孔，久不愈；并治胃痈、井疽、心肝痈。
鹿茸去毛，酥炙微黄　附子炮去皮脐　盐
右三味，各等分为末，用枣肉去皮核为丸，每服三十九，空心酒下。

发胷煎药
人参　黄芪　白朮　茯苓　甘草　金银花　连翘　生地　白芍　山栀　黄芩　天花粉　桔梗　防风　青皮　干葛　麦冬　鼠黏子
右水煎服。冬加官桂，夏加黄蘗，雨加泽泻。

六皮四子汤　治发肚毒。
陈皮　青皮　腹皮　五加皮　姜皮　茯苓皮　花粉　苏子　卜子　甘草　葶苈子　车前子
右水煎服。

肚痈方
厚朴　砂仁　半夏　陈皮　人参　白茯苓　青皮　芍药　木香　枳壳　甘草　甜瓜子　黄芪　白朮
右水煎服。

内托流气饮　治肋肚痈。
人参　木香　黄芪　厚朴　甘草　紫苏叶　桔梗　枳壳　官桂　槟榔　乌药　天花粉　芍药　白芷　防风　当归
右姜三片，枣一枚，水煎服。

薏苡附子败酱散 【 仲景】 　治肠痈有脓者。
薏苡仁十分　附子二分　败酱五分
右三味，杵为末，取方寸匕，以水二升煎，减半，顿服，小便当下。
又方 【 《千金方》，下同。】 　治前证。
生地黄五两　牡丹皮　甘草　败酱　生姜　茯苓各二两　桔梗　薏苡仁　麦门冬各三两　丹参　芍药各四两
右十一味，(口父)咀，以水一斗，煮取二升，分三服，日三。
又方　治前证。
薏苡仁一升　丹皮　桃仁各三两　瓜瓣仁二升
右四味，(口父)咀，以水六升，煮取二升，分再服。

大黄牡丹汤　治肠痈。
大黄四两　牡丹三两　芒硝二两　瓜子一升　桃仁五十枚
右五味，(口父)咀，以水五升，煮取一升，顿服，当下脓血。

夺命丹　治诸般肿毒，疔疽恶疮。
朱砂三钱　白矾枯　寒水石　铜绿　滴乳香　明没药　麝香各一钱　蜗牛三十一粒，另研　蟾酥　轻粉各五分
右为细末，丸如菉豆大。如不就，加好酒糊。每服一丸，生葱三五茎嚼极烂，吐于手心，包药在内，热酒和葱送下，如重车行五七里许，汗出为效。重者再服一二丸。

胜金丹　治前证。
麝香　白砒制，各五分　雄黄　辰砂　滴乳香　明没药　血竭各钱半　全蝎泡炙　穿山甲炙　天龙去头足，炙，各三钱　白殭蚕炙去丝，五钱　蟾酥一钱
右为细末，和匀，每服三分，赤砂糖调葱头酒送下，取汗为度。

一粒金丹　治前证。
沉香　木香　滴乳香各五分　巴豆霜钱半
右为细末，和匀，用黑肥枣个半去皮，捣烂为丸如芡实大，每服一丸。量人虚实，先呷水一口，行一次。胃气壮实者，只可呷水三四口，不可太过。后用水一口送药下，行尽数次，以米饮补之。

仙方活命饮　一名真人活命饮。治一切痈疽，未成脓者内消，已成脓者即溃。止痛消毒之圣药也。
滴乳香研　防风　香白芷　赤芍药　当归尾　贝母　明没药研　皂角刺炒　花粉　甘草节　穿山甲炮，各一钱陈皮　金银花各三钱
右为粗末，大者四两，小者二两，作一剂，无灰酒十茶钟，疮小五茶钟，入有嘴瓶内，以厚纸封口，勿令泄气，煎至三大钟，去滓，作三次服，接连不断，随疮上下服。能饮酒者，服药后，再饮三五杯。忌酸薄酒铁器。服后侧睡，觉痛定回生。

十全大补汤　治一切溃疡，并老弱人之病。
人参　肉桂　生地酒洗，蒸，焙　川芎　白芍炒　白茯苓　白朮土炒　黄芪盐水拌炒　当归酒拌，各一钱　甘草炙五分
右作一剂，水二钟，姜枣煎服。

十宣散　治一切痈疽。
人参　当归　黄芪制　生甘草　川芎　防风　厚朴　桔梗　官桂　白芷各一两
右为细末，每服二钱，加至六钱止，热酒调下，日数服，以多为妙。不饮酒者，用木香浓煎汤下。

封脐艾 【 《医林》，下同】 　治脐腹冷痛，或泄泻。
陈艾叶　蛇床子各一两　木鳖子二个，带壳生用
右为末，和匀，用绵包裹，安在脐上，以纸圈围定，以熨斗火熨之为妙。

代灸涂脐膏　治下元虚寒，脐腹冷痛。
大附子　马蔺子　蛇床子　木香　吴茱萸　肉桂各等分
右为末，入白面姜汁调稠，作片贴脐上，以帛包系。

定痛三香饮　治脐痈。
乳香　香附　木香　延胡索　人参　黄芪　当归　川芎　芍药　防风　官桂　香白芷　桔梗　枳壳　乌药　厚朴　甘草
右姜三片，枣一枚，煎服。夏天去桂，加干葛、黄芩、生地、麦冬。

何首乌散　治脐痈。
何首乌　蔓荆子　石菖蒲　荆芥穗　甘菊花　枸杞子　苦参　威灵仙各半两
右为细末，每服三五钱，食后温酒调下，或茶清或蜜水亦得，日进二服。

　　单方

心腹冷痛：男子病，令女人取水一杯饮之；女人病，令男子取水一杯饮之。 【 《肘后方》】 

搅肠沙痛，阴阳腹痛，手足冷，但身上有红点，以灯草蘸油点火焠于点上。 【 《济急方》】 

卒患心痛：画地作王字，撮取中央土，水和一升服，良。 【 《陈藏器本草》】 

急心痛：五十年陈壁土，枯矾二钱为末，蜜丸，艾汤服。 【 《集元方》】 

肠痈：死人冢上土，作泥涂之，良。 【 《千金方》】 

冷热心痛：伏龙肝末方寸匕，热以水服，冷以酒服。 【 《外台秘要》】 

卒心气痛：铛墨二钱，热小便调下。 【 《千金方》】 

中恶心痛：铛墨五钱，盐一钱，同研匀，热水一盏调下。 【 《千金方》】 

心气刺痛：自然铜火煅酢淬九次，研末，酢调一字服即止。 【 《卫生易简方》】 

小儿腹胀，肚皮青色：并用胡粉、盐熬色变，以摩腹上。 【 《子母秘录》】 

血气攻心，痛不可忍：蓼根剉，酒浸服之瘥。 【 《斗门方》】 

妇人心痛急者：好官粉为末，葱汁和丸，小豆大，每服七丸，黄酒送下即止。粉能杀虫，葱能透气故也。 【 《邵真人方》】 

痰结胷中不散：密陀僧一两，酢水各一盏，煎干为末，每服二钱，以酒、水各一小盏，煎一盏温服，少顷当吐出痰涎为妙。 【 《圣惠方》】 

心腹烦满，及胷胁痛欲死者：比轮钱二十枚，水五升，煮三升，分三服。 【 《肘后方》】 

急心气痛：古文钱一个，打碎，大核桃三个，同炒热入，酢一碗，冲服。 【 《经验方》】 

走注气痛：车缸烧赤，湿布裹熨病上。 【 《千金方》】 

寒气心疝三十年者：射罔、食茱萸等分为末，蜜丸，麻子大，每酒下二丸，日三服。刘国英所秘之方。 【 《范汪东阳方》】 

心痛有虫：芫花一两酢炒，雄黄一钱，为末，每服一字，温酢汤下。 【 《乾坤生意》】 

一切心痛，不拘大小男女：大马兜铃一个，灯上烧存性，为末，温酒服立效。 【 《摘元方》】 

胷痛彻背，心腹痞满，气不得通，及治痰嗽：大(艹舌)蒌去瓤取子，炒熟，和壳研末，面糊丸，梧子大，每米饮下二三十九，日二服。 【 《杜壬方》】 

心痛：用豨莶草捣汁，酢和，服之效。有人服此，吐虫二条，终身不发。
又方：当归为末，酒调服方寸匕。 【 《外台》】 

心痹，心烦内热：茜根煮汁频服。 【 《伤寒类要》】 

风毒攻心，烦躁恍惚：大豆半升淘净，以水二升煮取七合，食后服之。 【 《心镜》】 

肠痛如打：用大豆半升，熬焦，入酒一升煮沸，饮取醉。 【 《肘后方》】 

夏秋之交，露坐夜久，腹中痞如羣石在内，用大豆半升，生姜八片，水三升，煎一升已来，顿服，瘥。 【 《经验方》】 

心气疼痛：菉豆二十一粒，胡椒十四粒，同研，白汤调服即止。

食积心痛：陈神曲一块，烧红淬酒二大碗服之。 【 《摘元方》】 

冷气心痛：烧酒入飞盐，饮即止。

阴毒腹痛：烧酒温饮，汗出即止。

中恶心痛，或连腰脐：盐如鸡子大，青布裹，烧赤，纳酒中顿服，当吐恶物愈。 【 甄权《药性论》】 

心腹胀坚，痛闷欲死：盐五合，水一升煎服，吐下即定，不吐更服。 【 《梅师方》】 

男妇心痛：用朱砂、明枯矾等分为末，沸汤调服。 【 《摘元方》】 

霍乱腹痛：炒盐一包，熨其心腹，令气透，又以一包熨其背。 【 《救急方》】 

诸心腹痛：焰硝、雄黄各一钱，研细末，每点少许入眦内，名火龙丹。 【 《集元方》】 

心腹宿症，及卒得症：朱砂研细搜饭，以雄鸡一只，饿二日，以饭饲之，收粪，曝燥为末，温酒服方寸匕，日三服，服尽更作，愈乃止。 【 《外台秘要》】 

血痢腹痛：腻粉五钱，定粉三钱，同研水浸，蒸饼，心少许和丸，菉豆大，每服七丸或十丸，艾一团，水一盏煎汤下。 【 《秘宝方》】 

结胷鹤顶丹，不问阴阳虚实，炒过陷胷泻心等药，用银朱半两，明矾一两，同碾，以熨斗盛火，瓦盏盛药熔化，急刮搓丸，每服一钱，真茶入姜汁少许服之。心上隐隐有声，结胷自散，不动脏腑，不伤真气。明矾化痰，银朱破积故也。 【 《活幼全书》】 

脾疼反胃：灵砂一两，蚌粉一两，同炒赤，丁香、胡椒各四十九粒，为末，自然姜汁者半夏粉，糊丸梧子大，每姜汤下二十丸。 【 《普济方》】 

天行病小腹满，不得小便：雌黄末蜜丸，纳尿孔中，入半寸。 【 《肘后方》】 

阴毒腹痛回阳丹：不灰木煅、牡蛎煅、高良姜炒、乌头炮、白芍药各一钱，为末，入麝香少许，每用一钱。男用女唾，调涂外肾；女用男唾，调涂乳上。得汗即愈。 【 《玉机微义》】 

冷气心痛：灵砂三分，五灵脂一分，为末，稀糊丸，麻子大，每服二十丸，食前石菖蒲、生姜汤下。 【 《直指方》】 

胷痹气满，心膈不利：枳实二钱，麸炒微黄，为末，非时以清粥饮调下二钱。 【 《圣惠方》】 

卒热心痛：生麻油一合服之良。 【 《肘后方》】 

绞肠沙痛：荞麦面一撮炒，水烹服。 【 《简便方》】 

卒心气痛：粳米二升，水六升，煮六七沸，服。 【 《肘后方》】 

心气疼痛：高粱根煎汤，温服甚效。

心痛不瘥数十年者：黍米淘汁，温服随意。 【 《经验方》】 

冷气心痛：桃仁二两去皮，水研绞汁，入青粱米四合，煮粥常服。 【 《养老书》】 

蛔虫心痛：薏苡根一斤切，水七升，煮三升，服之，虫死尽出也。 【 《梅师方》】 

肿满腹大，四肢枯瘦，尿濇，用甜葶苈炒，荠菜根等分为末，炼蜜丸弹子大，每服一丸，陈皮汤下。只二三丸小便清，十余丸腹如故。 【 《三因方》】 

心腹虚胀，手不厥逆，或饮苦寒之剂，多未食先呕，不思饮食，山药半生半炒为末，米饮服二钱，一日二服，大有功效。忌铁器生冷。 【 《普济方》】 

腹胀黄肿：用亚腰壶卢连子烧存性，每服一个，食前温酒下；不饮酒者，白汤下。十余日见效。 【 《简便方》】 

心下急痛：桑耳烧存性，热酒服二钱。 【 《集简方》】 

胷痹痛如锥刺，不得俛仰，自汗出，或彻背上，不治或至死，可取生韮或根五斤，洗捣汁服之。 【 《食疗本草》】 

卒心急痛，牙关紧闭欲绝：以老葱白五茎去皮须捣膏，以匙送入咽中，灌以麻油四两，但得下咽即苏。少顷，虫积皆化黄水而下，永不再发，累得救人。 【 《瑞竹堂方》】 

腹皮麻痹不仁者，多煮葱白食之，即自愈。 【 《危氏方》】 

心痛吐水，不下饮食，发止不定：雌黄二两、酢二斤，慢火煎成膏，用干蒸饼和丸，梧子大，每服七丸，姜汤下。 【 《圣惠方》】 

阴毒腹痛厥逆，唇青卵缩，六脉欲绝者：用葱一束去根及青，留白二寸，烘热安脐上，以熨斗火熨之，葱坏则易之，良久，热气透入，手足温，有汗即瘥，乃服四逆汤。若熨而手足不温，不可治。 【 《活人书》】 

胷痛瘥而复发：薤根五升捣汁，饮之立瘥。 【 《肘后方》，下同】 

奔豚气痛：薤白捣汁饮之。

积年心痛不可忍，不拘十年五年者，随手见效：浓煮小蒜，食饱，勿着盐。曾用之有效，再不发也。

血逆心痛：生蒜捣汁，服二升即愈。

鬼疰腹痛不可忍者：独头蒜一枚，香墨如枣大，捣和酱汁一合，顿服。 【 《永类钤方》】 

心腹冷痛：小蒜酢浸至二三年，蒜食至数颗，其效如神。 【 《集简方》】 

小儿夜啼腹痛面青，冷证也。用大蒜一枚，煨研，日曝干，乳香五分，同捣丸芥子大，每服七丸，乳汁送下。 【 《得效方》】 

脐下绞痛：芥子末蜜丸，梧子大，井华水，寅时下七丸，申时再服。 【 《千金方》】 

心腹积痛：三月三日，采桃花晒干杵末，以水服二钱匕，良。 【 《食疗本草》】 

腹冷气起：白芥子一升，微炒研末，汤浸蒸饼，丸小豆大，每姜汤吞十丸，甚妙。 【 《续传信方》】 

卒患腹痛：山豆根，水研汁半盏服之。 【 《经验方》】 

心腹恶痛：艾叶捣汁饮之。 【 《药性论》】 

心痞呕哕，心下痞坚：用生姜八两，水三升，煮一升；半夏五合洗，水五升煮一升。取汁同煮一升半，分再服。 【 《千金方》】 

腹中胀满：绵裹煨姜内下部，冷即易之。 【 《梅师方》】 

凡心胷胁下有邪气结实硬痛胀满者：生姜一斤捣滓留汁，慢炒待润，以绢包于患处，款款熨之，冷再以汁炒，再熨，良久，豁然宽快也。 【 陶华《伤寒搥法》】 

蚘虫心痛，吐清水：七月七日采蒺藜子，阴干，方寸匕，日三服。 【 《外台秘要》】 

心腹结气：杏仁、桂枝、橘皮、诃藜勒皮等分为丸，每服三十丸，白汤下，无忌。 【 孟诜《食疗》】 

心腹胀痛，短气欲绝者：乌梅二七枚，水五升煮沸，纳大钱二七枚，煮二升半，顿服之。 【 《肘后方》，下同】 

卒然心痛：桃仁七枚去皮尖，研烂，水一合服之。

人有气从脐左右起上冲，胷满气促，郁冒厥者：用梨木灰、伏出鸡卵壳中白皮、紫菀、麻黄去节，等分为末，糊丸梧子大，每服十丸酒下；亦可为末，服方寸匕；或煮汤服。 【 《总录》】 

脐下绞痛：木瓜三片，桑叶七片，大枣三枚，水三升，者半升，顿服即愈。 【 《食疗》】 

途中心痛：橘皮去白煎汤，饮之甚良。 【 《谈埜翁方》】 

冷膈气，及酒食后饱满，快膈汤：青橘皮一斤，分作四分，四两用盐汤浸，四两用百沸汤浸，四两用酢浸，四两用酒浸，各三日取出，去白，切丝，以盐一两炒微焦，研末，每用二钱，以茶末五分，水煎温服，亦可点服。

卒腹痛：舌上写风字，纸上写蜈蚣二字，相交吞之。 【 《道藏》】 

急心气痛：核桃一个去壳，枣子一枚去核，同用纸裹煨熟，以生姜汤一钟，细嚼送下，永久不发，名盏落汤。 【 《经验方》】 

脾胃冷痛，白艾末，沸汤调服二钱。 【 《易简方》】 

蛔虫心痛如刺，口吐清水：白熟艾一升，水三升煮一升服，吐虫出。或取生艾捣汁，五更食香脯一片，乃饮一升，当下虫出。 【 《肘后方》】 

血气胀满：刘寄奴穗实为末，每服三钱，酒煎服，不可过多，令人吐利，此破血之仙药也。 【 《易简方》】 

男女气胀心闷，饮食不下，冷热相攻，久患不愈：用厚朴姜汁炙焦黑为末，以陈米饮调服二钱匕，日三服。 【 《斗门方》】 

血气刺痛：红蓝子一升捣碎，以无灰酒一大升，拌子曝干，重捣筛，蜜丸梧子大，空心酒下四十丸。 【 仲景方】 

小儿卒然肚皮青黑，乃血气失养，风寒乘之，危恶之候也。大青为末，纳口中，以酒送下。 【 《保幼大全方》】 
又方：用厚朴姜汁炙研末，新汲水服二钱，如神。

九种心痛，及腹胁积聚滞气：筒内干漆一两，捣炒烟尽，研末，酢煮，面糊丸梧子大，每服五丸至九丸，热酒下。 【 《简要济众》】 

心气疼痛：白芨、石榴皮各二钱为末，炼蜜丸，黄豆大，每服三丸，艾酢汤下。 【 《生生编》】 

腹中蛔虫：漏芦为末，以饼臛和方寸匕服之。 【 《外台秘要》】 

九种心痛：当太岁上取新生槐枝一握，去两头，用水三大升，煮取一升，顿服。 【 《千金方》】 

胷中痰结：皂荚三十挺去皮，切，水五升浸一夜，挼取汁慢熬，至可丸，丸如梧子大，每食后盐浆水下十丸。
又方：用半夏酢煮过，以皂角膏和匀，入明矾少许，以柿饼捣膏，丸如弹子大，噙之，名钓痰膏。 【 《圣惠方》】 

腹满，癖坚如石，积年不损者，必效方：用白杨木东枝去粗皮，辟风细剉五升，熬黄，以酒五升淋讫，用绢袋盛滓，还纳酒中密封再宿，每服一合，日三服。 【 《外台秘要》】 

脾痛不止：荔枝核为末，酢服二钱，数服即愈。 【 《易简方》】 

伤寒痞满，阴病下早成痞，按之虚软而不痛：槟榔、枳实等分为末，每服二钱，黄连煎汤下。 【 《宣明方》】 

蛔厥腹痛，已经汗下后者：槟榔二两，酒二盏，煎一盏，分二服。 【 庞安时《伤寒论》】 

心脾作痛：鸡心槟榔、高良姜各一钱半，陈米百粒，同以水煎服之。 【 《直指》】 

天行病四五日，结胷满痛壮热：苦参一两，以酢三升，煮取一升二合，饮之取吐即愈。 【 《外台秘要》】 

腹内虚冷：生椒择去不折者，用四十粒，以浆水浸一宿，令合口，空心新汲水吞下。久服暖脏腑，驻颜黑发明目，令人思饮食。 【 《斗门方》】 

心腹冷痛：以布裹椒安痛处，用熨斗熨，令椒出汗即止。 【 孙真人方】 

冷虫心痛：川椒四两炒出汗，以酒一碗淋之，只服酒。 【 《寿域神方》】 

卒热心痛：黄连八钱(口父)咀，水煎热服。 【 《外台秘要》】 

肝火为痛：黄连姜汁炒，为末，粥糊丸梧子大，每服三十丸，白汤下。

留饮腹痛：椒目二两，巴豆一两，去皮心熬捣，以枣膏和丸，麻子大，每服二丸吞下，其痛即止。
又方：椒目十四枚，巴豆一枚，豉十六枚，合捣为二丸服之，取吐利。 【 《肘后方》】 

心腹冷痛：胡椒三七枚，清酒吞之，或云一岁一粒。 【 孟诜《食疗》】 

心下大痛：用川椒四十九粒，乳香一钱研匀，男用生姜，女用当归酒下。 【 《寿域方》】 
又方：用椒五分，没药三钱，研细，分二服，温酒下。

心腹冷痛：吴茱萸五合，酒三升煮沸，分三服。 【 《杨氏产乳》】 

冷气腹痛：吴茱萸二钱擂烂，以酒一钟调之，用香油一杯入锅煎热，倾茱萸酒入锅，煎一滚，取服立止。【 唐瑶《经验方》】 

肠痈已成，小腹肿痛，小便似淋，或大便难濇下脓：用甜瓜子一合，当归炒一两，蛇蜕一条，(口父)咀，每服四钱，水一盏半，煎一盏，食前服，利下恶物为妙。 【 《圣惠方》】 

腹中紧胀：白糖以酒三升煮服之，不过再服。 【 《子母秘录》】 

急心疼痛：用黄蜡灯上烧化，丸芡子大，百草霜为衣，井水下三丸。

阴毒腹痛：露蜂房三钱烧存性，葱白五寸，同研为丸，男左女右，着手中握阴卧之，汗出即愈。

心疼腹痛：用五倍子生研末，每服一钱，铁杓内炒起烟，黑色为度，以好酒一钟，倾入杓内，服之立止。 【 《经验方》，下同】 

腹内龟病诗云：人间龟病不堪言，肚里生成硬似砖；自死殭蚕白马溺，不过时刻软如绵。神效。 【 《普济方》】 

男妇心痛不可忍者：晚蚕沙一两，滚汤泡过滤净，取清水服即止。 【 《瑞竹堂方》】 

阴证腹痛：桑椹绢包风干，过伏天，为末，每服三钱，热酒下取汗。 【 《集简方》】 

卒胷痹痛：枳实捣末，汤服方寸匕，日三夜一。 【 《肘后方》】 

蚘咬心病，面青口中沫出临死者：取扁竹十斤剉，以水一石煎至一斗，去滓，煎如饧，隔宿勿食，空心服一升，虫即下也。仍常煮汁作饭食。

心脾痛：芭蕉花烧存性研，盐汤点服二钱。 【 《日华》】 

伤寒后卒胷膈痹痛：枳实麸炒为末，米饮服二钱，日二服。 【 《济生方》】 

产后腹痛：枳实麸炒，芍药酒炒各二钱，水一盏煎服，亦可为末服。 【 《圣惠方》】 

老幼腹胀，血气凝滞，用此宽肠顺气，名四炒丸。商州枳壳厚而绿背者，去瓤四两，分作四分，一两用苍朮一两同炒，一两用萝卜子一两同炒，一两用干漆一两同炒，一两用茴香一两同炒黄，去四味，只取枳壳为末，以四味煎汁，煮面糊为丸，梧子大，每食后米饮下五十丸。 【 王氏《易简方》】 

冷热腹痛(疒丂)刺，不思饮食：山栀子、川乌头等分，生研为末，酒糊丸如梧子大，每服十五丸，生姜汤下；小腹痛，茴香汤下。 【 《博济方》】 

腹胁刺痛，因肾脏虚冷不可忍者：棘针钩子一合，槟榔二钱半，水一盏，煎五分，入好酒半盏，更煎三五沸，分二服。 【 《圣惠方》】 

卒心刺痛：(木郁)李仁三七枚，嚼烂，以新汲水或温汤下，须臾痛止，却呷薄荷盐汤。 【 《至宝方》】 

胷胁气逆胀满：茯苓一两，人参半两，每服三钱，水煎服，日三。 【 《圣济总录》】 

卒忽心痛：三年头(上须下巾)沸汤淋汁饮之，以盌覆(上须下巾)于闲地，周时即愈。 【 《圣惠方》】 

恶气心痛：破网巾烧灰一钱，猫屎烧灰五分，温酒服。 【 马氏方】 

诸虫心痛，吐清水：鳗骊淡煮，饱食三五度即差。 【 《外台秘要》】 

心脾气痛，气实有痰者：牡蛎煅粉，酒服二钱。 【 《丹溪心法》】 

心气疼痛：真蛤粉、炒香附末等分，白汤淬服。 【 《圣惠方》】 

心脾痛不止者，水甲散主之。用田螺壳，溪间者亦可，以松柴片层层迭上，烧过火，吹去松灰，取壳研末，以乌沉汤、宽中散之类，调服二钱，不传之妙。 【 《集要》】 

膈气疼痛，白玉类：用壁上陈白螺蛳烧研，每服一钱，酒下甚效。 【 孙氏】 

卒然心痛：白鸡一头，治如食法，水三升，煮二升，去鸡，煎取六合；入苦酒六合，真珠一钱，煎取六合；纳麝香二豆许，顿服之。 【 《肘后方》】 

阴毒卒痛：用雄鸡冠血，入热酒中饮之，暖卧取汁。 【 《伤寒蕴要》】 

阴毒腹痛：鸡粪、乌豆、地肤子各一把，乱发一团，同炒烟起，倾入好酒一碗浸之，去滓热服，即止。 【 《生生编》】 

小儿心痛：白乌骨鸡屎五钱晒研，松脂五钱为末，葱头汁和丸梧子大，黄丹为衣，每酢汤服五丸。忌生冷硬物，三四日立效。 【 《婴童百问》】 

心气作痛：鸡子一枚打破，酢二合调服。 【 《肘后方》】 

蛔虫攻心，口吐清水：以鸡子一枚去黄，纳好漆入鸡子壳中，和合，仰头吞之，虫即出也。 【 《古今录验》】 

阴证腹痛，面青甚者：鸽子粪一大抄，研末，极热酒一钟，和匀澄清，顿服即愈。 【 刘氏】 

蛔虫腹痛：白鸽屎烧研，饮和服之。 【 《外台秘要》】 

冷气心痛：鸽屎烧存性，酒服一钱即止。

血气刺痛：用五灵脂生研三钱，酒一盏煎数沸，热服。 【 《灵苑方》】 

卒暴心痛：五灵脂炒一钱半，干姜炮三分为末，热酒服立愈。 【 《事林广记》】 

心脾虫痛：不拘男女，用五灵脂、槟榔等分为末，水煎石菖蒲调服三钱，作饼用猪肉一二片。 【 《海上仙方》】 

蛔虫攻心刺痛，吐清水：草龙胆一两去头剉，水二盏煮一盏，隔宿勿食，平旦顿服之。 【 《圣惠方》】 

急心疼痛：猪心一枚，每岁入胡椒一粒，同盐酒煮食。

中虫腹痛，支太医秘方：以猪肝一具，蜜一升共煎，分二十服，或为丸服。 【 《肘后方》，下同】 

胷腹冷痛：猪肾一对，桂心二两，水八升煮三升，分三服。

搅肠沙痛：用母猪生儿时抛下粪，日干为末，以白汤调服。

脾胃虚冷，腹满刺痛：肥狗肉半斤，以水同盐豉煮粥，频食一两顿。 【 《心镜》】 

血气撮痛，不可忍者：用黑狗胆一个，半干半湿，剜开以篦子排丸，菉豆大，蛤粉滚过，每服四十丸，以铁淬酒送下，痛立止。 【 《经验方》】 

心气疼痛，不问远近：以山羊粪七枚，油头发一团，烧灰，酒服，永断根。 【 《集效方》】 

卒心气痛：驴屎绞汁五合，热服即止。 【 《肘后方》】 

蛔虫心痛：用六畜心生切，作四脔，纵横割路，夹朱砂或雄黄于中，吞之，虫死即愈。 【 《集验方》】 

蛔虫心痛：熊胆一，大豆和水服之大效。 【 《外台秘要》】 

胷胁痛满：羚羊角烧末，水服方寸匕。 【 《子母秘录》】 

心痛不止：败笔头三个烧灰，无根水服，立效。 【 《经验方》】 

急肚疼病：用本人头发三十根，烧过，酒服，即以水调芥子末，封在脐内，大汗如雨即安。 【 《谈埜翁方》】 

绞肠沙痛：童子小便服之即止。 【 《圣惠方》】 

卒然腹痛：令人骑其腹，溺脐中。 【 《肘后方》】 

小儿腹痛：(上庶下虫)虫炙，芍药、芎藭各二钱为末，每用一字，乳汁调下。 【 《圣惠方》】 

腹中冷癖，水壳壅结，心下停痰，两胁痞满鸣转，逆害饮食：大蟾蜍一枚，去皮肠支解之，芒硝强人一升，中人七合，弱人五合，水七升煮四升，顿服得下为度。

腹大如箕：用蜈蚣三五条酒炙，研末，每服一钱，以鸡子二个打开，入末在内，搅匀纸糊，沸汤煮熟食之，日一服，连进三服瘳。 【 《活人心镜》】 

阳毒结胷，按之极痛，或通而复结，喘促大躁狂乱：取生地龙四条，洗净研如泥，入生姜汁少许，蜜一匙薄荷汁少许，新汲水调服。若热炽者，加片脑少许。即与揉心下片时，自然汗出而解。不应，再服一次，神效。 【 《伤寒类要》】 

凡心下硬，按之则无，常觉膨满，多食则吐，气引前后，噫呃不除，由思虑过多，气不以时而行则结滞，谓之结气。人参一两，橘皮去白四两为末，炼蜜丸，梧子大，每米饮下五六十丸。 【 《圣惠方》】 

胷满不痛：用桔梗、枳壳各等分，水二钟，煎一钟，温服。 【 《活人书》】 

胃脘血气作痛：水红花一大撮，水二钟，煎一钟服。百户毛菊庄屡验方也。 【 《集验方》】 

脾寒气发歇，痛不可忍者：茱萸、桃仁各一两，和炒，令茱萸焦黑后，去茱萸，取桃仁去皮尖，研细，葱白三茎煨，以酒浸，温分三服。 【 《经验方》】 

心痛累效方：冰梅一个去核，生硫黄为末，相和捣匀，以可丸为度，作一丸，白汤下立愈，病不再作。

治内痈未作头者：用伏鸡屎服之，即瘥。 【 《千金方》，下同】 

脾冷腹痛呕吐：干姜炒三钱，甘草炙半钱，枣一枚，同煎服，或为末，和饮服。 【 《直指方》】 
又方：鹤虱，苦酒空腹服方寸匕，佳。
又方：七月七日采蒺藜子，阴干烧灰，先食服方寸匕，日三即瘥。

疰心痛：用桃白皮煮汁，空腹以意服。 【 崔氏】 

暴心痛：苦参十斤(口父)咀，以水一石煮取二斗，去滓，下苦酒一斗，更煮取五升，加大黄末熬和汁中，煎令可丸，并手丸之，如梧子大，每服以酒一升，进三四十丸，日一，当倒腹吐。不吐下利，更酒渍苦参二斤，浸久弥佳。非止暴痛，凡是腹中之疾悉主之。又治宿冷血结阴癖，频用有效，大良。
又方：桂心一两(口父)咀，以水四升，煮取一升半，分三服。

虫心痛：用鹤虱为末，蜜丸，如梧子大，服四十丸，蜜汤下，日一服，可加至五十丸，慎酒肉。

肠痈：雄鸡顶上毛并屎烧存性，为末，空心酒服之。
又方：截取檐头尖少许烧灰，水和服，当作孔出脓血取愈。

凡肠痈，其状两耳轮文理甲错，初患腹中苦痛，或绕脐有疮如粟，皮热，便脓血出，似赤白下，不治必死，方用马蹄灰，以鸡子白和涂，即拔气，不过再。

内痈：马牙灰以鸡子白和涂之，干则易。

肠痈：瓜子仁三升捣末，以水三升，煮取一升五合，分作三服。

寸白虫心胃痛：狼牙五两捣末，蜜丸，麻子大，隔宿不夜食，明旦以浆水下一合，服尽愈。

一切心痛，无问新久：生地黄一味，随人所食多少捣汁，搜面作馎饦，或冷淘食，良久当利出虫。 【 《海上方》】 

古今图书集成医部全录卷一百八十五

　胷腹门

　　针灸

《素问》曰：中满者，泻之于内。
心病者，胷中痛，胁支满，胁下痛，膺背肩胛间痛，虚则胷腹大，胁下与腰相引而痛，取其经少阴、太阳舌下血者。其变病，刺郄中血者。
病痛者阴也，痛而以手按之不得者阴也，深刺之。
(月少)络季胁引少腹而痛胀，刺譩嘻。
肝病者，两胁下痛引少腹，令人善怒，取其经厥阴与少阳。
脾虚则腹满肠鸣飧泄，食不化，取其经太阴、阳明、少阴血者。
肾病者，腹大胫肿，喘欬身重，寝汗出憎风，虚则胷中痛，大腹小腹痛，清厥意不乐，取其经少阴、太阳血者。阳明之厥，则癫疾欲走呼，腹满不得卧，面赤而热，妄见而妄言。太阴之厥，则腹满(月真)胀，后不利不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀，泾溲不利，好卧屈膝，阴缩肿胻内热。盛则泻之，虚则补之，不盛不虚，以经取之。
太阴厥逆，胻急挛，心痛引腹，治主病者。
厥阴厥逆，挛腰痛，虚满前闭，讝言，治主病者。
手太阴厥逆，虚满而欬，善呕沫，治主病者。
少阴厥逆，虚满呕变下泄清，治主病者。
《灵枢经》曰：心痛引腰脊欲呕，取足少阴。
心痛腹胀，啬啬然大便不利，取足太阴。
心痛引背不得息，刺足少阴；不足，取手少阳。
心痛引小腹满，上下无常处，便溲难，刺足厥阴。
心痛，但短气不足以息，刺手太阴。
心痛，当九节刺之，按。已刺按之，立已。不已，上下求之，得之立已。
厥心痛与背相控，善控如从后触其心伛偻者，肾心痛也，先取京骨、昆仑，发针；取然谷。
厥心痛腹胀胷满，心尤痛甚，胃心痛也，取之大都、太白。
厥心痛，痛如以锥刺其心，心痛甚者，脾心痛也，取之然谷、太溪。
厥心痛，色苍苍如死状，终日不得太息，肝心痛也，取之行间、太冲。
厥心痛，卧若徒居，心痛间动作痛益甚，色不变，肺心痛也，取之鱼际、太渊。
心痛不可刺者，中有盛聚，不可取于俞。
肠中有虫瘕及蛟蛔，皆不可取以小针。心肠痛憹，作痛肿聚，往来上下行，痛有休止，腹热喜渴涎出者，是蛟蛔也。以手按聚而坚持之，无令得移，以大针刺之，久持之，虫不动，乃出针也。(并心)腹憹痛，形中上者。
小肠控睾引腰脊，上冲心，邪气盛则厥逆上冲肠胃，熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。
大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候，取巨虚上廉。
胃病者，腹(月真)胀，胃脘当心而痛，上支两胁，膈咽不通，食饮不下，取之三里也。
小肠病者，小腹痛，腰脊控睾而痛，取之巨虚下廉。
膀胱病者，小腹偏肿而痛，以手按之，即欲小便而不得，取委中央。
三焦病者，腹气满，小腹尤坚，不得小便，窘急，溢则水留，即为胀，取委阳。
邪在脾胃，则病肌肉痛，阳气不足，阴气有余，则寒中肠鸣腹痛，皆调于三里。
邪在肾，则病骨痛阴痹，腹胀腰痛，大便难，取之涌泉、昆仑，视有血者尽取之。
邪在心，则病心痛，喜悲时眩仆，视有余不足而调之其输也。
腹中常鸣，气上冲胷，喘不能久立，邪在大肠，刺肓之原、巨虚上廉、三里。
厥逆腹胀满、肠鸣、胷满、不得息，取之下胷二胁，欬而动手者，与背俞，以手按之立快者是也。
厥而腹响响然多寒气，腹中谷谷，便溲难，取足太阴。腹满食不化，腹响响然不能大便，取足太阴。
邪之所在，皆为不足。中气不足，溲便为之变，肠为之苫鸣，补足外踝下留之。
《甲乙经》曰：胷满痛，璇玑主之。
暴胀胷胁榰满，足寒，大便难，面唇白，时时呕血，太冲主之。
胷胁榰满，痛引胷中，华盖主之。
胸胁榰满，痹痛骨疼，饮食不下，呕逆上气烦心，紫宫主之。
胷中满不得息，胁痛骨疼，喘逆上气，呕吐烦心，玉堂主之。
胷胁背相引痛，心下胷中呕吐，多睡，饮食不下，幽门主之。
胷胁榰满，痛引膺不得息，闷乱烦满，不得饮食，灵墟主之。
胷中暴满，不得眠，辄筋主之。
胷胁榰满，寒如风吹状，侠溪主之。
胷胁榰满，刧引背痛，卧不得转侧，胷乡主之。
大气不得息，息即胷胁中痛，实则其身尽寒，虚则百节尽纵，大包主之。
胷满善太息，胷中膨膨然，丘墟主之。
胷中痛，天容主之。
胷胁榰满，劳宫主之。
胷痹引背时寒，间使主之。
胷满不得息，颈颔肿，阳谷主之。
胷胁榰满，膈塞，饮食不下呕吐，食后还出，中庭主之。
胷胁满头痛，项内寒热，外丘主之。
胷胁榰满，瘈瘲引脐腹痛，短气烦满，巨阙主之。
胷胁榰满，不得息，欬逆、乳痈，洒淅恶寒，神封主之。
胷胁榰满，膈逆不通，呼吸少气，喘息，不得举臂，步廊主之。
胷胁榰满，恶闻人声木音，巨虚上廉主之。
胷下满痛膺肿，乳根主之。
胷胁榰满，喘逆上气，呼吸喘息，不知食味，气户主之。
胷胁胀，肠鸣切痛，太白主之。
心痛不可按，烦心，巨阙主之。
心膨痛，尺泽主之。
心痛有虫多涎，不得反侧，上管主之。
心痛上抢心，不欲食，支痛引膈，建里主之。
心痛善悲，厥逆悬心，如饥之状，心恒如惊，大陵及间使主之。
心寒痛，难以俛仰，心疝冲胃，死不知人，中脘主之。
心痛，衄哕呕血，惊恐畏人，神气不足，郄门主之。
脾逆气寒，厥急烦心，善唾哕噫，胷满噭呼，胃气上逆心痛，太渊主之。
心痛卒欬逆，尺泽主之，出血立已。
胷痹心痛，肩内麻木，天井主之。
胷痹心痛，不得息，痛无常处，临泣主之。
腹中寒疼，外陵主之。
大肠寒中，大便干，腹中切痛者，肓俞主之。
绕脐痛抢心，膝寒注利，腹结主之。
大肠转气，按之如覆杯，热引胃痛，脾气寒，四肢不收，不嗜食，脾俞主之。
胃中寒胀，食多身体羸瘦，腹中满而鸣，腹(月真)风厥，胷胁榰满，呕吐，脊急痛筋挛，食不下，胃俞主之。
头痛食不下，肠鸣胪胀，欲呕时泄，三焦俞主之。
腹胀肠鸣，胃中伤饱，食饮不化，中脘主之。
肠中常鸣，时上冲心，灸脐下。
肠鸣相逐，不可倾倒，承满主之。
食饮不下，腹中雷鸣，大肠不节，小便赤黄，阳纲主之。
多卧善唾，胷满肠鸣，三间主之。
肠胃间游气切痛，食不化，不嗜食，身肿侠脐急，天枢主之。
腹中肠鸣，盈盈然食不化，胁痛不得卧，烦热中不嗜食，胷胁榰满，喘息而冲膈呕，心痛及伤饱，面黄骨立羸瘦，章门主之。肠鸣而痛，温留主之。
腹满响响然不便，心下有寒痛，商丘主之。
腹中热若寒，腹善鸣，强欠时内痛，心悲，气逆，腹满，漏谷主之。已刺外踝上，气不止，腹胀而气快然引肘胁下，皆主之。
大肠有热，肠鸣腹满，侠脐痛，食不化，喘不能久立，巨虚上廉主之。
肠中寒胀满善噫，闻食臭，胃气不足，肠鸣腹痛泄，食不化，心下胀，三里主之。
厥逆腹满胀，肠鸣胷满，不得息，取之下胷三肋间，欬而动应手者，与背俞以指按之立快。
小便黄赤，肠鸣相逐，上廉主之。
《千金方》曰：胷痹心痛，灸膻中百壮，穴在鸠尾上一寸，忌针。
胷胁满心痛，灸期门随年壮，穴在第二肋端乳直[乳直　原作「亘」，据《千金》卷十三改。]下一寸半。通谷及章门及曲泉、与膈俞、期门、食窦、陷谷、石门等主胷胁支满。大杼及心俞，主胷中郁郁。本神及颅息，主胷胁相引，不得倾侧。天枢，主腹胀肠鸣，气上冲胷。气冲，主胷腹中大热不安，腹有大气，暴胀满，癃闭淫泺。神堂，主胷腹满。三间，主胷满肠鸣。阳溪及天容，主胷满不得息。期门及缺盆，主胷中热，息贲，胁下气上。曲池及人迎，与神道、章门、中府、临泣、天池、璇玑、府俞主胷中满。支沟，主胷腋急痛。丰隆及丘墟，主胷痛如刺。临泣，主季胁支痛，胷痹不得息。阳辅，主胷胁痛。阳交，主胷满肿。环跳及至阴，主胷胁痛无常处，腰胁相引急痛。太白，主胷胁胀切痛。然谷，主胷中寒，欬唾有血。大钟，主胷喘息胀。胆俞及章门，主胁痛不得卧，胷满，呕无所出。大包，主胷胁中痛。膻中及天井，主胷心痛。华盖及紫宫、中庭、神藏、灵墟、胃俞、侠溪、步廊、商阳、上廉、三里、气户、周荣、上脘、劳宫、涌泉、阳陵泉，主胷胁拄满。膺窻，主胷胁痈肿。乳根，主胷下满痛。云门及中府、隐白、期门、肺俞、魂门、大陵，主胷中痛。又云云门，主胷中暴逆。鸠尾，主胷满欬逆。巨阙及间使，主胷中澹澹，又云主胷痹背相引。太冲，主羸瘦恐惧，气不足，腹中悒悒。梁门，主胷下积气。太泉，主胷满呼，胷膺痛。鱼际，主痹走胷背不得息。经渠及丘墟，主胷背急，胷中膨膨。少冲，主胷痛口热。凡胷满短气，不得汗，皆针补手太阴以出汗。
心病，支沟及太溪。然谷主心痛如锥刺，甚者手足寒至节不息者死。又云：然谷，主心如悬，少气不足以息。大都及太白，主暴泄，心痛，腹胀，心痛尤甚。
临泣，主胷痹心痛，不得反侧。行间，主心痛色苍苍然如死灰状，终日不得太息。通谷及巨阙，及太仓与心俞、膻中、神府，主心痛。通里，主卒痛烦心，心中懊憹，数欠频伸，心下悸悲恐。期门及长强，及天突、侠白、中冲，主心痛短气。尺泽，主心痛膨膨然，心烦闷乱，少气不足以息。肾俞及复留，及大陵及云门，主心痛如悬。章门，主心痛而呕。通里，主心痛上抢心，不欲食。少冲，主心痛而寒。太泉主心痛肺胀，胃气上逆。鸠尾，主心寒，胀满不得食，息贲吐血，厥心痛善哕，心疝太息。上脘，主心痛，三虫多涎，不得反侧。中脘，主心痛，难以俛仰。不容及期门，主心切痛，喜吐酸。肓门，主心下大坚。灵道，主心痛悲恐，相引瘈瘲。间使，主心悬如饥。郄门及曲泽、大陵，主心痛。商丘，主心下有寒痛；又主脾虚，令人病不乐，好太息。凡卒心痛汗出，刺大敦，出血立已。内关，主凡心实则心中暴痛，虚则心烦，惕然不能动，失智。
腹病，复留及中封。肾俞、承筋、阴包、承山、大敦，主小腹痛。又云：复留主腹厥。
石门及商丘，主小腹坚痛，下引阴中。气海，主小腹疝气，游行五脏，腹中切痛。关元及委中、照海、太溪，主小腹热而遍痛。膈腧及阴谷，主腹胀胃脘暴痛，及腹积聚、肌肉痛。高曲 【 一名商曲】 ，主腹中积聚，时切痛。四满，主腹僻切痛。天枢、外陵，主腹中尽痛。昆仑，主腹痛喘暴满。气冲，主身热腹痛。腹结，主绕脐痛抢心。冲门，主寒气满腹中，积痛淫泺。隐白，主腹中寒冷气，胀喘。鸠尾，主腹皮痛搔痒。中极，主腹中热痛。水分及石门，主小腹中拘急痛。巨阙及上脘、石门、阴蹻，主腹中满、暴痛汗出。行间，主腹痛而热，上拄心，心下满。太溪，主腹中相引痛。涌泉，主风入腹中，小腹痛。丰隆，主胷痛如刺，腹若刀切痛。中极，主小腹积聚，坚如石，小腹满。又云：中极，主寒中腹胀。通谷，主结积留饮，癖囊，胷满，饮食不消。上脘，主心下坚，积聚冷胀。
胃脘及三焦俞，主小腹积聚，坚大如盘，胃胀，食饮不消。
三里及章门、京门、厉兑、内庭、阴谷、络郄、昆仑、商丘、阴谷、曲泉、阴陵泉，主腹胀满，不得息。又云：阴陵泉，主腹中胀，不嗜食，胁下满，腹中盛水胀逆，不得卧。又云：商丘，主腹中满，响响然不便，心下有寒痛。
期门，主腹大坚，不得息，胀痹满，小腹尤大。太阴郄，主腹满积聚。解溪，主腹大下重。又云：解溪，主厥气上拄腹大。中脘，主腹胀不通，疰，大便坚，忧思损伤，气积聚腹中甚痛，作脓肿，往来上下。水道，主小腹胀满，痛引阴中。日月及大横，主小腹热欲走太息。巨阙及上管，主腹胀五脏胀，心腹满。五里，主心下胀满而痛，上气。太白及公孙，主腹胀，食不化，鼓(月真)腹中，气大满。蠡沟，主数嘻恐悸，气不足，腹中悒悒。
凡腹满痛不得息，正仰卧屈一膝，伸一脚，并气冲针入三寸，气至泻之。
灸脐中，治肠中常鸣，气上冲心，禁针。
阴交，主肠鸣，濯濯如有水声。阴都，主心满，气逆肠鸣。
治肠中雷鸣，相逐痢下，灸承满五十壮，穴在侠巨阙相去五寸，巨阙在心下一寸。灸之者，侠巨阙两边各开二寸半。
漏谷主肠鸣、强欠、心悲、气逆、腹(月真)满急。
陷谷、温溜、漏谷、复留、阳纲，主肠鸣而痛。膺窻，主肠鸣泄注。太白、公孙，主肠鸣。
灸肠痈法，屈两肘，正灸肘头锐骨各百壮，则下脓血即瘥。
《李杲十书》曰：胷胁痛，取期门，沿皮二寸；支沟、胆俞，沿皮一寸五分。
胃脘暴痛，脐中坚痛，取石门、商丘、阴谷、大肠俞，膈俞。
《朱震亨心法》曰：卒心痛不可忍，吐冷酸水，及原脏气少，灸足大指次指内约文中各一壮，如小麦大，下火立瘥。
《医学纲目》曰：《内经》灸刺胷痛有四：其一取心。经云：心痛者，胷中痛，胁支满，胁下痛，膺臂肩胛间痛，两肘臂内痛，实则胷腹大，胁下与腰相引而痛，取其经少阴、太阳舌下血者，其变病，刺郄中血者是也。
其二取肾。经云：肾虚则胷中痛，大腹小腹痛，取其经少阴、太阳血者。按刺法不分补泻，但言取血，王注谓先取血脉，后调虚实也。
其三取胆。经云：胆足少阳脉所生病者，胷胁肋髀膝外皆痛，详盛虚热寒，陷下取之也。
其四取筋。经云：手心主之筋，其病当所过者，支转筋，前及胷痛息贲，治在燔针刧刺，以知为数，以痛为腧。又足太阳之筋，足少阳之筋痛，皆引胷痛，治在燔针刧刺，以知为数，以痛为腧也。
《内经》灸刺胷满有三法。其一取气海。经云：膻中者气之海，其腧上在手柱骨之上下，前在于人迎，气海有余者，气满胷中，悗息面赤，审守其输，而调其虚实，无犯其害是也。
其二取肝。经云：肝足厥阴脉所生病者，胷满呕逆，飧泻，狐疝遗溺闭癃，详盛虚热寒，陷下取之也。
其三取胃。经云：厥逆腹满，面肿，唇漯漯然暴言难，甚则不能言，取足阳明是也。
伤寒结胷，先使人刺心蔽骨下，正使，名曰双关；次刺左行间，左一壁结胷立效，右畔依上法刺之，慢慢呼吸，停针实时愈。
心胷痞，取涌泉、太溪、中冲、大陵、隐白、太白、少冲、神门。结胷身黄，取涌泉。
胷胁痛不堪，取期门四分，章门六分，灸七壮至七七壮；又取行间、丘墟、涌泉。
胷满血膨，取期门一分，沿皮向外一寸五分，泻之。
心痛引背，灸刺法有四：其一、取足太阳经。刺节云，取京骨、昆仑者，是其穴也。盖足太阳之正循膂当心入散络，故心痛引背取之也。
其二取足少阴。刺节云，取京骨、昆仑不已，取然谷者，是其穴也。又经云：肾足少阴之脉所生病者，烦心心痛，视盛虚热寒，陷下取之也。又经云：心痛引腰脊欲呕，取足少阴者是也。盖足少阴脉贯脊络心，故亦治心痛引背也。
其三取足少阳。经云心痛引背不得息，刺足少阴不已，取少阳者是也。盖手少阳之脉，散络心脉。又三焦下俞曰委阳，是足太阳络。足太阴循膂当心入散络，故亦治心痛引背也。
其四取督、任脉。经云：背与心相控而痛，所治天突与十椎，及上纪。上纪者，胃脘也。下纪者，关元也。又云：心痛，当九节刺之，按。已刺刺　原作「次」，据《灵枢》杂病篇改。按之，立已；不已，上下求之，得之立已者是也。盖十椎与九节者，督脉也，胃脘与天突者，任脉也。
心痛兼胀，灸刺法有二：其一取足太阴。经云：取大都、太白者，是其穴也。又经云：脾足太阴之脉，是动则病胃脘痛，腹胀；所生病者，烦心，心下急痛者，视盛虚热寒陷下取之。又云：心痛腹胀，啬啬然大便不利，取足太阴者是也。盖足太阴脉从贯上膈注心中，故心痛腹胀者，取之也。
其二、取足阳明。经云，胃病者腹账，胃脘当心而痛，饮食不下，取之三里者是也。盖胃脘当心痛者，似心痛，实非心痛也。
九种心痛，取间使、灵道、公孙、太冲、足三里、阴陵泉。
卒心痛不可忍，取上脘八分，先补后泻，觉针下气行，如滚鸡子入腹为度；次取气海涌泉。无积者，刺之如食顷；有积者，先饮利药，刺之立已。不已，再刺间使、支沟、三里。
胃脘痛，取足三里。
病在膺，必灸刺魂门。
手心主之病，实则心痛，取内关。
心脾痛，取巨阙、上脘、中脘。
虫心痛，灸上脘、中脘、阴都。
虫心痛，取期门。
《内经》刺灸腹痛有四法：其一、取脾胃。经曰：邪在脾胃，阳气不足，阴气有余，则寒中肠鸣腹痛，皆调于三里。又云：足太阴之别，名曰公孙，去本节之后一寸，实则腹中切痛，取之所别也。又云：腹痛刺脐左右动脉，已刺按之立已；不已，刺气冲，已刺按之立已是也。
其二、取大肠。经云，大肠病者，肠中切痛而鸣濯濯，感于寒即泄，当脐而痛，取巨虚上廉是也。
其三、取督脉。经云，肾虚则胷中痛，大腹小腹痛，清厥意不乐，取其经少阴太阳血者是也。
其四、取任脉。经云，任脉之别名曰尾翳，下鸠尼散于腹，实则腹皮痛，取之所别也。
绞肠沙，手足厥冷，腹痛不可忍者，以手蘸温水于病者膝湾内，拍打有紫黑处，以针刺去恶血即愈。
腹痛并气块痛，取内关、支沟、照海。
气痛，并积痛食不化，取气海一寸半，灸五十壮；中脘二寸半，灸十壮；隐白二分泻之，灸七壮。
又法，取巨阙、足三间怪穴。
腹痛肠鸣，取气冲入二寸半，灸五十壮。
脐腹痛，取阴陵泉、太冲、三里、支沟。不已，取中脘、关元、天枢。
绕脐痛，公孙、三阴交、阴谷。
《内经》针灸肠鸣有三法：其一补脾。经云：脾虚则腹满肠鸣飧泄，食不化，取其经太阴、阳明、少阴血者是也。
其二补足太阳。经云：中气不足，肠为之苦鸣，补足外踝下留之。申脉穴也，入五分。
其三取太阳。经云：肠中雷鸣，气上冲胷，邪在大肠，刺肓之原，巨虚上廉、三里是也。

　　导引

《保生秘要》曰：心邪，用一指认真尻尾穴而行泄法，后二指用胷至胁分之。
运功，守黄庭或归元，注念太乙救苦默呪，以正其心，邪自不见。
心痛，其机在目，两眼看涌泉念，或从痛处推下大肠九曲去。
心头冷积，想两手用力推开心头至脐，转行周天法即愈。
胃管疼痛，于足三里掐之九九，擦之九九。
运功行归元，逐痛处流行胃火，自然发散。
胷腹胀闷，双手交叉，低头观脐，以两手贴胷口，将身往下，不论数推拂，能宽胷胀止腹疼，兼后运功自效。
运功先定归元，后行斡旋至胷前推散，左右分开，如未通畅，以艮背佐之，无不效矣。
腹痛先念痛处，想火烧之。
腹热或疼，念脐圈自小而大，又自大而小，圈于脐上腹皮痛患处，先推散两旁，然后想水洗之，复行周天法。
中脘气胀，须简烦省思去怒，便不滞于胷膈，而火自然流行，如不进饮食，须降气安心，而食自进，或病后而发，遇热渴饮之太多，二者不能以前法议，只可通其二便，或开其腠理，微泄汗，亦消水胀之疾，通便之法，须摩脐轮，并摩肾腧二处，仍吹嘘其气十二遍。

　　　医案

《疮疡全书》曰：一人腹中如铁石，脐中出水，旋变作虫行之状，绕身匝脐，痒痛难忍，扒搔不尽，浓煎苍朮汤浴之，以苍朮加麝香水调服之瘥。

《儒门事亲》曰：沈丘王宰妻胷膈不利，口流白沫，自言咽下胃中，常雷声，心间作微痛，又复发昏，胷乳之间，灸瘢如碁，化痰利膈等药，服之三载，病亦依然，其家知戴人吐药无损，来求之。一涌而出雪白虫一条，长五六寸，有口鼻牙齿，走于涎中，病者忿而断之，中有白发一茎，此正与徐文伯所吐宫人发瘕一同，虫出立安。

一将军病心痛不可忍。戴人曰：此非心痛也，乃胃脘当心痛也。《内经》曰：岁木太过，风气流行，民病胃脘当心而痛。乃与神佑丸一百余粒，病不减。或问曰：此胃脘有寒，宜温补。将军素知戴人明了，复求药于戴人。戴人复与神佑丸二百余粒作一服，大下六七行，立愈。

一人病心胷痞闷，不欲食饮，身体壮热，口燥舌干，大小便不利。有一工治之，谓下元虚冷，便投暖药十数服，其病不愈。又一医所论与前亦同，又投暖药，五七日其证转加困弱。余审问日数饮食大小便何似。小便赤色，大便黑色，此乃伤寒瘀血之证，宜用大黄芍药汤二剂，次日用犀角地黄汤二剂，后日用通经丸一服，换过大便黄色以为效验，此药服十余贴方可获瘥，可悞用暖剂哉！

酒官杨仲仁病心气痛，此人常好饮酒，初饮二三杯，必奔走三五十次，其酒稍散，方能复席，饮至前量，醉后至明旦，呕清黄水数口，夜变鱼腥臭，六七日始安。戴人曰：宜吐。乃吐虫一条青黄色，长六七寸，口目鼻俱全，二目膜瞒，状如蛇类，杨腌干示人。

《李杲十书》曰：一妇人重娠六个月，因恸哭口吸风寒，忽病心痛不可忍，浑身冷气欲绝。曰：此乃客寒犯胃，故胃脘当心而痛，急与草豆蔻、半夏、干生姜、炙甘草、益智仁之类。或曰：半夏有小毒，重娠服之可乎？曰：乃有故而用也。岐伯曰：有故无殒故也。服之愈。

《朱震亨心法》曰：监县之阁年五十余，春末心脾疼，腹胀满，手足寒过肘膝，须绵裹火烘，胷襟畏热，却喜掀露，得风凉则快，脉皆沉细而濇，稍重则绝，轻取似弦而短，口渴干而喜热饮，谷肉全不食，遂以草豆蔻丸三倍加黄连、滑石、炒神曲为丸，白朮为君，茯苓为佐，陈皮为使，作汤送下一百丸，服至二斤，诸证皆愈。

许文懿公因饮食作痰，成心脾痛，后触风雪，腿骨痛，医以黄茅岁丹乌附治十余年，艾灸万计，又冒寒而痛加，胯难开合，脾疼时胯稍轻，胯痛则脾疼止。此初因中脘有食积痰饮，续冒寒湿，郁遏经络气血不行，津液不通，痰饮注入骨节，往来如潮，涌上则为脾疼，降下则为胯痛，须涌泄之，以甘遂末一钱，入猪腰子内煨食之，连泄七行，足便能步，后呕血大作，不食烦躁，气弱不语。记《金匮》云：无寒热而短气不足以息者，实也。其病多年郁结，一旦泄之，徒引动其猖獗之势，无他，少制御之药故也。仍以吐剂，达其上焦，次第及其中下二焦，连日用瓜蒂、藜芦、苦参等药，俱吐不透，而哕躁愈甚，乃用附子尖三枚和浆水以蜜饮之，方大吐胶痰一大桶。以(石卜)硝、滑石、黄苓、石膏、连翘等一斤，浓煎置井中极冷饮之，四日服四斤。后腹微痛，二便秘，脉歇至于卯酉时，予谓卯酉为手足阳明之应，此乃胃与大肠有积滞未尽，当速泻之。诸医咸阻，乃作紫雪二日服，至两服稍安。后又小便闭痛，饮以萝卜子汁，得吐立通。又小腹满痛，以大黄、牵牛等分水丸，服至三百丸，下如烂鱼肠者二升许。脉不歇，又大便迸痛，小腹满闷，又与前丸药百粒，腹大绞痛，腰胯重，眼火出，不言语，泻下秽物如桕油条一尺许，肛门如火，以水沃之。自病半月不食不语，至此方啜稀粥，始有生意，数日平安。自呕吐至安日，脉皆平常弦大，次年行倒仓法全愈。

一人以酒饮牛乳患心痛，年久无汗，医多以丁、附，羸弱食减，每痛以物拄之，脉迟弦而濇，又苦吞酸，以二陈加芩、连、白朮、桃仁、(木郁)李仁、泽泻，每旦服之，涌出酸苦黑水，并如烂木耳者。服至二百余贴，脉濇退，至添纯弦而渐充满，时令暖，意其欲汗而血气未充，以参、朮、归、芍、陈皮、半夏、甘草，痛缓；与麻黄、苍朮、芎、归，才下咽，忽运厥，须臾而苏，大汗痛止。

一童子久疟方愈，心脾痛，六脉伏，痛减时气口紧盛，余部弦而实。意其宿食，询之果伤冷油面食。以小胃丹津咽下十余粒，禁食三日，与药十二次，痛止。后又与谷太早，忽大痛连胁，乃禁食，亦不与药。盖宿食已消，今因新谷与余积相迸而痛，若再药攻，必伤胃气。至夜心嘈索食，先以白朮黄连陈皮丸服之，以止其嘈。此非饥也，乃余饮未了，因气而动耳。若与食复痛。询其饥作膈间满闷，又与前丸子，一昼夜不饥而昏睡，后少与粥渐安。

一妇因久积忧患后，心痛食减羸瘦，渴不能饮，心与头更换而痛，不寐大便燥结，以四物加陈皮、廿草百余贴，未效。予曰：此肺久为火所郁，气不得行，血亦蓄寒，遂成污浊，气壅则头痛，血不流则心痛，通一病也，治法当自愈。遂效东垣清空膏例，以黄芩细切，洒浸透炒赤色，为细末，汤下，头稍汗，十余贴汗渐通身愈。因其膝下无汗，瘦弱脉濇，小便数，大便濇，当补血以防后患，以四物汤加陈皮、甘草、桃仁、酒芩服之，愈。

一妇春末心脾疼，自言腹胀满，手足寒时，膝须绵裹火烘，胷畏热，喜掀露风凉，脉沉细濇，稍重则绝，轻似弦而短，渴喜热饮不食，以草豆蔻仁三倍加黄连、滑石、神曲为丸，以白朮为君，茯苓为佐，陈皮为使，作丸，汤下百丸，至二斤而安。

一男子年十八岁，自小面微黄，五月间腹大痛。医者与小建中汤加丁香两贴，不效，加呕吐清汁；又与十八味丁沉透膈汤两贴，食全不进，痛无休止，卧不能起，如此五六日；又与阿魏丸百余粒，至夜发躁不得睡，口却不渴。予脉之，左三部沉弦而数，关部尤甚，右三部沉滑而数实，痛处不可按，遂与大柴胡汤四贴加甘草下之，痛呕虽减，食犹未进，遂与小柴胡汤去黄芩、人参，加芍药、陈皮、黄连、生甘草二十贴而愈。

井窈渠吴孺人年近四十，得腹隐痛，常以火烧砖瓦熨之，面与胷襟间，恶火之热气，发时少烦食亦减，六脉和皆微弦，最苦夜间不得睡，但世上凶恶之事，并忧苦境像，皆上念，时作恶，泣说离别，嘱付后事，如此者一年。众作心痛治之，自觉气自下冲，虽久病人却不瘦。于曰：此肝受病。遂与防风通圣散吐之。时尚春寒，于通圣散中加桂入姜汁调之，日三四次。至初夏稍热，与当归龙胆丸、枳朮丸。一月而愈。

一妇形瘦色嫩味厚，幼时曾以火烘湿鞋，湿气上袭，致吐清水吞酸，服丁香热药，时作时止，至是心疼是痞块，略吐食，脉皆微弦，重似濇，轻稍和，与左金丸三四十粒，姜汤下，三十余次，食不进。予曰：结已开矣，且止药。或思饮，与水，间与青绿丸，脉弦渐添，与人参、洒芍药引金泻木，渐思食。若大便秘，以生芍药、陈皮、桃仁、人参为丸与之，又以蜜导，便通食进。

一老人心腹大痛，昏厥，脉洪大，食不胜一味攻击之药，用四君子加川归、沉香、麻黄，服愈。

《卫生宝鉴》曰：漕运使崔君长男云卿年二十五，体本丰肥，奉养膏粱，时有热证。友人劝食寒凉物，因服寒药，至元庚辰秋，疟发，医以砒霜等药治之，新汲水下，禁食热物，疟病未除，反添吐泻，脾胃复伤，中气愈虚，腹痛肠鸣，时复胃脘当心而痛，不任其苦，屡医未效，至冬不瘥。延至四月间，劳役烦劳过度，前证大作，请予治之。诊视脉得弦细而微，手足稍冷，面色青黄不泽，情思不乐，恶人烦?，饮食减少，微饱则心下痞闷，呕吐酸水，每发作，冷汗时出，气促闷乱不安，须人额相抵而坐，少时易之。于思《内经》云：中气不足，溲便为之变，肠为之苦鸣。下气不足，则为痿厥心冤。又曰：寒气客于肠胃之间，则卒然而痛，得热则已。非甘辛大热之剂，则不能愈。遂制扶阳助胃汤，三服大势去，痛减半；至秋，先灸中脘三七壮，以助胃气；次灸气海百余壮，生发元气，滋荣百脉；以还少丹服之，喜饮食，添肌肉，皮肤润泽。明年春，灸三里二七壮，少助胃气，引气下行；又以芳香助脾，服育气汤加白檀平治之。戒以惩忿窒欲，慎言语，节饮食，一年而平复。

真定赵客，乙丑岁六月间，客于他方，因乘困伤湿面，心下痞满，躁热时作，卧不安，遂宿于寺中，僧以大毒之药数丸，下十余行，心痞稍减，越日困睡，为盗刧其财货，心有所动，遂躁热而渴，饮冷酒一大瓯，是夜脐腹胀痛，僧再以前药，复下十余行，病加困笃，四肢无力，躁热恶衣，喜饮冷水，米谷不化，痢下如烂鱼肠脑，赤水相杂，全不思食，强食则呕，痞甚于前，噫气不绝，足胻冷，少腹不任其痛。请予治之，诊其脉浮数八九至，按之空虚。予泝流而寻源，盖暑天之热，已伤正气，以有毒大热之剂下之，一下之后，其所伤之物，已去而无余矣，遗巴豆之毒气于肠胃之间，使呕逆而不能食，胃气转伤而然，及下脓血无度，大肉陷下，皮毛枯槁，脾气弱而衰，舌上赤濇，口燥咽干，津液不足，下多亡阴之所致也。阴既已亡，心火独旺，故心胷躁热，烦乱不安。经曰：独阳不生，独阴不长，夭之由也。遂辞而退。后易他医，医至不审其脉，不究其源，惟见痞满以枳壳丸下之，病添喘满，利下不禁而死。

真定一秀士，年三十一，肌体本弱，左胁下有积气，不敢食冷物，觉寒则腹痛，或呕吐清水，眩运欲倒，目不敢开，恶人烦宂，静卧一二日，及服辛热之药，则病退。延至至元甲戌秋初，因劳役及食冷物，其病大作，腹痛不止，冷汗自出，四肢厥冷，口鼻气亦冷，面色青黄不泽，全不得卧，扶几而坐，欬嗽咽膈不利。予与药服之，见药则吐，药不得入，无如之何。遂以熟艾约半斤，用白纸一张，铺于腹上，纸上摊艾令匀，又以憨葱数枝，批作两半片，铺于熟艾上，再用白纸一张覆之，以慢火贮熨斗内熨之，冷则易之。觉腹中热，腹皮暖不禁，以帛三搭缝带系之，待冷方解。初熨时得暖则痛减，大暖则痛止，至夜得睡。翌日再与对证药服之，良愈。

癸丑岁，予随王府承应，至瓜忽都地面住冬，有搏兔赤马刺，约年三旬有余，因猎得兔，以火炙食之，各人皆食一枚，惟马刺独食一枚半，抵暮至营，极困倦，渴饮潼乳斗余，是夜腹胀如鼓，疼痛闷乱，卧而欲起，起而复卧，欲吐不吐，欲泻不泻，手足无所措，举家惊慌，请予治之，具说饮食之由。诊其脉气口大一倍于人迎，乃应食伤太阴经之候也。右手关脉又且有力，盖烧肉干燥，因而多食，则致渴饮，干肉得潼乳之湿，是以溢满于肠胃，非峻急之剂则不能去；遂以备急丸五粒，觉腹中转失气，欲利不利；复投备急丸五粒，又与无忧散五钱，须臾大吐，又利十余行，皆物与清水相合而下，约二斗余，腹中空快，渐渐气调。至平旦以薄粥饮，少少与之，三日后再以参、朮之药，调其中气，七日而愈。或曰：用峻急之药，汝家平日所戒，今反用之，何也？予对曰：理有当然，不得不然。《内经》曰：水谷入口则胃实而肠虚，食下则肠实而胃虚，更虚更实。此肠胃传化之理也。今饮食过节，肠胃俱实，胃气不能腐熟，脾气不能运化，三焦之气不能升降，故成伤也。大抵内伤之微者，但减食一二日自消；若伤之重者，以药内消之；伤之大重者，以药下之。若药不瞑眩，厥疾不瘳，峻急之剂，何不可用之有？或者然之。

至元戊寅五月间，积雨不上，鲁斋许平仲先生时年五十有八，面目肢体浮肿，大便多溏，腹胀肠鸣时痛，饮食减少，命予治之，脉得弦细而缓。先生曰：年壮时多曾服牵牛、大黄药，面目四肢，时有浮肿，今因阴雨，故大发。予曰：营运之气，出自中焦。中焦者，胃也。胃气弱不能布散水谷之气，荣养脏腑经络皮毛，气行而濇，故为浮肿。大便多溏而腹胀肠鸣，皆湿气胜也。四时五脏，皆以胃气为本。五脏有胃气，则和平而身安，若胃气虚弱，不能运动滋养五脏，则五脏脉不和平。本脏之气盛者，其脉独见，轻则病甚，过则必死。故经曰：真脏之脉弦，无胃气则死。先生之疾幸而未至于甚，尚可调补。人知服牵牛、大黄为一时之快，不知其为终身之害也。遂用平胃散加白朮、茯苓、草豆蔻仁，数服而腹胀溏泻肠鸣时痛皆愈，饮食进，止有肢体浮肿，以导滞通经汤主之，良愈。

《医学纲目》曰：予少年时曾患脐腹(疒丂)痛，初不疑其虚，遍服诸家药无效。遂自诊之，觉是虚证，合《本事方》半夏、生姜、陈皮、桂心、吴萸一剂，服未至半剂顿愈。

一男子肠鸣食少，脐下有块耕动，若得下气多乃已，已而复鸣，医用疏气药与服，半年不效。予用参、朮为君，甘草、连、芩、枳杀、干姜为臣，一贴肠鸣止，食进；又每服吞厚朴红豆丸，其气耕亦平。经云：脾胃虚则肠鸣腹满。又云：中气不足，肠为之苦鸣。此之谓也。

《医学正传》云：山头沈三十一丈年三十余，身材肥盛，夏秋间因官差丈量田地辛苦，至冬间得痞满证，两胁气攻胷中，饱闷不能卧，欲成胀满证，历数医，皆用疏气耗散之药，不效。三月初旬，召予诊治，两手关前皆浮洪而弦濇，两关后脉皆沉伏。予曰：此膈上有稠痰，脾土之气敦阜，肝木郁结而不伸，当用吐法，木郁达之也。奈冬月降沉之令，未可行此法，且与豁痰、疏肝气、泻脾胃敦阜之气，用平胃散加半夏、夫苓、青皮、川芎、龙胆、香附、砂仁、柴胡、黄连、(艹舌)蒌子等药，病退十之三四；待次年二月初，为行倒仓法平安。

《薛己医案》曰：唐仪部胷内作痛，月余腹亦痛，左关弦长，右关弦紧，面色黄中见青，此脾虚肝邪所乘，以补中益气加木香、半夏二剂而愈，又用六君子汤二剂而安。

一人年踰四十，胷患疮成漏，日出脓碗许，喜饮食如常，用十全大补汤加远志、贝母、白蔹、绩断，灸以附子饼，脓渐少，调护岁余而愈。

一少妇胷膺间溃一窍，脓血与口中所欬相应而出，以参、芪、当归，加退热排脓等药而愈。或曰：此因肺痿所致。

一人胷肿一块，半载不消，令灸百壮方溃，服大补药不敛，灸附子饼而愈。

一百户胷患毒，肿高臖赤，发热脉数，大小便濇，饮食如常。齐氏曰：肿起色赤，寒热疼痛，皮肤壮热，头目昏重，气血实也。又曰：大小便濇，饮食如故，腹满膨胀，胷膈痞闷，肢节疼痛，身热脉大，精神昏冒，脏腑实也。进黄连内疏汤二剂，诸证悉退；更以荆防败毒散加黄芩、山栀，四剂稍愈；再以四物加芩、连、白芷、桔便、甘草、金银花，数剂而消。按此项治法，虽因脉证皆实而用泄法，然有先后次序，先攻里，后发表，最后又和解。前贤治病，不肯孟浪如此，学者可不以此为法哉！

一男子每遇劳役，食少胷痞，发热头痛，吐痰，作渴，脉浮大。余曰：此脾胃血虚病也，脾为至阴而生血也。不信，服二陈加黄连、枳实、厚朴之类，诸证益甚。又服四物、黄蘗、知母、麦门，更腹痛作呕，脉洪数而无伦次。余先用六君加炮姜，痛呕渐愈，又用补中益气全愈。

府庠徐道夫母胃脘当心痛剧，右寸关俱无，左虽有微而似绝，手足厥冷，病势危笃。察其色，眼胞上下青黯。此脾虚肝木所胜，用参、朮、茯苓、陈皮、甘草补其中气；用木香和胃气，以行肝气；用吴茱萸散脾胃之寒，止心腹之痛。急与一剂，俟滚先服，煎熟再进，诸病悉愈。向使泥痛无补法，而反用攻伐之药，祸不旋踵。

一妇人怀抱郁结，不时心腹作痛，年余不愈，诸药不应，余用归脾加炒山栀而愈。

廷评张汝翰胷膈作痞，饮食难化，服枳朮丸，久而形体消瘦，发热口干，脉浮大而微，用补中益气加姜、桂，诸证悉退，惟见脾胃虚寒，遂用八味丸补命门火，不月而饮食进，三月而形体充。此证若不用前丸，多变腹胀、喘促、腿足浮肿、小便淋沥等证，急用济生加减肾气丸，亦有得生者。

一儒者面色痿黄，胷膈不利，吞酸嗳腐，恪服理气化痰之药，大便不实，食少体倦。此脾胃虚寒，用六君加炮姜、木香渐愈，更兼用四神丸而元气复。此证若中气虚弱者，用人参理中汤，或补中益气加木香、干姜；不应，送左金丸，或越鞠丸；若中气虚寒，必加附子或附子理中汤，无有不愈。

一上舍饮食失宜，胃腹膨胀，嗳气吞酸，以自知医，用二陈、枳实、黄连、苍朮、黄蘗之类，前证益甚，更加足指肿痛，指缝出水。余用补中益气加茯苓、半夏治之而愈。若腿足浮肿，或焮肿寒热呕吐，亦用前药。

儒者胡济之场屋不利，胷膈膨闷，饮食无味，服枳朮丸，不时作呕，用二陈、黄连、枳实。痰涌气促，加紫苏、枳壳；喘嗽腹胀，加厚朴、腹皮；小便不利，加槟榔、蓬朮。泄泻腹痛，悉属虚寒，用六君加姜、桂二剂不应，更加附子一钱。二剂稍退，数剂十愈六七，乃以八味丸全愈。

一上舍呕吐痰涎，发热作渴，胷膈痞满，或用清气化痰降火，前证益甚，更加足指肿痛，指缝出水，余用补中益气加茯苓、半夏治之而愈。若腿足浮肿，或焮肿寒热呕吐，亦用前药。

一人呕吐痰涎，发热作渴，胷膈痞满，或用清气化痰降火药益甚，涎自出。余曰：呕吐痰涎，胃气虚寒；发热作渴，胃不生津；胷膈痞满，脾胃虚也。当生发阳气，诸病自退。不信，仍服前药，虚证悉至，复请治。余曰：饮食不入，呃逆不绝，泄泻腹痛，手足逆冷，是谓五虚；烦热作渴，虚阳越于外也；脉洪大，脉欲绝也，死期迫矣。或曰：陨于日乎夜乎？余曰：脉洪大，当殒于昼。果然。

一妇人性沉静多虑，胷膈不利，饮食少思，腹胀吞酸，面色青黄，用疏利之剂。余曰：此脾虚痞满，当益胃气。不信用之，胷膈果满，饮食愈少。余以调中益气加香、砂、炮姜渐愈，后以六君、芎、归、贝母、桔梗、炮姜而愈。

陆伷母久患心腹疼痛，每作必胷满呕吐厥逆，面赤唇麻，咽干舌燥，寒热不时，而脉洪大，众以痰火治之，屡止屡作。迨乙未春，发热频甚，用药反剧。有朱存默氏谓服寒凉药所致，欲用参、朮等剂，彼疑痛无补法，乃请予诊。曰：此寒凉损真之故，内真寒而外假热也，且脉息弦洪而有怪状，乃脾气亏损肝脉乘之而然，惟当温补其胃，遂与补中益气加半夏、茯苓、吴茱、木香，一服而效。

上舍毛体仁素阴虚，春初欬嗽，胷中隐痛，肾脉数而无力，肺脉数而时见。此肾气损，阴火盛，用六味丸料一剂，病势虽减，内痈已成，盖因元气虚而未能发出，火令可畏。不信，服痰火之剂，两月后乳间微肿，脉洪数而无力。余曰：脓内溃矣，当刺出其脓，以免内攻之祸，不信。又月余，请视。但针得一扎，脓兜不利，仍复内攻，唇舌青赤。余曰：脏腑已坏，吾何能治之？后果殁。

一夫人性刚多怒，胷前作痛，肉色不变，脉数恶寒。经曰：洪数脉，应发热，反恶寒，疮疽也。今脉洪数则脓已成，但体丰厚，故色不变，似乎无脓，以痛极，始肯针。针入数寸，出脓数碗，以清肝消毒药治之而愈。设泥其色而不用针，无可救之理。

一男子患胃脘痈，用射干汤之类，将愈。但气喘体倦，发热作渴，小便频数，此肺气不足，用补中益气，山药、山萸、麦冬、五味。时仲夏，更以生脉散代茶饮而愈。

一妇人素食厚味，吐脓已愈，但小便淋沥，此肺肾气虚，用补中益气加麦冬、五味及加减八味丸而愈。若膏粱之人，初起宜用清胃散。

阳山之内素善怒，胷膈不利，吐痰甚多，吞酸嗳腐，饮食少思，手足发热，十余年矣，所服非芩、连、枳实，必槟、苏、厚朴，左关弦洪，右关弦数，此属肝火血燥，木乘土位。朝用六味地黄丸以滋养肝木，夕用六君加当归、芍药以调脾土，不月而愈。癸卯夏，患背疽证，属虚寒，用大温补之药而愈。乙巳夏因大怒吞酸嗳腐，胷腹胀满，余以他往旬日，或用二陈、石膏治之，吐涎如涌，外热如灼，将用滚痰丸下之。余到诊之，脉洪大，按之如无。曰：此乃脾胃亏损而发热，脾弱而涎泛出也。用六君加姜、桂一钟，即睡觉而诸证如失，数剂而康。

一男子寒热作渴，不时欬吐，口内血腥，又五日吐脓，身皮甲错。用射干汤四剂，脓血已止；但气壅痰多，以甘桔汤而愈。盖余知其为胃脘痈也。

罗工部仲夏腹恶寒而外恶热，鼻吸气而腹觉冷，体畏风而恶寒，脉大而虚微，每次进热粥瓯许，必兼食生姜瓯许，若粥离火食之，腹内即冷。余曰：热之不热，是无火也，当用八味丸壮火之源以消阴翳，彼反服四物、元参之类而殁。

仪部李北川常患腹痛，每治以补中益气，加山栀即愈。一日，因怒肚腹作痛，胷胁作胀，呕吐不食，肝脉弦紧，面色黄中见青兼赤，此脾气虚弱，肝火所乘，仍用前汤吞左金丸，一服而愈。

太守朱阳山因怒腹痛作泻，两胁作胀，或胷乳作痛，或寒热往来，或小便不利，饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、酢制黄连，一剂即愈。

儒者沈尼文内停饮食，外感风寒，头痛发热，恶心腹痛，就治敝寓，余用人参养胃加芎、芷、曲蘖、香附、桔梗，一剂而愈。次日抵家，前病仍作，腹痛，请治。以手按痛即止，此客寒乘虚而入也。乃以香砂六君加木香、炮姜服之，睡觉痛减六七；去二香再服，饮食少进；又加黄芪、当归，少佐升麻而愈。

杨锦衣子十岁，腹胀痛，服消导药不应。彼以为中毒，请诊。其脉右关沉伏，此食积也。今腹胀善噫，舌本强，得后与气则快然如衰，皆脾病也。审之，果因食粽得此。以白酒曲热酒服而愈。

黄恭人腹内一块，不时作痛，痛则人事不知，良久方苏，诸药不应。其脉沉细则非疮毒。河间云：失笑散治疝气及妇人血气痛欲死，并效。与一服，痛去六七，再服而平。此药治产后心腹绞痛，及儿枕痛尤妙。

光禄高署丞，脾胃素虚，因饮食劳倦，腹痛胷痞，用大黄等药下之；谵语烦躁，头痛喘汗，吐泻频频，时或昏愦，脉大无伦，用六君加炮姜四剂而安。但倦怠少食，口干发热，六脉浮数，欲用泻火之药。余曰：不时发热，是无火也；脉浮大，是血虚也；脉虚浮，是气虚也。此因胃虚，五脏亏损，虚证发见，服补胃之剂，诸证悉退。

进士刘华甫停食腹痛，泻黄吐痰，服二陈、山栀、黄连、枳实之类，其证益甚，左关弦紧，右关弦长，乃肝木克脾土，用六君加木香治之而愈。若食已消而泄未已，宜用异功散以补脾胃；如不应，用补中益气升发阳气。凡泄利色黄，脾土亏损，真气下陷，必用前汤加木香、肉蔻温补；如不应，当补其母，宜八味丸。

癸卯春人日，余在下堡顾氏会间，有儒者许梅村云：舍亲马生者发热烦渴，时或头痛，昨服发散药，反加喘急腹痛，其汗如水，昼夜谵语。余意此劳伤元气误汗所致，其腹必喜手按。许往询之，果然。遂与十全大补加附子一钱服之，熟睡，唤而不醒，举家惊惶。及觉，诸证顿退，再剂而痊。凡人饮食劳役，起居失宜，见一切火证，悉属内真寒而外假热，故肚腹喜暖，口畏冷物，此乃形气病，气俱属不足，法当纯补元气为善。

上舍周一元腹患痈，三月不愈，脓水清稀，朝寒暮热，服四物、黄蘗、知母之类，食少作泻，痰涎上涌。服二陈、枳实之类，痰涎愈甚，胷膈痞闷。谓余曰：何也？余曰：朝寒暮热，血气虚也；食少作泻，脾肾虚也；痰涌胷痞，脾肺虚。悉因真气虚而邪气实也。当先壮其胃气，使诸脏有所禀而邪自退矣。遂用六君加黄芪、当归数剂，诸证渐退。又用十全大补汤，肌肉渐敛；更用补中益气汤调理而痊。

从侄孙年十四而毕姻。乙巳春年二十四，腹中作痛，用大黄等药二剂，下血甚多，胷腹胀满，痰喘发热。又服破气降火药一剂，汗出如水，手足如冰。余他往适归，诊之右关洪数，右尺尤甚，乃腹痈也，虽能收敛，至夏必变而成瘵证。用参、芪各一两，归、朮各五钱，陈皮、茯苓各三钱，炙甘草、炮姜各一钱，二剂诸证少退，腹始微赤，按之觉痛；又二剂作痛；又二剂，肿痛，脉滑数，针出脓瘀，更用大补汤，精神饮食如故。因遗精，患处色黯，用前药加五味子、山萸、山药、骨脂、吴萸等剂，疮口渐敛，瘵证悉具，其脉非洪大而数，即微细如无，惟专服独参汤、人乳汁少复，良久仍脱。余曰：当备后事。以俟火旺，乃祷鬼神，巫者历言往事如见，更示以方药，皆峻利之剂，且言保其必生，敬信服之，后果殁。经曰：拘于鬼神者，不可与言至德，而况又轻信方药于邪妄之人耶？书此以警后患。

鸿胪苏龙溪小腹内肿胀作痛，大小便秘结，作渴饮冷，脉洪数而实，用黄连解毒二剂，肿痛顿止，二便调和，用活命饮而愈。

进士边云庄腹痛恶寒，脉浮数。余曰：浮数之脉而反恶寒，疮疽之证也。不信。数日后复请视之，左尺洪数。余曰：内有脓矣。仍不信。至小腹痛胀，连及两臀，始悟。余曰：脓溃臀矣，气血俱虚，何以收敛？急服活命饮一钟，臀溃一孔，出脓斗许，气息奄奄。用大补药一剂，神思方醒，每去后，粪从疮出，痛不可当，小肚间如有物上挺，即发痉，不省人事，烦躁脉大，举按皆实。省而诊之，脉洪大，按之如无，以十全大补倍用参、芪至四斤，更加附子二枚，煎膏服而痉止，又用十全大补汤五十余剂而疮敛。

一男子患腹痈，肿硬不溃，乃阳气虚弱，呕吐少食，乃胃气虚寒，法当温补脾胃。假如肿赤痛甚烦躁，脉实而呕，为有余，当下之；肿硬不溃，脉弱而呕，为不足，当补之；若痛伤胃气，或感寒邪秽气而呕者，虽肿疡，犹当助胃。彼不信，仍服攻伐药而果殁。

给事钱南郭腹患痈已成，余用托里之药渐起发。彼惑于众论，用行气破血，以图内消，形体甚倦，饮食益少，患处顿陷，色黯坚硬，按之不痛。余用大补之剂，色赤肿起，脓熟针之，再用托里之药，肿硬渐消而愈。

一男子腹内作痛，腹外微肿，或用药汗之，外无形色，脉数无力。此元气亏损，毒不能外起，遂与参、芪、归、朮之类数剂，渐发于外，又数剂，脓成而欲针之。惑于人言，用大黄、白芷、穿山甲之类引脓从便出，以致水泻不止，患处平陷，自汗盗汗，发热作渴，不食。仍用前药加半夏、陈皮、姜、桂四剂，形气渐复；又数剂，针去其脓，仍用补剂，喜年幼未婚得痊。司马李梧山患此，腹痛而势已成，用活命饮一剂，痛顿止，用托里消毒散，肿顿起，此脓将成也，用托里散补之，自溃而愈。

锦衣掌堂刘廷器，正德辛未仲夏腹患痈，溃而脓清，热渴腹胀，作呕不食。或以为热毒内攻，皆用芩、连、大黄之剂，病愈甚。余曰：当舍时从证。投以参、芪、姜、附等药一剂，呕止食进，再用托里等剂而疮愈。

通府张廷用患肠痈，两月余矣，时出白脓，体倦恶寒。此邪气去而中气虚也，余用托里散兼益气汤徐徐呷之，又令以猪肚肺煮烂，取其汤，调米粉煮，时呷半盏，后渐调理而痊。

一男子里急后重，下脓胀痛。此脾气下陷，用排脓散，蜡矾丸而愈。后因劳役寒热体倦，用补中益气汤而安。

一妇人患此，小腹胀痛，小便如淋，时时汗出。此瘀血凝结于内，先以神效(艹舌)蒌散二剂少愈，更以薏苡仁汤而愈。

一妇人小腹胀痛而有块，脉芤而濇。此瘀血为患也，以四物加延胡索、红花、桃仁、牛膝、木香二剂，血下而痊。

一妇人小腹胀痛，大便秘濇，转侧有水声，脉洪数，此脓瘀内溃也，以梅仁汤一剂，下瘀血，诸证悉退，再以薏苡汤二剂而瘥。

一妇人脓成胀痛，小便不利，脉洪数，此脓毒内溃也，服太乙膏三钱，脓下甚多，更以(艹舌)蒌散、蜡矾丸，及托里药而安。如用云母膏尤妙。

一妇人产后患此，恶血不止，小腹作痛，服瓜子仁汤，下瘀血而痊。大凡瘀血停滞，宜急治之，缓则腐化为脓，最为难治。若流注关节，则为败证。

一妇肠中痛甚，大便自小便出。李生诊之曰：芤脉见于阳部，此肠痈也，以云母膏一日十丸煎黄芪汤吞之，利脓数升而安。

一女子腹痛，百方不治，脉滑数时作热，腹微急。孙曰：痛病脉当沉细，今滑数，此肠痈也。以云母膏一两为丸，如梧桐子大，以牛皮胶熔入酒中，并水吞之，饷时服尽，下脓血愈。

一男子小腹痛而坚硬，小便数，汗时出，脉迟紧，以大黄汤一剂，下瘀血合许，以薏苡仁汤四剂而安。

一产妇小腹疼痛，小便不利，以薏苡仁汤二剂痛止，更以四物汤加桃仁、红花，下瘀血升许，而愈。大抵此证皆因荣卫不调，或瘀血停滞所致。若脉洪数，已有脓。脉但数，微有脓。脉迟紧，乃瘀血，下之即愈。若患甚者，腹胀大，转侧作水声，或脓从脐出，或从大便出，宜太乙膏及托里药。

一男子脓已成，用云母膏一服，下脓升许，更以排脓托里药而愈。后因不守禁忌，以致不救。

一妇人因经水多，服濇药止之，致腹作痛，以失笑散二服而瘳。

《医方考》曰：宋徽宗常食冰，因致腹痛，国医进药俱不效，乃召泗州杨吉老诊之。吉老曰：宜主理中丸。上曰：服之屡矣，不验。吉老曰：所进汤使不同。陛下之疾，得之食冰，今臣以冰煎药，此欲已其受病之原也。果一服而瘳。昆谓是义也，《大易》所谓同气相求，《内经》所谓衰之以属也，自非吉老之良，乌能主此！

《证治准绳》曰：予读中秘书时，馆师韩敬堂先生常患膈痛，诊其脉洪大而濇。予用山栀仁、赤曲、通草、大麦芽、香附、当归、川芎煎汤，加姜汁、韭汁、童便、竹沥之类饮之而止。一日劳倦忍饥，痛大发，亟邀予至。曰：晨起痛甚，不能待公，服家兄药，下咽如刀割，痛益甚，不可忍，何也？予曰：得非二陈、平胃、乌药、紫苏之属乎？曰：然。曰：是则何怪乎其增病也！夫劳饿而发，饱逸则止，知其虚也。饮以十全大补汤，一剂而痛止。

吕沧洲治郡守李母庞病小腹痛，众医皆以为瘕聚，久药不效。吕诊：循其少阴脉如刀刃之切手，胞门芤而数，知其阴中痛，痈结小肠也。告之曰：太夫人病在幽隐，不敢以闻，幸出侍人语之。乃出老妪。吕曰：苦小肠痈，以故脐下如瘕聚。今脓已成，痛迫于玉泉，当不得前后，溲则痛甚。妪曰：诚如公言。遂用国老将军为向导，麒麟竭、琥珀之类攻之，脓自小便出，应手愈。

又一小儿患内痈，腹胀脐凸而颇锐，医欲刺脐出脓，其母不许，请吕视之。见一僧拥炉炽炭，然铜箸一枝于烈火中，瞪目视翁曰：此儿病痈发小肠，苟舍刺脐无他法。吕谕之曰：脐，神阙也，针刺所当禁。矧痈舍于内，惟当以汤丸攻之。苟如尔言，必杀是子矣。僧怒趋而出。吕投透脓散一匕。明日脓自脐溃，继以十奇汤下万应膏丸而瘥。

《外科正宗》曰：一幼妇产后月余，腹中渐痛，肿胀如蛊，内医纷纷认为蛊病。又月余沉重昏愦，彼家已弃不治。请予视童稚疡恙，偶言此，予讨诊之。彼时人虽愦不醒，诊之其脉细数有力，此内痈脓病也，犹似不妨。彼家曰：无生之理。予曰：腹肿上见而按之，一决其生何如？随视肿皮紧急光亮，脐下大热，此内痈不妨，乃万无一失之病，彼家欢悦。分付先备净桶，用滚汤半桶盖之，听用。先以薏苡仁汤加酒炒大黄二钱，徐徐灌服，待腹中觉痛，搭起患者坐桶上，热气熏蒸，其脓如涌泉，连汤与脓约共满桶，其患即苏。更服八珍汤加牡丹皮、五味子，调理月余而安。

一妇人腹胀如鼓，脐突寸许，小水濇滞，转侧腹有水声。此内脓已成，因刺脐上突顶，出脓盆许。以牡丹皮散五六剂，其脓渐少。朝以八味丸，暮以八珍汤，加泽泻、牡丹皮、黄芪、破故纸服之，月余而愈矣。

一妇人小产，瘀血未尽，劳动之早，小腹肿痛，月余大便秘燥，小便濇滞，口燥咽干，烦闷不睡。内医调理，其病日重。偶见予问之。予曰：恐内痈也。及诊脉，数实而有力，此肠痈已成，用薏苡仁汤加大黄，一服下脓数碗，胀痛遂止。外肿坚硬不散，仍焮作痛，此欲溃脓，从外泄也。以十全大补汤三服，脓胀痛而针之，更服八珍汤加牡丹皮、五味子，月余而敛。

一男子小腹胀痛，里急后重，时时下脓，医作痢治之愈重，诊之脉芤而数，此小肠痈也，以薏苡仁汤一服下脓升许，随不坠重，更以牡丹皮散六服而安。

《景岳全书》曰：向予荆人年及四旬，于八月终初寒之时，偶因暴雨后，中阴寒沙毒之气，忽于二鼓时，上为呕恶，下为胷腹搅痛，势不可当。时值暮夜，药饵不及，因以盐汤探吐之，痛不为减。遂连吐数次，其气愈升，则其痛愈剧，因而上塞喉咽，甚至声不能出，水药毫不可入，危在顷刻间矣。余忽忆先年曾得秘传刮沙法，乃择一光滑细口磁碗，别用热汤一钟，入香油一二匙，却将碗口蘸油汤内，令其暖而且滑，乃两手覆热其碗于病者背心，轻轻向下刮之，以渐加重。碗干而寒，则再浸再刮。良久觉胷中胀滞，渐有下行之意，稍见宽舒，始能出声。顷之，忽腹中大响，遂大泻如倾，其痛遂减，幸而得活。泻后得睡一饭顷，复通身搔痒之极，随发出疙瘩风饼如钱大者，不计其数，至四鼓而退。愈后细穷其义，盖以五脏之系咸附于背，故向下刮之，则邪气亦随而降。凡毒气上行则逆，下行则顺，所以得愈。虽近有两臂刮沙之法，亦能治痛，然毒深病急者，非治背不可也。至若风饼疙瘩之由，正以寒毒之气，充塞表里，经脏俱闭，故致危剧。今其脏毒既解，然后经气得行，而表里俱散也，可见寒邪外感之毒。凡脏气未调则表亦不解，表邪未散则脏必不和，此其表里相关，义自如此，故治分缓急，权衡在人矣。继后数日，一魏姓者亦于二鼓忽患此证，治不得法，竟至五鼓痛极而毙。遇与不遇，此其所以为命也！

凡腹痛因食者，或因滞物，或因冷物，皆能停积中脘，须用前治食法加减治之，此正法也。然又有食停小腹者。余尝治一上舍，年及三旬，因午刻食水煮面角，将至初更，食及小腹下，至右角间，遂停积不行，而坚突如拳，大如鹅卵，其痛之剧，莫可名状。余为治之，察其明系面积，显而无疑，然计其已入大肠，此正通则不痛之证也，乃与木香槟榔丸连下二三次，其痛如故。因疑药力之缓，犹未及病，乃更投神佑丸以泻之，又不效。余谓此必药性皆寒，故滞有不行也，因再投备急丸，虽连得大泻而坚痛毫不为减。斯时也，余计穷矣，因潜测其由，不过因面，岂无所以制之？今既逐之不及，使非借气以行之不可也，且计面毒非大蒜不杀，滞非木香不行，又其滞深道远，非精锐之响导不能达，乃用火酒磨木香，令其嚼生蒜一瓣，而以香酒送之。一服后觉痛稍减，三四服后，痛渐止而食渐进，方得全愈。然虽痛止食进，而小腹之块仍在，后至半年许，始得消尽。由是知欲消食滞，即大黄、巴豆犹有所不能及，而惟宜行气为先也。且知饮食下行之道，乃必由小腹下右角间而后出于广肠。此自古无人言及者，故并笔之，用以广人之闻见。

一人患心腹大痛，或止或作，痛不可忍，凡用去疾行气等药，百方不效，但于病极时须用拳搥之，痛得少止，而旋止旋作，久不能愈，日加困弊，莫测其故。忽一胡僧见之曰：余能治也。遂令病者先食香饵，继进一丸，打下一硬嘴异虫，遂愈。此因虫囓肠脏，所以痛极。槌之则五内震动，虫亦畏而敛伏；不搥则虫得自由，所以复作。此亦验虫奇法。故凡见心腹痛证，但用揉按重捻而痛得暂止者，多有因虫而然也。

 

古今图书集成医部全录卷一百八十六

　腰门

　　黄帝素问

　　　金匮真言论

北风生于冬，病在肾，俞在腰股。
 【 注　俞者，经气之所注也。】 

　　　五脏生成篇

肝痹得之寒湿，与疝同法，腰痛、足清、头痛。
 【 注　清湿地气之中人也，必从足始。足厥阴之脉，从足上腘入毛中，过阴器抵小腹，布胁肋，故病证与疝病相同而腰痛足冷也。厥阴与督脉会于巅，故头痛也。】 

　　　脉要精微论

腰者肾之腑，转摇不能，肾将惫矣。
【 注　两肾在于腰内，故腰为肾之外腑。】 
肾脉搏坚而长，其色黄而赤者，当病折腰。
 【 注　腰者肾之腑，腰伤，故肾脉盛也。】 
推而上之，上而不下，腰足清也。
 【 注　上而不下者，其气上盛下虚，当主腰足清冷也。】 
按之至骨，脉气少者，腰脊痛而身有痹也。

　　　脏气法时论

心病者，虚则胁下与腰相引而痛。
 【 注　心气不能下交于肾阴，故胁下与腰相引而痛也。】 

　　　热论

伤寒一日，巨阳受之，故头项腰脊强。
 【 注　太阳之气主皮毛，故伤寒一日，太阳受之。阳气在上，故头项痛。背为阳，故腰脊强。此言始病太阳之气也。】 

　　　疟论

疟之始发也，先起于毫毛，伸欠乃作，寒栗鼓颔，腰脊俱痛。
 【 注　卫气同邪气将入于阴，表气虚，故先起于毫毛，伸欠。】 
巨阳虚，则腰背头项痛。
 【 注　太阳之气主表而上升于头，其经脉上会于脑，出于项下，循背膂，故腰背头项俱痛。】 
邪中于腰脊者，气至腰脊而病。
 【 注　中于腰脊，邪即舍于腰背之间，卫气行至腰背，与腰背所舍之邪相遇而病作焉】 

　　　痿论

肾气热，则腰脊不举，骨枯而髓减，发为骨痿。
 【 注　肾主藏精，肾气热则精液燥竭矣。腰者肾之腑，是以腰脊不能伸举。肾生骨髓，在体为骨，肾气热而精液竭，则髓减骨枯而发为骨痿也。】 

　　　厥论

厥阴厥逆，挛，腰痛。
 【 注　挛者，肝主筋也。腰者，肝之表也。】 
少阳厥逆，机关不利者，腰不可以行。
 【 注　少阳主枢，是以少阳气厥而机关为之不利也。腰脊者，身之大关节也，故机关不利，而腰不可以转行。】 
手太阳厥逆，腰不可以俛仰。
 【 注　腰不可俛仰，盖腰乃脉络经俞之大会。】 

　　　病能论

帝曰：有病厥者，诊右脉沉而紧，左脉浮而迟，不然，病主安在？岐伯曰：冬诊之，右脉固当沉紧，此应四时。左脉浮而迟，此逆四时。在左当主病在肾，颇关在肺，当腰痛也。帝曰：何以言之？岐伯曰：少阴脉贯肾络肺，今得肺脉，肾为之病，故肾为腰痛之病也。
【 注　脉合四时，故冬诊之，左右脉皆当沉紧。今左脉浮而迟，是逆四时之气矣。肾主冬气，而又反浮在左，故当主病在肾，颇关涉于肺，当为腰痛之病。行奇恒之法，以太阴始，五脏相通，移皆有次，是水谷所生之精气，先至于手太阴，太阴肺金相生而顺传于肾，肾当复传于肝，今反见浮迟之肺脉，是肾脏有病而气反还逆之于母脏，故当主肾病之腰痛，而颇关涉于肺也。】 

　　　脉解篇

太阳所谓肿腰脽痛者，正月太阳寅，寅，太阳也，正月阳气出在上，而阴气盛，阳未得自次也，故肿腰脽痛也。
 【 注　此解奇病之脉也。太阳为诸阳主气，生于膀胱水中，故以太阳之气为岁首。正月阳气虽出于上，而阴寒之气尚盛，阳气未得次序而出，故太阳所谓肿腰脽痛者，因太阳之气尚为阴气所郁，故肿腰脽痛也，此论阳气之微也。】 
少阴所谓腰痛者，少阴者，肾也，十月万物阳气皆伤，故腰痛也。
 【 注　十月寒水用事，故主于足少阴肾。】 

　　　刺要论

刺筋无伤骨，骨伤则内动肾，肾动则冬病胀腰痛。
 【 注　动肾气，则所藏者少，故当病虚胀而腰痛；腰乃肾之腑也。】 

　　　长刺节论

病在少腹，腹痛不得大小便，病名曰疝，得之寒，刺少腹两股间，刺腰踝骨间，刺而多之，尽炅病已。
 【 注　少腹两股及腰踝骨间，为厥阴肝脉之所循，刺而多留之，俟其尽热而病是已。】 

　　　气交变大论

岁水不及，湿乃大行，民病腰股痛发。
【 注　六辛之岁，水运不及，土乃胜之，故湿气大行。伤及肾阴，故为腰股痛发诸病。】 
岁火不及，寒乃大行，民病胁下与腰背相引而痛，甚则屈不能伸，髋髀如别。
 【 注　六癸之岁，火运不及，水反胜之，故寒乃大行。太阳气之为病，故为腰背等病。】 

　　　五常政大论

太阴司天，湿气下临，肾气上从，当其时反腰脽痛，动转不便也。
 【 注　当冬令之时，肾脏主气而反腰脽痛，动转不便，盖肾气上从，而大衰于下也。】 

　　　六元正纪大论

太阴司天之政，气化运行后天。终之气，寒大举，湿大化，感于寒，则病人关节禁固。腰脽痛，寒湿推于气交而为疾也。
 【 注　终之主气，乃在泉寒水之气，故寒大举，寒湿之气上下相交，故湿大化，关节禁固，骨节不利也。腰脽者肾之腑，寒湿推于气交，而人在气交之中也。】 
少阴司天之政，气化运行先天，寒厥入胃，心痛腰痛腹大。初之气，民反周密，关节禁固，腰脽痛。
 【 注　寒厥，清病生于下也，入胃心痛腰痛腹大，寒热交争于中而为病也。初之客气，乃太阳寒水。初之主气，乃厥阴风木。故风乃至，阳春之气郁而民反周密，太阳主肾而为肾之腑，故关节禁固而腰脽痛也。】 
水郁之发，民病寒客心痛，腰脽痛，大关节不利，屈伸不便。
 【 注　腰脽，肾之腑也。关节屈伸，乃筋骨之病，肾主骨而筋属于节也。】 
太阳所至为腰痛。
 【 注　此夏病之常也。】 

　　　至真要大论

岁太阴在泉，民病冲头痛，目似脱，项似拔，腰似折，髀不可以曲，腘如结，腨如别。
 【 注　太阴在泉，辰戌岁也。自冲头痛至腨如别，乃土气淫胜，而水脏水腑皆为病也。】 
岁太阳在泉，寒淫所胜，民病少腹控睾，引腰脊上冲心痛。
 【 注　太阳在泉，丑未岁也。太阳之脉，挟脊抵腰中，故引腰脊。肾脉络心，故上冲心痛。】 
太阴司天，湿淫所胜，胕肿骨痛，阴痹者，按之不得，腰脊头项痛，病本于肾，太溪绝，死不治。
 【 注　太阴司天，丑未岁也。胕肿阴痹，皆感寒湿之气，病在阴者，名曰痹。肾主骨而膀胱为之腑，故腰脊头项骨痛。太溪，肾之动脉，在足内踝外踝骨上。太溪脉不至，则肾气已绝，故死不治。】 
阳明司天，燥淫所胜，民病嗌干，面尘，腰痛。病本于肝，太冲绝，死不治。
 【 注　阳明司天，卯酉岁也。嗌干、面尘、腰痛，皆肝经之病。盖金淫于上，故病本于肝。太冲在足大指本节后二寸动脉应手，肝经之俞穴也。肝气已绝，故死不治。】 
太阴之胜，火气内郁，燥化乃见，少腹满，腰脽重强。
 【 注　腰脽重者，湿气下淫而及于肾也。】 
太阳之复，厥气上行，腰脽反痛，屈伸不便，少腹控睾引腰脊，上冲心。
 【 注　腰脽反痛，屈伸不利，水淫而反自伤也。少腹控睾引腰脊，上冲心者，厥阴病也，盖亦报复岁半以前之木火土也。】 
厥阴在泉，主胜则腰腹时痛。
 【 注　腰腹时痛者，乃在泉之主气，太阴、阳明、太阳三气之为病也。】 
少阴在泉，客胜则腰痛。
 【 注　四之客气，乃太阳寒水，腰痛乃太阳经证，同气相感也。】 
少阳在泉，客胜则腰腹痛而反恶寒。
 【 注　腰腹痛而反恶寒者，客胜而太阳之主气乃病也。】 
阳明在泉，主胜则腰重腹痛。
 【 注　腰重腹痛，太阳寒水之气发于下也。】 
太阳在泉，寒复内余，则腰尻痛，屈伸不利，股胫足膝中痛。
 【 注　寒复内余者，太阳寒水之客气入于内而有余也。腰尻股胫足痛者，太阳之经证也。屈伸不利者，太阳之主筋也。】 

　　《灵枢经》

　　　邪气脏腑病形篇

肺脉微急，为肺寒热，怠惰，欬唾血，引腰背胷。
 【 注　肺主气，怠惰欬唾血，引腰背胷，皆肺气虚寒之所致。】 
小肠病者，腰脊控睾而痛。
 【 注　小肠病者，谓病小肠之腑气也，其气与膀胱相通，是以腰脊控睾而痛。】 

　　　本神篇

肾盛怒而不止则伤志，志伤则喜忘其前言，腰脊不可以俛仰屈伸。
 【 注　腰者肾之腑，肾藏志，今志伤，故腰脊不可以俛仰屈伸。】 

　　　终始篇

从腰以上者，手太阴、阳明皆主之；从腰以下者，足太阴、阳明皆主之。
【 注　手太阴、阳明主天，足太阴、阳明主地。身半以上为天，身半以下为地。】 
病在腰者取之腘。
 【 注　肾脏膀胱之水气，应天泉之上下也。】 

　　　经脉篇

膀胱足太阳之脉，其直者从巅入络脑，挟脊抵腰中；其支者从腰中下挟脊贯臀。是动则病脊痛，腰似折。
 【 注　此病在太阳之气也。】 
肝足厥阴之脉，是动则为腰痛，不可以俛仰。
 【 注　是在厥阴之动气，则病腰痛不可以俛仰，盖厥阴从少阳中气之化，厥阴之化气病也。】 

　　　经筋篇

足少阴之筋病，在外者不能俛，在内者不能仰。故阳病者，腰反折不能俛，阴病者不能仰。
 【 注　病在外在阳者，病太阳之气，故腰反折不能俛；在内在阴者，病少阴之气，故不能仰。】 

　　　胀论

肾胀者腹满引背，怏怏然腰髀痛。小肠胀者，少腹(月真)胀引腰而痛。
 【 注　此卫气逆于城郭之中，而为脏腑之胀也。】 

　　　五癃津液别篇

阴阳不和则使液溢而下流于阴，髓液皆减而下，下过度则虚，虚故腰背痛而胫酸。
【 注　阴阳不和者，少阴与阳明之不和也。阴阳之气不和，则液与精不合，故使液溢于骨外，而下流于阴矣。液溢于外，则髓液皆减而下，是不能为高矣。下流过度，则骨虚而腰痛胫酸矣，此髓道之闭癃也。】 

　　　阴阳系日月篇

腰以上为天，腰以下为地。故天为阳，地为阴。
 【 注　积阳为天，积阴为地。天地合气，命之曰人。故身半以上，天气主之；身半以下，地气上之。人秉天地水火而生，故与天地参也。】 
腰以上者为阳，腰以下者为阴。
 【 注　此阴阳之定位，手经有阴，足经有阳，乃上下之气交。】 

　　　本脏篇

肾小则脏安难伤。肾大则善病腰痛，不可以俛仰，易伤以邪。肾下则腰尻痛，不可以俛仰，为狐疝。肾坚则不病腰背痛。肾偏倾则苦腰尻痛也。
 【 注　腰脊者，身之大关节也，故腰痛，背膂痛，腰尻痛，皆不可以俛仰。肾附于腰脊间，故病诸痛也。】 

　　　百病始生篇

虚邪之中人，传舍四肢，则肢节痛，腰脊乃强。
 【 注　腰脊乃强者，脏腑之大络，而皆通于督脉之长强也。】 

　　　论疾诊尺篇

时所独热者，腰以上热；手所独热者，腰以下热。
【 注　肘所自寸而下尺也，手所自尺而上寸也。】 
臂中独热者，腰腹热。
 【 注　臂中、掌中、鱼上，乃手臂之正面，背面为阳，故候形身之外，正面主阴，故候腰腹之内。】 

　　　刺节真邪篇

腰脊者，身之大关节也。
 【 注　腰脊者，从大推至尾骶，乃身之大关节。】 

　　金匮要略 【 汉?张机】 

　　　腰重

肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腰重如带五千钱，甘姜苓朮汤主之。

　　　腰痛

肾水者，其腹大，脐肿腰痛，不得溺，阴下湿如牛鼻上汗，其足逆冷，面反瘦。
膈上病痰满喘欬，吐，发则寒热，背痛腰疼，目泣自出，其人振振身瞤剧，必有伏饮。
虚劳腰痛，少腹拘急，小便不利者，八味肾气丸主之。

　　　治肿须分腰之上下

师曰：诸有水者，腰以下肿，当利小便；腰以上肿，当发汗乃愈。

　　　食禁

十月勿食被霜生菜，令人面无光，目濇，心痛，腰疼。

　　中藏经 【 汉?华佗】 

　　　腰痛

心虚则多悸，惕然无眠，胷腹及腰背引痛，喜悲，时眩仆。
左寸脉微急，心中痛引腰背痛，不下食。
肾脉虚，则阴邪入肾，则骨痛腰痛，上引脊背疼。
肾胀则腰痛满引背，怏怏然痹痛。
肾乏精，彻脊与腰相引而疼，饥见饱减，肾脉来而细软，附于骨者是也。
肾寒则阴中与腰脊俱疼，面黑耳干，或呕血是也。
痞候小便不利，脐下满硬，语言蹇滞，腰痛脚重，不能立是也。

　　　腰重

大小便难，饮食如故，腰脚沉重，诊其左右手脉，尺中脉伏而濇者，下实也。大小便难，饮食进退，腰脚沉重，如坐水中，行步艰难，气上奔冲，梦寐危崄，诊其左右尺中脉滑而濇者，下虚也。病人脉微濇短小，俱属下虚也。
肾风者，腰脚痛重，视胁下未生黄点者可治，不然则死矣。肾风，宜灸肾俞也。

　　　腰热

心积沉而空空然，上下往来无常处，病胷满悸，腰腹中热，颊赤咽喉干燥，掌热，甚则呕，春瘥冬甚，宜急疗之，止于旬日也。

　　　死候

病疟，腰脊强急瘛瘲者死。
骨绝，腰脊痛，肾中重，不可反侧，足膝后平者，五日死。

　　脉诀 【 晋?王叔和】 

　　　腰重脉

肾脉歌曰：肾散腰间气，尿多濇滑并。滑弦腰脚重，沉肾痛还同。
沉脉歌曰：若在尺中腰脚重，小便稠数色如泔。
迟脉歌曰：流入尺中腰脚重，厚衣重复也嫌单。
察色观病生死候歌日：脊疼腰重反复难，此是骨绝五日看。

　　　腰曲脉

肾脏歌曰：面黑齿痛目如盲，自汗如水腰折频，皮肉濡结发无泽，四日应当命不存。

　　　腰痛脉

诊得阴维脉如贯珠者，男子两胁下实，腰中痛。

　　千金方 【 唐?孙思邈】 

　　　痛因有五

凡腰痛有五：一曰少阴，少阴肾也，十月万物阳气皆衰，是以腰痛。二曰风痹，风寒着腰，是以腰痛。三曰肾虚，役用伤肾，是以腰痛。四曰坠堕伤腰，是以腰痛。五曰取寒眠地，为地气所伤，是以腰痛。痛不止，引牵腰脊皆痛。
夫腰背痛者，皆由肾气虚弱，卧冷湿地，当风得之。若不速治，湿流入脚膝，为偏枯、冷痹、缓弱、疼重，或腰痛挛脚重痹，宜服独活寄生汤。

　　仁斋直指方 【 宋?杨士瀛】 

　　　腰痛

血沥则腰痛，如锥之所刺。
忧思伤脾则腰痛，忿怒伤肝亦作腰痛，俱宜沉香降气汤合调气散，入姜三片、枣二枚煎服。

　　济生方 【 宋?严用和】 

　　　总论

《素问》云：腰者肾之腑，转摇不能，肾将惫矣。审如是说，则知腰近于肾，多因嗜欲过度，劳伤肾经，肾脏既虚，喜怒忧思，风寒湿毒，得以伤之，遂致腰痛。又有坠堕闪肭，气凝血滞，亦致腰痛。大抵腰痛之病，脉皆沉弦。沉弦而紧者，寒腰痛；沉弦而浮者，风腰痛；沉弦而濡细者，湿腰痛。坠堕闪肭以致气凝血滞而痛者，脉多沉弦而实也。当推其所因，合其脉证以治，无不效者矣。

　　疮疡全书 【 金?窦汉卿】 

　　　火腰带毒

此毒受在心肝二经，热毒伤心，流滞于膀胱不行，壅在皮肤，此是风毒也，当用清肝流气饮、败毒流气散治之，不可便傅药。患上用紫金锭水磨汁，频用鹅毛蘸汁润之。

　　　内丹

内丹者，从胁下至腰下肿发赤色，名曰内丹。如早觉可治，至腰便不可治。其病多大小便不通，亦有不过三日而飞，遍身青黑色而死。用救急丹酢磨傅内丹处，更服连翘败毒散。

　　　腰疽

此证受在阴包气穴，伤于湿，气血不行，流注经络，此是毒证也，当用发背药治之。三五日内宜灸七壮，即消。

　　河间六书 【 金?刘完素】 

　　　痛证

寒中肠泄，斯病骛溏，腰股痛发。风为病者，或为腰脊强痛。风热病，气壅滞，筋脉拘，体倦腰痛。脾热者，热争则腰痛不可俛仰。肾热者，腰痛胻酸苦渴。妇人产后血滞，腰重痛。夫伤寒之候，邪热在表必腰痛。妇人产后恶血不下，月候不行，必血刺腰痛。太阳证腰强，脉浮无汗。

　　儒门事亲 【 元?张从政】 

　　　痛证

夫妇人腰胯疼痛，两脚麻木，恶寒喜暖者，乃是风寒湿痹。先可服除湿丹七八十丸，量虚实以意加减；次以禹功散服之，泻十余行，清冷积水青黄涎沫为验；后以长流水同生姜、枣煎五苓散服之，风湿散而血气和也。
夫一切男子妇人，或因欬嗽一声，或因悲哭啼泣，抬舁重物，以致腰痛气刺，不能转侧，及不能出气者，可用不卧散嚏之，汗出痛即止。如不能饮食，可用通经散、导水丸，泻十余行；泻讫服乌金丸、和血丹，痛减则止矣。
老人肾虚腰脊痛，肾恶燥，腰者肾之腑也，峻攻之则肾愈虚矣。

　　东垣十书 【 元?李杲】 

　　　总论痛病

六元正纪大论云：太阳所至为腰痛。又云：巨阳，即太阳也，虚则头项腰背痛。足太阳膀胱之脉所过，还出别下项，循肩膊内，挟脊抵腰中，故为病项如拔，挟脊痛，腰似折，髀不可以曲，是经气虚则邪客之，痛病生矣。夫邪者是风热湿燥寒，皆能为病，大抵寒湿多而风热少。然有房室劳伤，肾虚腰痛，是阳气虚弱不能运动故也。经云：腰者肾之腑，转摇不能，肾将败矣。宜肾气丸、茴香丸之类，以补阳之不足也。膏粱之人，久服汤药，醉以入房，损其真气则肾气热，肾气热则腰脊痛而不能举，久则髓减骨枯，发为骨痿，宜六味地黄丸、滋肾丸、封髓丹之类，以补阴之不足也。《灵枢》云：腰痛，上寒取足太阴、阳明，上热取足厥阴，不可俛仰取足少阳。盖足之三阳从头走足，足之三阴从足走腹，其经所过之处，皆能为痛。治之者当审其何经所过分野，循其空穴而刺之，审何寒热而药之。假令足太阳饮人腰痛，引项脊尻背如重状，刺其郄中太阳二经出血，余皆仿此。彼执一方治诸腰痛者，固不通矣。
如身重腰沉沉然，乃经中有湿热也，于羌活胜湿汤中，加黄蘗一钱、附子五分、苍朮二钱。

　　丹溪心法 【 元?朱震亨】 

　　　总论痛病

腰痛主湿热、肾虚、瘀血、挫闪、有积痰。
脉大者肾虚，杜仲、龟板、黄蘗、知母、枸杞、五味之类为末，猪脊髓丸服。
脉濇者瘀血，用补阴丸加桃仁、红花。
脉缓者湿热，苍朮、杜仲、黄蘗、川芎之类。
痰积作痛者，二陈加南星、半夏。若腰曲不能伸者，针人中。
凡诸痛皆属火，而寒凉峻补药不可用，必用温散之药。
诸痛不可用人参，盖人参补气，气旺不通，则痛愈甚。人之痛，面上忽见红点者，多死。
湿热腰疼者，遇天阴或久坐而发者是也。肾虚者，疼之不已者是也。瘀血者，日轻夜重者是也。
腰者肾之外候，一身所恃，以转移阖辟者也。盖诸经皆贯于肾而络于腰脊，肾气一虚，凡冲寒受湿，伤冷蓄热，血濇气滞，水积堕伤，与失志作劳种种腰疼，迭见而层出矣。
脉若弦而沉者为虚，沉者为滞，濇者瘀血，缓者为湿，滑与伏者是痰。

　　　气郁

气痛，一身腔子尽痛，宜用少许木香于药内行气。若寒湿腰痛，见热则减，见寒则增，宜五积散加吴茱萸半钱、杜仲一钱。

　　　肾虚

肾虚腰痛，转侧不能，以大建中汤加川椒十粒，仍以大茴香盐炒为末，破开猪腰子作薄片，勿令断，层层撒药末，水纸裹煨熟，细嚼酒吃下。

　　　闪挫

闪挫腰痛，宜复元通气散酒调服，或五积散加牵牛头末一钱，或桃仁七枚。

　　　久病

久腰痛，必用官桂开之方止。腹胁痛亦然。橘香丸治腰痛，经久不瘥，亦用官桂开之之意也。

　　世医得效方 【 元?危亦林】 

　　　论痛病

风热腰痛，败毒散加续断、天麻、木瓜、薄荷。久虚，卑湿雨露侵霪，腰重痛如石，冷如冰，五积散加桃仁、吴茱萸最效。

　　医学正传 【 明?虞抟】 

　　　总论治法

虚者补之，杜仲、黄蘗、肉桂、当归、五味、菟丝子、天门冬、熟地黄之类。风者散之，麻黄、防风、羌活、独活之类。寒者温之，肉桂、干姜、附子之类。挫闪者行之，当归、苏木、乳香、没药、桃仁、红花之类。瘀血者逐之，大黄、牵牛、桃仁、水蛭、蝱虫之类。湿痰流注者消导之，苍朮、芜芎、香附、白芷、枳实、橘红、半夏、茯苓之类。宜各类推而治之，不可执一而论也。
平日膏粱厚味之人腰痛，皆是湿热阴虚。

　　证治要诀 【 明?戴思恭】 

　　　痛因

腰者肾之所附，皆属肾，有寒有湿，有风有虚，皆能作痛。

　　　沥血痛

腰痛如锥刀所刺，大便黑，小便赤黄或黑，由血滞腰间，名沥血腰痛，桃仁酒调黑神散。

　　　风痛

若风伤而腰疼者，或左或右，痛无常处，牵引两足，宜五积散，每服加防风半钱，或加全蝎三个尤好。小续命汤、独活寄生汤，皆可选用。仍吞三仙丹。杜仲姜汁炒，研末，每一钱温酒调，空心服，名杜仲酒，治肾虚腰疼，兼治风冷为患。

　　　血虚

妇人去血过多，及素患血虚致腰痛者，当益其血。

　　　肾虚

肾虚腰痛，转侧不能，嗜卧疲弱者，大建中汤加川椒十粒，吞下腰肾丸及生料鹿茸丸之类，仍服丹溪茴香掺猪腰子方。

　　　闪扑

若因闪挫或颠扑伤损而痛，宜黑神散和复元通气散酒调下。不效，则恐有恶血停滞，宜先用酒调下苏合香丸，仍以五积散，每服加大黄半钱，苏木半钱，当归倍原数。若因劳役负重而痛，宜用和气饮，或普贤正气散。
闪挫兼劳役而痛，宜生料五积散，加炒桃仁五枚。

　　医学纲目 【 明?楼英】 

　　　运气为痛

运气腰痛有五：一曰寒。经云：水郁之发，民病腰脽痛，大关节不利，屈伸不便。又云：太阳所至为腰痛。又云：太阳之复，腰脽反痛，屈伸不便。治以热剂是也。
二曰湿。经云：太阴司天，湿气下临，肾气上从，当其时反腰脽痛，动转不便。又曰：太阳在泉，湿淫所胜，病腰似折。亦治以热剂是也。
三曰寒湿杂合。经云：太阴司天之政，终之气，寒大举，湿大化，病关节禁固，腰脽痛。治以燥热是也。
四曰燥。经云：阳明司天，燥淫所胜，病腰痛。治以苦温是也。
五曰燥热风寒杂至。经云：少阴司天之政，水火寒热，持于气交，民病腰痛。初之气，寒乃始，阳气郁，民反周密，关节禁固，腰雅痛。治以湿热多、寒清少也。

　　医宗必读 【 明?李中梓】 

　　　总论

按《内经》言太阳腰痛者，外感六气也；言肾经腰痛者，内伤房欲也。假令作强伎巧之官，谨其闭蛰封藏之本，则州都之地真气布濩，六气苛毒，弗之能害，惟以欲竭其精，以耗散其真，则肾脏虚伤，膀胱之腑，安能独足？于是六气乘虚，侵犯太阳，故分别施治。有寒、有湿、有风热、有挫闪、有瘀血、有滞气、有痰积，皆标也，肾虚其本也。标急则从标，本重则从本。标本不失，病无遁状矣。

　　　感寒

感寒而痛，其脉必紧，腰间如冰，得热则减，得寒则增，五积散去桔梗加吴茱萸，或姜附汤加肉桂、杜仲，外用摩腰膏。兼寒湿者，五积散加苍朮、麻黄。

　　　伤湿

伤湿如坐水中，肾属水，久坐水湿或伤雨露，雨水相得，以致腰痛身重脉缓，天阴必发，渗湿汤、肾着汤；兼风湿者，独活寄生汤。

　　　风痛

有风脉浮，痛无常处，牵引两足，五积散加防风、全蝎，或小续命汤。杜仲姜汁炒为末，每服一钱酒送，治肾气腰痛，兼治风冷；或牛膝酒。

　　　热痛

脉洪数，发渴便闭，甘豆汤加续断、天麻。

　　　闪挫

或跌扑损伤，乳香趁痛散，及黑神散和复元通气散，酒调下。不效，必有恶血，四物汤加桃仁、穿山甲、大黄。劳役负重而痛，十补汤下青娥丸。

　　　瘀血

脉濇，转动若锥刀之刺，大便黑，小便或黄或黑，日轻夜重，调荣活络饮，或桃仁酒调黑神散。

　　　气滞

脉沉，人参顺气散或乌药顺气散，加五加皮、木香，或用降香、檀香、沉香各三钱三分，煎汤空心服。

　　　痰积

脉滑，二陈汤加南星、香附、乌药、枳壳。脉有力者，二陈汤加大黄。

　　　肾虚

腰肢痿弱，脚膝酸软，脉或大或细，按之无力，痛亦悠悠隐隐而不甚，分寒热二候。脉细而软，力怯短气，小便清利，肾气丸、茴香丸、鹿茸、羊肾之类。脉大而软，小便黄，虚火炎，六味丸、封髓丹。丹溪云：肾虚痛，必用官桂开之方止。

　　医学入门 【 明?李梴】 

　　　外感分经

太阳证分有汗无汗。伤寒，人参顺气散。伤风，败毒散，或通气防风汤，外用三棱针刺委中出血，甚妙。太阳合阳明，葛根汤。少阳，柴胡桂枝汤。与头痛参看。
少阴腰痛，腰下如横木，甚则遗溺。
厥阴风热，故腰强急如弓，三阴通用五积散加杜仲、附子，或加于黄芪建中汤、当归四逆汤中，当与杂病腰痛参看。
伤寒腰痛，必依六经证用药。寻常感冒暴痛，不能转侧，如寒伤肾者，遇天寒发，连背拘挛，脉沉弦急，五积散加吴萸、杜仲、桃仁，痛甚加黑牵牛少许。肢厥者，古姜附汤，连肩背者，通气防风汤、摩腰丹，屈伸导法。

　　　肾虚

腰新痛，宜外疏邪，清湿热；久则补肾，兼理气血。
腰者肾之候，一身所恃，以转移开辟。然诸经贯于肾而络于腰脊，虽外感内伤，种种不同，必肾虚而后邪能凑之，故不可纯用凉药，亦不可纯用参、芪补气。痛甚面上忽见红点，人中黑者死。

　　　湿热

久处卑湿，雨露侵淫，为湿所著，腰重如石，冷如冰，喜热物熨，不渴便利，饮食如故，肾着汤加附子。停水沉重，小便不利，五苓散、渗湿汤。腰重痛，单角茴散。久不已，单牛膝浸酒服青娥丸，加萆薢为妙。
湿兼热者，长夏暑湿相搏，或因膏粱成湿热者，亦同。实者，二妙苍檗散，加柴胡、防风煎服。虚者，七味苍蘗散。溺赤者五苓散、清燥汤、健步丸。有诸药不效者，用甘遂、牵牛，大泻其湿而止，乃湿热甚也。古方有以甘遂末三钱，和猪腰子煨熟，空心酒下。

　　　风邪

风伤肾腰痛，左右无常，牵连脚膝，强急不可俛仰以顾。风热，败毒散加杜仲。二便闭者，甘豆汤加续断，天麻。风虚，小续命汤加桃仁，或乌药顺气散加五加皮。风挟寒湿，五积交加散用全蝎炒过去蝎，独活寄生汤，羌活胜湿汤，加味龙虎散，或单威灵仙为末，酒调服。

　　　内伤七情

失志则心血不旺，不能摄养筋脉，腰间郁郁，膨胀不伸，令人虚羸面黑，不能久立远行，七气汤倍茯苓加沉香、乳香少许。虚者当心肾俱补，人参养荣汤加杜仲、牛膝。
五脏皆取气于谷，脾者胃之仓廪也。忧思伤脾则胃气不行，腰痛连腹胁胀满，肉痹不仁，沉香降气汤、木香匀气散，饮食难化者异香散。
宗筋聚于阴器，肝者肾之同系也。怒伤肝则诸筋纵弛，腰痛连胁，聚香饮子、调肝散。
七情挟外感有表者，人参顺气散、乌药顺气散、枳甘散加葱白，通用七香丸、青木香丸、立安丸。

　　　湿痰流注

湿痰流注经络，背腰疼痛，脉滑者，二陈汤加南星、苍朮、黄蘗。风加麻黄、防风、羌活。寒加姜、桂、附子、控涎丹。大便泄者?樗丸。

　　　饮食滞郁

食积因醉饱入房，湿热乘虚入肾，以致腰痛难以俛仰，四物、二陈汤加麦芽、神曲、葛花、砂仁、杜仲、黄蘗、官桂、枳壳。痛甚者速效散。积聚者加味龙虎敝。湿热者，七味苍蘗散、清燥汤。

　　　闪挫凝瘀

闪挫跌扑坠堕，以致血瘀腰痛，日轻夜重，宜行血顺气。实者桃仁承气汤；或大黄、生姜等分，水浸一宿，五鼓服之。久者补阴丸加桃仁、红花；或五积散去麻黄，加茴香、木香、槟榔。连胁痛者，复元通圣散加木香。

　　　作劳伤肾

劳伤肾者，黄芪建中汤加当归、杜仲或四物汤加知母、黄蘗、五味子、杜仲，吞大补阴丸。热者，独活汤。劳心者，梦授天王补心丹，杜仲煎汤下。

　　　色欲伤肾

房欲伤肾，精血不足养筋，阴虚，悠悠痛不能举者，杜仲丸、补阴丸。
阳虚腰软不能运用者，九味安肾丸加杜仲，鹿茸百倍丸，八味丸加鹿茸、木瓜、当归、续断，或煨肾丸、猪肾酒。

　　古今医鉴 【 明?龚信】 

　　　瘀血

瘀血痛，用三棱针于委中穴出血，以其血滞于下也。瘀血在足太阳、太阴、少阳，三经腰痛，宜川芎肉桂汤。

　　　肾虚而痛

肾虚者，痛之不已，用安肾丸主之。

　　　阴火而软

腰软者，肾肝伏热，治用黄蘗、防己。

古今图书集成医部全录卷一百八十七

　腰门

　　医学准绳六要 【 明?张三锡】 

　　　湿热

六脉数急而弦，或沉濡而散，小便黄，腰痛不得俛仰，遇天阴及久坐便痛，属湿热，宜渗湿清热，当归拈痛汤出入；有寒热者，当先发散。

　　　湿痰

脉滑或沉伏，动作便有痰，或一块作痛，是湿痰，多见于肥盛之人，宜快气豁痰，使痰随气运，加味豁痰汤主之；不应，控涎丹徐徐取之。
腰痛，足太阳经也。胯痛，足少阳胆之所过也。若因伤于寒湿，流注经络，结滞骨节，气血不和而致腰胯痛，宜除湿丹，或渗湿汤加芍药、青皮、苍朮、槟榔。有痰滞经络，导痰汤加槟榔、青皮、芍药。丹溪以为肾肝伏热，治用黄蘗、防己。

　　　闪肭

肝脉搏坚而长，或两尺脉实，忽然不可俛仰，属闪肭。此虽起于偶然，亦必有所觉，方可作闪肭治，宜先以乳、没研细，冲酒饮之，次用活血行气药复元通气主之。不效，必有瘀血，五积散加桃仁、大黄、苏木各一钱，当归倍原数。

　　　瘀血

脉濇滞或芤，日轻夜重，大便黑，小便黄，转侧如锥刺，厉瘀血，宜顺气活血，《元戎》加味四物汤，或加桃仁、红花主之。人壮气实者，桃仁承气加红花、桂下之，果因闪挫打扑瘀血为患乃可。

　　　肾虚

脉大或两尺洪盛，疼而不已，是肾虚，宜滋肾四物加黄蘗、杜仲、五味之类，吞补肾丸或青蛾丸，或大补阴丸、萆薢丸。
大抵诸腰痛皆起于肾虚，既挟邪气，则当先去其邪，若子和以甘遂、陈皮、当归等分为末，服三钱，酒下者。《准绳》用黑白丑炒末，五灵脂各三钱，狗脊微炒半两，萆薢炒三钱，没药二钱，胡桃肉五个，酢糊丸，甚者加湿纸煨熟巴豆五粒，下五七次，后用煨肾散，及无比山药丸，是先泻后补也。

　　　阴虚

因辛苦劳碌而得者，宜补养兼利肢节，四物加独活、羌活、杜仲、牛膝，少入肉桂为向导，有火加知母；甚者十补汤，吞青蛾丸。

　　　外感

风伤肾而痛，脉必带浮，《三因方》用杜仲三钱炒，煎酒服。又牛膝酒治风毒攻肾刺痛。
偶被风寒湿所郁而作痛，宜五积散加减，须羌活为主。
诸腰痛甚者，不可用补气药及寒凉药。初必加温散，和血快气；后必加补肾药四物、牛、杜之类。房劳辛苦之人，悉宜补，审气血孰虚，治各加制附子少许为引下向导最妙。

　　　气滞

气滞而痛，脉必沉弦或伏。结实人初起，木香流气饮，日久宜理气养血。

　　奇效良方 【 明?方贤】 

　　　总论

六元正纪论曰：太阳所至为腰痛。又曰：巨阳即太阳也，虚则腰背头项痛。夫肾肝为病，则腰滞而痛。故经云：腰乃肾之腑，转摇不能，肾将惫矣。盖诸经皆贯于肾，而络于腰脊，肾气一虚，邪气易入，或风寒暑湿客之，或血凝气滞，郁郁闷闷而不伸，积水沉重，则小肠不得宣通，其证遂作。《素问》刺腰痛论云：分六经之病，且如太阳腰痛，引项脊尻背如重状。阳明腰痛，不可以顾，顾则如有所见者，善悲。少阳腰痛，如针刺皮，循循然不可俛仰，不可以顾。散脉，令人腰痛而热，热甚生烦，腰下如有横木居其中，甚则遗溲。少阴腰痛，痛引脊内廉。厥阴腰痛，如张弓弩弦，善言，嘿嘿然不慧。解脉，是足太阳之别脉，令人腰痛引肩，(目巟)(目巟)然时遗溲。又云：痛如引带，常如折腰状，善恐。同阴之脉，是足少阳之别络也，令人腰痛，痛若小锤居其中，怫然肿。阳维之脉，是太阳之所生奇脉也，令人腰痛，痛上怫然肿。衡络之脉，是太阳之外络，令人腰痛不可俛仰，仰则恐仆，得之举重伤腰，衡络绝，恶血归之。会阴之脉，是足太阳之中经也，令人腰痛，痛上漯漯然汗出，汗干令人欲饮，饮已欲走。飞扬之脉，是阴维之脉也，令人腰痛，痛上怫怫然，甚则悲以恐。昌阳之脉，是阴蹻脉也，令人腰痛，痛引膺，目(目巟)(目巟)然，甚则反折舌卷，不能言。肉里之脉，是少阳所生，则阳维之脉所发也，令人腰痛，不可以欬，欬则筋缩急，挟脊而痛，至头八八然，目(目巟)(目巟)，欲僵仆，刺足太阳。腰痛，上寒刺足太阳、阳明。上热，刺足厥阴。不可以俛仰，刺足少阳。中热而喘，刺足少阴。少腹满，刺足厥阴。腰痛引少腹控(月少)，不可以仰，刺腰尻交者，两踝胂上。刺热篇云：脾热病者，热争则腰痛不可俛仰，腹满泄。肾热病者，先腰疼胻疼，口渴。且人之腰者，乃一身之大关节，六经所系支络，其经多虚少实，或房劳之过度，或四气之所袭，因虚则邪相搏以为痛也。巢氏与《千金方》二家之论腰痛有五，所感不同：一曰阳气不足，少阴肾衰，是以腰痛。二曰风痹，风寒湿着腰而痛。三曰肾虚，劳役伤肾而痛。四曰肾腰及坠伤腰而痛。五曰寝卧湿地而痛。此论受病之因。陈无择则又有三因而分之。盖太阳、少阴多中寒，少阳、厥阴多中风，阳明、太阴多中燥湿，若此六经腰痛者，为外之所因也。若失志伤肾，郁怒伤肝，忧思伤脾，若此腰痛为内之所因也。大抵此病未尝不由肾虚而致，以《内经》推足三阴三阳十二经八脉，有贯络于腰肾而痛者，则经中各有刺法治之；或风寒湿蓄热，与失志、房劳，及坠伤、闪肭、气滞、血滞而痛者，当于五种三因而推之，不过从其所由，用汗、下、补、泻之法以疗之。若脉浮弦为风、弦紧为寒、沉细为湿、沉实为热、沉濇为气与血也，治法识六经五种三因之病，则心胷了然，用药收十全之功也。

　　证治准绳 【 明?王肯堂】 

　　　腰疽

或问十四椎旁，腰肾之间，发疽何如？曰：此名连肾发，即下搭也。由房劳太过，致伤肾水，令人口干，寒热大作，百节俱痛，急服胜金丹、黄芪内托散、活命饮加羌活、黄芪治之，稍缓溃烂透膜者死。若见欬嗽呕哕，腰间似折，不能俛仰，饮食不纳者死。溃而脓水清稀，腐烂腥秽，迷闷不醒，厥逆者不治。

　　　石疽

或问一人患疽于腰胯之间，肉色不变，坚硬如石，经月不溃者何如？曰：此名石疽，属少阳、阳明二经积热所致，邪毒固结，元气不足，故不能起发。活命饮加独活、羌活、柴胡、黄芪及紫金丹汗之。壮实者八阵散、一粒金丹下之；老弱者十全大补汤、人参养荣汤托之。若黑陷不起，麻木不痛，呕哕不食，精神昏乱，脉散或代者死。神清脉和，服台阁紫微丸。

　　　缠腰火丹

或问绕腰生疮，累累如珠，何如？曰：是名火带疮，亦名缠腰火丹。由心肾不交，肝火内炽，流入膀胱，缠于带脉，故如束带，急服内疏黄连汤。壮实者一粒金丹下之，活命饮加芩、连、黄蘗，外用清热解毒药敷之此证若不早治，缠腰已遍，则毒由脐入，膨胀不食而死。

　　医方考 【 明?吴昆】 

　　　腰痛方论

叙曰：腰者肾之腑，水火之司，有生之根也。善调之，则本固而叶荣；不善调之，则根枯而叶萎。考方四首而治腰之大者见矣。
肾虚腰痛者，青娥加黄蘗、知母丸主之。盖肾，坎象也，水火病焉，水衰则阳光独治而令肾热，火衰则阴翳袭之而令肾寒，水火俱衰则土气乘之而邪入于肾，均之令人腰痛也。是方也，破故纸、杜仲、胡桃味厚而温，黄蘗、知母、牛膝味厚而寒，温者可使养阳，寒者可使养阴，均之味厚，则均之能走下部矣。若萆薢者苦燥之品，足以利水土之邪而平其气也。曰青蛾者，涵阳之坎也。假之以名方，明其全夫水火之真尔。
肾气虚弱，肝脾之气袭之，令人腰膝作痛，屈伸不便，冷痹无力者，独活寄生汤主之。盖肾，水脏也，虚则肝脾之气凑之，故令腰膝实而作痛。屈伸不便者，筋骨俱病也。《灵枢经》曰：能屈而不能伸者病在筋，能伸而不能屈者病在骨。故知屈伸不便，为筋骨俱病也。冷痹者，阴邪实也。无力者，气血虚也。是方也，独活、寄生，细辛、秦艽、防风、桂心辛温之品也，可以升举肝牌之气，肝脾之气升，则腰膝弗痛矣。当归、熟地、白芍、川芎、杜仲、牛膝者，养阴之品也，可以滋补肝肾之阴，肝肾之阴补，则足得血而能步矣。人参，伏苓，甘草者，益气之品也，可以长养诸脏之阳，诸脏之阳生，则冷痹而有力矣。
肾着于湿，腰冷如冰，若有物者，肾着汤主之。盖肾主水，脾主湿，湿胜则流，必归于坎者势也，故曰肾着。腰为肾之腑，湿为阴之气，故令腰冷如冰。若有物者，实邪着之也。干姜辛热之物，辛得金之燥，热得火之令，燥能胜湿，旸能曝湿，故象而用之。白朮、甘草甘温之品也，甘得土之味，温得土之气，土胜可以制湿，故用以佐之。白茯苓，甘淡之品也，甘则益土以防水，淡则开其窍而利之，此围师必缺之义也。
小可腰痛，猪腰、青盐、杜仲方主之。《易》曰：方以类聚，物以羣分。故猪腰可以补腰。经曰：五味入口，咸先入肾，故青盐可以就下。杜仲，辛甘益肾之物也。君以猪腰，佐以青盐，则直走肾而补之矣。

　　景岳全书 【 明?张介宾】 

　　　论证

腰痛证，旧有五辨：一曰，阳虚不足，少阴肾衰；二曰，风痹风寒，湿着腰痛；三曰，劳役伤肾；四曰，坠堕损伤；五曰，寝卧湿地。虽其大约如此，然而犹未悉也。盖此证有表里虚实寒热之异，知斯六者，庶乎尽矣，而治之亦无难也。
凡腰痛证悠悠戚戚，屡发不已者，肾之虚也；遇阴雨或久坐痛而重者，湿也；遇诸寒而痛，或喜暖而恶寒者，寒也；遇诸热而痛，及喜寒而恶热者，热也；郁怒而痛者，气之滞也；忧愁思虑而痛者，气之虚也；劳动即痛者，气之衰也。当辨其所因而治之。
腰为肾之府，肾与膀胱为表里，故在经则属太阳，在脏则属肾气，而又为冲、任、督、带之要会。所以凡病腰痛者，多由真阴之不足，最宜以培补肾气为主。其有实邪而为腰痛者，亦不过十中之二三耳。
腰痛之虚证，十居八九，但察其既无表邪，又无湿热，而或以年衰，或以劳苦，或以酒色斲丧，或七情忧郁所致者，则悉属真阴虚证。凡虚证之侯，形色必清白而或见黧黑，脉息必和缓而或见细微，或以行立不支而卧息少可，或以疲倦无力而劳动益甚。凡积而渐至者，皆不足；暴而痛甚者，多有余；内伤禀赋者，皆不足；外感邪实者，多有余。故治者当辨其所因。

　　　论治

凡肾水真阴亏损，精血衰少而痛，宜当归地黄饮及左归丸、右归丸为最。若病稍轻，或痛不甚、虚不甚者，如青娥丸、煨肾散、补髓丹、二至丸、通气散之类择用。
若腰痛之表证，凡风寒湿滞之邪，伤于太阳、少阴之经者皆是也。若风寒在经，其证必有寒热，其脉必见紧数，其来必骤，其痛必拘急兼酸而上连背脊，此当辨其阴阳，治从解散。凡阳证多热者，宜一柴胡饮，或正柴胡饮主之。若阴证多寒者，宜二柴胡饮、五积散之类主之。尚有未尽，当于伤寒门辨治。
若湿滞在经而腰痛者，或以雨水，或以湿衣，或以坐卧湿地。凡湿气自外而入者，总皆表证之属，宜不换金正气散、平胃散之类主之。若湿而兼虚者，宜独活寄生汤主之。若湿滞腰痛而小水不利者，宜胃苓汤或五苓散加苍朮主之。若风湿相兼，一身尽痛者，宜羌活胜湿汤主之。若湿而兼热者，宜当归拈痛汤、苍朮汤之类主之。若湿而兼寒者，宜济生朮附汤、五积散之类主之。
凡腰痛有寒热证，寒证有二，热证亦有二。如外感之寒，治宜温散如前，或用热物熨之亦可；若内伤阳虚之寒，治宜温补如前。热有二证：若肝肾阴虚水亏火盛者，治当滋阴降火，宜滋阴八味煎，或用四物汤加黄蘗、知母、黄芩、栀子之属主之；若邪火蓄结腰肾，而本无虚损者，必痛极，必烦热，或大渴引饮，或二便热濇不通，当直攻其火，宜大分清饮加减主之。
凡跌扑伤而腰痛者，此伤在筋骨而血脉凝滞也，宜四物汤加桃仁、红花、牛膝、肉桂、延胡、乳香、没药之类主之。若血逆之甚，而大便闭结不通者，宜《元戎》四物汤主之，或外以酒糟葱姜捣烂罨之，其效尤速。
丹溪云：诸腰痛不可用参补气，补气则疼愈甚；亦不可峻用寒凉，得凉则闭遏而痛甚。此言皆未当也。盖凡劳伤虚损而阳不足者，多有气虚之证，何为参不可用？又如火聚下焦，痛极而不可忍者，速宜清火，何为寒凉不可用？但虚中夹实，不宜用参者有之；虽有火而热不甚，不宜过用寒凉者亦有之。若概不可用，岂其然乎！
若妇人以胎气经水损阴为甚，故尤多腰痛脚酸之病，宜当归地黄饮主之。

　　方

人参补气散 【 《奇效良方》】 　治气滞腰痛。
人参　川芎　桔梗　白朮　白芷　麻黄去节　陈皮　枳壳　乌药　白姜炮　甘草炙，一钱　水二钟，煎至一钟；或为细末，食前用甘草汤调服。一方，加五加皮一钱。

茯苓桂枝甘草大枣汤 【 仲景，下同】 
茯苓半斤　甘草二两，炙　大枣十五枚，劈　桂枝四两
右四味，以甘澜水一斗，先煮茯苓减二升，内诸药，煮取三升，去滓温服一升，日三服。甘澜水法：取水斗置大盆内，以杓扬之，水上有珠子五六千颗相逐，取用之。

五苓散　治脐下悸，吐涎沫而颠眩。
泽泻一两一分　桂二分，去皮　猪苓去皮　茯苓　白朮各三分
右五味为末，白饮服方寸匕，日三服，多饮暖水，汗出愈。

麻黄汤　治太阳病头痛发热，身疼腰痛，恶风无汗而喘者。
麻黄去节，三两　桂枝去皮，二两　甘草炙，一两　杏仁汤泡去皮尖，七十个
右四味，以水九升先煮麻黄，减二升去上沫，内诸药，煮取二升半，去滓温服八合，覆取微汗，不须啜粥。

干姜苓朮汤　一名肾着汤。治肾着病，腰中冷重。
甘草　白朮各二两　干姜　茯苓各四两
右四味，以水五升，煮取三升，分温三服，腰中即温。

桂枝加黄芪汤　治黄汗腰痛，腰以上有汗，腰以下无汗。
桂枝　芍药　生姜各三两　黄芪炙　甘草各二两　大枣十二枚
右六味，以水八升，煮取三升，温服一升，须臾饮热稀粥一升余，以助药力，温覆取微汗；若不汗，更服。

调荣活络饮 【 《三因方》】 　治失力腰闪，或跌扑瘀血，及大便不通而腰痛。
桂枝三分　大黄　当归条　川牛膝去芦，酒洗　杏仁去皮研泥，各三钱　赤芍药　红花　羌活　怀生地黄酒洗，各一钱川芎一钱半　水一钟半，煎至八分，食前温服。

腰痛方 【 《中藏经》】 　治小便不利，脐下满硬，语言蹇滞，腰痛脚重不能立。
瞿麦头　车前子炒，各一两　官桂去粗皮，一分　甘遂三分
右为末，獖猪腰子一个，去筋膜，薄批开，入药末二钱，匀装，湿纸包，煨熟，空心嚼服，酒送下，以大便为度。小便赤利，脐腹未软，更服后方。葱白一寸去心
右用硇砂一钱，安入葱心中，两头以线子系之，湿纸包煨熟，冷醇酒送下，空心服，以效为度。

菊花酒 【 《千金方》，下同】 　治男女风虚寒冷，腰背痛，食少羸瘦无颜色，嘘吸少气，去风冷，补不足。
茯苓三两　菊花　杜仲各一斤　防风　附子　黄芪　干姜　桂心　当归　钗石斛各四两　紫石英　肉苁蓉去鳞甲，各五两　萆薢　独活　钟乳各八两
右十五味，(口父)咀，以酒七斗渍五日，一服二合，稍稍加至五合，日三。《千金翼》无干姜。

杜仲酒　治肾脉逆小于寸口，膀胱虚寒，腰痛胷中动，通四时用之。
干姜一作地黄　杜仲各四两　萆薢　羌活　天雄　蜀椒　桂心　芎藭　防风　秦艽　乌头　细辛各三两　五加皮　石斛各五两　花粉　桔梗　地骨皮　续断　甘草各一两
右十九味，(口父)咀，以酒四斗渍四宿，初服五合，加至七八合，日再。通治五种腰痛。
又方　治前证。
桑寄生　牡丹皮　鹿茸　桂心
四味各等分，治下筛，酒服方寸匕，日三。
又方　治肾虚腰痛。
萆薢　白朮　桂心各三分　牡丹皮二分
右四味，治下筛，酒服方寸匕，日三，亦可作汤服之
又方　治前证。
附子二分　桂心　牡丹皮各一两
右三味，治下筛，酒服一刀圭，日再，甚验。

肾着散　治肾虚腰痛。
杜仲　桂心各三两　白朮炒　茯苓各四两　甘草　泽泻　半膝　干姜各三两
右八味，治下筛，为粗散，一服三方寸匕，酒一升煮五六沸，去滓，顿服，日再。
又方　治腰疼不得立。
甘遂　桂心一作附子　杜仲　人参各二两
右四味，治下筛，以方寸匕，内羊肾中炙令熟，食之。
又方　治腰痛。
萆薢　杜仲　枸杞根各一斤
右三味，(口父)咀，好酒三斗渍之，内罂中密封头，于铜器中煮一日，服之无节度取醉。

丹参丸　治腰痛并冷痹。
杜仲　丹参　牛膝　续断各三两　桂心　干姜各二两
右六味为末，蜜丸如梧子大，每服二十丸，日再夜一。

万灵丸 【 河间，下同】 　治肾脏一切耳鸣，腰疼，筋骨痛。
赤芍药　五灵脂　防风　草乌头炮，各二两　黄芪　细辛　海桐皮　茵陈　地龙　骨碎补　巨胜子　何首乌　蔓荆子　白附子　川乌头　牛膝各八钱　黑狗肾二两　仙朮一两　青皮　御米子炒，各二钱　芫花炒，三钱　黑牵牛半两
右为末，酒面糊为丸，如桐子大，每服十丸至二十丸，温酒下，空心食前服。

一粒金丹　治腰膝走注，疼痛如虎啮。
草乌头　五灵脂各一斤　白胶香半斤　细墨　乳香各一两　木鳖子　地龙去土炒，各四两　当归焙　没药各二两　麝香一钱
右为末，再研一千下，糯米面糊和丸，如桐子大，每服一丸至二丸，温酒下，吃药罢，遍身微汗，神效。

麻黄复煎散　治寒湿腰痛。
白朮　人参　生地黄　柴胡　防风各五分　羌活　黄蘗各一钱　甘草三钱　麻黄去节　黄芪各二钱　杏仁去皮，三个
右(口父)咀，都作一服，先以水五大盏煎麻黄，令沸去沫，煎至二盏，内诸药，再煎至一盏，临卧服之，勿令食饱，取渐次有汗则效。

加味龙虎散 【 《医学入门》，下同】 　能养肾气，治积聚症瘕，内伤生冷，外中风寒，腰脚膝胫，曲折挛拳，筋骨疼痛，经年不能步履者，如神。
苍朮一两　草乌　熟附子各二钱　全蝎五钱　天麻三钱
右为末，每一钱，淋黑豆酒调服。

龟樗丸　治湿痰腰痛，大便泄，或加苍朮、威灵仙尤妙。凡腔子里气，须用些木香行气。
败龟板一两　樗白皮　苍朮　滑石各五钱　白芍　香附各四钱
右为末，粥丸服。

七香丸　治郁闷忧思，或闪挫跌扑，一切气滞腰痛。
丁香　香附　甘草各一两二钱　甘松八钱　益智仁六钱　莪朮　砂仁各二钱
右为末，蒸饼糊丸菉豆大，每服三十丸，米饮下。

异香丸　治心肾不和，腰痛伛偻，腹胁膨胀，饮食难化，噫气吞酸，一切冷气结聚，腹中刺痛。
石莲肉　甘草　莪朮　三棱　益智仁各五钱　青皮　陈皮各一钱半　厚朴一钱　盐一撮
右姜枣煎服。

泻肾汤　治肾实热，小便胀满，腰背急强难解，便黄舌燥，四肢青黑，耳聋梦泄等证，急宜服此救之。
大黄一合，用石器水浸一宿　磁石八钱　元参　细辛各四钱　芒硝　白茯苓　黄芩各一钱　生地汁　石菖蒲各五钱　甘草二钱　每服一两，以水三盏煎去滓，下大黄内药汁中更煮，减一分，去大黄，下地黄汁，微煎一二沸，下芒硝，食前温服。

活血应痛丸 【 《卫生宝鉴》，下同】 　治风湿为病，血脉凝滞，腰腿重疼，身体麻木，头面虚肿，下注脚膝重痛，行步艰难。
狗脊六两半　草乌头二两半　香附十九两　陈皮九两　没药另研，一两二钱　威灵仙三两　苍朮十两
右七味为末，酒糊丸，桐子大，每服二三十丸，温酒或热水任下，不以时。

克效饼子　治腰痛，及腿膝痛累效。
廿遂麸炒黄　荞面各一两　黑牵牛净，四两，半生半炒，取头未二两半
右为末，每服三钱，夜卧滴水和成饼，慢火烧黄色，令出气，实者作一服，烂嚼后，煎半生半熟葱白酒送下，微取一行。如妇人有胎，不可服之。

三才封髓丹　降心火，益肾水，肾阴虚败腰痛者宜之。
麦门冬　熟地　人参各半两　黄蘗炒，三两　甘草炙，七钱半　缩砂仁一两半
右为细末，米糊和丸，梧子大，每服五十丸，用苁蓉半两作片，酒浸一宿，次日煎至三五沸，去滓，送下前丸子，空心服。

六味地黄丸　治肾阳虚乏腰痛。
熟地黄八两　牡丹皮　白茯苓　泽泻各三两　山茱萸　山药各四两
右为细末，炼蜜丸，梧子大，空心温酒服五十丸。加五味子、肉桂、熟附子各一两，名肾气丸。

滋肾丸　治肾阴不足腰痛。
黄蘗酒洗，焙　知母酒洗，焙，各二两　肉桂二钱
右为末，熟水丸如鸡豆大，每服百丸，加至二百丸，百沸汤下，空心服。

腰痛方　腰痛脉大者，肾虚也，宜此。
杜仲　龟板　黄蘗　知母　枸杞五味各等分
右为末，猪脊髓为丸。
又方　治五般腰痛。
胡桃肉五个，去皮研为膏　五灵脂　萆薢炒　黑牵牛炒　白牵牛炒，各三钱　狗脊半两，微炒　没药三十文　巴豆五粒，用湿纸裹煨，取肉去油
右件为末，将前胡桃膏和入，酢糊丸，如桐子大，每服十五丸。风腰疼，豆淋无灰酒下；气腰疼，煨葱白酒下；血腰痛，当归酒下；打扑腰疼，苏木酒下。

防风汤　治伤寒腰痛，或皮肉(疒帬)痹，腿膝疼痛，行步艰难，不可俛仰。
防风　芎藭　附子炮，去皮脐　当归　芍药　羌活　续断各一两　麻黄去节　桂枝去皮　杜仲炙，各七钱半　牛膝　五加皮　丹参各半两
右(口父)咀，每服五钱，水一盏半，姜二钱同煎，食前服。

加味四物汤 【 《元戎》】 　治瘀血腰痛。
生地　当归　川芎　芍药　桃仁泥　红花酒拌　六味同煎，空心热服。

益肾丸 【 《儒门事亲》】 　一名煨肾散，治闪挫腰痛，水湿停蓄作痛。
甘遂为末三钱　以獖猪腰子批开，用盐椒腌去水，掺药三钱于内，荷叶包，文武火烧熟，细嚼酒送下。

羌活桃仁汤　治坠堕闪挫，气血凝滞，攻刺腰痛神效。
羌活　桃仁泥　红花　牛膝酒洗　延胡索　大黄酒拌，各等分
右(口父)咀，每服五钱，水二盏，葱一根，煎七分，食前服。

拈痛汤 【 《医学正传》，下同】 　治湿热为病，肩背沉重，肢节腰胁痛，胷膈不利。
白朮四分　人参　升麻　苦参酒炒　葛根　苍朮各五分　防风去芦　知母去毛，酒洗　泽泻　黄芩　猪苓去皮　当归各六分　生黄芩酒洗　炙甘草　茵陈酒炒　羌活各八分
右细切作一服，水二盏，煎至一盏，去滓温服。

苍朮复煎散　治寒湿相合，脑后痛，恶寒，项筋脊骨强，肩背膝眼病，腰痛，膝膑痛，无力，行步沉重。
红花一分　黄蘗三分　柴胡　藁本　泽泻　白朮　升麻各五分　羌活一钱　苍朮四两
右细切，先以苍朮一味，用水三大盏，煎至二盏，去滓，入前药复煎至一盏，去滓，空心稍热服，取微汗为效。忌酒及欲。

五积散　治寒湿及湿痰流注经络，腰膝背胁疼痛。
香白芷　川芎　桔梗　芍药　陈皮　厚朴　白茯苓　甘草　麻黄　干姜　官桂　当归　制半夏　苍朮　枳壳各五分
右细切作一服，加生姜三片，水二盏，煎至一盏，温服。

黑神散 【 《医宗必读》，下同】 　治打坠腰痛。
黑豆炒去皮，半升　熟地黄酒浸　当归酒润　肉桂　干姜炒　甘草炙　芍药　蒲黄各四两
右为细末，每服二钱，童便半钟，酒少许煎服。

复元通气散　治一切气滞，及闪挫腰痛。
大茴香炒　穿山甲炒各二两　延胡索　橘红　白牵牛炒　甘草炙，各一两　木香忌火，一两半
右为细末，每服二钱，热酒调下。

乌药顺气散　治前证。
白朮　白茯苓　青皮　白芷　陈皮　乌药　人参各一两　甘草五钱
右为末，每服三钱，水一钟，煎七分服。

杜仲木香散 【 《奇效良方》】 　治腰痛，行气血立愈。
杜仲制，三钱　木香　官桂各一钱
右为细末，每服二钱，空心温酒调下。

屠尚书方 【 《古今医鉴》，下同】 　治腰痛。
破故纸　巴戟天净　胡卢巴　当归各五钱　杜仲酒炒，一两　桃仁四十九个
右剉一剂，酒煎，入乳香、没药各三钱调，热服。

捉虎丹　治瘀血腰痛。
白胶香两半　草乌头　五灵脂　木鳖子去壳　地龙去泥土净，各一两　麝香　京墨各二钱半　乳香　没药　当归各七钱半
右为细末，糯米饭丸，桐子大，每服一丸或二丸，多至三五丸，空心温酒下。按白胶香乃枫香树脂，药肆无此，皆松香之白者，殊非立法之初意。如用必于夏月山中，于枫树上流出者，采用方妙。

萆薢丸　治肾损骨痿，不能起于床，腰背腿皆痛。
萆薢　杜仲炒去丝　苁蓉　菟丝子酒浸
右等分，细末，猪腰子捣烂，丸桐子大，每服五十丸至七十丸，空心温酒下。

朮附汤 【 《奇效良方》，下同】 　治湿伤肾经，腰重冷痛，小便自利。
附子炮去皮脐，切片　杜仲去皮，炒去丝，各三钱　白朮四钱
右作一服，水二钟，生姜七片，煎至一钟，空心服。

附子散　治腰痛强直，不能俛仰，及筋脉拘急。
附子炮　当归剉炒，各两半　杜仲去皮，炒去丝　延胡索　羌活各一两　防风二两　桂心半两　牛膝三分
右(口父)咀，每服四钱，水一中盏，入生姜半分，煎至六分，去滓，食前温服。

牛膝丸　治腰胯疼痛，四肢烦疼，不能饮食。
牛膝　诃黎勒煨，用皮　附子炮　当归各一两　干姜炮　芎藭各半两　桂心　白芍药　白朮　羌活各三分　厚朴去粗皮涂生姜汁炙黄香熟，一两半
右为细末，酒煮糊，和捣二三百杵，丸如梧桐子大，每服三十丸，食前用温酒送下。

萆薢酒　治五种腰痛，连脚膝筋脉拘急酸疼。
萆薢　牛膝各三两　羌活　附子炮去皮脐　狗脊　杜仲炒去丝　桂心　桑寄生各二两
右细剉，用生绢袋盛，以酒二(豆斗)浸，密封七日后开，每于食前温服一盏。

沉香丸　治肾脏风虚冷滞，腰间久痛，连腿膝麻痹，或时疼痛，乏力羸瘦。
沉香　桂心　萆薢　怀干地黄　牛膝　羌活　白茯苓　海桐皮　杜仲去粗皮，炙黄　石斛去根　槟榔　漏芦各三分　芎藭　木香　当归微炒　白朮　防风各半两　附子炮去皮脐　补骨脂微炒，各一两
右为细末，炼蜜和捣三四千杵，丸如梧桐子大，每服三十丸，空心用温酒送下，晚间照前再服。

一柴胡饮 【 《景岳全书》，下同】 　治腰痛阳证多热者。
柴胡二三钱　黄芩　生地　陈皮各一钱半　芍药二钱　甘草八分　水一钟，煎七八分，温服。

二柴胡饮　治腰痛阴证多寒者。
陈皮　厚朴各一钱半　半夏二钱　甘草八分　细辛一二钱　柴胡一钱或二三钱
右水一钟半，生姜三五七片，煎七八分温服。

正柴胡饮　治外感风寒腰痛，凡血气平和，宜从平散者，此方主之。
防风　甘草各一钱　陈皮一钱半　芍药二钱　柴胡一二三钱　水一钟半，生姜三五片，煎七八分热服。

当归地黄饮　治肾虚腰膝疼痛等证。
山茱萸肉一钱　当归二三钱　熟地三五钱　山药　杜仲各二钱　牛膝一钱半　炙甘草八分　水二钟，煎八分，食远服。

左归丸　治肾虚腰痛，真阴不足，壮水之主，以培左肾之元阴，而精血自充矣。
大怀熟地八两　山药炒　枸杞子　山茱萸肉　菟丝制　鹿胶炒珠　龟胶炒珠，各四两，无火者不用　川牛膝酒洗蒸熟，三两，精滑者不用
右先将熟地蒸烂杵膏，加炼蜜，丸桐子大，每食前用滚汤，或淡盐汤送下百余丸。

右归丸　治肾虚腰痛，真阴不足，益火之原，以培右肾之元阳，而神气自强矣。
大怀熟地八两　山药微炒　山茱萸肉微炒　枸杞子微炒　鹿角胶炒珠　菟丝子制　杜仲姜汁炒，各四两　当归三两，便溏勿用　肉桂二两，渐可加至四两　制附子二两，渐可加至五六两
右丸法如前，或丸如弹子大，每嚼服二三丸，以滚白汤送下，其效尤速。

滋阴八味丸　治阴虚火盛，下焦湿热，腰疼，变汤名滋阴八味煎。
山药　山萸肉各四两　丹皮　白茯苓　泽泻　黄蘗盐水炒　知母盐水炒，各三两　熟地八两蒸
右加炼蜜捣丸梧桐子大，或空心、或午前，用滚白汤、或淡盐汤送下百余丸。

大分清饮　治邪火蓄结，腰肾疼痛。
茯苓　泽泻　木通各二钱　猪苓　栀子或倍之　枳壳　车前子各一钱　水一钟半，煎八分，食远温服。

独活寄生汤 【 《卫生宝鉴》】 　治肾气虚弱，冷卧湿地，腰腿拘急，筋骨孪痛，常风取凉过度，风邪流入脚膝，为偏枯冷痹，缓弱疼痛，或腰痛牵引脚重，行步艰难。
独活　桑寄生如无，以川续断代　杜仲去皮切，炒去丝　牛膝　细辛　秦艽　白茯苓　桂心　防风　芎藭　人参各一钱半　甘草　当归　芍药　干地黄各一钱　水二大盏，生姜五片，同煎至七分，食前服。

三仙丹 【 《和剂局方》】 　治前证。
川乌一两，生，去皮，剉块，用盐半两同炒黄色，去盐　茴香净称三两，炒令香透　苍朮二两，米泔浸一宿，刮去皮，切碎，以葱白一握同炒黄色，去葱
右为未，洒煮面糊丸，如梧桐子大，每服二十丸，空心温洒盐汤任下。

牛膝酒　治前证。
生地黄十两　牛膝　羌活　地骨皮　五加皮　川芎　薏苡仁　甘草各一两　海桐皮二两
右剉，以绢袋裹，入好酒二斗，浸二七日，夏三五宿，每服一杯，日三四次，令酒气不绝为佳。一方入杜仲一两，炒断丝。

生附汤　治受湿腰痛。
附子生　白朮　茯苓　牛膝　厚朴　干生姜　甘草炙，各一钱　苍朮炒　杜仲姜制炒，各二钱
右作一服，水二钟，生姜三片，红枣二枚，煎至一钟，食前服。

橘核酒 【 《三因方》】 　治打扑腰痛，恶血瘀蓄，痛不可忍。
橘核炒去皮，研细
右每服二钱，酒调服，或用猪腰子一个，去筋膜，破开入药，同葱白、茴香、盐，湿纸裹煨熟，细嚼，温酒下。

川芎肉桂汤　治寒湿腰痛，两胁搐急。
羌活　柴胡　归梢　甘草炙　川芎　肉桂　苍朮各一钱　防风　汉防己各三分　炒曲　独活各五分　桃仁五枚去皮，另研如泥
右(口父)咀，水酒煎，去滓，食远热服。

麻黄苍朮汤 【 《奇效良方》】 　治寒湿所客，身体沉重，腰痛，面色萎黄不泽。
麻黄　泽泻　炒曲　白茯苓　橘皮各一钱　半夏　桂枝　草豆蔻　猪苓各半钱　苍朮　甘草炙各二钱黄芪三钱　杏仁十个
右作一服，水二钟，煎一钟，食前服。

摩腰膏 【 《丹溪心法》】 　治老人腰痛。
附子尖　乌头尖　南星各二钱半　干姜一钱　麝香大者五粒，小则加之　朱砂　雄黄　樟脑　丁香各一钱半
右为末，蜜丸如龙眼大，每服一丸，用生姜汁化开如厚粥，火上烘热，放掌上摩腰中，候药尽贴腰上，即烘绵衣缚定，腰热如火，间二日用一丸。

苍朮汤 【 《东垣十书》，下同】 　治湿热腰腿疼痛。
苍朮五钱　柴胡三钱　防风　黄蘗各一钱半　水二钟，煎至一钟，空心食前服。

独活汤　治因劳役得，腰痛如折，沉重如山。
独活　防风　泽泻　大黄煨　肉桂各三钱　羌活　甘草炙，二钱　连翘　当归尾各五钱　桃仁五十粒　汉防己　黄蘗酒浸，各一两
右(口父)咀，每服五钱，如麻豆大，酒半盏，水一盏，去滓热服。

羌活汤　治腰膝无力沉重。
羌活三钱　防风一钱半　生甘草　炙甘草　草豆蔻　黄蘗　葛根各五分　知母二钱半　陈皮六分　黄芪二钱　苍朮　升麻　独活　砂仁　柴胡各一钱
右为粗末，作二服，水二盏，煎至一盏，去滓，空心服。

羌活胜湿汤　治脊痛项强，腰似折，项似拔，冲头痛，乃足太阳经不行也。
羌活　独活　藁本　防风各一钱　蔓荆三分　川芎二分　甘草炙，五分
右(口父)咀，作一服，水二盏，煎一盏，去滓，食后温服。

甘豆汤　治内蓄风热入肾，腰痛，大小便不通。
黑豆二合　甘草二钱
右加续断、天麻、生姜七片，水煎服，间服败毒故。

败毒散 【 《直指方》，下同】 　治风热腰痛，伤寒热证通用。
人参　赤茯苓　川芎　桔梗　羌活　独活　前胡　柴胡　枳壳制　甘草炒，各等分
右剉散，每服三钱，生姜五片，煎服。

乳香趂痛散　治打坠腰痛。
虎胫骨酒炙黄　败龟板酒炙，各二两　赤芍药　白附子炮　麒麟竭　当归　没药　桂去粗皮　防风　自然铜煅，酢淬研　苍耳子微炒　白芷　骨碎补炒去毛，各三两　牛膝　天麻　五加皮　槟榔　羌活各一两
右为末，每服一钱，温酒调下，加全蝎更妙。

普贤正气散 【 《和剂局方》】 　治痰水腰痛。
陈皮　半夏制　苍朮　厚朴　藿香　甘草　生姜各等分　每服五钱，水二盏，葱二段，黑豆百粒，煎八分，不拘时热服。

青娥丸 【 《直指方》】 　治肾虚腰痛，益精助阳，乌须壮脚。
杜仲去祖皮，剉豆大，用生姜二两半擦腌，炒干　破故纸各四两，炒香
右为末，用胡桃肉三十个，研膏，入少熟蜜，丸如桐子大，每服五十丸，调气散食前下。

地龙汤 【 《东垣十书》】 　治闪挫坠扑腰痛。
桃仁六个　羌活二钱　独活　甘草　当归梢　黄蘗各一钱　麻黄去节　中桂　地龙各四分　苏木六分
右为粗末，每服五钱，水二盏，煎一盏，食远热服。

补骨脂丸 【 《奇效良方》，下同】 　治腰脚疼痛不止。
补骨脂微炒　牛膝去苗，各三钱　骨碎补一两　桂心一两半　槟榔　安息香二两，入胡桃仁捣熟
右为细末，炼蜜入安息香，和捣千余杵，丸如梧子大，每服十丸至二十丸，空心温酒下。

百倍丸　治男妇腰膝疼痛，筋脉拘急。
败龟皮　虎骨二味各酢浸一宿，蘸酢炙令黄　苁蓉　牛膝酒浸一宿　乳香另研　没药另研　木鳖子去壳　骨碎补去毛　自然铜酢淬七次　破故纸炒，各等分
右为细末，以浸苁蓉牛膝酒，煮面糊和丸如梧桐子大，每服三十丸，食前温酒下。

养肾散　治腰脚筋骨疼痛，不能步履。
苍朮去皮，一两　全蝎半两　黑附子炮去皮脐　草乌去尖，各二钱　天麻三钱
右为细末，每服一钱，淋黑豆酒调下，药气所至，麻痹少时瘳。

大建中汤 【 《和剂局方》】 　治阳虚腰痛。
当归　白芍药　白朮　麦门冬　熟地　黄芪　甘草　苁蓉酒浸　人参　川芎　半夏　肉桂　附子炮去皮　茯苓各等分　每服五钱，水二盏，姜三片，枣二枚，煎八分，空心温服。

麋茸丸 【 《本事方》】 　治肾虚腰痛，不能转侧。
麋茸鹿茸亦可　菟丝子末各一两　舶上茴香半两
右为末，以羊肾二对，用酒浸煮烂，去膜研如泥，和丸如桐子大，阴干，如羊肾少，入酒糊佐之，每服三五十丸，温酒或盐汤下。

补阴丸 【 《丹溪心法》】 　治阴虚腰痛。
龟板酒炙　黄蘗酒炒　知母　侧柏叶　枸杞　五味子　杜仲姜汁炒去丝　缩砂仁各等分　甘草减半
右为末，猪脊髓加地黄膏为丸。

调肝散　治郁怒伤肝，发为腰痛。
半夏制，三分　辣桂　宣木瓜　当归　川芎　牛膝　细辛各二分　石菖蒲　酸枣仁去皮，炒　甘草炙，各一钱　每三钱，姜五片，枣二枚，煎服。

橘香丸 【 《奇效良方》，下同】 　治腰痛。
橘核炒　破故纸炒　胡卢巴炒　庵(艹闾)子炒　茴香炒　附子炮，各等分
右为细末，酒煮面糊和丸如梧子大，每服三四十丸，食前用盐汤送下。
又方　治腰痛。
杜仲　肉苁蓉　破故纸　人参　当归　秋石　川巴戟　鹿角霜各等分
右为末，用猪腰子一个，洗净血水，淡盐浥过，劈开两半，勿令断，中间细华开，用前药掺入，另用稀绢一块包裹，线缚定，外用小糖罐，入酒少许，罐上用纸封固，毋令走泄药气，煮腰子候熟取食之，饮醇酒三五杯，立愈。

立安丸　治五种腰痛，常服补暖肾经，壮健腰脚。
破故纸　干木瓜　杜仲去皮，姜炒去丝　续断　牛膝酒浸，各一两　萆薢二两
右为细末，炼蜜丸如梧桐子大，每服五十丸，空心用温酒或盐汤送下。

二至丸　治肾气虚损，腰痛，不可屈伸。
附子炮去皮脐　桂心　杜仲去皮，剉，炒去丝　补骨脂炒，各一两　鹿角镑　麋角镑，各二两　鹿茸酒炙　青盐另研，各半两
右为细末，酒煮糊和丸如梧桐子大，每服七十丸，空心用胡桃肉细嚼，用盐汤或盐酒送下。如恶热药者，去附子加肉苁蓉一两。

速效散　治男女腰痛不可忍者。
川楝子取肉，以巴豆五粒去壳，同炒赤，去巴豆　茴香盐炒香，去盐　破故纸炒，各一两
右为细末，每服三钱，空心热酒调服。

散滞丸　治腰痛不可忍者。
黑牵牛不以多少，取头末
右用大蒜，每一瓣入巴豆肉一粒在内，以湿纸裹定，煨香熟，去巴豆，将蒜研和牵牛末为丸梧子大，每服五丸，空心食前酢茶汤下，量虚实服。一方无巴豆，以朱砂为衣，每服二十丸酒下，一服便安。
又方　治腰痛。
胡桃肉　补骨脂　杜仲各四两
右(口父)咀，作二贴，每贴用水二盏煎，空心服。

张走马家飞步丸　此第一方筋骨药，能去筋脉骨节手足腰背诸般疼痛，挛缩不伸之患。
乳香一两，另研　白芍药　川乌生，刮去皮脐　草乌生，刮去皮脐　木鳖子取肉，另研去油净　白胶香各二两
右为细末，用赤小豆末煮糊为丸如梧子大，每服十五丸，木瓜汤下。病在上，食后服；病在下，空心服。忌热物片时。

神应丸　治肾经不足，风冷乘之，腰痛如折，牵引背膂俛仰，或劳役伤于肾，或寝湿地，或坠堕伤损，风寒客搏，皆令腰痛。
威灵仙　桂心　当归各二两
右为细末，酒煮面糊丸梧子大，每服二三十丸，食前用温酒或茴香汤下，妇人桂心汤下。

如神汤　一名舒筋汤，一名立效散，治男妇腰痛，闪肭血滞，腹中(疒丂)痛，产后服之更妙。
延胡索微炒　当归　桂心各等分
右为细末，每服二钱，不拘时，温酒调服。一方加杜仲，或加桃仁、牛膝、续断，亦可。

牵牛丸　治冷气流注，腰疼不可俛仰。
黑牵牛　延胡索炒　补骨脂另炒捣末，各二两
右，煨蒜研膏，丸如梧子大，每服五十丸，食前葱酒盐汤任下。一方不用延胡索，骨脂用麸炒为末，酒糊丸。

立安散　专治腰痛。
杜仲炒　橘核炒，取仁
右等分为细末，每服二钱，不拘时，用盐酒调服。

补骨脂丸　治腰痛不可忍。
补骨脂二两，酒浸一宿，用麸炒为未　杏仁汤泡去皮尖，研　桃仁泡去皮尖，研，各一两
右和匀，以浸药酒，煮面糊和丸如梧桐子大，每服五十丸，空心盐汤或盐酒下。

庵(艹闾)丸　治坠堕闪肭，血气凝滞，腰痛。
庵(艹闾)子　当归酒浸，焙　威灵仙　破故纸炒　杜仲姜汁炒去丝　桂心各五钱　乳香别研　没药别研，各二钱半
右为细末，酒煮面糊，丸如梧子大，每服七十丸，空心用盐汤或盐酒任下。

神曲酒　治闪挫腰痛。
神曲一块约如拳大
右烧令通赤，好酒二大盏淬酒中，便饮之令尽，仰卧少顷，即安。或以此酒吞青娥丸尤妙。

除湿丹 【 《统旨》】 　治肾着腰痛。
陈皮四两　槟榔　甘遂　芍药煨　威灵仙　泽泻　葶苈各二两　黑牵牛头末　乳香研　没药研，各一两　大戟炒三两
右为末，面糊丸如梧子大，每服三十九，空心用灯草汤送下。

禹功散 【 《儒门事亲》】 　治伤湿腰痛。
黑牵牛四两　茴香炒一两
右为末，姜汁调一二钱服。

清湿散 【 《统旨》】 　治前证。
黄蘗盐水拌抄　苍朮米泔浸，炒，各一钱五分　杜仲　泽泻　白芍药煨　牛膝酒浸　木瓜　威灵仙　陈皮各一钱　甘草三分
水二钟，姜三片，煎八分，食前服。痛甚者，加乳香、没药末五分，临服调入。

虎骨散 【 《奇效良方》】 　治腰胯连脚膝，晓夜疼痛。
虎胫骨酥炙　败龟板酥炙　当归　川芎藭　萆薢　牛膝　桂心　羌活各一两
右为细末，每服二钱，空心温酒调下。

加味青娥丸 【 《古今医鉴》，下同】 　治风寒血气相搏，肾腰为痛。
破故纸芝麻同炒变色，去芝麻　杜仲各六两，姜汁浸炒　胡桃肉　沉香　乳香　没药各三两
右为末，以肉苁蓉各六两酒浸成膏，和药捣千杵，丸如梧子大，温洒或盐汤下五七十丸。

壮本丹　治肾虚腰痛甚妙。
杜仲酒炒　破故纸盐水炒　茴香炒，各一两　肉苁蓉酒洗　巴戟酒浸　青盐各五钱
右为末，将猪腰子分开，入药在内缝住，纸包煨熟，每一个作一服，以黄酒送下。

局方安肾丸 【 《医学入门》】 　治肾虚腰痛，下元虚冷，小便滑数。
桃仁　白蒺藜　巴戟　肉苁蓉　山药　石斛　破故纸　白茯苓　萆薢　白朮各二两四钱　川乌炮　肉桂各一两三钱
右为末，蜜丸梧子大，空心酒下五七十丸。

补髓丹 【 《东垣十书》】 　治肾虚腰痛。
鹿茸一两　破故纸以芝麻二两半同炒，去芝麻　杜仲姜汁炒，五两　没药五钱
右为末，胡桃肉十五个，捣膏入面少许，酒煮为糊，作丸梧子大，空心盐汤下百丸。

九味安肾丸 【 《三因方》，下同】 　治肾虚腰痛，目眩耳聋，面黑羸瘦。
胡卢巴　破故纸炒　川楝肉　茴香　续断各一两半　桃仁　杏仁　山药　白茯苓各一两
右为末，蜜丸梧子大，空心盐汤下五七十丸。

熟大黄汤　治坠堕闪挫，腰痛不能屈伸。
大黄切如指大　生姜切，各半两
右同炒令焦黄色，以水一盏浸一宿，五更去滓服，天明取下如鸡肝者，即恶物也。

杜仲丸 【 《医学入门》】 　治肾虚腰痛，动止软弱，脉大虚，疼不已。
杜仲姜汁炒　五倍子　枸杞子　败龟板酥炙　黄蘗　知母并盐水炒　当归　白芍药　黄芪　破故纸炒，各一两
右为末，炼蜜入猪髓和丸梧子大，空心盐汤吞下八十丸或百丸。

补肾汤 【 《古今医鉴》】 　治肾虚腰痛。
破故纸炒　茴香盐酒炒　延胡索　牛膝酒洗　当归酒洗　杜仲酒炒　黄蘗　知母并盐酒炒，各一钱
右作一贴，姜三片，水煎空心服。

调气散 【 《丹溪心法》】 　治诸气腰痛。
藿香叶　甘草各八钱　缩砂仁四钱　白豆蔻　丁香　白檀香　木香各二钱
右为末，每一钱，盐汤点服，不拘时。

破血散痛汤 【 《东垣十书》】 　治堕落损伤，跌其腰脊，恶血留于胁下，痛楚不能转侧。
水蛭三钱，炒令烟尽，另研细　连翘　当归　柴胡各二钱　苏木一钱半　羌活　防风　桂心各一钱　麝香五分，另研。
右剉，分二贴，每服酒二盏，水一盏，煎至一盏，去滓，调水蛭、麝香末，空心服，两服即愈。

通经散 【 《儒门事亲》】 　治腰痛，下水湿。
陈皮　当归　甘遂各等分
右为末，每三钱，临卧温酒调下。

七味苍蘗散 【 《医学入门》】 　治腰痛。
苍朮　黄蘗　杜仲　破故纸　川芎　当归　白朮各一钱
右剉，作一贴，空心，水煎服。

清肝流气饮 【 《疮疡全书》，下同】 　治火腰带毒。
桔梗　生甘草　防风　前胡　羌活　独活　赤芍　连翘　薄荷　荆芥穗　石膏　枳壳　黄连　白茯　归须　青皮　黄芩
右煎服之。

败毒流气饮　治前证。
紫苏叶　桔梗　枳壳　防风　柴胡　生甘草　川芎　白芷　赤芍药　当归　羌活　白茯苓　乌药　陈皮
右，姜三片，枣一枚，煎服。

黄芪内托汤　治一切痈疽已破后，虚弱无力，体倦懒言，精神短少，饮食无味，自汗口干，脉濇不睡，并效。
黄芪　人参　茯苓　川芎　归身　白芍药　熟地　肉桂　麦冬　远志各一钱　甘草五分
右(口父)咀，水二钟，姜三片，枣二枚，煎一钟，食远服。

胜金丹　治腰疽，并一切肿痛。
麝香　制砒各五分　蟾酥一钱　雄黄　辰砂　乳香　没药　血竭各一钱半　天龙去头足，炙　全蝎泡，炙　穿山甲炙，各三钱　殭蚕炙去丝，五钱
右为细末，和匀，每服三分，赤砂糖调葱头酒送下，取汗为度。

内疏黄连汤　治缠腰火丹，并一切痈疽，发热而烦，脉沉而实，病远在内，脏腑秘濇，当急疏利之。
连翘二两　黄连　芍药　当归　槟榔　木香　黄牛　栀子　薄荷　桔梗　甘草各一两
右除槟榔、木香为末外，并剉，每服一两，水一盏半，煎一盏，先吃一二服，次每服加大黄一钱，再加二钱，以利为度。

一粒金丹　治一切恶疮痈肿，无名肿毒。
沉香　木香　乳香各五分　巴豆霜一钱五分
右为细末，照称分数和匀，用黑肥枣子个半去皮捣烂为丸，如芡实大，每服一丸。量人虚实，先呷水一口，行一次。胃气壮实者，只可呷水三四口，不可太过，后用水一口送药下，行尽数次，以米饮补之。

仙方活命饮　一名真人活命饮。治一切疮疡，未成脓者内消，已成脓者即溃，又止痛消毒之圣药也。
滴乳香研　当归尾　明没药研　赤芍　防风　甘草节　白芷　贝母　皂角刺炒　天花粉　穿山甲炮，各一钱　陈皮　金银花各三钱
右为粗末，大者四者、小者二两作一剂，无灰洒十茶钟，疮小五茶钟，入有嘴瓶内，以厚纸封口，勿令泄气，煎至三大钟，去滓，作三次服，接连不断，随疮上下服。能饮酒者，服药后再饮三五杯。此药并无酒气，不动脏腑，不伤气血。忌酸、薄酒、铁器，服后侧睡，觉痛定回生，神功浩大，不可臆度。

人参养荣汤　治痈疽气血不足，不能收敛，若大疮愈后，多服之不变他病。
白芍一钱半　人参　陈皮　黄芪蜜炙　桂心　当归酒拌　白朮　甘草炙，各一钱　熟地酒拌　五味炒杵　茯苓各七分半　远志去心炒，五分
右作一剂，水二钟，姜三片，枣一枚，煎八分，食前服。

十全大补汤　治血气未足之人，结肿未成脓者，宜加枳壳、香附、连翘，服之自消。
人参　肉桂　地黄酒洗，蒸焙　白芍炒　川芎　白茯苓　白朮黄土水拌炒　黄芪盐水拌炒　当归酒拌，各一钱　甘草炙，五分
右作一剂，用水二钟，姜枣煎服。

古今图书集成医部全录卷一百八十八

　腰门

　　单方
金牙石：治一切冷风气筋骨挛急，腰脚不遂，烧酒浸服。 【 甄权】 

脾疼腰痛：砒霜成块者为末，黄丹各半两，化蜡入砒，以柳条搅，焦则换，至七条取起收之，每旋丸梧子大，冷水送下。小儿黍米大。 【 《和剂局方》】 

腰腹诸痛：焰硝、雄黄各一钱，研细末，每点少许入眦内，名火龙丹。 【 《集元方》】 

腰脚疼痛：天麻、半夏、细辛各二两，绢袋二个各盛药，合匀蒸热，交互熨痛处，汗出则愈，数日再熨。 【 《卫生易简方》】 

气滞腰痛：青木香、乳香各二钱，酒浸饭上蒸匀，酒调服。 【 《圣惠方》】 

肾虚腰痛：用破故纸一两炒为末，温酒服三钱，神妙；或加木香一钱。 【 《经验方》】 

腰痛：揩牙香附子五两，生姜二两，取自然汁浸一宿，炒黄为末，入青盐二钱，擦牙数次，其痛即止。 【 《乾坤生意》】 

妇人腰痛：向东蘘荷根一把，捣汁三升服之。 【 《肘后方》】 

腰脚风气作痛：大黄一两，切如碁子，和少酥炒干，勿令焦，捣筛，每用二钱，空心以水三大合，入姜三片，煎十余沸，取汤调服，当下冷脓恶物，痛即止。 【 崔元亮《海上方》】 

腰脚冷痹疼痛有风：川乌头三个，生，去皮脐为散，酢调涂帛上，贴之，须臾痛止。 【 《圣惠方》】 

虚寒腰痛：鹿茸去毛，酥炙微黄，附子炮去皮脐各二两，盐花三分为末，枣肉和丸，梧子大，每服三十丸，空心温酒下。

腰膝疼痛，或顽麻无力：菟丝子洗一两，牛膝一两，同入银器内，酒浸一寸五分，暴为末，将原酒煮糊，丸梧子大，每空心酒服二三十丸。 【 《经验方》】 

气滞腰痛：牵牛不拘多少，以新瓦烧赤安于上，自然一半生，一半熟，不得拨动，取末一两，入硫黄未二钱半，同研匀，分作三分，每分用白面三匙，水和捍开，切作碁子。五更初以水一盏煮熟，连汤温下，痛即已。未住，隔日再作。予常有此疾，每发一服，痛即止。 【 《本事方》】 

挫气腰痛：香茶内滴入菜油数点，顿服。 【 《纲目》】 

腰重作痛：槟榔为末，酒服一钱。 【 《斗门方》】 

桄榔子，面作饼，炙食，腴美令人不饥，补益虚羸损乏，腰脚无力，久服轻身辟谷。 【 李珣】 

腰痛难转：煎茶五合，投酢二合，顿服。 【 孟诜《食疗》】 

腰腿疼痛：甜瓜子三两，酒浸十日为末，每服三钱，空心酒下，日三。 【 《寿域神方》】 

闪挫腰痛：用西瓜青皮，阴干为末，盐酒调服三钱。 【 《摄生众妙方》】 

葡萄根及藤叶，治腰脚肢腿痛，煎汤淋洗之良。 【 时珍】 

腰脚诸痛：用威灵仙末，空心温酒服一钱，逐日以微利为度。 【 《千金方》】 
又方：用威灵仙一片洗干，好酒浸七日为末，面糊丸梧子大，以浸药酒每服二十丸。

肾虚腰痛：杜仲为末，每旦以温酒服二钱。 【 《三因方》】 

腰脚风痛，不能履地：皂角子一千二百个洗净，以少酥熬香为末，蜜丸梧子大，每空心以蒺藜子酸枣仁汤，下三十丸。 【 《千金方》。】 

牛领藤，主腹内冷，腰膝痛弱，小便白数，阳道乏，煮汁或浸酒服。

白龙须，治男子妇人腰腿痛不可忍，并宜之。惟虚劳痈痿不可服。研末，每服一钱，气弱者七分，无灰酒下。密室随左右贴床卧，待汗出自干，勿多盖被，三日勿下床见风。一方，得疾浅者，用末三钱，瓷瓶煮酒一壶，每日先服桔梗汤，少顷饮酒二盏，早一服，晚一服。 【 《保寿堂方》】 

腰脚风：冷石花浸酒饮之。 【 《圣惠方》】 

腰脚疼痛：新胡麻一升，熬香杵末，日服一小升，服至一斗永瘥，温酒蜜汤姜汁皆可下。 【 《千金方》】 

风冷伤肾腰背痛：杜仲一斤，切炒，酒二斤渍十日，日服三合。 【 陶隐居《得效方》】 

腰痛：炙热黄狗皮裹之，频用取瘥。 【 时珍】 

腰痛虚寒：糯米二升炒熟，袋盛拴靠痛处，内以八角茴香研酒服。 【 《谈埜翁试验方》】 

腰胁卒痛：大豆炒二升，酒三升，煮二升顿服。 【 《肘后方》】 

卒然腰痛：大豆六升，水拌湿炒，热布裹熨之，冷即易，乃张文仲所处方也。 【 《延年秘录》】 

栗子粥，补肾气，益腰脚。

女贞皮酒，治风虚，补腰膝。女贞皮切片，浸酒煮饮之。

薏苡仁酒，去风湿，强筋骨，壮腰膝，健脾胃。用绝好薏苡仁粉，同曲米酿酒，或袋盛煮酒饮。

茯苓酒，治头风虚眩，暖腰膝，主五劳七伤。用茯苓扮同曲米酿酒饮之。

仙茆酒，治精气虚寒，阳痿膝弱，腰痛痹缓诸虚之病。用仙茆九蒸九晒，浸酒饮。

牛蒡酒，治诸风毒，利腰脚。用牛蒡根切片，浸酒饮之。

羊羔酒，大补元气，健脾胃，益腰肾，宣和化成殿真方。用米一石如常浸浆，嫩肥羊肉七斤，曲十四两，杏仁一斤，同煮烂，连汁拌末，入木香一两同酿，勿犯水，十日熟，极甘滑。一法：羊肉五斤，蒸烂酒浸一宿，入消梨七个，同捣取汁，和曲米酿酒饮之。

腰脚无力：韭子一升，拣净蒸两次，暴干，簸去黑皮，炒黄捣粉，用安息香二大两，水煮一二百沸，慢火炒赤色，和捣为丸梧子大，如干入少蜜，每日空服，酒下二十丸，以饭三五匙压，大佳。 【 崔元亮《海上方》】 

腰脊胀痛：芥子末，酒调贴之，立效。 【 《摘元方》】 

肾虚腰痛：用猪腰子一枚，切片，以椒盐腌，去腥水，入杜仲末三钱在内，荷叶包煨食之，酒下。 【 《本草权度》】 

思仙散：用八角茴香、杜仲各炒研三钱，木香一钱，水一钟，酒半钟，煎服。 【 《活人心镜》】 

闪剉腰痛：莳萝作末，酒服二钱匕。 【 《永类钤方》】 

腰脚拘挛，腰脚风血积冷，筋急拘挛疼痛者：取茄子五十斤洗，以水五斗，煮取浓汁，滤去滓，更入小铛中，煎至一升以来，即入生粟粉同煎，令稀稠得所，取出搜和，更入麝香、朱砂末，同丸如梧子大，每日用秫米酒送下三十丸，近暮再服，三月乃瘥。男子女人，通用皆验。 【 《图经本草》】 

腰痛不止：天罗布瓜子仁炒焦擂，酒服，以滓敷之。 【 《熊氏补遗》】 

腰痛不止：丝瓜根烧存性为末，每温酒服二钱，神效甚便。 【 《邓笔峯杂兴》】 

腰脊作痛：三月三日，取桃花一斗一升，井华水三斗，曲六升，米六斗，炊熟如常酿酒，每服一升，日三服，神效。 【 《千金方》】 

老人腰痛及腿痛：用棠球子、鹿茸炙，等分为末，蜜丸梧子大，每服百丸，日二服。

肾疰腰痛：用青皮炒研，每服温酒一钱，或酒煎服。 【 《大明》】 

放杖木，治一切风血，理腰脚，轻身变白不老，浸酒服之。 【 《藏器》】 

蟾酥同牛酥，或吴茱萸苗汁，调摩腰眼阴囊，治腰肾冷，并助阳气。 【 《日华》】 

闪腰血痛：桂末和苦酒涂之，干再上。 【 《肘后方》】 

白檀香，治腰肾痛，水磨涂腰肾痛处。 【 《大明》】 

肾虚腰痛：用杜仲去皮炙黄一大斤，分作十剂，每夜取一剂，以水一大升，浸至五更，煎三分减一取汁，以羊肾三四枚切下，再煮三五沸，如作羹法，和以椒盐，空腹顿服。《圣惠方》入薤白七茎。《箧中方》加五味子半斤。 【 《海上方》】 

腰痛脚气木瓜汤，治腰膝痛脚气。羊肉一脚，草果五枚，粳米二升，回回豆即胡豆半升，木瓜二斤，取汁，入砂糖四两，盐少许，煮肉食之。 【 《正要》，下同】 

虚寒腰痛：用羊头蹄一具，草果四枚，桂一两，姜半斤，哈昔泥一豆许，胡椒煮食。

肾虚腰痛：用羊肾去膜，阴干为末，酒服二方寸匕，日一。 【 《千金方》】 

治卒腰痛：羊肾一对，洎夫兰一钱，水一盏浸汁，入盐少许，涂抹肾上，徐徐炙熟，空腹食之。 【 《正要》】 

肾虚腰痛：用羊脊骨一具搥碎煮，和蒜薤食，饮少酒妙。 【 《心镜》】 
又方：用羊脊骨一具搥碎，肉苁蓉一两，草果五枚，水煮汁，下葱酱作羹食。 【 《正要》】 

腰脚不随，挛急冷痛：取虎胫骨五六寸，刮去肉膜，涂酥炙黄捣细，绢袋盛之，以瓶盛酒一斗浸之，煻火微温，七日后，任情饮之当微利，便效也。
又方：虎腰脊骨一具，前两脚全骨一具，并于石上以斧搥碎，安铁床上，文炭火炙，待脂出，则投无灰浓酒中密封，春夏七日，秋冬三日，任性日饮三度。患十年以上者，不过三剂；七年以下者，一剂必瘥。 【 崔元亮《海上方》】 

腰脊痛，及肾劳腰脊挛：用杜仲四两炒去丝，浸酒二升，每服酒三合，日三服。一方用杜仲姜汁炒去丝，为末，空心酒下一钱。 【 《纲目》】 

腰膝疼痛伤败者：鹿茸涂酥炙紫为末，每温酒服一钱。 【 《续千金方》】 

肾虚腰痛，如锥刺不能动摇：鹿角屑三两，炒黄研末，空心温酒服方寸匕，日三。 【 《肘后方》】 

腰脚屈而难伸：山楂末三钱，茶酒盐汤随下。

皂角膏，治诸腰脚疼痛，用好酒二大碗，皂角一斤去皮弦，捣碎，熬至一半，滤去滓，再用前汁入银石器内，熬为膏子，随痛处贴之。 【 《纲目》】 

腰脚锥痛，牵引支腿者：猫儿屎烧灰，唾津调涂之。 【 《永类钤方》】 

闪损腰痛趂痛丸：用白莴苣子炒三两，白粟米炒一撮，乳香、没药、乌梅肉各半两为末，炼蜜丸弹子大，每嚼一丸热酒下。 【 《玉机微义》】 

腰曲不伸，重如带石：用赤茯苓、白朮各四两，炙草三两，干姜炮二两，每五钱，水煎服。

天火带：用白鳝泥沙研细，香油敷之。 【 《丹溪心法》】 
又方：雉鸡毛及鹅毛烧灰，香油调敷。

闪脞腰痛：以茴香同红曲擂烂，好热酒调服。
又方：用茴香根擂烂，好酒下，立愈。

凡腰痛，用生姜四两，取自然汁略熬干水气，成膏，将贴患处，外将裹脚缚住。未贴膏之先，须要稍醉，然后以膏贴患处。盖膏到身上，片时热不可当，醉则浓睡，不觉其热耳。 【 《赵氏医贯》】 

腰痛：磁石火煅酢淬九次为末，水飞作丸服，或入补肾药皆佳。肾虚腰不利，宜用。 【 《本草》，下同】 

腰痛膝冷：菟丝子酒煮作末，温酒下二钱。

腰痛：地黄花为末，酒服方寸匕。
又方：菟丝末二两，杜仲蜜炙末一两，山药末酒煮为糊作丸，酒下五七十丸，名固阳丹。

蛇缠疮：用雄黄研为末，以酢调涂，仍用酒调服。凡为蛇伤，及蜂虿、蜈蚣、毒虫、颠犬所伤，皆可用之。 【 《证治准绳》】 

腰痛脚弱：石斛煮服、末服、浸酒服，皆佳。 【 《本草》，下同】 

腰脊痛：蒺藜子为末蜜丸服，或作末和酒服，并佳。

腰痛：肉苁蓉作丸服之。
又方：续断煮服，末服并佳。

腰痛：萆薢酒浸服之。
又方：萆薢三两，杜仲一两，捣为末，空心酒服二钱，禁食牛肉。
又方：威灵仙细末二钱，猪腰子一只，批药在内，湿纸裹煨熟，早晨细嚼，热酒下。 【 《纲目》】 
又方：威灵仙酒浸为末，面糊和丸梧子大，酒下八十丸至百丸，大便下青脓。 【 《本草》，下同】 

腰痛：五加皮细剉，酒浸服之。

肾虚腰痛：童便二盏，好酒一盏，猪腰子一对，盛磁缸，黄泥封口，日晚以慢火养熟至中夜，待五更初，以火温之，发瓶饮酒食腰子。此以血养血，绝胜金石草木之药。 【 《入门》，下同】 

虚损腰痛：取胡桃肉和杜仲茴香浸酒，空心服。

腰脊痛：薏苡仁为末，煮粥空心服。

　　针灸

《素问》曰：脾热病者，热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。刺足太阴、阳明。肾热病者，先腰痛胻酸，苦渴数饮身热。戊己甚，壬癸大汗．气逆则戊己死。刺足少阴、太阳。
足太阳之疟，令人腰痛头重，寒从背起，刺郄中出血。
足厥阴之疟，令人腰痛少腹满，小便不利，刺足厥阴。
肾疟者，令人洒洒寒，腰脊痛宛转，刺足太阳、少阴。
先腰脊痛者，先刺郄中出血。
足太阳脉，令人腰痛，引项脊尻背如重状，刺其郄中太阳正经出血。春无见血。
少阳令人腰痛，如以针刺其皮中，循循不可以俛仰，不可以顾，刺少阳成骨之端出血。成骨在膝外廉之骨独起者。夏无见血。
阳明令人腰痛，不可以顾，顾如有见者善悲，刺阳明于胻前三痏，上下和之，出血。秋无见血。
足太阴令人腰痛，痛引脊内廉，刺少阴于内踝上二胻。春无见血，出血太多，不可复也。
厥阴之脉，令人腰痛，腰中如张弓弩弦，刺厥阴之脉，在腨踵鱼腹之外，循循累累然，乃刺之。其病令人善言，默默然不慧，刺之三痏。
解脉令人腰痛，痛引肩，目(目巟)(目巟)然，时遗溲，刺解脉在膝筋肉分间，郄外廉之横脉出血，血变而止。
解脉，令人腰痛，如引带长，如折腰状，善恐，刺解脉在郄中结络如黍米，刺之血射以黑，见赤血而已。
同阴之脉，令人腰痛，痛如小锤居其中，怫然肿，刺同阴之脉在外踝上绝骨之端，为三痏。
阳维之脉，令人腰痛，痛上怫然肿，刺阳维之脉，脉与太阳合踹下间去地一尺所。
衡络之脉，令人腰痛，不可以俛仰，仰则恐仆，得之举重伤腰，衡络绝，恶血归之，刺之在郄阳筋之间，上郄数寸横居，为二痏。
会阴之脉，令人腰痛，痛上漯漯然汗出，汗干令人欲饮，饮已欲走。刺直阳之脉上三痏，在蹻上郄下五寸横居，视其盛者出血。
飞阳之脉，令人腰痛，痛止怫怫然，甚则悲以恐。刺飞阳之脉，在内踝上五寸，少阴之前与阴维之会。
昌阳之脉，令人腰痛，痛引膺，目(目巟)(目巟)然，甚则反折，舌卷不能言。刺内筋为二痏，在内踝上大筋前，太阴后上踝二寸所。
散脉，令人腰痛而热，热甚生烦，腰下如有横木居其中，甚则遗溲。刺散脉在膝骨肉分间，络外廉束脉，为三痏。
肉里之脉，令人腰痛不可以欬，欬则筋缩急。刺肉里之脉为二痏，在太阳之外，少阳绝骨之后。
腰痛挟脊而痛，至头八八然，目(目巟)(目巟)欲僵仆，刺足太阳郄中出血。
腰痛上寒，刺足太阳、阳明；上热，刺足厥阴；不可以俛仰，刺足少阳；中热而喘，刺足少阴，刺郄中出血。
腰痛上寒不可顾，刺足阳明；上热，刺足太阴；中热而喘，刺足少阴；大便难，刺足少阴；少腹满，刺足厥阴；如折不可以俛仰，不可举，刺足太阳；引脊内廉，刺足少阴。
腰痛引少腹控(月少)，不可以仰，刺腰尻交者两踝胂上，以月生死为痏数，发针立已，左取右，右取左。
腰痛不可以转摇，急引阴卵，刺八髎与痛上，八髎在腰尻分间。
《灵枢经》曰：小肠病者，小腹痛，腰脊控睾而痛，时窘之后，当耳前热；若寒甚，若独肩上热甚，及手小指次指之间热，若脉陷者，此其候也，手太阳病也，取之巨虚下廉。
病在上者，下取之；病在下者，高取之。病在头者，取之足；病在腰者，取之腘。
足少阴之别，名曰大钟，别走太阳。其别者并经上走于心包下，外贯腰脊。其病气逆则烦闷，实则闭癃，虚则腰痛，取之所别也。
邪在肾，则病骨痛阴痹，阴痹者按之而不得，腹胀腰痛，大便难，肩背颈项痛时眩，取之涌泉、昆仑，视有血者尽取之。
厥头痛项先痛，腰脊为应，先取天柱，后取足太阳。
厥挟脊而痛至顶，头沉沉然，目(目巟)(目巟)然，腰脊强，取足太阳腘中血络。
心痛引腰脊，欲呕，取足少阴。
肾气盛则梦腰脊两解不属，凡此盛者，至而泻之，立已。
腰尻以下应冬至，其日壬子。凡此者善候八正所在之处，所主左右上下身体有痈肿者，欲治之，无以其所直之日渍治之，是谓天忌日也。
《甲乙经》曰：腰痛上寒，实则脊急强，长强主之。
少腹痛，控睾引腰脊，疝痛上冲心，腰脊强，溺黄赤口干，小肠俞主之。
腰脊痛强引背少腹，俛仰难，不得仰息，脚痿重，尻不举，溺赤，腰以下至足清不仁，不可以坐起，膀胱俞主之。
腰痛不可以俛仰，中膂内俞主之。
腰足痛而清，善偃睾跳拳，上髎主之。
腰痛怏怏不可以俛仰，腰以下至足不仁，入脊腰背寒，次髎主之。先取缺盆，后取尾骶与八髎。
腰痛大便难，飧泄，腰尻中寒，中髎主之。
腰痛脊急，胁中满，小腹坚急，志室主之。
腰脊痛恶风，少腹满坚，癃闭下重，不得小便，胞肓主之。
腰痛骶寒俛仰急难，阴痛下重，不得小便，秩边主之。
腰痛控睾小腹及股，卒俛不得仰，刺气街。
腰痛不得转侧，章门主之。
腰痛不可以久立俛仰，京门及行间主之。
腰腹少腹痛，下髎主之。
肾腰痛不可俛仰，阴陵泉主之。
腰痛少腹满，小便不利如癃状，羸瘦意恐惧气不足，腹中怏怏，太冲主之。
腰痛少腹痛，阴包主之。
腰痛大便难，涌泉主之。
腰脊相引如解，实则闭癃，凄凄，腰脊痛宛转，目循循，嗜卧，口中热，虚则腰痛寒厥，烦心闷，大钟主之。
腰痛引脊内廉，复溜主之。春无见血，若太多，虚不可复，是前足少阴痛也。
腰痛不能举足，少坐若下车踬地，胫中矫矫然，申脉主之。
腰痛如小锤居其中，怫然肿痛，不可以欬，欬则筋缩急，诸节痛，上下无常寒热，阳辅主之。
腰痛不可举足，跟中踝后痛，脚痿，仆参主之。
腰痛挟脊至头八八然，目(目巟)(目巟)，委中主之。是前刺足太阳郄中出血者。
腰痛得俛不得仰，仰则恐仆，得之举重，恶血归之，殷门主之。是前衡络之脉腰痛者。
腰脊痛，尻脊股臀阴寒大痛，虚则血动，实则并热，痛痔，痛尻，脽中肿，大便直出，承扶主之。
《千金方》曰：腰背痛，宜针决膝腰勾画中青赤络脉，出血便瘥。
腰痛不得俛仰者，令患人正立，以竹拄地，度至脐断竹，乃以度之背脊，灸竹上头处，随年壮灸讫，藏竹勿令人得知。
腰痛，灸脚跟上横文中白肉际十壮，良。
又灸足巨阳七壮，巨阳在外踝下。
又灸腰目髎七壮，在尻上约左右是。
又灸八髎，及外踝上骨约中。
腰卒痛，灸穷骨上一寸七壮，左右一寸各灸七壮。
五脏六腑，心腹满，腰背疼，饮食吐逆，寒热往来，小便不利，羸瘦少气，灸三焦俞，随年壮。
腹疾腰痛，膀胱寒，澼饮注下，灸下极俞，随年壮。
劳冷气逆，腰臗冷痹，脚屈伸难，灸阳蹻一百壮，在外踝下容爪。
腰背不便，转筋急痹筋挛，灸第二十一椎，随年壮。
神道、谷中、腰俞、长强、大杼、膈关、水分、脾俞、小肠俞、膀胱俞，主腰脊急强。
腰俞、膀胱俞、长强、气冲、上髎、下髎、居髎，主腰痛。
志门、京门，主腰痛脊急。
小肠俞、中(月吕)俞、白环俞，主腰脊疝痛。
次髎、胞肓、承筋，主腰脊痛恶寒。
三里、阴市、阳辅、蠡沟，主腰痛不可以顾。
束骨、飞扬、承筋，主腰痛如折。
申脉、太冲、阳蹻，主腰痛不能举。
昆仑，主脊强背尻骨重。
合阳，主腰脊痛引腹。
委中，主腰痛挟脊至头，八八然。凡腰脚重痛，于此刺出血，久痼宿疹，亦皆立已。
大钟，主腰脊痛。
太白、阴陵泉、行间，主腰痛不可俛仰。
承扶，主腰脊尻臀股阴寒痛。
涌泉，主腰脊相引如解。
阴谷[阴谷　原作「阴骨」，据《千金》卷三十改。]，主脊内廉痛。
膈关，秩边、京骨，主背恶寒痛，脊强难以俛仰。
《儒门事亲》曰：肾俞二穴，在十四椎下两旁各寸半陷中，灸五壮，主腰痛不可俛仰，转侧难，身寒热，食倍多，身羸瘦，面黄黑，目(目巟)(目巟)；又主丈夫妇人冷疾，气劳病。中膂俞二穴，在十一椎下两旁各寸半，灸五壮，主腰痛不可俛仰，挟脊膂痛，上下按之应手者，从项后始至此穴，痛皆灸之，立愈也。
腰俞一穴，在二十一椎节下间陷中，灸五壮，主腰疼不能久立，腰以下至足冷不仁，起坐难，腰脊痛不能立，急强不得俛，腰重如石，难举动也。
张仲文传神仙灸法：腰膝重痛不可转侧，起坐难，及冷痹，脚筋挛急，不可转侧屈伸，灸曲膝两文头左右脚四处各三壮。每灸一脚二火齐下，艾炷到肉，初觉疼痛，用二人两边齐吹至火灭。午时着灸，人定已来，脏腑自动一两行，或转动如雷声，其疾立愈。此法神效，卒不可量也。
朱震亨《心法》曰：腰曲不能伸者，针人中。
《医学纲目》曰：《素问》刺腰痛篇，刺足太阳腰痛引项脊尻背，三法刺郄中出血，二法取足太阳出血也。
经云：邪在肾，腹胀腰痛，大便难，肩背颈项痛，时眩，取之涌泉、昆仑，视有血者悉取之。此则足太阳、少阴俱取血也。又云：足太阳之脉，是动则病冲头痛云云；此则视太阳盛虚热寒陷下，刺施补泻疾留，灸以调之也。
刺足少阴腰痛，引脊内廉，此法出足少阴经血也。经曰：足少阴之别，名曰大钟，当踝后，绕踝别走太阳，其病虚则腰痛，取之所别也，此补足少阴络也。
刺腰痛不可俛仰四法，少阳、阳明衡络三法，皆出血也。经云：肝足厥阴之脉，是动则病腰痛不可以俛仰，此则视虚实寒热陷下，施补泻疾留，灸以调之也。
刺腰痛引少腹控(月少)，不可以仰，取腰尻分间，经文三出，此其一也。缪刺论云：腰痛引少腹控(月少)，不可以仰息，刺腰尻之解，两胂之上，是腰俞，以月死生为痏数，发针立已，左刺右，右刺左。又骨空论云：腰痛不可以转摇，急引阴卵，刺八髎与痛上，八髎在腰尻分间。此三节经文大同小异，通一法也。又足厥阴之脉，是动则病腰痛，不可以俛仰，视盛虚热寒陷下调之，此则证同法异。
刺腰痛目(目巟)(目巟)有三：昌阳之脉其一也；若痛引肩遗溲者，刺解脉，在郄外廉筋肉分间，委阳穴也；若痛引项脊欲僵仆者，刺足太阳委中出血也。
刺腰痛篇取足太阳郄腘中间六法。郄腘者，膝后屈处两筋之间，横文腘内也。太阴正经二法，刺郄中央出血。解脉二法，刺郄中横文出血。衡络一法，刺郄上数寸出血。会阴一法，刺郄中下五寸出血也。
肾虚腰痛，刺肾腧，取法以杖量与脐平，去脊各一寸半，灸二七壮。又取人中、委中。
腰强痛，灸命门二七壮，十四椎节下间，伏取之，刺昆仑泻之，灸亦泻。
忽然气滞腰痛，不可俛仰，取志室五分，得气即泻，又取行间。
腰脊内引痛，不可屈伸，若近上痛取合谷，近下痛取昆仑、复溜。
腰脊俱痛不可忍，取风池、合谷、昆仑。
又法，风池、承山、合谷、吕细、三间。
腰脊如痓，取涌泉一分，阴谷一寸半，京骨一分，行间五分。
腰闪挫气痛，取尺泽，忌灸。又取委中、人中、阳陵泉、束骨、昆仑、下髎。
肾虚痛久不已，取肩井、肾俞五分，留七呼，灸随年壮。
腰痛刺之不定者，刺八髎。
大虚腰痛，刺而复发，腰重不能举体，可刺委中动脉出血。
腰痛在身之前，取足阳明原穴；身之后，取足太阳原穴；身之侧，取足少阳原穴。
闪着腰痛，取气海，肥人一寸，瘦人五分，三补三泻，令人觉脐上下痛停针。候二十五息，左手重按其穴，右手进针，三息；又停二十五息，依前进针，令人觉从外肾热气上入小腹，出针，神效。
《古今医统》曰：腰痛宜用雷火针法，于五月五日，东引桃枝削去皮尖两头，如鸡子样，长寸许用尖，针时以针向灯上点着，用纸三层或五层，贴在患处，以针按纸上，患深者再燃立愈。呪曰：天火地火，三昧真火，针天天开，针地地裂，针鬼鬼灭。针人人得长生，百病消除，万病消灭。吾奉太上老君急急如律令。
《医学入门》曰：腰痛，轻者委中出血便愈；甚者补环跳、泻委中；久者俱补。
腰连背痛者，针昆仑、委中。
腰连腿痛，补腕骨，泻足三里。
腰连脚痛，补环跳，泻风市、行间、足三里。
命门，主老人肾虚腰痛。

　　导引

《千金方》曰：腰痛导引法，正东坐，收手抱心，一人于前据摄其两膝，一人后捧其头，徐牵令偃卧，头到地，三起三卧，久久效。
《保生秘要》曰：气血虚弱，濇于肾，诸寒收引，皆属肾水气弱，或作腰痛。冬月水旺，宜吐纳按节，吹气调和，会意掌心。所忌须避寒冷，最宜早卧。大抵冬月敛藏气闭，至阴已极，宜节欲，养一阳之初生。盖阴阳交精子南合璧，万物气微在下，不可动摇，守此，则保寿无疆。
腰痛导引法：相火烧两肾，或以手心摩热，以擦痛处。
腰风软导引法：肾处相火提起烧背，从背转下于肾。

　　　医案

《史记》仓公传曰：齐王黄姬兄黄长卿家有酒召客，召臣意。诸客坐未上食，臣意望见王后弟宋建，告曰：君有病往四五日，君腰胁痛，不可俛仰，又不得小溲，不亟治，病即入濡肾，及其未舍五脏，急治之。病方今客肾濡，此所谓肾痹也。宋建曰：然。建故有腰脊痛往四五日，天雨，黄氏诸倩，见建家京下方石即弄之，建亦欲效之，效之不能起，即复置之。暮腰脊痛，不得溺，至今不愈。建病得之好持重。所以知建病者，臣意见其色太阳色干，肾部上及界腰以下者，枯四分所，故以往四五日知其发也。臣意即为柔汤使服之，十八日所而病愈。

济北王侍者韩女病腰背痛寒热，众医皆以为寒热也。臣意诊脉曰：内寒，月事不下也。即窜以药，旋下，病已。病得之欲男子而不可得也。所以知韩女之病者，诊其脉时，切之肾脉也，濇而不属，其来难坚，故曰月事不下。肝脉弦出左寸口，故曰欲男子不可得也。

《儒门事亲》曰：戴人女僮冬间自途来，面赤如火，至(氵隐)阳病胯腰大痛，里急后重，痛则见鬼神。戴人曰：此少阳经也，在身侧为相火。使服舟车丸、通经散，泻至数盆，病犹未瘥。人皆怪之，以为有祟。戴人大怒曰：驴鬼也！复合调胃承气汤二两，加牵牛头末一两同煎服之，太过数十行，约一二缶，方舍其杖策，但发渴。戴人恣其饮水、西瓜、梨、柿等，曰：凡治火莫如冰。水，天地之至阴也。约饮水一二桶，犹觉微痛。戴人乃刺其阳陵穴以伸其滞，足少阳胆经之穴也。自是方宁。女僮自言：每一岁须泻五六次，今年不曾泻，故如是也。常仲明悟其言，以身有湿病，故一岁必泻十余行，病始已。此可与智者言，难与愚者论也。

息师病腰股沉痛，行步坐马皆不便。或作脚气寒湿治之，或作虚损治之，乌、附、乳、没活血壮筋骨之药，无不用之，至六十余日，目赤上热，大小便濇，腰股之病如故。戴人诊其两手脉皆沉迟，沉者为在里也，在里者泻之，以舟车丸、浚川散各一服，去积水二十余行，至早辰服虀白粥一二顿，与之马，已能矍烁矣。

一男子六十余岁，病腰尻脊胯皆痛，数载不愈，昼静夜躁，大痛往来，屡求自尽天年。且夕则痛作，必令人以手槌击，至五更鸡鸣则渐减，向曙则痛止。左右及病者，皆作鬼神阴谴白虎囓，朝祷暮祝，觋巫、僧道、禁师至，则其痛以减。又梦鬼神战鬬相击，山川神庙无不祭者。淹延岁月，肉瘦皮枯，饮食减少，暴怒日增，惟候一死。有书生曰：既云鬼神虎囓阴谴之祸，如此祷祈，何无一应？闻陈郡有张戴人精于医，可以问其鬼神白虎与病乎？彼若术穷，可以委命。其家从之。戴人诊其两手脉皆沉滞坚劲，力如张絙，谓之曰：病虽瘦，难于食，然腰尻脊胯皆痛者，必大便坚燥。其左右曰：有五七日或八九日，见燥粪一两块如弹丸，结硬不可言，曾令人剜取之，强下一两块，浑身燥痒，皮肤皴揭，枯濇如麸片。戴人既得病之虚实，随用大承气汤以姜枣煎之，加牵牛头末二钱，不敢言是泻剂。盖病者闻暖则悦，闻寒则惧，说补则从，说泻则逆，此弊非一日也，而况一齐人傅之，众楚人咻之乎？及煎成，使稍热咽之，从少至多，累至三日，天且晚，脏腑下泄四五行，约半盆，以灯视之，皆燥粪痞块及瘀血，秽浊不可近，须臾痛减九分，昏睡鼻息调如常人。睡至明日将夕，始觉饥而索粥，温凉与之。又困睡一二日，其痛全愈。次令饮食调养，日服导水丸、甘露散，滑利便溺之药，四十余日乃复。病既痊，乃寿至八十岁。故凡燥证，皆三阳病也。

北人卫德新因之析津，冬月饮寒则冷，病腰常直，不能屈伸，两足沉重，难于行步，途中以床畀递程。问医，皆云肾虚，以苁蓉、巴戟、附子、鹿茸皆用之，大便反闭，潮热上周，将经岁矣，乃乞拯于戴人。戴人曰：此疾十日之效耳。卫曰：一月亦非迟。戴人曰：足太阳经血多，病则腰似折，腘如结，腨如裂。太阳所至，为屈伸不利。况腰者肾之府也，身中之大关节，今既强直而不利，宜咸以软之，顿服则和柔矣。《难经》曰：强力入房，则肾伤而髓枯，枯则高骨乃坏而不用，与此正同。今君之证，太阳为寒所遏，血坠下滞腰间，必有积血，非肾虚也。节次以药下数百行，约去血一二(豆斗)，次以九曲玲珑灶蒸之，汗出三五次而愈。初蒸时至五日，问曰：腹中鸣否？德新曰：未也。至六日觉鸣，七日而起，已能揖人。戴人曰：病有热者勿蒸，蒸则损人目也。

息城酒监赵进道病腰痛，岁余不愈，其两手脉沉实有力。以通经散下五七行，次以杜仲去粗皮细切炒断丝为细末，每服三钱，猪腰子一枚薄批五七片，先以椒盐腌去腥水，掺药在内，裹以荷叶，外以湿纸数重，以文武火烧熟，临卧细嚼，以温酒送下，每旦以无比山药丸一服，数日而愈。

《东垣十书》曰：末年冬，曹通甫自河南来，有役人小翟露宿寒湿之地，腰痛不能转侧，两胁搐急作痛，已经月余不愈矣。腰痛论中说皆为足大阳、足少阴血络中有凝血作痛，间有一二证属少阳胆经外络脉病，皆去血络之凝乃愈。其《内经》有云：冬三月禁不得用针，只宜服药，通其经络，破其血络中败血。

《丹溪心法》曰：徐质夫年六十，因坠马腰痛，不可转侧，六脉散大，重取则弦小而长稍坚。予以为恶血虽有，未可驱逐，且以补接为先，遂令煎苏木、人参、黄芪、川芎、当归、陈皮、甘草，服至半月后，散大渐敛，饮食亦进。遂与前药，调下自然铜等药，服一月而安。

义一侄妇疟疾初安，因冲风又发腰痛白浊，已与参、朮、槟榔、半夏等补方，又教以煅牡蛎一钱，木通五分，炒蘗三分，粗末，入前方同煎而愈。

《医学纲目》曰：戊戌年八月，淮南大水，城下浸灌者连月，予忽脏腑不调，腹中如水吼，数日调治得愈。自此腰痛不可屈折，虽洗面亦相妨，遍服药不效，如是凡三月。予后思之，此必水气阴盛，肾经感此而得，乃灸肾俞三七壮，服麋茸丸瘥。

《医学准绳六要》曰：一人因太劳，又过饮酒，致湿热乘虚入客于经，作腰痛，夜更甚，不得俛仰，脉濡而弱。先与拈痛汤去参、朮二贴稍愈，遂改用四物加杜仲、牛膝、独活、肉桂顿愈。

一人肥盛而肢节痛，腰更甚，脉沉濡而滑，知湿痰也，予二陈加南星、二朮、二活、秦艽、防风十剂愈。

一人体厚，腰间常冷，予肾着汤加南星、苍朮三服愈。

一人因堕马，腰痛不止，日轻夜重，瘀血谛矣，与四物去地黄，加肉桂、桃仁、红花、苏木四服，大便下血而痊。

一人素有脚气，每发则引腰痛，不可俛仰。其人雄饮，明是湿热，脉濡而数，投拈痛汤八剂渐减，遂以捉虎丹酒下二丸，空心凡三服，腿腕出黑汗，永不再举。

《奇效良方》曰：忠州太守陈逢原因暑取凉食瓜，至秋忽然右腰腿间疼痛，连及膝胫，曲折不能，经月右脚难于举动。凡治腰脚药，服之无效，得养肾散才一服，移刻举身痳痹，再服脚能屈伸，再一服即康宁。

一人忽两足拳挛，连腰疼楚，脉弦而濇。此证风寒两感，寒多于风，或投《百一选方》养肾散随效。李奉议亦尝谓余曰：其家曾有妇人腰脚不能转动，用此药即效。皆风寒两感之证也。

《薛己医案》曰：一男子年四十余，患腰痛，服流气饮、寄生汤不应，以热手熨之少可。盖脉沉弦肾虚所致，以补肾丸愈之。

傅允承母年踰七十，腰生一(疒畾)，作痒异常，疑虫虱所毒，诊脉浮数。齐氏云：浮数之脉而反恶寒，疮疽之谓也。又云：外如麻，里如瓜，疽毒在内。翌日复诊，脉乃弱。予谓未溃而脉先弱，何以收敛？况大便不通，则真气已竭，治之无功。其子固请，不得已，用六君子汤加霍香、神曲，饮食渐进，大便始通。更用峻补之剂，溃而脓清，作渴，再用参、芪、当归、熟地黄、麦门冬、五味子而渴止。允承喜曰：吾母可无虞矣。予谓不然，不能收敛，先人之言也。彼疑，遂速他医，果不起。

陆氏女初嫁，患腰痛不肿，脉沉滑神倦。此为内发七情之火，饮食之毒所致，以托里药一剂，下脓升许。陈良甫云：痈疽未溃而内陷，面青唇黑者不治。果卒。

昆山举人张元忠孟秋患腰疽，疮头如大豆粒，根大三寸许，微肿略赤，虚证悉具。用桑枝灸痛处，服活命饮一剂，肿退色赤，饮食仍少，用香砂六君子汤四剂，食渐进。后用大补药，脓虽成而不溃，于补药内每剂加附子一片二剂，后脓自涌出，旬日而愈。

一妇人暴怒，腰肿一块，胷膈不利，时或气走作痛，与方脉流气饮数剂而止，更以小柴胡汤对四物加香附、贝母，月余而愈。

一妇人腰间患一小块，肉色如常，不溃发热。予谓当以益气养荣解郁之药治之。彼家不信，别服流气饮，后针破出水，年余而殁。

一男子年十九，腰间肿一块，无头不痛，色不变，三月不溃，饮食少思，肌肉日瘦，此寒搏腠理，荣气不行，郁而为肿也，名曰湿毒流注。《元戎》云：若人饮食疏，精衰气血弱，肌肉消薄，荣卫之气短促而濇滞，故寒搏腠理，闭郁而为痈肿者，当补之以接虚怯之气。遂以十全大补汤加香附、陈皮三十余剂，始针之，遂出白脓二碗许，仍用前药倍加参、芪，及以豆豉饼灸之渐愈。彼惑于速效者，乃内服败毒，外贴寒凉药，反致食少脓稀，患处色紫，复请予治。喜得精神未丧，仍以前药加远志、贝母、白蔹，百剂而愈。此疮若久而不愈，或脓水清稀者，当以内塞散服之，及附子饼灸之，然后可愈。若不慎饮食起居七情者，不治。

刘文通室年踰二十，腰间突肿寸许，肉色不变，微痛不溃，发热脉大。此七情所伤，气血凝滞，濇于隧道而然也。当益气血，开郁结，更以香附饼熨之，使气血充畅，内自消散，不消虽溃亦无虞。不听，乃服十宣流气之药，气血愈虚，破出清脓，不敛而毙。

一男子腰患毒，脓熟不溃，针之脓大泄，反加烦躁，以圣愈汤四剂而宁，更以人参养荣汤，加麦门冬、五味子两月而愈。此人后患湿气，遂为痼疾。凡疮脓血去多，疮口难合，尤当补益，务使气血平复，否则更患他证，必难治疗，慎之！

一男子腰中患毒，发而不溃，其气血止能发起，不能培养为脓也。投大补药数剂而溃，又数剂脓尚清，乃服参芪归朮膏斤余脓少稠，数斤脓渐稠，肌肉顿生。凡大痈疽借气为主，若患而不起，或溃而不腐，或不收敛及脓少或清，皆气血之虚也，宜大补之，最忌攻伐之剂。亦有脓反多者，乃气血虚而不能禁止也。若溃后发热作渴，脉大而脓愈多，属真气虚而邪气实也，俱不治。常见气血充实之人，患疮皆肿高色赤，易腐溃而脓且稠，又易于收敛；怯弱之人多不起发不腐溃，及难于收敛。若不审察而妄投攻剂，虚脱之祸不免矣。及患后当调养，若瘰疬流注之证，尤当补益也。否则更患他证，必难措治，慎之！

佥宪张碧崖腰患疽，醉而入房，脉洪数，两尺更大，予辞不治。将登舟，其子强留，顷间吐臭血五六碗。予意此肾经虚火而血妄行，血必从齿缝出，合肉桂等补肾制火之药，各用罐煎熟听用，血止，拭齿视之，果然。遂与一钟冷服之，热渴顿止。少顷，温服一钟，脉细如脱，气息奄奄，得药则脉少复，良久仍脱。其子疑内有脓，欲刺之。予曰：必无。乃以鹅翎管纴内，果如予言。次日脉脱，脚寒至膝，腹内如冰，急用六君加姜、附，腹始温，脓始溃，疮口将完。彼因侍者皆爱妾，又患小便不通，此阴已痿而思色以降其精，精内败不出而然耳。用加减八味丸料，加参、芪、白朮一剂，小便虽愈，疮口不敛而殁。

府庠彭碧溪患腰疽，服寒凉败毒之药，色黯不痛，疮头如铺黍，背重不能安寝，耳聩目白，面色无神，小便频濇，作渴迷闷，气粗短促，脉浮数，重按如无。予先用滋肾水之药一剂，少顷便利渴止，背即轻爽，乃砭去瘀血，以艾半斤许明灸患处，外傅乌金膏，内服参、芪、归、朮、肉桂等药，至数剂，元气稍复。自疑肉桂辛热，一日不用，手足并冷，大便不禁，仍加肉桂及补骨脂二钱、肉豆蔻一钱，大便如常，其肉渐溃，更用当归膏以生肌肉，八珍汤以补气血而愈。

举人顾东溪久作渴，六月初患腰疽，不慎起居，疮溃尺许色黯败臭，小便如淋，唇裂舌刺，七月终，左尺洪数，左关浮濇。予谓先渴而患疽者，乃肾水干涸，虚火上灸，多致不起。然脓水败臭，色黯不痛，疮口张大，乃脾气败而肾水绝也。左尺洪数，肾无所生也。左关浮濇，肺克肝也。况当金旺之际，危殆速矣。二日后果殁。盖此证既发于外两月方殁者，乃元气虚不能收敛也。若豫为调补使气血无亏，亦有得生者。

《医门法律》曰：张令施乃弟伤寒坏证，两腰偻废，卧床彻夜痛叫，百治不效，求诊于余。其脉亦平顺无患，其痛则比前大减。余曰：病非死证，但恐成废人矣。此证之可以转移处，全在痛如刀刺，尚有邪正互争之象。若全然不痛，则邪正混为一家，相安于无事矣。今痛觉大减，实有可虑，宜速治之。病者曰：此身既废，不如速死。余蹙额欲为救全而无治法，谛思良久，谓邪深入两腰，血脉久闭，不能复出，只有攻散一法。而邪入既久，正气全虚，攻之必不应。乃以桃仁承气汤多加肉桂、附子二大剂与服，服后即能强起，再仿前意为丸，服至旬余全安。此非前人之已试，乃一时之权宜也，然有自来矣。仲景于结胷证，有附子泻心汤一法，原是附子与大黄同用，但在上之证气多，故以此法泻心。然在下之证血多，独不可仿其意，而合桃仁、肉桂以散腰间之血结乎？后江古生乃弟伤寒两腰偻废痛楚，不劳思索，径用此法，二剂而愈。

《景岳全书》曰：余尝治一董翁者年踰六句，资禀素壮，因好饮火酒，以致湿热聚于太阳，忽病腰痛不可忍，至求自尽，其甚可知。余为诊之，则六脉洪滑之甚，且小水不通而膀胱胀急。遂以大分清饮倍加黄蘗、龙胆草，一剂而小水顿通，小水通而腰痛如失。若用丹溪不可用寒凉之言，鲜不误矣，是以不可执也。
古今图书集成医部全录卷一百八十九

　四肢门

　　黄帝素问

　　　阴阳应象大论

清阳实四肢，浊阴归六腑。
 【 注　四肢为诸阳之奉，六腑者传化物而不藏。此言饮食所生之清阳，充实于四肢，而浑浊者归于六腑也。夫脾主四肢，又曰手太阴独受其浊。盖浊中之清者，由脾之转输，而充实于四肢，浊中之浊者，归于六腑也。】 

　　　阴阳别论

三阳在头，三阴在手，所谓一也。
 【 注　三阳之脉，手走头而头走足，故曰三阳在头。三阴之脉，足走腹而腹走手，故曰三阴在手也。十二经脉，虽有手足阴阳之分，然皆一以贯通。】 
三阳三阴发病，为偏枯痿易，四肢不举。
 【 注　三阳三阴者，太阳太阴之为病也。偏枯者，半身不遂。痿易者，委弃而不能如常之动作也。太阳为诸阳主气而主筋，阳气虚则为偏枯，阳虚而不能养筋则为痿。脾属四肢，故不举也。此水腑为病而逆乘脾土也。】 
结阳者，肿四肢。
 【 注　此言阴阳之气不和，自结而为病也。四肢为诸阳之本，气归形，气结故形肿也。】 

　　　五脏生成篇

肝之合筋也，其荣爪也，其主肺也。
 【 注　髓生肝，肝生筋，故所合在筋。爪乃筋之余，故其荣在爪。】 
人卧血归于肝，肝受血而能视，足受血而能步，掌受血而能握，指受血而能摄。
 【 注　血者，所以濡筋骨利关节者也。此言冲任之血归于肝，荣于目，循行于四肢，渗于指掌而无处不到也。】 

　　　脉要精微论

脾脉搏坚而长，其色黄，当病少气；其软而散，色不泽者，当病足胻肿若水状也。
 【 注　五脏元真之气，脾所主也。湿热太过，则色黄脉盛而少气矣。脾气虚，故足肿也。若水状而非水病，故其色不泽。】 
推而上之，上而不下，腰足清也。
 【 注　推而上之者，以三指平按而审之。上而不下者，其气上盛下虚，当主腰足清冷也。】 

　　　平人气象论

寸口脉中手长者，曰足胫痛。
 【 注　寸口脉中手长者，寸脉直下于尺中，此阳邪直行于下部，故主足胫痛也。】 

　　　玉机真脏论

脾太过，则令人四肢不举。
 【 注　脾为湿土主气，湿行太过，故令人四肢不举。】 

　　　脏气法时论

脾病者，身重，善肌肉痿，足不收，行善瘈，脚下痛。
 【 注　脾主肌肉，脾气伤，故身重而肌肉善痿。足太阴经脉循胫膝，邪在经络，故足不收。气伤，故善瘈而痛。】 
肺病者，喘欬逆气，肩背痛，汗出，尻阴股膝髀腨胻足皆痛，虚则少气不能报息，耳聋咽干。

　　　通评虚实论


黄帝问曰：何谓虚实？岐伯对曰：邪气盛则实，精气夺则虚。帝曰：虚实何如？岐伯曰：气虚者，肺虚也；气逆者，足寒也。非其时则生，当其时则死。余脏皆如此。
 【 注　夫邪气有微盛，故邪盛则实；正气有强弱，故精夺则虚。盖邪从表入里，在外之气血骨肉，先为邪病所虚，是以骨肉滑利则邪不内侵而里亦实，表气虚则内伤五脏而里亦虚，此表里之虚实也。如气逆于上，则下虚而足寒，此上下之虚实也。如值其生旺之时则生，当其胜克之时则死，此四时之虚实也。】 
帝曰：何谓重虚？岐伯曰：脉气上虚尺虚，是谓重虚。帝曰：何以治之？岐伯曰：所谓气虚者，言无常也。尺虚者，行步恇然；脉虚者，不象阴也。如此者，滑则生，濇则死也。
 【 注　荣气宗气行于脉中，卫气行于脉外，故曰脉气。盖以气口之脉可以候血，亦可以候气也。上虚者，寸口之脉气虚也。尺虚者，脉气虚于下也。上下皆虚，故曰重虚。气者，谓阳明所生之荣卫宗气也，虚则令人恇然而虚怯也。谓阳明之气虚于上，则言语无常，阳明之气虚于下，则令人行步恇然。盖气从太阴出注手阳明，上行注足阳明，下行至跗上。故曰，身半以上，手太阴、阳明皆主之；身半以下，足太阴、阳明皆主之。气为阳，血脉为阴。阳明之生气为阳，少阴之精气为阴。盖言以寸尺之脉，以候阳明之生气，而不效象其阴之虚也。夫气生于阳明，而发原在肾，少阴之气上与阳明相合，阴阳相搏，其脉则滑，搏则化水谷之精微而气生矣，故主生。濇主少气，生原已绝，故死。】 
帝曰：脉实满，手足寒，头热，何如？岐伯曰：春秋则生，冬夏则死。脉浮而濇，濇而身有热者死。帝曰：其形尽满何如？岐伯曰：其形尽满者，脉急大坚，尺濇而不应也。如是者，故从则生，逆则死。帝曰：何谓从则生逆则死？岐伯曰：所谓从者，手足温也；所谓逆者，手足寒也。
 【 注　肾主生气之原，膀胱为太阳之府，脉实满者，少阴之寒气充于外也。手足寒者，少阴之生气虚于内也。头热者，太阳之气发越于上也。肾与膀胱，阴阳并交，咸主生气，若盛于外则反虚于内矣。春时阳气微上，阴气微下，秋时阴气微上，阳气微下，阴阳二气，交相资生，故主生。冬时阴气尽出于外，夏时阳气尽虚于内，故主死。言阴阳之根气不可虚脱者也。若脉浮而濇，阴越于外而虚于内也。濇而身热，乃阳脱于内而弛于外也。言阴阳之根气脱者，皆为死证，非但冬夏死而春秋可生也。又水体泛溢，其皮肤肌腠肿胀尽满，脉急大坚，尺濇而不应者，手足温则谓之从而生，手足寒则谓之逆而死。盖温则少阴之生气复，而火土之气渐旺，水寒之邪渐消，寒则少阴之生气已绝，故死。】 
跖跛，寒风湿之病也。
 【 注　跖跛，行不正而偏废也。此风寒湿邪，皆为此疾。】 

　　　太阴阳明篇

阴气从足上行至头，而下行循臂至指端；阳气从手上行至头，而下行至足。故曰：阳病者上行极而下，阴病者下行极而上。故伤于风者，上先受之；伤于湿者，下先受之。
 【 注　言土者，生万物而法天地，天气下降，地气上升，是以上下四旁，无处不到。盖脏腑阴阳十二经脉之精神气血，皆中土之所生。阴者注阴，阳者注阳，此言邪随气转也。人之阴阳出入，随气升降。是以阳病在上者，久而随气下行；阴病在下者，久而随气上逆。上先受之者，言邪气之中人也高，故邪气在上也。下先受之者，言清湿地气之中人也，必从足始，故清气在下也。】 
帝曰：脾病而四肢不用，何也？岐伯曰：四肢皆禀气于胃，而不得至经，必因于脾，乃得禀也。今脾病不能为胃行其津液，四肢不得禀水壳气，气日以衰，脉道不利，筋骨肌肉皆无气以生，故不用焉。
 【 注　胃为阳土，脾属阴土，畅于四肢，坤德也。四肢者，五脏六腑之经俞也。四肢受水壳之气，由脾脏之转输。脾之转输，各因其脏腑之经隧，而受气于阳明，是以脉道不利，则筋骨肌肉，无气以生养矣。】 
阳明者，表也，五脏六腑之海也，亦为之行气于三阳，脏腑各因其经，而受气于阳明，故为胃行其津液。四肢不得禀水谷气，日以益衰，阴道不利，筋骨肌肉无气以生，故不用焉。
 【 注　阳明者，表阳也，为五脏六腑之海，亦为之行气于三阳，如海之行云气于天下也。夫三阴三阳，所以受气于太阴阳明者气也。如脏腑四肢，受水谷之津液者，各因其经脉而通于太阴阳明也。】 

　　　阳明脉解篇

岐伯曰：四肢者，诸阳之本也。阳盛则四肢实，实则能登高也。
 【 注　阴者主脏，阳者主腑。阳受气于四肢，阴受气于五脏，故四肢为诸阳之本。阳盛则四肢实，实则能登高矣。盖阳盛则升，四旁俱盛，故能升高。】 

　　　逆调论

帝曰：人有四肢热，逢风寒如炙如火者，何也？岐伯曰：是人者，阴气虚，阳气盛。四肢者，阳也。两阳相得而阴气虚少，少水不能灭盛火而阳独治，独治者，不能生长也，独胜而止耳。逢风而如炙如火者，是人当肉铄也。
 【 注　此论表里阴阳之不和也。四肢为诸阳主气，四肢热者，阳热之气在表也，逢风寒而如炙如火者，邪正相搏，因表阳之热而热更盛极也。阴气虚者，里阴之气虚也。阳气盛者，表阳之气盛也。阳受气于四末，阴受气于五脏。四肢者，阳明之所主也。两阳，阳明也。两阳合明，故曰阳明。相得者，自相得而为热也。阴气少者，少阴之气少也。少水者，津液少也。津液少而不能还入胃中，则火盛而不能灭矣。夫肾主藏精，阳明之所生也。肾之精气，复上与阳明相合，戊癸合而化火，火上之气，阴气虚少，则阳独治矣。然独阳不生，谓不能再生长其阳热，惟此独胜而止矣。二阳之气，在于皮肤肌腠之间，而又逢风热之阳邪，邪正相搏，则火热炽而销烁其肌肉矣。】 

　　　疟论

邪中于头项者，气至头项而病。中于背者，气至背而病。中于腰脊者，气至腰脊而病。中于手足者，气至手足而病。
 【 注　如邪中于头项，卫气行至头项而病作。中于腰背手足，邪即舍于腰背手足之间，卫气行至腰背，与腰背所舍之邪相遇而病作。卫气行至手足，与手足所舍之邪相遇而病作。】 
其但热而不寒者，阴气先绝，阳气独发，则少气烦冤，手足热而欲呕，名曰瘅疟。
 【 注　其但热不寒者，邪气藏于骨髓之中，而肾阴之气，先与骨气相绝，是外邪不及于里阴，而独发于阳也。热伤气，故少气。心恶热，故烦冤。手足为诸阳之本，故手足热。经云：诸呕吐酸，皆属于热。此温疟之不复寒者，名曰瘅疟。瘅，单也，谓单发于阳而病热也。】 

　　　气厥论

黄帝问曰：五脏六腑，寒热相移者何？岐伯曰：胃移热于胆，亦曰食亦。
 【 注　五脏六腑之生气，皆取决于胆，胆气燥热，则生阳不升，故四肢懈惰。胃气热则消谷善饥，故亦曰食亦。】 
大肠移热于胃，善食而瘦，又谓之食亦。
 【 注　胃主受纳水谷，大肠为传导之官，大肠热邪反逆乘于胃，是以胃热则消谷善食。阳明燥热，则荣卫津液不生，故虽能食而瘦。亦，解(亻亦)也。谓虽能食，而四肢懈惰，故又谓之食亦。】 

　　　风论

以季夏戊己伤于邪者为脾风。脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。
 【 注　脾主肌肉四肢，身体怠惰，四肢不欲动，脾气病也。足太阴之脉属脾络胃，上膈挟咽连舌本。经络篇云：是主脾所生病者，食不下。土位中央，故所诊在鼻。】 

　　　厥论

巨阳之厥，则肿首头重，足不能行，发为眴仆。
 【 注　巨阳，太阳也。足太阳脉起于目内眦，上额交颠，从颠入络脑，还出别下项，循背侠脊抵腰中，下贯臀，入腘中，循腨内出外踝之后。是以厥逆于上则为首肿头痛，厥逆于下则为足不能行，神气昏乱则为眩仆。太阳为诸阳主气，此病在经而转及于气分，故曰发。】 
少阳之厥，则暴聋颊肿而热，胁痛，胻不可以运。
 【 注　足少阳之脉，起于目锐眦，从耳后入耳中，下颊车，循胷骨，过季胁，出膝外廉，循足跗，故逆则暴聋颊肿，胁痛，足胻不可以运行。】 
厥阴之厥，则少腹肿痛，腹胀，泾溲不利，好卧屈膝，阴缩肿，胻内热。
 【 注　足厥阴之脉，内抵少腹，挟胃属肝络胆。肝主筋，膝者筋之会，经脉厥逆，不能濡养筋骨，故好卧而屈膝。】 
三阴俱逆，不得前后，使人手足寒，三日死。
 【 注　三阴俱逆，是阴与阳别矣。不得前后者，阴关于下也。诸阳之气，皆生于阴，三阴俱逆则生气绝灭，是以手足寒而三日死。此厥在气分，故主三日死，谓三阴之气厥绝也。若厥在经脉，则为厥状病，不能至于死矣。】 

　　　大奇论

肾壅，脚下至少腹满，胫有大小，髀胻大跛，易偏枯。
【 注　壅者，谓脏气满而外壅于经络也。肾脉起于足下，循内踝，上腨内，属肾络膀胱，故自脚下至少腹满。肾主骨而寒水主气，故足胫有大小，髀胻大而跛，变易为偏枯，此论脏气壅于经脉而为此病，与邪在三焦之不得小便，虚邪偏客于形身，而发为偏枯之因证不同也。】 

　　　脉解篇

病偏虚为跛者，正月阳气冻解地气而出也。所谓偏虚者，冬寒颇有不足者，故偏虚为跛也。
 【 注　此言太阳之气，生于冬令水中，寒水之气有所不足，以致太阳之气亦虚，而为偏枯跛足也。】 
少阳所谓色色不能，久立久坐，起则目(目巟)(目巟)无所见者，万物阴阳不定，未有主也。秋气始至，微霜始下，而方杀万物，阴阳内夺，故目(目巟)(目巟)无所见也。
 【 注　色色不能，犹言种种不能自如也。此言少阳主七八月为首，七月之交，阴气上升，阳气下降，万物阴阳不定，而未有所主，是以色色不能而亦未有定也。秋气始至，则阳气始下，而未盛于内，阴气正出而阴气内虚，则阴阳之气夺于内矣。阴阳内夺，故目(目巟)(目巟)无所见也。】 

　　　调经论

形有余则腹胀，泾溲不利，不足则四肢不用。
 【 注　脾主四肢，故虚则不用。】 

　　　气交变大论

岁土太过，雨湿流行，肾水受邪，民病腹痛清厥，意不乐，体重烦冤，甚则肌肉痿，足痿不收，行善瘈，脚下痛，饮发中满，食减，四肢不举。
 【 注　诸甲之岁，土运太过，土胜则制水，故肾脏病而脚下痛。】 
岁金太过，燥气流行，肝木受邪，甚则喘欬逆气，肩背痛，尻阴股膝髀腨胻足皆病。
 【 注　肃杀太甚，则金气自虚而火气来复也。喘欬逆气，肺病也。肺俞在肩背，故肩背痛。尻阴股膝髀胻皆病者，金气虚而下及于所生之水脏也。】 
岁水不及，湿乃大行，民病腹满身重，濡泄，寒疡流水，腰股痛发，腘腨股膝不便，烦冤，足痿，清厥，足下痛，甚则胕肿。
 【 注　六癸之岁，水运不及，土乃胜之，故湿气大行。湿土太过，伤及肾阴，故为此诸病。】 
岁火不及，寒乃大行，民病两臂内痛，暴挛痿痹，足不任身。
 【 注　岁火不及，六癸岁也。足不任身，寒湿之证。】 
土不及，四维有埃云润泽之化，则春有鸣条鼓坼之政；四维发振拉飘腾之变，则秋有肃杀霖霪之复。其眚四维，其脏脾，其病内舍心腹，外在肌肉四肢。
 【 注　埃云润泽，土之德化也。鸣条鼓坼，木之政令也。此气之和平无胜复也。振拉飘腾，木淫而胜土也。肃杀霖霪，秋金之复也。土王四时，故曰四维，曰不时。心者，胃脘之分；腹者，脾土之郛郭也。】 

　　　五常政大论

土太过曰敦阜。敦阜之纪，是谓广化。其经足太阴阳明，其脏脾肾，其病腹满，四肢不举。
 【 注　土气盛而化气布于四方，故为广化。其经合于足太阴脾、足阳明胃，其脏合于脾肾。其腹满四肢不举，水湿之为病也。】 

　　　六元正纪大论

阳明所至，为鼽尻阴股膝髀腨胻足病。
 【 注　此夏病之常也。】 

　　　至真要大论

少阴在泉，客胜则腰痛，尻、股、膝、髀、腨、胻、足病，瞀热以酸，胕肿不能久立，溲便变。
 【 注　四之客气，乃太阳寒水。故为腰尻股胻足病，皆太阳之经证，同气相感也。次之气，乃厥阴风木。瞀热以酸，胕肿不能久立，乃脾土之证，盖木淫而土病也。终之客气乃少阴君火，主气乃太阳寒水。溲便变者，水火相交，火淫于下也。】 
太阳在泉，寒复内余，则腰尻痛，屈伸不利，股胫足膝中痛。
 【 注　寒复内余者，太阳寒水之客气，入于内而复内有余也。腰尻股胫足痛者，太阳之经证也。屈伸不利者，太阳之主筋也。】 
岁阳明在泉，燥淫所胜，民病足外反热。
 【 注　阳明在泉，子午岁也。足外反热，乃足少阳病。】 
少阴司天，客胜则鼽嚏，颈项强，肩背瞀热，头痛，少气发热，耳聋目瞑，甚则胕肿。
 【 注　少阴司天，初气乃太阳寒水，甚则胕肿，乃太阳寒水之气胜也。】 
少阳司天，主胜则胷满，欬仰息，甚而有血，手热。
 【 注　少阳司天，初气三气，乃君相二火。有血，手热者，火发于外也。君相之脉，皆循于手，故为手热。】 

　　　示从容论

雷公曰：于此有人，四肢懈惰，喘欬血泄，而愚诊之，以为伤肺，切脉浮大而紧，愚不敢治。粗工下砭石病愈多出血，血止身轻，此何物也？帝曰：予所能治，知亦众多，与此病失矣。譬以鸿飞，亦冲于天。夫圣人之治病，循法守度，援物比类。化之冥冥，循上及下，何必守经。今夫脉浮大虚者，是脾气之外绝，去胃外归阳明也。夫二火不胜三水，是以脉乱而无常也。四肢懈惰，此脾精之不行也。喘欬者，是水气并阳明也。血泄者，脉急血无所行也。若夫以为伤肺者，由失以狂也。不引比类，是知不明也。
【 注　此明肾之精水，贯乎地中，上通于天也。于此有人者，言即于此肾脏，而有人病四肢懈惰诸证也。此何物者，言如此之病，当以何物比类也。圣人治病，循阴阳之法度，引物比类，譬以鸿飞，亦冲于天，犹人之肾精中贯于脾胃，而上合于肺也。故圣人察造化之冥冥，循水天之上下，又何必仅守其经乎？脾气外绝者，不行于肌腠也。去胃外归阳明者，去中胃而外归阳明之经也。二火者，君火相水也。三水者，太阴所至为湿生，终为注雨，是地之水湿也。太阳之上，寒水主之，通天之寒水也。肾为水脏，天一之癸水也。夫三水太盛，则火不能胜之，是以脉乱无常。盖心主血，心主包络主脉，水并于脉中，而君相之阳不能胜，故脉乱而血妄行也。四肢懈惰者，脾土之精气，不行于肌腠也。喘欬者，下焦之水气，并于阳明之经也。血泄者，水气并于脉中，则脉急而无所循行，故血妄行而下泄也。若夫以为伤肺者，由失其比类之义而以狂论也。不援物比类，是以知之不明也。言肾精之上交于肺者，必由中土而上，今反乘于脉中，故君相之火伤。】 

　　　阴阳类论

二阴一阳，病出于肾，阴气客游于心脘下，空窍堤闭塞不通，四肢别离。
 【 注　此言水从中土而上交于肺，复随天气而运行于上下四旁。二阴谓少阴所主之两肾，一阳乃肾脏所生之少阳。空窍谓汗空，乃肺主之毛窍，如水不随气运行于肤表，则空窍闭塞不通矣。堤，所以防水者也，水不渗入于土中之理路，则堤闭塞不通，而四肢不能受气于中土矣。此缘肾脏病而津液少不能渗灌于脾肺，其虚气反从少阳而客游于心下也。】 
二阴二阳，病在肺，少阴脉沉，胜肺伤脾，外伤四肢。
 【 注　此二阴二阳相类而为病也。夫肾精之上通于肺者，从脾土而上升，若鸿渐之冲天也。二阴二阳相类，而病在肺者，肾水从阳明而直乘于肺，是以肺反病也。少阴脉沉，是心肾不交矣。水不济火，则火热炎上而胜肺，水不灌于土中，则土燥而脾气损伤，外伤四肢，盖土受水津之湿，而后能灌溉于四旁。】 

　　　解精微论

夫人厥则阳气并于上，阴气并于下。阳并于上则火独光也，阴并于下则足寒，足寒则胀也。夫一水不胜五火，故目眦盲。

　　灵枢经

　　　邪气脏腑病形篇

肾脉急甚为骨癫疾，微急为沉厥，奔豚，足不收，不得前后。
 【 注　肾为阴脏而主骨，阴寒太甚，故为骨癫疾。肾为生气之原，正气虚寒则为沉厥；虚气反逆，故为奔豚；阴寒在下，故足不收。肾开窍于二阴，气虚不化，故不得前后也。】 

　　　本神篇

脾忧愁而不解则伤意，意伤则悗乱，四肢不举，毛瘁色夭，死于春。
 【 注　忧愁，肺之情也。如脾因忧愁不解，则伤脾脏之意。意伤则悗乱而四肢不举，盖意乃心之所生，而脾主四肢也。】 
脾藏荣，荣舍意，脾气虚则四肢不用，五脏不安。
 【 注　脾主四肢，虚则四肢不用。土灌四脏，是以五脏不安。】 

　　　经脉篇

胃足阳明之脉，是主血所生病者，狂疟温淫，汗出，鼽衄，口喎，唇胗，颈肿，喉庳，大腹水肿，膝膑肿痛，循膺、乳、气街、股、伏兔、骭外廉、足跗上皆痛，中指不用。
 【 注　平脉篇曰：水入于经，而血乃成。胃为水谷之海，主生此荣血，故是主血所生病者，为狂为温疟。汗出者。胃气热而蒸发水液之汗也。鼽衄者，经气热也。口喎、唇胗、颈肿、喉痹、腹肿、膝痛、膺股骭跗皆痛者，阳明经脉之为病也。】 
脾足太阴之脉，是主脾所生病者，不能卧，强立，股膝内肿厥，足大指不用。
 【 注　不能卧，强立，股膝内肿，足大指不用，经病之在外也。】 
膀胱足太阳之脉，是动则病髀不可以屈，腘如结，踹如裂，是为踹厥；是主筋所生病者，项背腰尻腘踹脚皆痛，小指不用。
 【 注　太阳之气，生于膀胱水中，而为诸阳主气。阳气者，柔则养筋，故主筋所生之病，腰背腘踹诸证，皆经脉所循之部分而为病也。】 
心主手厥阴心包络之脉，是主脉所生病者，烦心心痛，掌中热。
 【 注　心主血而包络代君行令，故主脉，是主脉之包络所生病者，烦心心痛，掌中热，皆经脉所循之部分而为病也。】 
三焦手少阳之脉，是主气所生病者，汗出，目锐眦痛，烦肿，耳后肩臑肘臂外皆痛，小指次指不用。
 【 注　少阳乃一阳初生之气，故主气所生病者，汗出，阳加于阴则汗出也。目锐眦痛，颊肿，耳后肩臑肘臂小指次指，皆经脉所循之部分而为病也。】 
胆足少阳之脉，是主骨所生病者，胷胁肋髀膝外至胫绝骨外踝前及诸节皆痛，小指次指不用。
 【 注　少阳属肾，故主骨所生病者，为髀膝胫踝皆痛，乃足少阳经脉所循之部分而为病也。少阳主骨，故诸节皆痛也。】 

　　　经筋篇

足太阳之筋，其病小指支跟肿痛。
 【 注　此经筋之为病也。】 
足少阳之筋，病小指次指支转筋，引膝外转筋，膝不可屈伸，腘筋急，前引髀，后引尻，伤左角则右足不用，命曰维筋相交。
 【 注　维筋者，阳维之筋也。阳气从左而右维筋，左右之交维也。左络于右，故伤左角者，病从左而右也。右足不用者，从上而下也。】 
足阳明之筋，其病足中指支胫转筋，脚跳坚，伏兔转筋，髀前肿。
【 注　足阳明之筋，起于中三指，乃厉兑之外间，循髀股而上经于颈，结于口鼻耳目之间，其病支胫伏兔转筋，脚跳而坚，经筋之为病也。】 
足太阴之筋，其病足大指支内踝痛，转筋痛，膝内辅骨痛，阴股引髀而痛。
 【 注　足太阴之筋，起于大指内侧之隐白间，循膝股而上于胷腹，其内者着于脊，其病在经筋之部分而为痛】 
足少阴之筋，其病足下转筋，及所过而结者皆痛及转筋。
 【 注　其病足下转筋，及所过而结者皆痛，病在此所过所结者，主癎瘈痉强，亦经筋之为病也。】 
足厥阴之筋，其病足大指支内踝之前痛，内辅痛，阴股痛，转筋，阴器不用。
 【 注　足厥阴之筋，起于足大指之大敦，循胫股而结于阴器，络诸筋。阴器乃宗筋之会，厥阴主筋，故连络于三阴三阳之筋也，其病乃筋之所过而结者，为痛，为转筋，为阴器不用。】 
手太阳之筋，其病小指支肘内锐骨后廉痛。
 【 注　此筋之所过而结者，为肿，为筋痿也。】 
手少阳之筋，起于小指次指之端，结于腕上，循臂结于肘，上绕臑外廉，上肩走颈，合手太阳，其病当所过者，即支转筋。
 【 注　手少阳之筋，起于小指次指之关冲穴，循腕臂肘臑而上肩颈，其病当所过之处，即支分而为转筋。】 
手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋。其病当所过者，支转筋痛。
手少阴之筋，起于小指之内侧，结于锐骨，上结肘内廉，上入腋。其病当所过者，支转筋筋痛。
 【 注　手少阴之筋，起于手小指侧之少冲间，循肘腋，其病当筋之所过者，为转筋筋痛。】 

　　　海论

髓海有余，则轻劲多力，自过其度。髓海不足，则脑转耳鸣，胫酸眩冒，目无所见，懈怠安卧。
【 注　精液补益脑髓，而下流阴股，故髓海有余，则足劲轻健而多力。度，骨度也。髓从骨空，循骨度而上通于脑，故有余则自过其度矣。髓海不足则津液竭，津液者所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧也。】 

　　　逆顺肥瘦篇

黄帝曰：脉行之逆顺奈何？岐伯曰：手之三阴，从脏走手；手之三阳，从手走头；足之三阳，从头走足；足之三阴，从足走腹。
 【 注　此言手足阴阳之脉，上下外内，逆顺而行，应地之经水也。】 

　　　阴阳系日月篇

黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。故足之十二经脉，以应十二月，月生于水，故在下者为阴。手之十指，以应十日，日主火，故在上者为阳。
 【 注　积阳为天，积阴为地，天地合气，命之曰人。故身半以上，天气主之，身半以下，地气主之。日以应火，月以应水，人秉先天之水火而成此形，故在上者，为阳以应日，在下者，为阴以应月。十日应天之十干，十二月应地之十二支，是以足之十二经脉，以应十二月，手之十指，以应十日，人秉天地水火而生，故与天地相参。】 
黄帝曰：合之于脉奈何？岐伯曰：寅者，正月之生阳也，主左足之少阳。未者六月，主右足之少阳。卯者二月，主左足之太阳。午者五月，主右足之太阳。辰者三月，主左足之阳明。巳者四月，主右足之阳明。此两阳合于前，故曰阳明。申者，七月之生阴也，主右足之少阴。丑者十二月，主左足之少阴。酉者八月，主右足之太阴。子者十一月，主左足之太阴。戌者九月，主右足之厥阴。亥者十月，主左足之厥阴。此两阴交尽，故曰厥阴。
 【 注　岁半以上为阳，而主少阳太阳，岁半以下为阴，而主少阴太阴，犹两仪之分四象也。两阳合明，故曰阳明。两阴交尽，故曰厥阴。此四象而生太少中之三阴三阳也。男生于寅，故始于正月之少阳；女生于申，故始于七月之少阴。阳从左，故左而右；阴从右，故右而左。】 
甲主左手之少阳，己主右手之少阳，乙主左手之太阳，戊主右手之太阳，丙主左手之阳明，丁主右手之阳明，此两火并合，故为阳明。庚主右手之少阴，癸主左手之少阴，辛主右手之太阴，壬主左手之太阴。
 【 注　太阳主日，少阳主火，故两火并合，是为阳明。阳明者，离明之象也。明两作离，故两火并合。两阳合明，是为阳明。手少阴君火主日，手太阴肺金主天，故应手之十指，此阳中有阴也。】 
故足之阳者，阴中之少阳也；足之阴者，阴中之太阴也。手之阳者，阳中之太阳也；手之阴者，阳中之少阴也。腰以上者为阳，腰以下者为阴。
 【 注　腰以上者为阳，腰以下者为阴，此阴阳之定位。手经有阴，足经有阳，乃上下之气交。】 

　　　本脏篇

肝应爪。爪厚色黄者胆厚，爪薄色红者胆薄，爪坚色青者胆急，爪濡色赤者胆缓，爪直色白无约者胆直，爪恶色黑多纹者胆结也。
 【 注　朱氏曰：爪者筋之余，故肝应爪，视爪之好恶，以知胆之厚薄缓急也。】 

　　　五色篇

颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也，各有部分。有部分，用阴和阳，用阳和阴。当明部分，万举万当。能别左右，是谓大道。男女异位，故曰阴阳。

　　　卫气失常篇

皮有部，皮之部输于四末。
【 注　卫气行于皮，输于四末，为所主之部。盖卫气出于阳，从头目而下注于手足之五指，故以四末为部也。】 

　　　动输篇

黄帝曰：荣卫之行也，上下相贯，如环之无端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合，相输如环。黄帝曰：善。此所谓如环无端，莫知其纪，此之谓也。

　　　阴阳二十五人篇

足少阳之下，血气盛则外踝肥，血多气少则外踝皮坚而厚，血少气多则外踝皮薄而软，血气皆少则外踝瘦无肉。
 【 注　足少阳经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则外踝肥血多则皮坚而厚，血少则皮薄而软。】 
足太阳之下，血气盛则跟肉满踵坚，气少血多则踵跟空，血气皆少则善转筋、踵下痛。
 【 注　转筋、踵下痛者，血气少而不能荣养筋骨也。】 
手阳明之下，血气盛则手鱼肉以温，气血皆少则手瘦以寒。
 【 注　手阳明经脉之下行者，循臑臂上入两筋之间，出合谷，故血气盛则手鱼肉以温，血气皆少则手瘦以寒也。】 
手少阳之下，血气盛则手卷多肉以温，血气皆少则寒以瘦，气少血多则瘦以多脉。
 【 注　手少阳经脉之下行者，从肩臑肘臂而上出于手腕，故血气盛则手卷多肉以温。盖手少阳之血气，循手表腕，盛则皮缓肉淖，故善于卷握也。多脉者，皮肉瘦而脉络多外见也。】 
手太阳之下，血气盛则掌肉充满，血气皆少则掌瘦以寒。
 【 注　手太阳之脉下行者，循肩臑肘臂而下出于手腕，是以血气盛则掌肉充满，血气皆少则掌瘦以寒也。】 

　　　百病始生篇

虚邪之中人也，始于皮肤，留而不去则传舍于络脉，留而不去传舍于经，留而不去传舍于输。在输之时，六经不通，四肢，则肢节痛，腰脊乃强。
 【 注　输者，转输血气之经脉，即脏腑之经隧也。脏腑之大络，左右上下，并经而出，布于四末，故邪留于输，则六经不通，四肢之肢节痛也。腰脊乃强者，脏腑之大络，通于督脉之长强也。】 

　　　邪客篇

天圆地方，人头圆足方以应之。天有四时，人有四肢；天有十日，人有手十指。辰有十二，人有足十指茎垂以应之。女子不足二节，以抱人形。

　　　论疾诊尺篇

肘所独热者，腰以上热；手所独热者，腰以下热；肘前独热者，膺前热；肘后独热者，肩背热；臂中独热者，腰腹热；肘后粗以下三四寸热者，肠中有虫；掌中热者，腹中热；掌中寒者，腹中寒；鱼上白肉有青血脉者，胃中有寒。
 【 注　手太阴之脉从指井之少商，过于输，行于经，而入于肘之尺泽。脉外之气血，从手阳明之五里，走尺以上鱼，相逆顺而行也。肘所自寸而下，尺也。手所自尺而上，寸也。肘所独热者，腰以上热，手所独热者，腰以下热，此诊尺肤以候形身之上下，故与脉候之上下反其诊也。肘前乃手厥阴之曲泽处，肘后乃手少阳之天井处。盖以两手下垂，上以候上，下以候下，前以候前，后以候后也。夫所谓肘所手所者，谓手臂之背面，臂中掌中鱼上，乃手臂之正面。背面为阳，故候形身之外；正面主阴，故候腰腹肠胃之内。即尺外以候季胁，尺里以候腹中之大义相同也。】 
大便赤办，飧泄脉小者，手足寒，难已。飧泄脉小，手足温，泄易已。
 【 注　大便赤办者，谓黄赤之间别也。盖中焦泌糟粕，蒸津液，乃化而为血，独行于经隧，命曰荣气；水谷常并居于胃，成糟粕而俱下于大肠，济泌别汁而渗入于膀胱。如大便赤办，乃中焦之血与糟粕并下矣。飧泄，大肠虚而不能济泌矣。此肠胃虚泄于下，中焦之汁，不能荣于脉中，故脉小也。若手足温者，得下焦之生气，故泄易已。】 

　　　痈疽篇

发于股胫，名曰股胫疽，其状不甚变，而痈脓搏骨，不急治，三十日死矣。
 【 注　发于股胫，足少阴之毒也。其状不甚变者，毒附于骨而不外发，故皮肤不甚变，为痈毒之状也。】 
发于股阴，名曰赤施，不急治，六十日死。在两股之内，不治，十日而当死。
 【 注　股阴，足三阴之部分也，以火毒而施于阴部，故名赤施。六者，水之成数。十日者，阴数之终也。】 
发于膝，名曰疵痈，其状大痈，色不变，寒热，如坚石。勿石，石之者死；须其柔，乃石之者生。
 【 注　膝者，筋之会，足少阳之分也。色不变者，色与皮肤相同而不赤也。其状如大痈而色不变者，毒在外内之间也。盖少阳主枢，故其色状如此而为寒热也。如坚石者勿砭石之，石之则死，毒气入于内也。须其柔软而石之者生，毒气出于外也。盖少阳主枢，可内而可外也。】 
发于胫，名曰兔啮，其状赤至骨，急治之，不治，害人也。
 【 注　兔乃阴类，发于胫，名曰兔啮者，发于阴胫也。其状赤至骨者。从外而内也，故曰急治之。不治害人，犹言外贼之来害人也。】 
发于内踝，名曰走缓，其状痈也，色不变，数石其输，而止其寒热，不死。
 【 注　夫痈疽之变，有病因于内而毒走于外者，有肿见于外而毒气走于内者，此邪留于脉而不行，故名曰走缓，其状若痈而色不赤也。足少阴之脉，起于小指之下，邪趋足心，出然谷之下，循内踝之后，以上腨内，故当数石其输，去其邪而止其寒热。盖足少阴秉先天之水火，故能为寒为热也。】 
发于足上下，名曰四淫，其状大痈，不急治之，百日死。
【 注　四淫者，邪气淫于左右之太少也。少阳主初阳之生气，而发于肾脏，太阳乃肾之府，而为诸阳主气，故当急治之，不则阳气伤而百日死矣。】 
发于足旁，名曰厉痈，其状不大，初如小指发，急治之，去其黑者，不消辄益。不治，百日死。
 【 注　足阳明之脉，起于足大指次指之厉兑，故发于足旁，名曰厉痈。黑者，水之色，不急治之以去其黑，则寒淫而土败矣。】 
发于足指，名曰脱痈，其状赤黑，死不治。不赤黑，不死。不衰，急斩之，不则死矣。
 【 注　此足少阴之毒，从内而发于外，故曰脱痈，谓从阴而脱出于阳也。发于足指者，发于足大指也。夫足少阴秉先天之水火，其状赤黑者，水火之淫毒太盛，故为不治之死证。不赤黑者，其毒气少衰，故为不死。如痈肿不衰，急斩去其指，不则毒气注于诸经之络而死矣。】 

　　扁鹊难经

　　　四肢满闭

假令得肝脉，其外证善洁面青善怒，其内证脐左有动气，按之牢若痛，其病四肢满闭，淋溲便难，转筋。有是者肝也，无是者非也。

　　　四肢不收

假令得脾脉，其外证面黄善噫善思善味，其内证当脐有动气，按之牢若痛，其病腹胀满，食不消，体重节痛，怠惰嗜卧，四肢不收。有是者脾也，无是者非也。
饮食劳倦，其病身热而体重嗜卧，四肢不收，其脉浮大而缓。

　　　足寒

假令得肾脉，其外证面黑善恐欠，其内证脐下有动气，按之牢若痛，其病逆气小腹急痛，泄如下重，足胫寒而逆。有是者肾也，无是者非也。
中湿，其病身热而小腹痛，足胫寒而逆，其脉沉濡而大。

　　金匮要略 【 汉?张机】 

　　　四肢肿重

皮水为病，四肢肿，水气在皮肤中，四肢聂聂动者，防己茯苓汤主之。
脾水者，其腹大，四肢苦重，津液不生，但苦少气，小便难。
诸肢节疼痛，身体尩羸，脚肿如脱，头眩短气，温温欲吐，桂枝芍药知母汤主之。
味酸则伤筋，筋伤则缓，名曰泄；咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。
病人常以手指臂肿动，此人身体瞤瞤者，藜芦甘草汤主之。

　　　寒热

腹痛脉弦而紧，弦则卫气不行，即恶寒，紧则不欲食，邪正相搏，即为寒疝。寒疝绕脐痛，若发则白津出，手足厥冷，其脉沉紧者，大乌头煎主之。

　　　酸疼

虚劳里急，悸衄腹中痛，梦失精，四肢酸疼，手足烦热，咽干口燥，小建中汤主之。

　　　不仁

寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。

　　　食禁

时病差未健，食生菜，手足必肿。
春秋二时，龙带精入芹菜中，人偶食之为病，发时手背腹满，痛不可忍，名蛟龙病。治之方：
硬糖二、三升。
右一味，日两度服之，吐出如蜥蜴三、五枚，差[硬糖三、五升……差　原本脱，据《金匮》果实菜谷禁忌并治第二十五补。]。

　　　浸淫疮

浸淫疮，从口流向四肢者可治，从四肢流来入口者不可治。
浸淫疮，黄连粉主之。

　　　转筋

转筋之为病，其人臂脚直，脉上下行微弦。

　　中藏经 【 汉?华佗】 

　　　论脚弱状候不同

人病脚气与气脚有异者，为邪毒从内而注入脚，名曰气脚也；风寒暑湿邪毒之气，从外而入于脚膝，渐传于内者，名曰脚气也。皆以邪夺共正，使人病形顿相类例。其于治疗，亦有上下先后也，故分别于耳目一揆而不察其由，无理致其瘳也。又喜怒忧思寒热毒邪之气，流入肢节，或注于脚膝，其状类诸风历节偏枯臃肿之证，但入其脚膝，谓之气脚也；若从外入足入脏者，谓之脚气也。脚气者，先治内而次治外，实者利之，虚者益之。又病脚气多者，何也？谓人之心肺二经起于手，脾肾肝三经起于足，手则清邪中之，足则浊邪中之。人身之苦者，手足耳，而足则最重者艰苦，故风寒暑湿之气，多中于足，以此脚气病多也。然而得此病者，从渐而生病，但始萌而不悟，悟者不晓，医家不为脚气，将为别疾，治疗不明，因循至大，身居厄矣。本从微起，渐成巨候，流入脏腑，伤于四肢头项腹背，未甚终不能知觉也。时因他而作，或如伤寒，或如中暑，或腹背疼痛，或肢节不仁，或语言错乱，或精神昏昧，或时喘乏，或暴盲聋，或饮食不入，或脏腑不通，或孪急不遂，或舒缓不收，或口眼牵搐，或手足颤掉，种种名状，莫有达者。故使愚俗束手受病，死无告疗，仁者见之，岂不伤哉？今始述本末，略示后学浅深消息。至于醉入房中，饱眠露下，当风取凉，对月贪欢，沐浴未干而熟睡，房室纔罢而冲轩，久立于低湿，久伫于水泾，冒雨而行，侵寒而寝，劳伤汗出，食饮悲生，犯诸所禁，因成疾矣。其于不正之气，中于上则害于头目，害于中则蛊于心腹，形于下则失于腰脚，及于旁则妨于肢节，千状万证，皆属气脚。起于脚膝，乃谓脚气也。形候脉理，亦在详明。其脉浮而弦者起于风，濡而弱者起于湿，洪而数者起于热，迟而濇者起于寒，滑而微者起于虚，牢而坚者起于实。在于上则发于上，在于下则发于下，在于中则发于中。结则因气，散则因忧，紧则因怒，细则因悲。风者汗而愈，湿者温而愈，热则解而愈，寒则熨而愈。虚者补之，实者泻之，气则流之，忧则宽之，怒则悦之，悲则和之。能通斯方，谓之良医。脚气之病，传于心肝，十死不治。入心则恍惚妄谬，呕吐，食不入，眠不安定，左手寸口脉乍大乍小，乍有乍无者，是也。入肾则腰脚俱肿，小便不通，呻吟不绝，目额皆黑色，时上冲胷腹而喘，其左尺中脉绝者是也。切宜明审矣。

　　　死候

手足爪甲肉黑色者死。
骨绝腰脊痛，肾中重不可反侧，足膝后平者，五日死。
肾绝足肿者，九日死。
筋绝魂惊虚恐，手足爪甲青，呼骂不休者，八九日死。

　　脉诀 【 晋?王叔和】 

　　　四肢酸疼

滑脉关前热在胷，到关翻胃几千重。更向尺中还若是，小便赤濇脚酸疼。

　　　死候

足趺趾踵膝如斗，十日须知难保守。手足甲青叫骂多，筋绝九日定难过。

古今图书集成医部全录卷一百九十

　四肢门

　　千金方 【 唐?孙思邈】 

　　　论风毒状

考诸经方，往往有脚弱之论，而古人少有此疾。自永嘉南渡，衣缨士人多有遭者。岭表江东有支法、存仰道人等，并留意经方，偏善斯术，晋朝仕望，多获全济，莫不由此二公。又宋齐之间，有释门深师师道人述法存等诸家旧方，为三十卷，其脚弱一方，近百余首。周魏之代，盖无此病，所以姚公集验，殊不殷勤，徐王撰录，未以为意。特以三方鼎峙，风教未一，霜露不均，寒暑寒暑　原缺，据《千金》卷七补。不等，是以关西河北，不识此疾。自圣唐开辟，六合无外，南极之地，襟带是重，爪牙之寄，作镇于彼，不习水土，往者皆遭。近者，中国士大夫虽不涉江表，亦有居然而患之者。良由今代天下风气混同，物类齐等所致之耳。然此病发，初得先从脚起，因即胫肿，时人号为脚气，深师云脚弱者，即其义也。深师述支法存所用永平山敷施莲范祖耀黄素等诸脚弱方，凡八十余条，皆极精要。然学者寻览，颇觉繁重，正是方集耳。卒欲救急，莫测指南。今取其所经用灼然有效者，以备仓卒，余者不复具述。

　　　论何以得之于脚

问曰：风毒中人，随处皆得作病，何偏着于脚也？答曰：夫人有五脏，心肺二脏经络所起在手十指，肝肾与脾三脏经络所起在足十趾。夫风毒之气皆起于地，地之寒暑风湿皆作蒸气，足常履之，所以风毒之中人也，必先中脚。久而不瘥，遍及四肢腹背头项也。微时不觉，痼滞乃知。经云，次传间传是也。

　　　论得已便令人觉否

凡脚气病皆由感风毒所致，得此病多不令人即觉，会因他病一度方始发动，或奄然大闷，经两三日不起，方乃觉之。诸小庸医，皆不识此疾，谩作余病治之，莫不尽毙。故此病多不令人识也。始起甚微，食饮嬉戏，气力如故，惟卒起脚屈弱不能动，有此为异耳。黄帝云：缓风湿痹，是也。

　　　论风毒相貌

夫有脚气未觉异而头项臂膊已有所苦，有诸处皆悉未知而心腹五内已有所困。又风毒之中人也，或见食呕吐，憎闻食臭，或有腹痛下利，或大小便秘濇不通，或胷中冲悸，不欲见光明’或精神昏愤’或喜迷忘，语言错乱，或壮热头痛，或身体酷冷疼烦，或觉转筋，或脚胫肿或不肿，或(月坒)腿顽痹，或时缓纵不随，或复百节挛急，或小腹不仁，此皆脚气状貌也，亦云风毒脚气之候也。其候难知，当须细意察之，不尔必失其机要。一朝病成，难可以理，妇人亦尔。又有妇人产后，春夏取凉，多中此毒，深宜慎之。其热闷掣瘲，惊悸心烦，呕吐气上，皆其候也。又但觉脐下冷痞，愊愊然不快，兼小便淋沥，不同生平，即是脚气之候。顽弱名缓风，疼痛为湿痹。

　　　论得之所由

凡四时之中，皆不得久坐久立湿冷之地，亦不得因酒醉汗出，脱衣靴袜，当风取凉，皆成脚气。若暑月久坐久立湿地者，则热湿之气，蒸人经络，病发必四肢酸疼烦闷。若寒月久坐久立湿冷地者，则冷湿之气，上入经络，病发则四体酷冷转筋。若当风取凉得之者，病发则皮肉顽痹，诸处瞤动，渐渐向头。凡常之日，忽然暴热，人皆不能忍得者，当于此时，必不得顿取于寒以快意也。卒有暴寒，复不得受之，皆生病也。世有勤功力学之士，一心注意于事，久坐行立于湿地，不能动转，冷风来击，入于经络，不觉成病。故风毒中人，或先中手足十指，因汗毛孔开，腠理疏通，风如急箭，或先中足心，或先中足趺，或先中膝已下腨胫表里者。若欲使人不成病者，初觉即灸所觉处三二十壮，因此即愈，不复发也。黄帝云：当风取凉，醉已入房，能成此疾。

　　　论冷热不同

问曰：何故得者有冷有热？答曰：足有三阴三阳，寒中三阳，所患必冷，暑中三阴，所患必热，故有表里冷热不同。热者治以冷药，冷者疗以热药，以意消息之。脾受阳毒即热顽，肾受阴湿即寒痹。

　　　论因脚气续生诸病

虽患脚气，不妨乳石动发，皆须服压石药疗之。夫因患脚气续生诸病者，则以诸药对之。或小便不利，则以猪苓、茯苓及诸利小便药治之；大便极坚者，则以五柔麻仁丸等治之；遍体肿满成水病者，则取治水方中诸治水之药治之。余皆仿此，更无拘忌。

　　　论须疗缓急

凡小觉病候有异，即须大怖畏，决意急治之，勿缓。气上入腹，或肿或不肿，胷胁逆满，气上肩息，急者死不
旋踵，宽者数日必死，不可不急也。但看心下急，气喘不停，或自汗数出，或乍寒乍热，其脉促短而数，呕吐不止者皆死。

　　　论虚实可服药不可服药

凡脚气之疾，皆由气实而死，终无一人以服药致虚而殂。故脚气之人，皆不得大补，亦不可大泻，终不得畏虚，故预止汤不服也。如此者，皆死不治也。

　　　论看病问疾人

世间大有病人亲朋故旧交游来问疾，其人曾不经一事，未读一方，自骋了了，诈作明能，谈说异端，或言是虚，或言是实，或云是风，或云是蛊，或道是水，或石是痰，纷纭谬说，种种不同。破坏病人心意，不知孰是，迁延未定，时不待人，欻然致祸，各自散走。是故大须好人及好名医，识病深浅，探赜方书，博览古今，是事明解者看病，不尔大悞人事。窃悲其如此者众，故一一显析，具述病之由状，令后来病者读之，以自防备也。但有一状相应，则须依方急治，勿取外人言议，自贻忧悔，但详方意，愈人不难，莫信他言以自误也。余尝为人撰门冬煎，此方治脚气大有验，病者须急用之。

　　　论脉候法

凡脚气虽复诊候多涂，而三部之脉，要须不违四时者为吉，其逆四时者勿治。余如《脉经》所说，此中不复具载。其人本黑瘦者易治，肥大肉厚赤白者难愈。黑人耐风湿，赤白不耐风，瘦人肉硬，肥人肉软，肉软则受疾至深，难愈也。

　　　论肿不肿

凡人久患脚气不自知别，于后因有他疾发动，治之得瘥，后直患呕吐而复脚弱，余为诊之，乃告为脚气。病者曰：某平生不患脚肿，何因名为脚气？不肯服汤。余医以为石发。狐疑之间，不过一旬而死。故脚气不得一向以肿为候，亦有肿者，有不肿者。其以小腹顽痹不仁者，脚多不肿。小腹顽痹，不过三五日，即令人呕吐者，名脚气入心。如此者，死在旦夕。凡患脚气到心，难治，以其肾水克心火故也。

　　　论须慎不慎

凡脚气之病，极须慎房室、羊肉、牛肉、鱼、蒜、蕺菜、菘菜、蔓青、瓠子、酒、面、酥油、乳麋、猪、鸡、鹅、鸭，有方用鲤鱼头，此等并切禁，不得犯之，并忌大怒。惟得食粳粱、粟米、酱豉、葱、韭、薤、椒、姜、橘皮。又不得食诸生果子酸酢之食，犯者皆不可瘥。又大宜生牛乳，生栗子。

　　　论善能治者几日可瘥

凡脚气病枉死者众，略而言之有三种：一觉之伤晚，二骄狠恣傲，三狐疑不决。此三种，正当枉死之也。故世间诚无良医，虽有良医，而病人有性灵，堪受入者，更复尠少。故虽有骐骥而不遇伯乐，虽有尼父而人莫之师，其为枉横，亦犹此也。今有病者，有受入性依法，使余治之，不过十日，可得永瘥矣。若无受入性者，亦不须为治。纵能治之，恐无瘥日也。非似脚气，诸病皆然。良药善言，触目可致，不可使人必服。法为信者施，不为疑者说。

　　　论服汤药色目

风毒之气，入人体中，脉有三品，内外证候相似，但脉有灾耳。若脉浮大而缓，宜服续命汤两剂，应瘥。若风盛，宜作越婢汤，加白朮四两。若脉浮大紧转快，宜作竹沥汤。若病人脉微而弱，宜服风引汤。此人脉，多是因虚而得之。若大虚短气力乏，可其间作补汤，随病冷热而用之。若未愈，更服竹沥汤。若病人脉浮大而紧快，此是三品之中，最恶脉也。或沉细而快者，此脉正与浮大而紧者，同是恶脉。浮大者病在外，沉细者病在内，治亦不异，当消息以意耳。其形尚可，而手足未容至弱，数日之中，气上即便命终。如此之脉，往往有人得之，无一存者，急服竹沥汤，日服一剂，切要汤势常令相及，勿令半日之中，空无汤也。此汤竹沥多，服之若不极热，辄停在胷心，更为人患。每服当使极热，若服竹沥汤得下者，必佳也。若已服三剂竹沥汤，病及脉势未折，而苦胀满，可以大鳖甲汤下之。汤势尽而不得下，可以丸药助汤令下。后更服竹沥汤，趣令脉势折，气息料理便停，服三十二物八风散佳。又初得病，便摩野葛膏，日再，顽痹脚弱都愈乃止。若服竹沥汤，脉势折如未病时，气力转胜，脚故未能行，体力充足，然后渐微行步。病重者瘥后半年，始能人扶行耳。既觉脉及体内瘥，但当勤服八风散，勿以脚未能行，轻加余治，余治未必全得益，更生诸恶，失此诸治也。猥人边亦勿行野葛膏。有人闻竹沥汤云恐伤腰脚者，即与勿治。宜知此法，此皆人无受入性，不可与医故也。不为疑者说，此之谓也。竹沥汤有三首，轻者服前方，重者以次第服后方。此风毒乃相注易，病人宜将空缺服小金牙散，以少许涂鼻孔耳门，病困人及新亡人、喜易人、强健人宜将服之，亦以涂耳鼻乃可。临近亡人及视疾者，绛囊带一方寸匕，男左女右臂此散毒。服宜从少为始。病人惟宜饮赤小豆饮，冬服侧子金牙酒、续命汤。治风毒病，初得似时行毒病，而脉浮缓终不变，快者不治，或数日而死，或十日而死。或得便不识人，或发黄，或发斑，或目赤，或下部穿烂者，此最急，得之即先服续命汤一剂，并服葛根汤、麻黄汤下之。若此不折，更与续命汤两三剂必瘥。此病大急，常令汤势相接，不可使半日缺汤，不然，即便杀人。夫脚气之病，先起岭南，稍来江东亦有得之者。其证或微觉疼痹，或两胫肿满，或行起濇弱，或上入腹不仁，或时冷热，小便秘濇，喘息，气上冲咽喉，气急欲死，食呕不下，气上逆者，皆其候也。若觉此证，先与犀角旋覆花汤。

　　活人书 【 宋?朱肱】 

　　　脚气

伤寒只传足经，不传手经。地之寒暑风湿，皆作蒸气，足常履之，遂成脚气，所以病证与伤寒相近。其脉浮而弦者起于风，濡而弱者起于湿，洪而数者起于热，迟而濇者起于寒。风者汗而愈，湿者温而愈，热者下而愈，寒者熨而愈。脚气之病，始得不觉，因他病乃知。毒气入心，则小腹顽痹不仁，令人呕吐，死在朝夕矣。然终是与伤寒不同者，孙真人云：卒起脚屈弱不能转动，有此为异耳。要之，有脚气之人，先从脚起，或先缓弱疼痹，寒气胜者为痛痹，有寒故痛也；或行起忽倒，或两胫肿痛，亦有不肿者；或脚膝枯细，或心中忪悸，或小腹不仁。盖病久入深，荣卫之行濇，皮肤不荣，故为不仁。不仁者，皮顽不知有无也。或举体转筋，或见食呕逆，恶闻食气，或胷满气急，或遍体酸痛，皆脚气候也。黄帝所谓缓风湿痹是也。顽弱名缓风，疼痛为湿痹。痹者，闭也，闭而不仁，故曰痹也。寒中三阳，所患必冷，越婢汤、小续命汤主之。小续命煎汤成，旋入生姜自然汁，最快。暑中三阴，所患必热，小续命汤去附子，减桂一半。大烦躁者，紫雪最良。大便秘者，脾约丸、神功丸、五柔丸、大三脘散、木瓜散主之。脚气之疾，皆由气实，而始终无一人以服药致虚而殂者。头痛身热，肢节痛而脚屈弱者，是其人素有脚气，此时发动也。脚肿者，槟榔散主之。脚气方论，《千金》、《外台》最详，此不复叙。大抵越婢汤、小续命汤、薏苡仁酒法、脾约丸、神功丸皆要药也。仍针灸为佳。服补药与用汤淋洗者，皆医之大禁也。

　　济生方 【 宋?严用和】 

　　　脚气

《千金》言脚气皆由感风毒所致。又经云：地之寒暑风湿，皆作蒸气，足常履之，遂成脚气。然古来无脚气之说，黄帝时名为厥，两汉之间名曰缓风，宋齐之后谓之脚气，其名虽不同，其实一也。以此观之，寒暑风湿皆能致此，非特风毒而已。脚气之病，初得不觉，因他病乃始发动，或奄然大闷，经三两日方乃觉之。先从脚起，或缓弱疼痹，或行起忽倒，或两胫肿满，或足膝枯细，或心中忪悸，或小腹不仁，或举体转筋，或见食吐逆，恶闻食气，或胷满气急，或遍体酸痛，此其候之不同也。大抵寒中三阳，所患必冷；暑中三阴，所患必热。诚哉斯言。若论其脉，浮而弦者起于风，濡而弱者起于湿，洪而数者起于热，迟而濇者起于寒。风者汗而愈，湿者温而愈，热者下而愈，寒者熨而愈。凡得脚气，速宜针灸之。惟用汤淋洗者，医之大禁也。观夫脚气皆由肾虚而生，然妇人亦有病脚气者，必因血海虚乘宿块，嗔恚哀感悲伤，遂成斯疾。兼今妇人病此者众，则知妇人以血海虚而得之，与男子肾虚类矣。治妇人之法，与男子用药固无异，但兼以治忧恚药，无不效也。且补泻之法，当顺四时。春秋二时，当急补泻；夏月疾盛，专须汗利；入冬已后，须量人之盛衰，微加滋补。不然，则气血日衰，必使年年遇蒸热而作，理之必然也。治法大概无越于斯。又当于四时之中，谨加调摄，不得久坐久立冷湿之地，暑月亦不当露坐湿处，能慎于斯，依法随证治之，无不瘥矣。

　　疮疡全书 【 金?窦汉卿】 

　　　训疽

训疽者，肺经受热，发于两手五指头上，七八日不泻必死，四日可刺。如发黑痈不甚，过节犹可治也，黑甚过节者死。虽过节犹可治者，药入及之也。其状因小黯肉中生点子，点子者如粟豆大，惟大者如梅李，或赤或黑，乍青乍白，有实核，即根也。不浮肿，惨痛应心至骨，或身体发热。若不急治，毒遂冲上，面悉肿，泡点紫黑烂坏，入脏杀人。南人得此，名曰搨着毒，即截去其指，恐毒上攻，罕有一生。十指端忽然策策痛入于心，不可忍之，向明望者，晃晃黄赤，或黯青黑，是瘭疽，齿间出臭水血者，七日亡矣。但厚肉处即割去，用铁烙其上，令焦如炭，又于疽上灸百壮为佳，须顿饮葵根汁，青靛花、竹沥、犀角汁、枳壳汤、消毒饮。若吐脓血，不治，宜以灰掩脓血上。不尔，毒气着人，亦相染矣．瘭疽害人不旋踵，恶风入肌脉，初未知觉，毒郁既发，若火之烈，其上隐小而深，实点黑而不明，其病应心，稍缓则入脏矣。

　　　脚背发

脚背发，此证由于消渴之证，发于足指者，名曰脱疽。其色紫黑者死，不紫黑者可治。宜服苦参丸。

　　　发臂毒

发臂毒，受在心肾经，通于五指络，毒气流走，通为串漏，此是恶毒也，当用内托流气饮、定痛消毒饮治之。此肘后毒，气血流注，积结成毒，此乃痈毒也，定痛流气饮。

　　　筋疽

筋疽生动脉之间，筋脉之上，臂膊不能屈伸，若不速治，溃烂筋脉，必成痼疾。若生于臂撑上者，名鹚痈，红肿作痛，初宜灸之，若溃之必损命，不可轻忽。内服内托散加木香、五加皮，更服黄矾丸、十奇散，多服护心散，外用铁箍散加姜汁调敷。

　　　天蛇毒

天蛇毒，受心风伤于指肘臂，此是恶毒证也，当用定痛流气饮治之。此证未熟，不宜便用刀开针拨其努肉，即发起，深者难治，溃后经年不能长肉，用二黄散掺之。

　　　臂面毒

臂面毒，生于臂臑之面，受在肝肺经，气血凝滞不通，结聚成毒，此是恶证也，当用清毒流气饮，后用定痛内托饮，围药用金箍散敷之。

　　　手心毒

手心毒，右手受在阴火，太阴阳明气血流于左足厥阴经，左手毒在心火，太阳流于右足太阴阳明，土复生流于五行，子母更相生养，或因喜怒忧思，寒凝气血，阻滞不通，结聚成毒，当用定痛解毒之剂。后用内托流气饮，外用金箍散敷之。

　　　手腕毒

手腕毒，生在掌后，因心经风、寒、喜、怒、惊风、痰盛，血不流通，结成此毒，当用定痛败毒散、内托清气饮。或透手心，或透腕外，再用三香内托散治之。

　　　发膊

发膊乃少阳经多气少血，因少阳有相火，尤甚于厥阴，皆由多虑劳神，六气七情相感，预宜防肌肉难长，暴戾之药，勿轻用之。但此证之发，红肿或如粟，勿以小而忽之。

　　　冷疔

冷疔者，膏梁之变，风湿余毒，天阴久冷，攻于膝下，传于足太阴经。初生如米，渐成溃烂，其色如煤，败血来侵，骨肉损坏，遂成大患。经年骨节疼痛，累岁不能生肌。先用艾叶、蛇床子、紫苏、豨莶草煎汤洗之，内服黄芪、白朮、苍朮、当归、白芍、连翘、生地之药，外用隔纸膏贴之，节劳内省，亦可瘳矣。

　　　臁疮

大抵下部之证，以苍朮为主，佐以黄蘗之辛，行以青皮，加以甘草，随证用引经之剂，则得效矣。此毒受在肝肾经，痛不可忍，用内托流气饮治之。搽药用腿游风，及妇人臁疮药通用。

　　　委中毒

此毒受在肾经，寒气阻滞而成，加减紫苏流气饮治之。先用败毒流气饮，后服紫苏流气饮，排脓加入黄芪。

　　　腿游风

此痈受在小肠肾经，伤于寒热，邪气与毒，流于两腿，此是游毒也，当用紫苏流气饮治之，后服败毒流气饮。外治先以金丝膏贴四五日，以拔其毒水，后用擦药治之。

　　　鹤膝风

鹤膝风，痢风鼓槌风之类也。气血相并而行，周于一身，得寒则行迟而不及，得热则行速而太过。内伤七情，外伤六淫，则血气之运，或迟或速，而病作矣。多因日久得热，已自腾沸，后复感冒湿热，血受邪郁为瘀滞不得运，所以作痛，夜则痛甚，行于阴也。治以辛温，监以辛凉，流散寒湿，而积热得发，其血自行，与气相和，其病乃止。或因濇药取效，性急作劳，常享厚味，感冒风雨，腿肿则痛甚，皆瘀血流于经隧，日久不治，恐成偏枯，以致膝肿筋缩大痛，两足无力，脚弱渐细，髀胫枯槁，拘挛不能屈伸。治宜祛风顺气，补血壮筋，养阴除湿，则气血通畅，自然愈矣。

　　　膝眼毒

此毒受在肾经膀胱，气血凝滞，而湿热攻于膝眼，结成毒也。围药用鹤膝风药敷之，煎剂用木香流气饮。

　　　肫疽

俗言此疽坚硬无脓，殊不知肿硬因成脓在内，一时不能出皮肤，须用内托发出，方可用针刺破。

　　　骨槽疽

骨槽疽，生于膝盖上，并脚趺上腕，其痛时如刀割，其痒似虫钻，急用艾灸疽上三五壮，便贴乳香万应膏，更服黄矾丸。

　　　脚手发背

此证因心经有热，行履高低，伤于足趺，血聚成疽。治法同冷漏湿毒流注。

　　　骨瘘疽

此证生于手阳明之间，初如粟，渐长如赤豆，其痛不可忍，渐长大如杨梅之状，血不出，亦不生脓，毒从经络流于遍身。有此疾者，宜当谨防，不可视为轻疾。宜用治疔之法加减行之。

　　　脚拐毒

此毒受在肾通于阳明筋聚之处，疼痛伤心，成毒也，当用膝眼毒、跟疽毒及鹤膝风药治之。

　　　跟疽 【 一名牛茧蚕，一名土栗】 

此毒生于脚跟之上，因行动高下肭伤，故生此疽，形如琉璃色，无脓，惟有紫色，便不可刺破，先用金箍散或铁箍散敷之。避风戒色，不宜行动。先服蠲毒流气饮，后服除湿木瓜汤，待其将溃，用针挑破，出脓水，贴金丝、紫金二膏药。

　　　鞋带疮

鞋带疮，生于足踝之旁，因受寒湿，足阳明为毒，气血相聚而成也。当用定痛流气饮治之。

　　　脚心毒

脚心毒，受在肾心经，生在脚心，是为湿毒也，乃名脚心痈。当服定痛流气饮，并槟榔丸治之。

　　　血风疮

此疮因妇人经脉不调，或一月两次，或过月不来，以此血气渍入足阳明经，故生此疮。宜用木香流气饮、五积散，外用隔纸膏贴之。

　　　肾气游风

此毒生在脚肚，受在膀胱经，冷气伤肾，伏在膀胱，此乃风毒也。当用紫苏流气饮，外用铁箍散敷之。

　　　里外臁疮

里外臁疮，三里之旁、阴交之侧生之者，因肾经寒气攻于下焦，内因风邪之所攻，外有冷气之所搏，或因撞损而致生此疮，渐至溃烂，脓水不干，盖因湿热风毒相搏而致然也。

　　　蝼蛄三串

此证生于两手，有上中下三种，皆因湿毒伤于肤，气血伤于肾，怒气伤心而瘀血滞气相搏，故成此串毒也。治用流气饮、三香内托散、定痛降气饮。

　　　中发疽

此证生于臂膊，乃肝经气血不行，壅聚而成毒也。当用托里流气饮、消毒流气饮治之。

　　　风毒发疽

此证生于足踹之间，因气血不通，凝滞脾胃，有伤经络，或过食炙煿，或被毒气结聚成疮，或乘虚为贼风所吹，当用温中顺气饮。孕妇宜加减服。

　　明理论 【 金?成无己】 

　　　手足自汗

伤寒手足汗出，何以明之？四肢者诸阳之本，而胃主四肢，手足汗出者，阳明之证也。阳经邪热，传并阳明，则手足为之汗出。阳明为津液之主，病则自汗出。其有身汗出者，有但头汗出者，有手足汗出者，悉属阳明也。何以使之然也？若一身自汗出者，谓之热越，是热外达者也。但头汗出者，是热不得越，而热气上达者也。及手足汗出者，为热聚于胃，是津液之旁达也。经曰：手足濈然汗出者，此大便必鞕也。手足漐漐汗出，大便难而讝语者，下之则愈。由此观之，手足汗出，为热聚于胃可知矣。或谓热聚于胃而手足为之汗出，其寒聚于胃而有手足汗出者乎？经曰：阳明中寒者不能食，小便不利，手足濈然汗出，此欲作痼瘕，即是中寒者也。且热聚于胃为可下之证，其寒聚于胃为不可下，又何以明之？要明于此二者，曰：大便初鞕后溏，以胃中冷，水谷不别，是以不可下也。若大便难讝语者，为阳明证具，则是可下之证，临病宜审之。

　　儒门事亲 【 元?张从政】 

　　　手指麻木

凡人初觉大指次指麻木不仁或不用者，三年内有中风之疾也。宜先服愈风汤、天麻丸各一料，此治未病之先也。是以圣人治未病，不治已病。

　　　北方下注脚气论

《内经》云：太阳之胜，火气内郁，流散于外，足胻胕肿，饮发于中，胕肿于外。又云：脾脉搏坚而长，其色黄，当病少气，其软而散，色不泽者，当病足胕肿若水状也。脾病者，身重肉痿，足不收，行善瘈，脚下痛，此谷入多而气少，湿居下也，故湿从下受之。如上所说，皆谓脾胃湿气下流，乘其肝肾之位，于是足胫疼痛而胕肿也。夫五谷入胃，糟粕、津液、宗气分为二隧，故宗气积于胷中，出于喉咙，以贯心肺而行呼吸焉。营气者，泌其津液，注之于脉，化而为血，以营四末，内注五脏六腑，以应刻数焉。卫气者，出悍气之慓疾，而先行于四末分肉之间，行而不休者也。又宗气之道，内谷为宝，谷入于胃，乃传之于脉，流溢于中，布散于外，精专者行于经隧，常营无已，终而复始，是谓天地之纪。或饮食失当，胃气不能鼓舞，脾气不能运化，行于百脉，其气下流，乘其肝肾，土木水相合，下注于足，胻胕肿而作疼痛，晋?苏敬号为脚气是也。凡治此疾，每旦早饭任意饱食，午饭少食，日晚不食弥佳，恐伤脾胃营运之气，失其天度。况夜食则血气壅滞而行阴道，愈增肿痛。古之人少有此疾，自永嘉南渡，衣缨士人多有之。大唐开辟，爪牙之士，作镇于南极，其地卑湿，雾露所聚，不袭水土，往往皆遭之。关西河北人皆不识此疾，《外台秘要》、《总录》亦说江东岭南大率有此，此盖清湿袭虚伤于下，故经云，感则害人皮肉筋骨者也。故制方立论，皆详其当时土地所宜而治之。今观北方爽垲而无卑湿之地，况腠理致密，外邪难侵，而有此疾者，何也？盖多饮奶酪醇酒水湿之属也，加以奉养过度，以滋其湿，水之润下，气不能呴之，故下注于足胻，积久而作肿满疼痛，此饮之下流之所致，岂可与南方之地同法而治哉？当察其地势高下，详其饮食居处，立为二法，一则治地之湿气，一则治饮食之下流，随其气宜，用药施治，庶几合轩岐之旨也。

　　东垣十书 【 元?李杲】 

　　　四肢辨内外伤

内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动，经云热伤气，又云热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风，自古肾肝之病同一治，以其递相维持也。故经言胆主筋，膀胱主骨是也。或中风，或伤寒，得病之日，便着床枕，非扶不起，筋骨为之疼痛，不能动摇，乃形质之伤。经云：寒伤形，寒则筋挛骨痛，此之谓也。内伤及劳役、饮食不节，病手心热，手背不热；外伤风寒则手背热，手心不热。此辨至甚皎然。

　　　四肢不收

脾胃虚则怠惰嗜卧，四肢不收，时值秋燥令行，湿热少退，体重节痛，口干舌干，饮食无味，大便不调，小便频数，不欲食，食不消，兼见肺病，洒淅恶寒，惨惨不乐，面色恶而不和，乃阳气不伸故也。当升阳益气，宜升阳益胃汤主之。

　　　脚气

脚气之疾，实水湿之所为也。盖湿之害人皮肉筋脉而属于下，然亦有二焉。一则自外而感，一则自内而致，其治法自应不同，故详而论之。其为病也，有证无名，脚气之称，自晋?苏敬始，关中河朔无有也。惟南方地下水寒，其清湿之气中于人，必自足始。故经曰：清湿袭虚，则病起于下。或者难曰：今兹北方，其地则风土高寒，其人则腠理致密，而复多此疾者，岂是地湿之气感之而为邪？答曰：南方之疾，自外而感者也；北方之疾，自内而致者也。何以言之？北方之人，常食潼乳，又饮酒无节，过伤而不厌，且潼乳之为物，其气味则潼乳，其形质则水也，酒醴亦然。人之水谷入胃，胃气蒸腾，其气与味，宣之于经络，化之为血气，外荣四末，内注五脏六腑，周而复始，以应刻数焉，是谓天地之纪，此皆元气充足，脾胃之气无所伤而然也。苟元气不充则胃气之本自弱，饮食既倍则脾胃之气有伤，既不能蒸化所食之物，其气与味亦不能宣畅旁通，其水湿之性流下而致之。其自外而入者，止于下胫肿而痛；自内而致者，乃或至于手节也。经云：足胫肿曰水，太阴所至为重胕肿，此但言其自外者也。所治之法，前人方论备矣。自内而致者，治法则未有也。杨大受云：脚气是为壅疾，治以宣通之剂，使气不能成壅也。壅既成而盛者，砭恶血而去其势。经曰：蓄则肿热。砭射之后，以药治之。
《内经》论南方者，其地下，水土弱，雾露之所蒸也。江东岭南，大率如此。春夏之交，山林蒸郁，风湿毒气为甚，足或感之，遂成瘴毒脚气。其候则脚先屈弱，渐至痹疼，胫微肿，小腹不仁，头痛烦心，痰壅吐逆，时作寒热，便溲不通，甚者攻心而势逼，治之诚不可缓。支法存所以留意经方，偏善此术者，岂非江右岭表此疾行之多欤？
异法方宜论云：北方者，其地高陵居，风寒冷冽。其俗饮潼酪而肉食，凡饮潼酪，以饮多饮速者为能。经云：因而大饮则气逆，又云：食入于阴，长养于阳，今乃反行阳道，是为逆也。夫奶酪醇酒者，湿热之物，饮之属也。加以奉养太过，亦滋其湿，水性润下，气不能呴，故下注于足胫，积久而作肿痛，此饮食下流之所致也。
通评虚实论云：谷入多而气少，湿居下也。况潼酪醇酒之湿热，甚于谷者也。至真要大论云：太阴之盛，火气内郁，流散于外，足胫胕肿，饮发于中，胕肿于下，此之谓也。故饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏，阴阳揆度，以为常也。若饮食自倍，肠胃乃伤，则胃气不能施化，脾气不能四布，故下流乘其肝肾之位，注于足胫，加之房事不节，阴盛阳虚，遂成痼疾。
杨大受云：脚气之疾，自古皆尚疏下，为疾壅故也，然不可太过，太过则损伤脾胃，使营运之气，不能上行，反下注为脚气。又不可不及，不及则使壅气不能消散，今立羌活导滞汤、开结导引丸等方，详虚实而用之。
《外台》云：第一忌嗔。嗔则生烦，烦则脚气发。第二禁大语。大语则伤肺，肺伤亦发动。又不得露足，当风入水，以冷水洗脚，两脚胫尤不宜冷，虽暑月常须着绵袴，至冬寒倍令两胫温暖，得微汗大佳。依此将息。脚气渐薄损，每至寅丑日割手足甲，割少侵肉，去风湿气。夏时腠理开，不宜当风卧睡，睡觉令人按挼，勿使邪气稽留，数劳动关节，常令通畅。此并养生之要，拒风邪之法也。寻常有力，每食后行三五百步，疲倦便止，脚中恶气，随即下散，虽浮肿，气不能上也。
第一，凡饮食酒及潼酪，勿使过度，过则伤损脾胃，下注于足胫，胕肿遂成脚疾。第二，欲不可纵，嗜欲多则脚气发。凡饮食之后，宜缓行二三百步，不至汗出，觉困则止，如此则不能成壅也。经云：逸者行之。又云：病湿痹，忌温食饱食，湿地濡水。

　　　臂足痛

臂痛有六道经络，究其痛在何经络之间，以行本经药行其气血，血气通则愈矣。若表证疼痛，不可便下，当详细辨之。
足痛，新病以痛风法治之。久病非脚气，以鹤膝风治之。各自有门。痛风多属血虚，然后寒湿得以侵之。

　　丹溪心法 【 元?朱震亨】 

　　　脚气

脚气，须用升提之药，提起其湿，随气血用药。
有脚气冲心者，宜四物汤，加炒黄蘗；再宜涌泉穴，用附子末津唾调敷，上以艾灸，泄引热下。
有筋动于足大指，上至大腿近腰结了，乃因奉养厚，遇风寒，宜四物汤加酒芩、红花、苍朮、南星、生姜煎服。脚气有湿热、有食积，流注有风湿、有寒湿。
胜湿，以仙朮、白朮、防己、川芎为主，或六物附子汤，或当归拈痛汤。
气郁甚者，舟车丸、除湿丹。有饮者，东垣开结导引丸。解表用麻黄左经汤等药，随经选用。有兼痰气寒湿者，五积散加木瓜。
若双解以大黄左经汤，东垣羌活导滞汤。若理血以八味丸，或四物加羌活、天麻，又或四物加黄蘗、南星，或健步丸。
若疏风养血，用独活寄生汤最效。

　　　足跟痛

有痰、有血热。血热宜四物加黄蘗、知母。

　　　手足麻木

手足麻者，属气虚，木者有湿痰、死血。
十指麻木，是胃中有湿痰、死血。

　　　肢节痛

肢节痛，须用羌活。去风湿，亦宜用之。
如肥人肢节痛，多是风湿与痰饮流注经络而痛，宜南星、半夏。
如瘦人肢节痛，是血虚，宜四物加防风、羌活。
如瘦人性急躁而肢节痛发热，是血热，宜四物汤加黄芩、酒炒黄蘗。
如肢节肿痛脉滑者，当用燥湿，宜苍朮、南星，兼行气药木香、枳壳、槟榔，在下者加汉防己。
若肢节肿痛脉濇数者，此是瘀血，宜桃仁、红花、当归、川芎及大黄微利之。
如倦怠无力而肢节痛，此是气虚，兼有痰饮流注，宜参、朮、星、半。

　　证治要诀 【 明?戴思恭】 

　　　手气

手气，手肿痛，或在掌指连臂膊，并五痹汤、蠲痹汤。

　　　臂痛

臂为风寒湿所搏，或饮液流入，或因提挈重物，皆致臂痛，有肿者，有不肿者。除饮证外，其余诸痛，并宜五积散及乌药顺气散，或蠲痹汤。
外有血虚一证，血不荣于筋，或致臂痛，宜蠲痹汤、四物汤各半贴，和匀煎服。
乳妇以臂枕儿，伤于风寒，多有臂痛，亦宜于此选用。
若坐卧为风湿所搏，或睡后手在被外，为寒邪所袭，遂令臂痛，宜五积散及蠲痹汤、乌药顺气散。审知是湿，蠲痹汤，每服加苍朮三钱，防己四分；或用五痹汤。
曾因拿重伤筋，以致臂痛，宜琥珀散、刼荣散、或和气饮，每服加白姜黄半钱，以姜黄能入臂故也。

　　　脚气

风寒暑湿，足常履之，遂成脚气。诸邪气不问久近干湿，及属何经，并可用除湿汤加木瓜、槟榔、白芷各半钱，或芎芷香苏散加赤芍药、萆薢各半钱，仍吞木瓜丸，此药宜常服。脚气发动而两足痛不可忍者，五积散加全蝎三五个，入酒煎。
脚气发动，必身痛发热，不可妄用伤寒等药，缘脚气类伤寒，若卒起脚弱，或小腹不仁，或举体转筋，或见食呕逆，或两胫赤肿，便当作脚气治。干者于前二药中，或更加萝卜子炒研碎半钱，湿者于前二药中，加青橘皮十数片。
切记脚气不可令下寒，亦不可妄用寒药，得温则消散。
脚气，跟注一孔，深半寸许，每下半日疼痛异常，此乃脚气注成漏，以人中白于火上煅令水出，滴入疮口。脚气发热不退者，败毒散加木瓜一钱，或用败毒散、五积散各半贴和匀，名交加散，更加木瓜一钱。
若久履湿而得，两脚或肿或疮，五苓散或和气饮，加木瓜、萝卜子各半钱，大黄一钱。
脚气小便不通者，生料五苓散一贴，除湿汤一贴，加木瓜二钱，重分二服。若大小便俱不通，五苓散、复元通气散。
脚气喘急者，此系入腹，宜苏子降气汤，或沉香降气汤，仍佐以养正丹或四磨饮。
脚气迫肺，令人喘嗽，宜小青龙汤，每服加入槟榔一钱，重煎服。
脚气畏食者，宜生料平胃散加木瓜一钱。呕逆恶心，八味平胃散加木瓜一钱。
脚气日久，脚胫枯细，或寒或热，或痛或痒，或一脚偏患，或软弱亸曳，状如偏风者，宜小续命汤加木瓜。或独活寄生汤、附子八味汤吞活络丹、虎骨四斤丸之类。
脚气血虚，芎芷香苏，内加木瓜、羌活、赤芍、芎、芷之类。
脚转筋，用龙胶散。

　　　脚心痛

脚心痛者，宜大圣散二钱，入木瓜末半钱或一钱，豆淋酒调，仍用川椒、香白芷、草乌，煎汤洗。

　　　鹤膝风

胫细而肿者，俗呼为鹤膝风，宜地仙丹。
鹤膝风则于五积散中、加松木、杉木二节。

　　医学纲目 【 明?楼英】 

　　　四肢所主

阳主四肢。经云：四肢者，诸阳之本也。又云，阳受气于四肢，是也。阳实则肢肿。经云：结阳肿四肢是也。阳虚则肢满。经云，冬气病在四肢，是也。
脾主四肢。经云：四肢皆禀气于胃，而不得至经，必因于脾乃得禀者是也。

　　　不举不用

脾实则四肢不举。经云：脾脉太过，为病在外，则令人四肢不举者是也。
脾虚则四肢不用。经云：脾脏肉形不足，则四肢不用。
又云，四肢懈惰，此脾精之不行，是也。
运气，四肢不举，皆属湿。经云：土太过曰敦阜，敦阜之纪，其病腹满，四肢不举，是也。

　　　邪留肢节

五脏有邪，留在肢节。经云：肺心有邪，其气留于两肘；肝有邪，其气留于两股；脾有邪，其气留于两髀；肾有邪，其气留于两膝，是也。

　　　脚气

脚气壅肿，便溺阻隔，心下痞满，饮食不消，宜微利之。
脚气多属肺气实。经云：肺病者，汗出，尻阴股膝髀腨胻足皆病。故戴人治脚气用涌法者，良由此也。又《千金方》多汗之者，亦泻肺之法也。
风有一百二十四种，气有八十种，惟脚气头风上气，当须药不绝，余则随其发动，临时消息。但有风气之人，春末夏初，及秋暮得通泄，则不困剧。所谓通泄者，如麻黄、牵牛、(木郁)李仁之类，不必苦寒利药也。
按东垣论南方脚气，外感清湿，作寒治；北方脚气，内伤酒醴，作湿热治。此实发前人之未发者。以余论之，不必以南北分寒热。凡外感寒湿者，皆为寒湿，不必南方为然。凡内伤酒醴者，皆属湿热，不必北方为然。但随脉证及询其病之由来而施治可也。
《外台》、《总录》所录，皆谓南方卑湿雾露所聚之地，其民腠理疏，阳气不能外固，因而履之，则清湿袭虚，病起于下，此因血虚气弱，受清湿之邪气，与血并行于肤腠，邪气盛，正气少，故血气濇，濇则痹，虚则弱，故令痹弱也，后人名曰脚气。《针经》云：有道以来，有道以去，治之多以灸焫为佳，以导引湿气外出，及饮醪醴以通经散邪，所制之方，寒药少热药多，多用麻黄、川乌、姜、附之属。《内经》云：湿淫于外，以苦发之。麻黄苦温，发之者也。川乌辛热，走而不能守，通行经络。姜、附辛甘大热，助阳退阴，亦能散清湿之邪。又察足之三阴三阳，是何经络所起，以引用药为主治。复察六气中何气当之，治以佐使之药。孙真人云：医者意也。随时增损，初无定方。真知言哉。

　　　臂痛

按东垣云：臂痛有六道经络，以行本经药行其气血者。盖以两手伸直，其臂贴身垂下，大指居前，小指居后而定之，则其臂臑之前廉痛者属阳明经，以升麻、白芷、干葛行之；后廉痛者属太阳经，以藁本、羌活行之；外廉痛者属少阳，以柴胡行之；内廉痛者，属厥阴，以柴胡、青皮行之；内前廉痛者属太阴，以升麻、白芷、葱白行之；内后廉痛者属少阴，以细辛、独活行之。并用针灸法，视其何经而取之也。

　　医学入门 【 明?李梴】 

　　　脚气总论

脚曰气者，风寒暑湿四气蒸于足，循经入脏之深，而发则以渐，非若四气中人，虽浅而骤也。外证全类伤寒，且有六经传变，一如太阳头疼身热云云，直至厥阴烦满囊缩，又有合并二病。但初起脚膝软弱，顽痹转筋，赤肿为异耳。如太阳证见，外踝循京骨至小指外侧皆痛者，随四气偏胜发散，麻黄汤加防风、羌活、细辛、葛根、白朮、茯苓、防己，或败毒散合槟苏散。阳明证见，髀膝外廉下入中指内痛者，随四气偏胜微利，大柴胡汤加羌活、细辛、杏仁，或升麻葛根汤合槟苏散。少阳证见，诸足指节痛者，宜和解小柴胡汤去参加防风、葛根、细辛、白朮、茯苓、麦门冬、干姜，小草。三阳合病，拘挛便闭者，合前三方加减而服，名左经汤。或专入足太阴经，证见脚膝内廉、足大指端内侧痛或浮肿者，古桂附汤加防己、白朮、茯苓。少阴经证见，足小指下连足心腘外廉股内痛，冲胷不食，面黑溺濇，小腹不仁者难治，八味丸救之。厥阴经证见，足大指连内廉脐腹胀痛，脚挛干呕者，养真丹。如足三阴挛痹缓弱，上攻胷胁肩背，下注脚膝，足心热者，换脚丸。要之风多入肝，病筋走注，脉浮无汗，小续命汤加独活。风毒肿痛，排风汤、槟榔散。筋急掣痛，乳香定痛散。湿多入脾，病肉重着，行起忽倒，或肿，除湿汤。痰多者，用此汤吞青州白丸子。暑多入心，病气喘闷烦躁，所患必热，败毒散加大黄。寒多入肾，病骨挛急掣痛，所患必冷，五积散、越婢加木瓜、通用千金续命汤、流气饮子、乌药顺气散。烦躁者，单竹沥饮。大便闭者，三和散、脾约丸。毒气冲心作痛者，苏子降气汤下养正丹，或吴茱萸煎汤入姜汁速救之，不然，死在旦夕。寻常春夏槟苏散加川楝子，热肿赤者败毒散加木瓜、苍朮，秋冬五积散加木瓜、槟榔、牛膝、吴萸。最忌补汤淋洗，草药摊盦。其证有因于气，因于饮食及丹石者，不可不知。

　　　分干湿证

脚气，《内经》名厥，两汉名缓风。初病不觉，因他病始发，或奄然大闷。其证寒热全类伤寒，但初起则卒然脚痛，发则旬月又作为异。湿者筋脉弛长而软或浮肿，或生臁疮之类，谓之湿脚气，宜利湿疏风。
干即热也。干者筋脉蜷缩挛痛，枯细不肿，谓之干脚气，宜润血清燥。

　　　辨内外因

内因好食奶酪醇酒，湿热下流肝肾，加之房劳，故宙贵之人，亦有脚疾。外因久坐久立湿地，或贫虫涉山溪瘴毒，夏月则感湿热之气，发则四肢多热，冬月则感湿冷之气，发则四肢多冷，加以当风取凉，汗出洗足，醉后入房，故成此疾。外感止于下胫肿痛，内伤或至手节周身，初起察其起处，隔蒜灸之，最妙。
湿胜则肿，除湿汤加槟榔、防己。胫肿者，红花苍蘗丸，肥人加痰药。赤裂肿痛甚者，用甘遂为末，水调敷肿处，另用甘草煎汤服之立消，或败毒散加苍朮、大黄，搜风顺气丸。
湿兼寒则痛，五积散、不换金正气散、附子六物汤、胜骏丸。
湿兼风则走注不常，乌药顺气散、地仙丹；甚者用赤芍、草乌等分，酒糊丸服以刼之；挟瘀血者，复元通圣散合消风散。
湿兼热则肿痛异常，加味苍蘗散、二炒苍蘗散、清燥汤。
食积湿痰下注者，槟榔苍蘗丸。
软痹者，乃膏粱火乘肝肾，以致血气濇则痹厥不仁，虚则软缓无力，或麻木不举，三妙丸、搜风顺气丸。然肾主骨，虚则骨软。阳虚，附虎四斤丸，阴虚，虎潜丸、肾气丸。脚软筋痛者，大补阴丸去地黄加白芍、知母、甘草、倍牛膝。肝主筋，虚则脚膝顽麻，养真丹。肝肾脾俱虚者，五兽三匮丹。
凡湿气在下，随气血痰药中，加防风、苍朮，升提其湿，冲心则恍惚，呕吐不食，脉乍大乍小者死，宜木香流气饮，或苏子降气汤吞养正丹。有火者，四物汤加黄蘗以降之，再用附子末津调涂涌泉穴，引势下行。入腹不仁，喘急欲死者，朮萸散。腹胀烦躁者，松节汤。入肺喘欬，小青龙汤加槟榔。入肝，头目昏眩，喘满逼促，乌药平气散。入肾，腰脚肿胀，小便不利，目额皆黑，左尺绝者死，牛膝散加大黄救之。如少阴肾气入心，乃水克火也，急宜八味丸救之。有脚气寒热，足肿心烦，体痛垂死者，杉节汤。不食，加砂仁、青皮、木瓜，外用桃、柳、桑、槐、楮五枝煎汤洗之，消肿住痛，先吃酒三五杯。最忌热药蒸泡，恐逼邪入经络，故治脚以疏通气道为佳。
湿热流注三阴经络，火郁成毒肿，上干三阳，寒热呕恶，身痛且重者，左经汤主之，或香苏散加木瓜、槟榔。七情再加五加皮、木香。痛加赤芍、忍冬藤。妇人加当归。
三阴里证，胷满怔忡，遍体转筋，二便秘濇或自利者，羌活导滞汤、除湿丹、导水丸、搜风顺气丸。挟痰者，三花神佑丸。挟食积者，开结导饮丸。里虚者，独活寄生汤、换腿丸。表里兼见者，左经汤加大黄。

　　　脚跟痛

脚跟痛有血热者，四物汤加知母、黄蘗、牛膝。有痰者，五积散加木瓜，或开结导饮丸。

　　　脚转筋

脚转筋，有血热者，四物汤加酒芩、红花；感湿者，除湿汤。常用松节二两，乳香一钱，慢火焙，存性为末，每一钱，木瓜煎酒调服。

　　　手足自汗

伤寒，津液自胃腑旁达于外，则手足自汗。有热袭胃腑逼而出之者，必有讝语燥粪，阳明证也。大便已鞕者，大柴胡汤，或大承气汤；大便不鞕而软者，小柴胡汤。凡伤寒欲下，而小便少，手足心并腋下不滋润者，不可攻也。有寒聚胃腑，大便初鞕后溏，或水谷不分，手足濈然汗出者，不可下，少与理中汤或猪苓汤。如寒甚不食，小便不利者，此欲作痼瘕也，宜理中兼散气之药治之。

　　　四肢挛搐

四肢诸阳之本，腰背太阳之络，因发汗腠理空疏，盖复不周，将息未久，以致风邪复入筋骨之间，孪搐有妨行持，牛蒡根汤主之。如脚挛齿啮者，风热也，承气汤下之。
拘急者，手足不能自如，屈伸不便，蜷卧恶风之状，发汗亡阳而有此证。汗多小便难者，桂枝汤加附子。吐下后，厥逆拘急者，四逆汤。心烦足挛，属血虚者，芍药甘草汤。阴阳易病，手足搐搦如风状者，古瓜竹汤。

　　　甲疽

甲疽乃毒气攻于手足指，努肉裹上指甲，疼痛出血，疮中有虫，或因剔甲伤肌，或因甲长侵肌，遂成肿痛，俱用绿矾五两，置铁板上，以炭火封之，吹令火炽，其矾即熔，流出赤汁，直俟汁尽，去火待冷，取为末，色似黄丹收之。先以盐汤洗拭，后用绿矾为君，入乳香少许敷之。重者，用绿矾五钱，芦荟一钱半，麝香一字为未，以绢袋盛药，纳所患指于袋中，线扎定，以瘥为度。

　　　代指

代指，指头先肿，焮热掣痛，然后于爪甲边结脓，甚者爪甲俱脱，先用芒硝煎汤淋洗，然后用乌梅核中仁为末，米酢调成膏，入指渍之自愈。或用猪脂和蚯蚓捣烂敷之。

　　　天蛇头

天蛇头疮，生手指上或足，疮旁一块，开口肿痛，用鸡母杨根，好酢浸一宿即消；或以雄黄入鸡子内，以患指浸其中一宿，次早更以蜈蚣烧烟熏病指一二次，即消。如痛甚流血不止者，用雄黄、蜈蚣、全蝎为末，搽在疮上，却以少油抹帛上扎之。

　　　鹤膝风

鹤膝风，乃足三阴亏损，风邪乘之，以致内热，减食肌瘦，肢体挛痛，久则膝愈大而腿愈细，有如鹤之膝。然初起宜用葱熨法，以内消之。寒热者，五积交加散加乌药、殭蚕。已溃者，独活寄生汤、大防风汤。
阳虚热来复去者，无根虚火也，十全大补汤、大防风汤。脐腹疼痛，溺频头运吐痰者，八味丸。发热大渴，面赤脉大，血虚甚也，古归芪汤。
阴虚形瘦发热者，肾气丸；挟湿热者，苍?丸、二炒苍蘗散。食少面黄者，六君子汤。津干中气不足者，补中益气汤加五味子。脓清肌肉不生者，八物汤。
妇人月经不调，发热口渴，两膝肿痛者，肾气丸、苍?丸、逍遥散加牛膝、杜仲，黄蘗。

　　　臁疮

此疮生两臁上，初起臖肿作痛，寒热者，属外邪湿热，槟榔散、败毒散主之；毒盛发寒热者，活命饮。
漫肿作痛，或不肿不痛，属三阴虚也，或发寒热，俱宜八物汤、十全大补汤。脾虚挟表邪者，补中益气汤加桔梗、白芷。脾虚湿热流脓，口干少食者，补中益气汤加茯苓、芍药。晡热加炒黑黄蘗、熟地。挟怒气，加山栀、川芎。有郁者，归脾汤加山栀、柴胡。若患处黑黯，肢体恶寒，饮食少思，属肝肾虚败，宜八味丸。内热口干者，肾气丸。久不愈者，大苦参丸。肾脏虚风，四生散、黄芪丸。
外治法：因风热者，洗以葱汤，次用龙骨膏贴之。风热者，马齿膏。湿热者，窑土膏。因血气凝滞者，小驻车丸加乳香少许掺之。
内臁疮初起，洗以盐汤，次以蜡矾纸贴之。重者桐油膏，痒甚者蕲艾膏。久不愈者，内外通用炉灰膏，点去瘀肉，后贴黄蜡膏。然内必量体服药，若误用攻伐伤胃者，亦能伤人。

　　　脚跟疮

脚跟，乃督脉发源，肾经过脉。内因饮食起居，亏损足三阴所致，或外被犬兔所咬而成。
漫肿食少者，补中益气汤。晡热头昏者，逍遥散、肾气丸。欬嗽吐痰者，十全大补汤、八味丸。若不敛口，沥尽气血而死。

　　　脚肚疮

脚肚上生疮，初如粟渐大，抓搔不已，成片包脚相交，黄水流出，痒不可忍，久成痼疾难愈。先用贯众煎汤淋洗，后用百药煎为末，津唾调逐，旋涂敷，自外而入。

　　　袴口疮

袴口疮生于脚胫，或因物打扑而成。其疮口狭，皮内极阔，皮薄如竹膜，极痒痛，终日黄水流，延蔓而生，甚者数十年不愈，又易于染人。患者须忌房室则易愈。用韮菜地干地龙屎为未，入轻粉清油，或白犬血调敷。内外臁疮亦治。

　　　足发

湿热下注者，先用隔蒜灸及活命饮以解蕴毒，次服补中益气汤、肾气丸以补精气。三阴虚者，初起托里消毒散，或托里散加牛膝、槟榔、杜仲、或托里消毒散。溃后，大防风汤、十全大补汤、八味丸。阴虚足心热者，四物汤加知母、黄蘗。脾亏者，补中益气汤。若专治疮者死。

　　　嵌甲

嵌甲，因靴窄研损，爪甲陷入，四边臖肿，黄水流出，浸淫相染，五指湿烂，渐渐引上脚趺，泡浆四起，如汤泼火烧，日夜倍增，不能行动，以陈皮浓煎汤，浸良久，甲肉自相离开，轻手剪去肉中爪甲；外用蛇退一条烧灰，雄黄四钱为末，干掺。干者，香油调敷。与甲疽条参治。

　　　脚指丫疮

脚指丫疮，乃足指角急，为甲所入肉，便刺作疮湿烂，川枯矾三钱，黄丹五分为末，掺之。或鹅掌黄皮，烧灰掺之。

　　　脚背发

脚背发，又名为脱疽疔，以其能溃脱也。亦有患于手背及手指者。原因膏粱房室，损伤脾肾。或先渴而后发，或先发而后渴。轻则色赤，作痛自溃，可治。先用隔蒜灸，内服活命饮或败毒散加金银花、白芷、大黄，痛止乃与托里散，或内托十宣散去桂加天花粉、金银花。挟气者，十六味流气饮。下虚者，十全大补汤、八味丸、大苦参丸。
重者色黯不痛，先用隔蒜灸、桑枝灸，更服补药固内，则恶肉不致上侵，庶可保生。又有因修手足口咬等伤，或外涂生肌凉药，内服克伐，兼犯房室，患处不溃不痛，色黯上延，亦多致陨。重者，须用利刀，解去其筋，则筋骨出而毒得泄。又甚在指，则斩去其指，在肉，则割去其肉。外治用桐油及无名异，煎一沸，入花椒一勺，看疮大小，剪蓼叶在内同煎，浸一七后，单以此叶贴疮上，即安。

　　　踝漏

有踝上生一孔，约深半寸，至下半日异疼者，此湿毒注成漏也，用人中白炙出水，滴入疮口。

古今图书集成医部全录卷一百九十一

　四肢门

　　古今医鉴 【 明?龚信】 

　　　脚气

治之之法，用苍朮、白朮以治其湿；黄芩、黄蘗、知母以治其热；当归、芍药、生地黄以调其血；木瓜、槟榔以调其气；羌活、独活以利关节而散风湿。兼用木通、防己、牛膝引诸药下行，及消肿去湿，以为此证之大法矣。兼用针焫，导引其湿热之气外出也。东垣立当归拈痛汤冶之，其效捷于影响，学者更宜详究焉。

　　　脉法

脚气之脉，其状有四：浮弦为风，宜汗；濡弱湿气，宜渗；迟濇因寒，宜温；洪数为热，宜下。
微滑者虚，牢坚者实。结则因气，散则因忧，紧则因怒，细则因悲。

　　　臁疮

夫臁疮者，皆因肾脏虚寒，风邪毒气外攻三里之旁，灌于阴交之侧，风热毒气，流注两脚，生疮肿烂，疼痛臭秽，步履艰难。此疮生于臁骨为重，以其骨上肉少皮薄，故难愈。至有多年无已，疮口开阔，皮烂肉见，臭秽可畏。
治法当先取虫，然后傅贴，仍宜内服蜡矾之类。须翘足端坐，勿多行履，庶可全愈矣。

　　医宗必读 【 明?李中梓】 

　　　脚气类伤寒

脚气乃足受寒湿，头痛身热，肢节痛，便闭，呕逆，但脚痛或肿满，或枯细，与伤寒异耳。
许仁则曰：此病有数种，有饮气下流以成脚气，饮气即水气之渐；亦有肾气先虚，暑月承热，以冷水洗脚，湿气不散，亦成脚气；亦有肾气既虚，诸事不节，有因居卑湿，湿气上冲，亦成脚气。此诸脚气，皆饮人脚胫大，脚趺肿，重闷，甚则上冲心腹，满闷短气。中间有干湿二脚气，湿者脚肿，干者脚不肿，渐觉枯燥，皮肤甲错，须细察之。若先觉胁肋心腹刺痛，胷背满闷，吃食之后，此状弥加，时时气短，手脚沉重，骨髓疼，多喘气，每食诸黏腻陈败臭物，即诸状转剧，此即饮气下流而成脚气，有此候者，自宜依疗饮。将成水气，细辛等八味汤、葶苈子等十五味丸疗之。若先无前状，但觉脚肿疼闷沉重，有缓弱，乍冲心腹满闷，小腹下不仁，有时急痛，宜依吴茱萸等五味汤、桑根白皮等六味丸、侧子等十味酒，细细服之。

　　伤寒六书 【 明?陶华】 

　　　手足寒热辨

或曰：人之手足，乃胃土之末。凡脾胃有热，手足必热，脾胃有寒，手足必寒，理之常也。惟伤寒乃有厥深热亦深，厥微热亦微之论，何邪？曰：胃寒则手足冷，胃热则手足热，此病之常也。若夫极则变，不可以常道拘也。盖亢则害，承乃制。火气亢极，反兼水化，故有此象耳。阴阳反复，病之逆从，未可以常理论也。凡经言厥逆、厥冷、厥寒、手足寒冷等语，皆变文耳，不可以论轻重。若言四肢则有异也，亦未可纯为寒证。若厥冷直至臂胫以上，则为真寒无疑矣，急用姜附等药温之，少缓则难疗矣。谓其寒上过乎肘，下过乎膝，非内有真寒，达于四肢而何？然更当与脉并所兼之证参之，庶乎其无误也。凡看伤寒，不可以厥逆便断为寒，必须以脉兼证参之，方知端的。如手足厥逆，兼之以腹痛腹满，泄利清白，小便亦清，口不渴，恶寒战栗，面如刀刮，皆寒证也。若腹痛后重，泄利稠黏，小便亦墙，渴而好饮，皆热证也。宜详审之。

　　　自汗

手足乃诸阳之本，热聚于胃腑，则津液旁达于四肢也。蕴热则燥屎谵语，手足汗出者，大承气汤下之。挟水则水谷不分，手足汗出者，理中汤温之。是有承气、理中之不同也。

　　　拘急

拘急者，手足不能自如，屈伸不便，如蜷卧恶风之貌。四肢诸阳之本，因发汗亡阳，阳虚而有此证，自汗脉浮，小便数，心烦恶寒，足挛拳急，芍药甘草汤。太阳病，发汗后，遂漏不止，恶风，小便难，拘急者，桂枝加附子汤。吐利后，汗出发热，恶寒拘急，手足厥冷者，四逆汤温之也。

　　明医杂着 【 明?王纶】 

　　　腿中热痛

问：两脚自膝以下，或时内热，或骨中觉热，或有一点酸痛热者何？答曰：此血热也。但是风病，其血必热，惟其血热，故风寒之气一袭之，则外寒束内热而为痛。丹溪论痛风，谓血热得寒，污浊凝滞，所以作痛。遇夜痛甚，行于阴也；遇风雨阴寒痛甚，寒湿甚也。又风病必血燥，风木生火，故血热而燥。
【 注　临川陈先生云，医风先医血，血行风自灭。盖肝藏血而主风，又肝气为阳为火，肝血为阴为水，若肝火旺则肝血必虚。故凡风病，多因肝经风火为患，当推五脏相胜相生，以益其血。经云：肾藏精而主骨，故肾虚者则骨中热。或涌泉穴两胫两足内热，多患骨痿以致不起，属足三阴亏损之虚热耳。滋其化源，庶可保其生也。】 

　　　足软

若足软弱无力者，补阴丸加牛膝酒洗二两，虎胫骨酥炙透一两，防己酒洗、木瓜各五钱。
 【 注　按此证多因足三阴虚亏损，若脾肾不足而无力者，用还少丹；肝肾虚热而足无力者，用六味丸；如不应，急用八味丸。】 

　　薛氏医案 【 明?薛己】 

　　　脱疽

脱疽，谓疔生于足指，或足溃而白脱，故名脱疽。亦有发于手指者，名曰蛀节疔，重者腐去本节，轻者筋挛。焮痛者，除湿攻毒，更以隔蒜灸至不痛。
焮痛或不痛者，隔蒜灸之，更用解毒药。若色黑急割去，速服补剂，庶可救。黑延上亦不治。
色赤焮痛者，托里消毒更兼灸。
作渴者，滋阴降火。色黑者，不治。
此证因膏粱厚味、酒面炙煿积毒所致。或不慎房劳，肾水枯竭，或服丹石补药，致有先渴而后患者，有先患而后渴者，皆肾水涸不能制火故也。初发而色黑者，不治。赤者水未涸，尚可。若失解其毒，以致肉死色黑者，急斩去之，缓则黑延上足，必死。此患不问肿溃，唯隔蒜灸有效。亦有色赤作痛而自溃者，元气未脱，易治。夫至阴之下，血气难到，毒肉易腐，药力又不易达，况所用皆攻痛之药，未免先于肠胃，又不能攻敌其毒，不若隔蒜灸，并割去最为良法。故孙真人云，在指则截，在肉则割，即此意也。
脱疽因醇酒炙煿，膏粱伤脾，或房劳损肾，故有先渴而后患者，有先患而后渴者。若色赤作痛自溃者，可治。色黑不溃者，不治。色赤作痛者，元气虚而湿毒壅盛也，先用隔蒜灸、活命饮、托里散，再用十全大补汤、加减八味丸。色黯不痛者，肾气败而虚火盛也，隔蒜灸、桑枝灸，亦用十全大补汤、加减八味丸，则毒气不致上侵，元气不致亏损，庶可保生。亦有因修手足口咬等伤而致者。若元气虚弱，或犯房事，外涂寒凉，内服克伐，损伤脾胃，患处不溃，若黑黯上延，亦多致死。重者须当以脚刀转解周围，轻拽去之，则筋随骨出，而毒得泄，亦不痛。否则毒筋内断，虽去而仍溃。

　　　鹤膝风 【 又名鼓槌风】 

两大小腿瘦如芦柴，止有膝盖大者，行履不得。用小续命汤料内加萆薢、川楝子、独活、干木瓜，(口父)咀，不用生姜，用水煎熬，于碗底先用麝香少许，去滓，倾于碗内服之。服至数十贴后，加五积散，同煎服，永瘥。
鹤膝风，乃调摄失宜，亏损足三阴经，风邪乘虚而入，以致肌肉日瘦，内热减食，肢体挛痛，久则膝大而腿细，如鹤之膝，故名之。若伤于脾胃者，补中益气汤为主；伤于肝肾者，六味丸为主；若欲其作脓，或溃后，十全大补汤为主，皆佐以大防风汤。初起须以葱熨，可以内消。若津涸口干，中气不足也，补中益气汤加五味子。头运头痛，阳气不升也，补中益气汤加蔓荆子。发热晡热，阴血虚弱也，用四物、参、芪、白朮。畏寒憎寒，阳气虚弱也，用十全大补汤。饮食少思，胷膈膨胀，脾胃虚痞也，用四君子汤。面色痿黄，饮食少思，脾胃虚弱也，用六君子汤。脓水清稀，肌肉不生，气血俱虚也，用八珍汤。热来复去，有时而动，无根虚火也，用十全大补汤。形瘦嗜卧，寝息发热，痰盛作渴，小便频数，五脏虚损也，用六味丸。脐腹疼痛，夜多溲溺，脚膝无力，头运吐痰，肾气冷败也，用八味丸。发热大渴，不欲近衣，面目赤色，脉大而虚，血虚发躁也，用当归补血汤。或有痢后而患者，亦治以前法。余当临证制宜。
大抵此证虽云肿有浅深，感有轻重，其所受皆因真气虚弱，而邪得以深袭，故附骨痈疽及鹤膝风证，肾虚者多有之。前人用附子者，以温补肾气，而又能行药势散寒邪也。亦有体虚之人，夏秋露卧，为冷气所袭，寒热伏结，多成此证，不能转动，乍热而无汗，按之痛应骨者，是也。若经久不消，极阴生阳，寒化为热，而溃也。若被贼风所伤，患处不甚热而洒淅恶寒，不时汗出，熨之痛少止，须大防风汤、火龙膏治之。又有挛曲偏枯，坚硬如石，谓之石疽；若势缓积久不溃，肉色赤紫，皮肉俱烂，名缓疽。其始末皆宜服前汤，欲其驱散寒邪，以补虚托里也。
夫立方之义，各有所宜。凡体气虚弱，邪入骨界，遏绝隧道，若非用附桂辛温之药，开散关节腠理之寒邪，通畅隧道经络之气血，决不能愈。且《本草》云：附子治寒湿，痿躄拘挛，膝痛，不能行步，以白朮佐之，为寒湿之圣药。又云：桂通血脉，消瘀血，坚骨节，治风痹骨挛脚软。倡导诸药及十全大补汤，以治前证，不但不可去桂，亦不可不加附子。无此二味，何以行参、芪之功，健芎、归之性，而补助血气，使之宣通经络，扶大虚之证，以收必效之功哉？况前证在骨节之间，关键之地，治之不速，使气血循环至此，郁而为脓，从此而泄，气血沥尽，无可生之理矣。

　　　臁疮

臁疮生于两臁，初起赤肿，久而腐溃，或浸淫搔痒，破而脓水淋漓，盖因饮食起居，亏损肝肾，或因阴火下流，外邪相搏而致。外臁属足三阳湿热，可治；内臁属足三阴虚热，难治。若初起恶寒壮热，肿臖作痛者，属湿热，用槟苏败毒散；若漫肿作痛，或不肿不痛者，属阴虚，用补阴八珍汤；若脓水淋漓，体倦食少，内热口干者，属脾虚，用补中益气加茯苓、酒炒白芍药。若午后热，或作痛，头目不清者，属阴火，前汤加酒炒黑黄蘗及六味地黄丸。若午后发热，至子时分方止，是血虚，前汤加芎、归、熟地；若郁结伤脾而甚，用归脾汤加柴胡、山栀。若怒动肝火而甚，用补中益气汤加川芎、山栀、黄芩。内热口干，肢体倦怠，或痰涎上升，或口舌生疮，属脾虚热，用六味地黄丸、补中益气汤。若患处黑黯，肢体畏寒，饮食少思，属脾肾虚败，用八味丸。若悞用攻伐，复损胃气，绝其化源，治难矣。

　　　足跟疮

足跟乃督脉发源之所，肾经所过之地。若饮食失节，起居失宜，亏损足三阳经，则成疮矣。若漫肿寒热，或体倦少食，属脾虚下陷也，用补中益气汤。若晡热作痛，头目不清，属脾虚阴火也，前汤并六味丸。若痰涎上升，或口舌生疮，属肾水干涸也，前汤并加减八味丸。凡此皆当滋其化源，若徒治其外则悞矣。俗云兔囓疮者，盖猎人被兔咬足跟，久而不敛，气血沥尽而死。

　　　脚发

脚发之证，属足三阴经精血亏损，或足三阳经湿热下注。若色赤肿痛而溃脓者，筋湿热下注，为可治。若色微赤微肿而脓清者，属精血亏损，为难治。若黑黯不肿痛，不溃脓，烦热作渴，小便淋漓者，阴败末传恶证也，为不治。其法湿热下注者，先用隔蒜灸、活命饮以解壅毒，次服益气汤、六味丸以补精气。若色黯不痛者，着肉灸桑枝灸，以行壅滞，助阳气；更用十全大补汤、八味丸，壮脾胃，滋化源，多有复生者。若专治其疮，复伤元气，吾未见其生者。

　　证治准绳 【 明?王肯堂】 

　　　脚气

按东垣论南方脚气，外感清湿，作寒治；北方脚气，内伤酒乳，作湿热治。此实前人之未发者，后学泥之，遂成南北二派，互相诋毁。南毁北者曰：彼所论乃北方病也，彼所治乃北方法也，不可施于南。北毁南者曰：彼所论乃南方病也，彼所治乃南方法也，不可施于北。呜呼！立论之始，不究《内经》首尾所言，辄创其名，以致后人守其说者，知其一不知其二，故相乖忤若此。夫《素》、《灵》诸篇，上穷天文，下究地理，中知人事之变，迭出不一书者，为天地以二气食于人，而人以六经三阴三阳上奉之，是故三阴三阳，亦是在人之六经气也，内以养于脏腑，壮精神，运水谷以为生化百骸之用。及乎天地六气，一有不正则变，变则袭人身形之虚，入客以为病者，谓之外邪。若人之三阴三阳，一有不正则变，变则淫泆为病者，谓之内邪。二者皆得致周身之百病。况足之六经，皆起于脚五指，行过于腿膝，上属脏腑，统身半以下气血之运行，故外入之邪客之，则壅闭其经气，凝泣其络血。若人气内注之邪，着而留之，则亦必如外邪壅闭气血者无异也。及其冲痛痿痹厥逆之状，亦无异也。于是皆以脚气名也，此四方之所同。今乃以南方者止中外邪之湿，北方者止中内注之湿，岂理也哉？然北方纵无地之卑湿，其在践雨露，履汗袜，洗濯足，皆湿也，与夫脱卸鞾履，汗出而风吹之，而血凝于足者，宁不与南方地之湿同类，尽属外中者乎？南方虽无潼乳之湿，其在酒食与脏腑所伤，津液水谷停积之湿而下注者，宁不与北方潼乳同类，尽属内注者乎？能达此理，第恐自责辨邪之不易，奚暇相毁哉！
太阳经脚气病者，头痛目眩，项强，腰脊身体经络外踝之后，循京骨至小指外侧皆痛。宜随四时之气发散而愈，麻黄左经汤。
阳明经脚气病者，翕翕寒热，呻欠，口鼻干，腹胀，髀膝膑中循胻外廉下足跗，入中趾内间皆痛。宜随四时之气微利之，大黄左经汤。
少阳经脚气病者，口苦上喘，胁痛面垢，体无光泽，头目皆痛，缺盆并腋下如马刀肿，自汗振寒，发热，胷中胁肋髀膝，外至胻绝骨外踝，及诸节指皆痛。宜随四时之气和解之，半夏左经汤。
三阳并合脚气病者，憎寒壮热，自汗恶风，或无汗恶寒，眩运重着，关节掣痛，手足拘挛，疼痛冷痹，腰腿缓纵不随，心躁气上，呕吐下利，其脉必浮弦紧数，宜大料神秘左经汤、加味败毒散。
太阴经脚气病者，腹满，挟咽连舌系急，胷膈痞满，循胻骨下股膝内前廉内踝，过核骨后连足大趾之端内侧皆痛，宜六物附子汤。
少阴经脚气病者，腰脊痛，小趾之下连足心、循内踝、入跟中、上腨内、出腘中内廉、股肉皆痛，上冲胷咽，饥不能食，面黑，小便淋闭，欬唾不已，善恐，心惕惕如人将捕之，小腹不仁者，难治。四气偏胜，各随其气所中轻重而温之，宜八味丸。
厥阴经脚气病者，腰胁偏疼，从足大趾、连足趺上廉上腘、至内廉、循股环阴抵小腹挟脐诸处胀痛，两脚挛急，嗌干呕逆，洞泄，各随四气所中轻重而调之，神应养真丹。
三阴并合脚气病者，四肢拘挛，上气喘满，小便秘濇，心热烦闷，遍身浮肿，脚膝痿弱，缓纵不能行步，宜追毒汤。
已上六经，受风寒暑湿流注，自汗为风胜，无汗疼痛为寒胜，热烦为暑胜，重着肿满为湿胜，各随其气所胜者而偏调之，不可拘于一方也。
湿热为病，肢节烦疼，肩背沉重，胷膈不利，兼遍身疼痛，流注手足，足胫肿痛不可忍者，当归拈痛汤主之。《本草》十剂云：宣可去壅，通可去滞。《内经》云：湿淫所胜，治以苦温。羌活苦辛，透关节，胜湿；防风甘辛温，散经络中流湿，故以为君。水性润下，升麻、葛根苦辛平，味之薄者，阴中之阳，引而上行，以苦发之也。白朮苦甘温，和平除湿；苍朮体轻浮，气力雄壮，能除肤腠间湿，故以为臣。夫血壅而不流则为痛，当归身辛温以散之，使血气各有所归。人参、甘草甘温，补脾养正气，使苦药不能伤脾胃。仲景云：湿热相合，肢节烦疼。苦参、黄芩、知母、茵陈苦寒，乃苦以泄之者也。凡酒制炒，以为因用。治湿不利小便，非其治也，猪苓甘温平，泽泻咸平淡以渗之，又能导其留饮，故以为佐。气味相合，上下分流其湿，使壅滞之气得宣通也。
三因十全丹、续断丸、薏苡仁酒、虎骨酒，皆药性平良，病人下虚而无实积者，可以常服。

　　　四肢拘急

伤寒有四肢拘急者，拘强难以屈伸也。不拘病证在何经，凡见是证，皆阴寒所致，寒主收引故也。仲景之法，虽太阳表证，及风湿相搏而见挛急者，亦处以桂枝加附子汤、甘草附子汤之类，况阴经里病，霍乱之候，四逆之剂，其可缺诸？
凡伤寒大汗已出，因而露风，则汗不流通，风邪乘虚，袭于经络，故手足挛搐，不能屈伸，筋脉拘急也，宜牛蒡根散主之。

　　　寸疔

寸疔生手指骨节间。

　　　虎口疔

虎口疔生合谷穴。

　　　蛇头疔

蛇头疔生手指头两旁，状如蛇头，脓甚腥秽，紫黑色，痛引心，有溃烂脱落者。

　　　臂痈

《鬼遗》云：垂臂两处，发接骨下臂鹅上，起如鸡鸭卵大，皆由荣卫不调所为也。喜患实处而不透内，亦宜急消，或发穴早疗。
两臂肘起在接骨下引手，至小骨之上发痈节，此处虽实，奈连大小筋骨，举动不便，垂手多坠疼，如脓深沉彻骨，即伤筋脉，拳缩不舒，挛搐，宜急以缓慢筋脉药饵治之。
《元机》云：在臂外为痈，在臂内为鱼肚发，在臂上节肿连臂髃为臂风毒，宜活命饮加羌活、独活、桂枝、桔梗，水酒各半煎服，及夺命丹、紫金丹、胜金丹选用。壮实有里证者，一粒金丹、八阵散下之。若漫肿无头，服败毒之药不能消者，宜十全大补汤加桂枝、桔梗托之。有呕吐而数日不食者，溃出脓则愈。

　　　臑痈 【 俗名病藕包】 

臑臂表里俱肿痛赤色，惟肘节处差小，故名藕包，以内外分阴阳。
或问手臂阳明经分生(疒畾)，初如粟米，渐大如赤豆，痛不可忍，旬日大如胡桃，枯紫色，何如？曰：此名骨瘘疽。若毒游遍身，拘急发搐，呕哕不食，冷汗自出，滑泄烦躁脉乱者死。犯房劳怒气者死。一人患此证，一月之后，遍身攻串，口吐黄水，秽气满室，既而呕吐脓血，旬日而亡。其人三四日前尚进饮食，人与沐浴扶起，皮肉俱烂，患者不信，医者不识，以致陨身。此由七情不和，积怒积忧积热所致，真元虚败，不能胜邪故也。纵有丸丹，天命而已。惟智者防患于未然，急服黄连消毒散、胜金丹、乌金散、活命饮加羌活选用。治之稍缓，七恶证多者，必死也。
按此证发之暴，死之速，乃阴虚极而火独光之，故前药不滋化源，而扬汤止沸，其能济乎？

　　　手心毒

手心结毒，臖赤肿痛，俗名病穿掌，又名穿窟天蛇，又名贫子盂。若偏于掌边者，名穿边天蛇，又名穿埂天蛇。此手厥阴心包络积热所致，初宜隔蒜灸之以泄其毒，服活命饮加桂枝、姜黄。实者量表里为汗下，于紫金丹、夺命丹、乌金散、一粒金丹选用。既溃，参、芪大剂补之。

　　　虎口疽

虎口结毒，臖赤肿痛，名合谷疽，又名丫刺毒，又名擘蟹毒，又名手叉发，此手阳明大肠经风积热毒之所致也。初觉，宜隔蒜灸之，服活命饮加桂枝、姜黄、桔梗、升麻，水酒煎服。壮实者量表里为汗下。老弱者，十全大补汤、十宣散、托里散中选用。

　　　鸦叉

五指叉处结毒臖肿者，俗名鸦叉。

　　　腕痈

手屈之处结毒臖赤，为手屈发，俗名手牛押屈，此手三阴经风热聚毒之所致也。治法同前。

　　　手发背 【 俗名蜘蛛背】 

《鬼遗》云：两手背发痈疽，初生如水刺，无头脑，顽然满手背，肿满后聚毒成疮，深入至骨而为手发背，此属五种，皆发毒之类也。
手背肿毒，乃三阳经风热郁滞而发，宜服活命饮加芩、连、山栀、桔梗、升麻，寒加桂枝，热加姜黄，水酒煎服。有表证者，紫金丹、乌金散、夺命丹汗之。有里证者，一粒金丹、八阵散下之。老弱者，宜大补之剂。

　　　大指疽

手大指头发小点如粟，渐大如豆，或如桃李，或青或紫，乍黄乍黑乍白，或痒，或麻木不痛，或大痛彻心，此名调疽，属手太阴肺经积毒。毒盛者，宜截去之。四日，刺得血脓者生，得黑血者死。急服乌金散、紫金丹汗之。壮实者，一粒金丹下之。毒气攻心，呕吐不食，膨胀者死。齿缝出血者死。

　　　天蛇头

手中指头结毒，臖赤肿痛，或不拘何指，俱名天蛇头。若有脓裂开，有口唇如蛇头状，是以名焉。属手厥阴心包络积热所致。宜服活命饮加柴胡、羌活、桔梗、黄连，消毒饮、紫金丹、乌金散选用。虽黑色顽麻，溃烂脱指者，亦不死。

　　　敦疽

五指头生疽，名为敦疽，系脏腑积热，治不可缓，宜内疏黄连汤、紫金丹、乌金散及一粒金丹下之。

　　　手指节发

手指节结毒臖赤肿痛，又名病茧，又名蛇节疔，又名疔节天蛇，又名病蛇节。治法与天蛇头大同小异。

　　　代指

代指者，先肿臖热痛，色不黯，缘爪甲边结脓，剧者爪皆脱落，但得一物冷药汁溻渍之佳。爪者筋之余，筋赖血养，血热甚注于指端，故指肿热，结聚成脓，甚则爪甲脱落。此病类于指疽，然无蕴毒，故色不黯黑，虽久亦不杀人。内服方，《圣济总录》有漏芦汤、蓝花汤，中用漏芦、蓝花、升麻、大黄、黄芩、元参、(石卜)硝。既无蕴毒，何为用硝、黄下药？轻病重治，能无过乎？故今不取。

　　　股阴疽 【 与附骨疽参看】 

《鬼遗》云：阴疽发腿髀及阴股，始发腰强，数饮不能多，七日发坚肿胀，恶疼心烦躁，死不治。
或问大股之内，阴囊之侧，生毒何如？曰：在左为上马痈，在右为下马痈，在肛门旁名肛门痈，俱属足太阳经湿热，七情不和，忧愤所致。宜服内补黄芪汤、内托羌活汤、十全大补汤，选用胜金丹、紫金丹。壮实者一粒金丹、八阵散下之。呕吐不食，麻木黑陷，膨胀，六脉微或代，冷汗不止，烦躁狂妄，小水不利，泄泻者，不治。奉溃，先便宜服台阁紫微丸。按足三阳之脉在外，皆曰髀；足三阴之脉在内，皆曰股。今曰大股之内，阴囊之侧，则属三阴经而厥阴为多明矣，乃以为足太阳，不亦谬乎？

　　　股阳疽

或问腿外侧骻下五六寸，生疽何如？曰：此名伏兔发，寒热大作，疼痛彻心，臖肿无头是也。属足阳明胃经，先贤谓不治之证，早觉早治为上。急隔蒜灸，灸而疱起者可治，无疱者难治。服活命饮加牛膝、木瓜、汉防己，紫金丹、胜金丹汗之。壮实者八阵散、一粒金丹下之。

　　　腿游风

或问腿股忽然赤肿，何如？曰：此名腿游风，风热相搏而然，属足太阳经，宜砭出恶血，服防风通圣散去白朮加黄蘗、牛膝、防己主之。

　　　委中毒

或问一女年十四，往来寒热，膝后腘内约纹中坚硬如石，微红微肿，何如？曰：此名委中毒，此穴在膝后折纹中，属太阳经，由脏腑积热流入膀胱而发，用八珍散下瘀血斗许而消。若治之稍迟，溃则筋缩，必成废疾。

　　　鹤膝风

或问两膝肿痛，股渐小何如？曰：此名鹤膝风，一名鼓槌风，起于中湿，或因痢后脚弱缓痛，不能行履，名曰痢风，或伤寒余毒，不能发散，风寒湿气结于经络，血脉不流，以致筋愈缩而股愈瘦，属足少阳、足阳明经。宜用玉龙膏酒调敷腿上，以住痛回阳；又宜冲和膏涂足跗，以引气行血；服大防风汤、追风丸，倍加乳香以住痛舒筋。亦宜隔蒜灸之。若坚如石者，用生樟陆根擦之，效。
或问膝上肿痛何如？曰：此非一端，要须明辨。若两膝内外皆肿痛，如虎咬之状，寒热间作，股渐细小，膝愈肿大，名鹤膝风，急隔蒜灸，服大防风汤。但一膝痛引上下，不甚肿而微红，名膝游风，宜服圣授丹、换骨丹、防风通圣散加牛膝、木瓜。但膝之两旁肿痛，憎寒壮热，昼夜偏剧，肿处手不可近，为膝眼毒；膝盖上肿痛者为膝痈。此二证宜服胜金丹，或紫金丹、八阵散、活命饮加牛膝。

　　　胫阴痈

或问足小肚内侧，微红微肿，坚硬如石，三四寸许，痛楚难禁，何如？曰：此名黄鳅痈，属足太阴与足厥阴二经湿热，又积愤所致。宜服五香汤、流气饮加牛膝、木瓜、防己、黄蘗。壮实者一粒金丹下之，或万病解毒丹。不足者十全大补汤加牛膝、木瓜。若过时溃出清水，虚火上升，呕吐不食者，不治。

　　　三里发

《鬼遗》云：三里两处，起痈疽，初发如牛眼睛青黑，便五七日破穴，出黑血汁脓，肿攻腿肚，连腿里拘急冷疼，此因伤筋气劳力所成，宜用汤药注射其外，毒自平息矣。

　　　接骨发

《鬼遗》云：两脚接骨近上腿肚下一处，起丹疽如胡桃大，硬如物打磕之状，不苦疼，但肿急胀，虑其损筋，亦须早出脓毒，可保平安也。

　　　青蛇便

或问足肚之下，结块长二三寸许，寒热大作，饮食不进，何如？曰：此名青蛇便，属足少阴与足太阳经，由肾经虚损湿热下注所致。头向上者难治。头向下者刺出恶血，服活命饮加木瓜、牛膝、黄蘗或乌金散、紫金丹选用。老弱之人，呕吐腹胀，神昏脉躁者死。
青蛇便生小腿上下，头生望上，攻走入腹者，不可治。头生向下，尾在上，即为顺可治也。急服二十六味托里散，外用神方铁箍散，姜汁、陈酢、猪胆同调敷之。上望下赶，蛇头上用三棱针，针入二寸，出黑紫血，出针，急下保生散，用纸捻蘸药送入。

　　　瓜藤缠

或问足股生核数枚，肿痛久之溃烂不已，何如？曰：此名瓜藤缠，属足太阳经，由脏腑湿热，流注下部所致。用防风通圣散加槟榔、牛膝、防己主之。

　　　内踝疽

或问足内踝生疽何如？曰：此名鞋带痈，由寒湿滞于足阳明与足厥阴肝经，血濇气阻所致。初宜隔蒜灸之，服流气饮加牛膝、木瓜、防己。壮实者，一粒金丹下之。老弱者，十全大补汤、内托黄芪柴胡汤主之。

　　　外踝疽

或问足外踝生疽何如？曰：此名脚拐毒，属少阳胆经、足太阳膀胱经湿热下注，宜服内托羌活汤、黄连消毒散、内托复煎散选用。胜金丹、乌金丹、紫金丹皆可用。

　　　腓腨发

或问足小肚生疽，寒热烦躁，何如？曰：此名腓腨发疽，属足少阴肾经，由肾水不足，积热所致。古方书云不治。宜活命饮加牛膝、木瓜、黄蘗。老弱者八珍汤加牛膝。壮实者，一粒金丹下之。涉虚者难治，以肾气丸、十全大补汤主之。溃出血脓者生，溃出清水者死。

　　　臁疮

《鬼遗》云：两曲(月秋)腿肚下，内外两踝前，有廉刃两边，为里外廉，上结痈肿，此处近骨，难瘥，宜用收毒散外贴四畔，中心即用活血肉药贴，无害。
或问足内外廉生疮，连年不已，何如？曰：此由湿热下注，瘀血凝滞于经络，以致肌肉紫黑，痒痛不时，女人名为裙风裤口疮，即臁疮也。最难克效。盖以裙扇地风，湿盛故也。宜服独活寄生汤、防风通圣散加牛膝、木瓜、防己，外用隔纸膏，或制女贞叶贴之。

　　　风疽

凡脚腨及曲(月秋)中痒，搔则黄汁出，名风疽，以风疽方治之。

　　　脱疽

《鬼遗》云：肿敦疽发两足指，五日不宂[宂　原作穴，据医理改。]宂，散也。死，四日可刺。其色发黑痈者不堪，未过节者可治。
足指生疔，重者溃而自脱，故曰脱疽。或曰惟足大指患之为脱疽。其余足指患之曰敦疽，易治。惟脱疽难治。
初发结毒焮赤肿痛者，以五神散，及以紫河车、金线钓葫芦、金鸡舌、金脑香捣烂敷，及以汁涂敷；又以万病解毒丸，磨酢暖涂之。
支成焮痛者，除湿攻毒，更以隔蒜灸之至不痛，用十二经消毒散，加引经药。若肿势盛未得紧急者，宜作蛇伤治之，及作瘴气治之，效。
未成焮痛，或不痛或大痛者，宜隔蒜灸，更用解毒，以消毒万全汤，临证加减。
未成若色黑，急割去，速服补剂，庶可救。若黑延上，不可治。
未成若色赤焮痛者，托里消毒，更兼灸，以人参败毒散去桔梗，加赤牛膝、银花、白芷、大黄，痛止；次以十宣散加天花粉、金银花、赤牛膝。
未成欲成，若色紫不痛，隔蒜灸五十壮，尚不知痛，又明灸之，服活命饮，次以托里散溃脱而愈。
未成欲成，大痛色赤而肿，隔蒜灸至痛止，以加味荆芥败毒散加赤牛膝、银花、白芷、大黄，次以活命饮。

　　　脚气疮

夫肾主于脚，若肾虚为风湿所搏，攻于脚膝，则名脚气。因其气血壅滞，湿毒气盛，在于肤腠，不得宣通，故令脚上生疮也。若风毒不散，其疮渐增黄水，肿痛，身体壮热，经久难瘥也。

　　　甲疽 【 嵌甲】 

足三阴经，皆起于足指，气血沮而不行，结于指甲之间，能成甲疽，此皆经络之所流注，非特肌肉之病也。或得于剪甲伤肌，或得于甲长侵肉，或得于履絇之不适，使气血沮遏而不通，腐溃为疽，久则烂指上引于胫膝之间而疮疱者是已。然病在四末，不必治其内，惟涂敷涤濯去恶而除秽，及适其行履则愈矣。按足指在人体最下，气血易沮，药力难到。虚弱之人，小有破损，即成疮疡，久而不敛，况其大者，非大补气血，岂能易愈？此云病在四末，不必治内，非通论也。

　　　足跗发

《鬼遗》云：阳疽起足趺及足下，二十日不宂死。十日可刺。发赤白脓血不多，其疮上痒及赤黑者死。
跗亦作趺，足面也。其处结毒肿痛，亦名足发背，属足厥阴肝、阳明胃经之会，多因湿热乘虚而下注，宜服活命饮加木瓜、肉桂、牛膝及隔蒜灸之，继以十全大补汤、托里温中汤。脓稠可治，脓清紫陷者死。

　　　足跟疽

或问足跟生疽，何如？曰：是名兔囓，以其状若兔囓，故以为名。属足太阳经，穴名申脉，在足跟骨下，此处乃阴阳二蹻发源之所，由脏腑积热所致。其毒深重，最忌毒药敷贴，宜隔蒜灸之，及服活命饮加牛膝、肉桂，或胜金丹、乌金散、紫金丹选用。若紫陷麻木，神昏脉乱者不治。过时溃烂者，有妨饮食。二便不调，或涉房劳怒气迷闷者死。
妇人足跟足指肿痛，足心发热者，皆因胎产经行，失于调摄，亏损足三阴，虚热所致。若肿痛或出脓，用六味丸为主，佐以八珍汤；胃虚懒食，佐以六君子汤；寒热内热，佐以逍遥散；晡热益甚，头目不清，佐以补中益气汤。痰盛作渴，或口舌生疮，亦用前二药以滋化源。大凡发热、晡热、内热、自汗、盗汗等证，皆阴虚假热也。故丹溪谓火起九泉，阴虚之极也。男子酒色过度者，多患此证。

　　　琉璃疽

或问足跟之旁，生疽何如？曰：此名琉璃疽，属足太阳经，其色黄肿如琉璃，多由行路崎岖，内伤筋骨脉而成。寒热并作，元气不足，呕吐昏迷者，难治。急服五香汤，活命饮、胜金丹、乌金散选用。壮实者一粒金丹，或八阵散下之。

　　　足心痈

《鬼遗》云：两脚心发彻骨者，不治。如脚心微皮破，不至深，发脓不多者，可治。
足心发毒肿痛，亦名涌泉疽，俗名病穿板，又名穿窟天蛇，属少阴肾经虚损所致，宜隔蒜灸之。实者，服活命饮，送六味地黄丸。有表里证，量为汗下。虚者，十全大补汤、八味地黄丸大剂，不问晨夜投之。溃烂呕逆，迷闷脉微代者，死。

　　　肉刺

肉刺者，生于足指间，形如硬胝，与肉相附，隐痛成刺，由靴履急窄相摩而成。

　　　无名肿毒

手背脚背肿大，有赤痕如虾之状，名病虾证也。用油炒盐糟令香，以热汤淬之，泡汤乘热淋洗之，即消。要服痱疡药。膝内廉近折纹之处，结核肿痛，但核形长如鱼之状，名上水鱼，以棱针乱刺，去恶血，以梣枯、雷廷藤、山樟子叶捣糟炒缚之。又用山雷廷藤、赤牛膝、山苏木、梣枯捣盐糟，炒缚之。又方：山雷廷根皮、梣枯捣炒缚，及用七圣膏敷之，却用九金六马散服之。
脚背或脚趾肿痛不可忍，以脚高悬起，其疼方止些，若以脚垂下，其疼不可当也，名曰倒拔肿疡。先用两面龟一味，煎酒服，次服两面龟散。如不应，以蛇薯磨酒服，大效。

　　外科正宗 【 明?陈实功】 

　　　脱疽

夫脱疽者，外腐而内坏也。此因平昔厚味膏粱，熏蒸脏腑，丹石补药，消烁肾水，房劳过度，气竭精伤，或兼房术濇精，霸道药噙舌下化水，直至丹田，或纳脐中，使热径浥内肾，或为丸掌握，作香鼻息，涂抹阴鼎，或擦阳器，图使坚刚，希求常济，多致阳精煽惑，淫火猖狂。其蕴蓄于脏腑者，终成燥热火证；其毒积于骨髓者，终为疽毒阴疮。诚为巧人行拙，谁防祸起萧墙，智者多愚，自谓喜从天降，不顾后日之骨枯髓涸，脏败腑亡，方知今日摧败有故，解脱无方。凡患此者，多生于手足。夫手足乃五脏枝干，疮之初生，形如粟米头，便一点黄泡，其皮犹如煮熟红枣，黑气侵漫相传，五指传遍，上至脚面，其疼如汤泼火燃，其形则骨枯筋烂，其秽异香难解，其命仙方难活。故谓血死心败，筋死肝败，肉死脾败，皮死肺败，骨死肾败。此五败者，虽有灵丹，竟丧命而已。是生此疾者，死生付于度外。孙真人曰：在肉则割，在指则切，即此病也。治之得早，乘其未及延散时，用头发十余根，缠患指本节尽处，绕扎十余转，渐渐紧之，毋得毒气攻延良肉，随用蟾酥饼，放原起粟米头上，加艾灸至肉枯疮死为度。次日本指尽黑，方用利刀寻至本节缝中，将患指徐顺取下。血流不住，用金刀如圣散止之，余肿以妙贴散敷之。次日，倘有黑气未尽，单用蟾酥锭研末掺之，膏盖，黑气自退，患上生脓，照常法用玉红膏等药，生肉护骨完口，此为吉兆。内服滋肾水、养气血、健脾安神之剂。若内无变证，外无混杂，此十中可保其三四矣。若割取之后，黑色仍漫，痛肿尤甚，败恶无脓，口干舌硬，精神不爽，食不知味者，终死。凡治此不可一己医治，必与高明众议，听患者愿情割取。况此证首尾吉凶，变驳难定，故不可轻易用之。又有形似而证非，宂真而受异，详注在后，宜参观之。
看法
起疮不渴，口润舌和，性志寻常，无妄暴急，循礼为吉。初出，形如麻子，焮热作痛，一指皆肿，根脚收束者，吉。已成，头便作腐，肉不紫黑，疼痛，有时脓出肿消者，吉。已溃，先脓后腐，肉色红活，毒不走散，气不腥秽者，吉。未疮先渴，喜冷无度，昏睡舌干，小便频数，阳痿者，逆。初起，形如粟米，肉便紫色不肿，刺疼，黑气延散者，逆。已成，疮形枯敝，肉黑皮焦，痛如刀剜，毒传好指者，逆。已溃，肉枯筋腐，血水臭污，疼苦应心，伶仃彻骨者，逆。
治法
脱疽多生足指，少生手指。初起水窠黄泡者，即灸之。初生如粟，里可容谷，皮色紫赤，不作焮肿，发扎仍灸。已灸之后，疮受火气，发泡作脓，外药箍之，内兼补托。毒势已成，疮形稍陷，但紫色未攻脚面者，评议割取。既割取之后，血水淋漓，疼痛不减，和气血，补脾胃。已成，饮食减少，身体倦怠，便数口干，滋津液，壮肾水。破后气血受伤，脾胃虚弱，自汗盗汗，恶心干呕，睡卧不宁，日晡发热，疼痛苦楚，烦闷谵妄，俱宜大补气血。富贵及膏粱素饕，色欲毒瘀房术，纵恣日久，禁行割法。

　　　痼发

痼发，乃天时不正之气，感而发之，非毒内作也。此患多生于手足掌心，或腰腿臀下伸缩之处，漫肿无头，憎寒发热，四肢沉重，烦渴为甚，初起宜服万灵丹，发汗解表；肿仍不消者，必欲作脓，托里消毒散，兼蜡矾丸间服。后法俱照痈疽溃疡法推治为当。

　　　石榴疽

石榴疽者，乃少阳相火，与外湿煎搏而成。其患生在肘尖上一寸是也。初起一点黄色小泡，根便开大，色红坚硬，肿如覆碗，皮破泛出，垒垒如榴子，令人寒战，犹如重疟。初起即灸九壮，内服蟾酥丸发汗，以解蕴毒。灸顶上，蟾酥饼贴之，膏盖；焮肿处，金黄散敷之。内服菊花清燥汤、琥珀蜡矾丸。烦躁热甚者，护心散、金液戊土丹。九日后，患上作脓稠黄，疼苦稍减，表里证退，饮食微进者，可保无虞，反此为逆。溃后元气虚弱杂证相兼者，照痈疽调理法治之。

　　　穿踝疽

穿踝疽，足三阴湿热下流停滞而成。初起内踝肿痛，疼彻骨底，举动艰辛，甚则串及外踝。通肿有头者，属阳易破；无头者，属阴难溃。此二者，初起必寒热交作，宜荆防败毒散加牛膝散之；日久脓成胀痛者，针之；腐而不敛孔大者，玉红膏倍之；形体虚弱者，补之。此证若不治，因循致成废疾也有矣。

　　　甲疽

甲疽者，或因甲长侵肌，又因修甲损伤良肉，靴鞋窄小，俱易生之。其患努肉裹上指甲，肿痛异常，难于步履。初宜三品一条鎗，贴胬肉上，化尽自愈。日久胬肉坚硬，须冰蛳散化之，后用珍珠散掺上，必瘥。

　　　天蛇毒

天蛇毒，一名蛇头疔也，心火旺动，攻注而成。其患指尖肿若蛇头，赤肿焮痛，疼及连心，甚者寒热交作，肿痛延上。肿顶上小艾灸五壮，以雄黄散涂之，内服蟾酥丸，发汗解毒。轻者渐消，肿者溃脓，甚则腐烂。破后，肿仍不消者，以蟾酥条插入孔内，膏盖自效。腐烂者，玉红膏擦之。虚而不敛者，兼服补剂。

　　　合谷疔

合谷疔，俗称虎口百丫也，此患多有疙瘩泡起，亦有红丝走上，故有疔名之称，此手阳明胃经，湿毒攻注，作痒或热焮疼，初起挑破，贴蟾酥饼，膏盖，金黄散敷之；三日后肿聚，必欲作脓，换膏贴之。软肿胀痛者，脓已成，针之即愈。肿甚寒热者，必内外消托。

　　　臁疮

臁疮者，风热湿毒相聚而成，有新久之别，内外之殊。新者，只用三香膏乳香法纸贴之自愈。稍久紫黑者，以解毒紫金膏搽扎渐可。又年久顽臁，皮肉乌黑下陷，臭秽不堪者，用蜈蚣饯法，去风毒，化瘀腐，方可得愈。外臁多服四生丸，内臁多服肾气丸，妙。

　　　血风疮

血风疮，乃风热湿热血热三者交感而生，发则搔痒无度，破流脂水，日渐沿开。甚者，内服消风散加牛膝、黄蘗，外擦解毒雄黄散，或如意金黄散，俱可敷之。如年久紫黑坚硬，气血不行者，用针砭去黑血，以神灯照法熏之，以解郁毒，次以前药敷之，方效。

　　　妇人脚丫作痒

妇人脚丫作痒，乃从三阳风湿下流，凝结不散，故先作痒而后生湿烂。又或足底弯曲之处，痒湿皆然，枯矾散掺之。

　　　手足破裂

手足破裂者，干枯之象，气血不能荣养故也。因热肌骤被风寒所逼，凝滞血脉，以致皮肤渐枯渐槁，乃生破裂，日袭于风，风热相乘，故多作痛，以玉肌散洗擦，润肌膏润之。甚者，兼服当归饮子为妙。

　　　蝼蛄串

蝼蛄串者，乃得于思虑伤脾，脾气郁结所生。是疾气血浇薄者多，盖四肢属脾土，其患多生于两手，初起骨中作痛，渐生漫肿坚硬，不热不红，手背及内关前后，连肿数块，不能转侧，日久出如豆腐浆汁，串通诸窍，日夜相流，肿痛仍在，患者面黄肌瘦，饮食减少，久则寒热交作，内证并出，首尾俱宜益气养荣汤、加味逍遥散调和气血，扶助脾胃，其中可生者，十有二三。补而不应，气血沥尽而亡者，多矣。

　　　臭田螺

臭田螺，乃足阳明胃经湿火攻注而成。此患多生足指脚丫，随起白斑作烂，先痒后痛，破流臭水，形似螺靥，甚者脚面俱肿，恶寒发热，先宜甘草汤洗净，贴蟾酥饼，三日三枚；后用珍珠散，猪脊髓调搽，膏盖；焮肿上真君妙贴散敷之，其肿渐消。戒步履。

　　　牛程(足蹇)

牛程(足蹇)，程途奔急，热脚下水见风，以致气滞血枯。结成顽硬皮肉，荣卫不滋，渐生肿痛，肿高突起，支脚难行，久则破裂，脓水相流，每日温汤净洗，搽牛角散，又有内脓攻注，皮顽难破者，以大线针眠头挑破，出脓乃宽。硬皮破裂者，剪而去之。肉不生者，玉红膏长之。肉满不生皮者，珍珠散搽上生皮，乃愈。

　　　(虫畺)螂蛀

(虫畺)螂蛀，多生手指节中，不红不热，肿如蝉腹，乃手少阴痰气凝滞而生。初起不疼，日久方痛，痛久方腐，肿仍不消，蟾酥饼膏贴，渐作稀脓。近者一载，远者三年。此属体弱者有之，内兼补剂，免变劳瘵之证。

　　　田螺泡

田螺泡，多生手足，忽如火燃，随生紫白黄泡，此脾经风湿攻注，不久渐大，胀痛不安，线针挑破，泄去毒水，太乙膏盖。挑破又生者，内服解毒泻脾汤可愈。

　　　鹅掌风

鹅掌风，由足阳明胃经，火热血燥，外受寒凉所凝，致皮枯槁，又或时疮余毒未尽，亦能致此。初起紫斑白点，久则皮肤枯厚，破裂不已，二矾汤熏洗即愈。

　　　拾遗证

臑疽，生在膊上，连肩通肿，长坚而硬。
兑疽，生在当手动脉之处，肿痛寒热，痛彻手膊，举动不便。
附阴疽，生在内踝上三寸，初生小泡，渐生赤肿，破流血水，痛亦彻骨，不能步履。
咬骨疽，发在大腿内股，不肿不红，痛彻骨髓，初宜雷火针针之，内服万灵丹，酒调服效。
阴疽，生于右腿夹缝之下三寸，痛连阴子，小腹亦疼。
元疽，生于左腿夹缝之下三寸，漫肿连阴，疼及大腿。
已上初起有表证者，便宜解表，有里证者，即宜通利。溃后宜补托，久则宜收敛。此为一定治法，不可混乱，妄投药饵，致其危亡也。

古今图书集成医部全录卷一百九十二

　四肢门

　　医方考 【 明?吴昆】 

　　　脚气方论

脚气类伤寒，则察之难；脚气能令人死，则治之难。一病而有二难，是非可以浅浅论脚气矣。考方七首，同志者尚教我哉！
脚气憎寒壮热者，防己饮主之。盖脚气者，湿热在足而作气痛也。湿热分争，湿胜则令人憎寒，热胜则令人憎寒，热胜则令人壮热，此其为证。亦有兼头疼者，颇类伤寒，惟其得病之始，本于脚气为异耳。又不可以脚肿为拘，亦有痛而不肿者名曰干脚气，亦有缓纵不随者名曰缓风，亦有疼痛不仁者名曰湿痹，亦有转筋挛急者名曰风毒，此在医者体会而辨证尔。各有治法不同。大抵脚气之疾，壅疾也，喜通而恶塞。故孙真人曰：脚气之疾，皆由气实而死，终无一人以服药致虚而殂。故脚气之人，皆不得大补，亦不得大泻。是方也，木通、防己、槟榔，通剂也，可以去塞。犀角、黄蘗、生地黄、甘草梢，寒剂也，可以去热。苍、白二朮，燥剂也，可以去湿。然川芎能散血中之气，犀角能利气中之血。先痛而后肿者，气伤血也，重用川芎；先肿而后痛者，血伤气也，重用犀角。若大便实者加桃仁，小便濇者加牛膝，内热加芩连，时热加石膏，有痰加竹沥。全在活法，初勿拘也。凡脚气冲心，喘息不止，呕吐不休者，皆死，水犯火故也。
脚气痛肿，寒热相搏，脉来沉细者，越婢汤主之。盖气不得通则痛，血不得行则肿，此脚气之所以为壅疾也。寒热相搏者，邪气与正气相激搏也。脉来沉者为里，细者为阴。名曰越婢者，越以发越为义；婢，卑也。是方能发越至卑之气，故以越婢名之。石膏性寒而重，寒能胜热，重能就下。附子味辛而热，辛能行壅，热能壮气。佐之以麻黄，则寒热之壅滞，皆从汗孔而泄矣。用白朮、甘草，取其气味温平，能致冲和之气于发越之余耳。而甘草独少者，恐其性缓，多则不能速达于卑下之区也。
寒湿脚气，疼痛不仁，两尺脉来沉细者，六物附子汤主之，此痹证也。《内经》曰：寒气胜者为痛痹，湿气胜者为着痹。今疼痛不仁，是寒而且着也。两尺主两足，脉来沉者为里，迟者为寒。是方也，用桂心、附子温其寒，防己、白朮制其湿。甘草、茯苓脾家药也，扶土气之不足，制湿气之有余。然必冷服者，欲桂、附之性行于下而不欲其横于上也。
干脚气者谓脚气入腹，不得通泄也。脚气干于肝，则左胁有块；脚气干于脾，则令人痞。脚气干于心，则令人死于夜，以夜气助其阴邪也。因大寒不知人者，阴进而阳不舒也，以杉木汤主之。盖杉木节质重而气芳，质重则能达下，气芳则能疏壅。橘叶味苦而厚，过于青皮；槟榔质实而重，等于铁石。味厚则泄，质重则降，故能令邪气大下。童便，咸寒物也，咸则能引邪气以走浊阴，寒则能平热气使不上逆。经曰：道之远者制大其服。故其量数五升云。
凡人患寒湿脚气，疼痛不仁者，内服煎剂，外宜以椒汤洗之。盖川椒能疗寒湿之痹，姜葱辛温，能利肌肤之气。又曰：诸脚气者，皆壅疾也，洗之无有不良。
脚气疼肿，湿热发黄者，当归拈痛汤主之。盖脚气内壅，故令疼肿，湿热不得泄越，故令发黄。是方也，羌活、防风、升麻、葛根、苍朮皆辛散之剂也，可以泄越壅塞之脚气。苦参、黄芩、茵陈、知母皆苦寒之品也，可以解除内壅之湿热。泽泻、猪苓、白朮乃淡渗物耳，能导利下焦之湿。当归、人参、甘草者所以养血于败坏之余，益气于泄越之后也。
脾气虚弱，胃气下注，令人足跗气肿者，升阳顺气汤主之。盖脾虽具坤静之德，而有干健之运，故脾气冲和，则升清降浊，无跗肿也。脾气一虚，土不制水，则胃中水谷之气，随经而下注，令人跗肿。是方也，半夏、甘草所以益脾，人参、黄芪所以益气，神曲、豆蔻所以消磨水谷，升麻、柴胡所以升举胃气，当归能使诸药归脾，陈皮能利中宫之气。而蘗皮者，取其味厚，引升麻、柴胡下走足跗，而升举其陷下之阳尔。

　　医门法律 【 清?喻昌】 

　　　论增损八味丸治脚气

古方崔氏八味丸，用附桂二味阳药，入地黄等六味阴药之中，《金匮》取治脚气上入少腹不仁，其意颇微。盖地气上加于天，则独用姜、附之猛以胜之。地气才入少腹，适在至阴之界，无事张皇，所以但用阳药加于阴药内治之，不必偏于阳也。至肾水泛溢，妇人转胞，小便不利，则变其名为肾气丸，而药仍不变。盖收摄肾气，则肾水归源，而小便自行，亦无取偏阳为矣。观此则治阳虚阴盛之卒病，其当用纯阳无阴，更复何疑。后人于脚气入腹，少腹不仁，而见上气喘急，呕吐自汗，不识其证地气已加于天，袭用此方不应，乃云此证最急，以肾乘心，水克火，死不旋踵。用本方加附、桂各一倍，终是五十步笑百步，不达卒病大关，徒以肾乘心，水克火，五脏受克为最急，不知五脏互相克贼，危则危矣，急未急也。厥后朱奉议治脚气变八味丸为八味汤，用附子、干姜、芍药、茯苓、甘草、桂心、人参、白朮，其义颇精，于中芍药、甘草、人参临证更加裁酌，则益精矣。奈何无识之辈，复以此汤插入己见，去桂心，加干地黄，以阴易阳，奚啻千里？而方书一概混收，讵识其为奉议之罪人乎？

　　　四肢不举

中风四肢不举，有虚有实。阳明虚则宗筋失润，不能束骨而利机关，阳明实则肉理致密，加以风邪内淫，正气故不周流也。虚用六君子汤，实用三化汤合承气汤。
凡治中风四肢不举，证不辨虚实，妄行补泻者，医之过也。四肢不举，皆属脾土。膏粱太过，积热内壅者，为脾上瘀实，宜泻以开其壅；食少体羸，怠惰嗜卧者，为脾土虚衰，宜补以健其运。若不辨而实者补之，虚者泻之，宁不伤人乎？

　　　脚膝痿弱

又有脚膝痿弱，下部尻臀皆冷，阴汗臊臭，精滑不固，脉沉数有力，为火郁于内，逼阴向外，即阳盛拒阴，当用苦寒药下之者，此水火征兆之微，脉证治例之妙，当取之为法。

　　　鹤膝风

鹤膝风者，即风寒湿之痹于膝者也。如膝骨日大，上下肌肉日枯细者，且未可治其膝，先养血气，俾肌肉渐荣，后治其膝可也。此与治左右半身偏枯之证大同。夫既偏枯矣，急溉其未枯者，然后既枯者得以通气而复荣。倘不知从气引血，从血引气之法，但用麻黄、防风等散风之套药，鲜有不全枯而遂死者。故治鹤膝风而亟攻其痹，必并其足痿而不用矣。比而论之，其治法不益明乎？
古方治小儿鹤膝风，用六味地黄丸加鹿茸、牛膝，共八味，不治其风，其意最善。盖小儿非必为风寒湿所痹，多因先天所禀，肾气衰薄，阴寒凝聚于腰膝而不解，从外可知其内也。故以六味丸补肾中之水，以鹿茸补肾中之火，以牛膝引至骨节而壮其裹撷之筋，此治本不治标之良法也，举此为例而推之。

　　景岳全书 【 明?张介宾】 

　　　脚气论证

脚气之说，古所无也，自晋?苏敬始有此名。然其肿痛麻顽，即经之所谓痹也；其纵缓不收，即经之所谓痿也；其甚而上冲，即经之所谓厥逆也。逮夫后世，则有类伤寒四证，而以脚气居其一，谓凡头痛发热，身痛便闭，而但见脚膝屈弱无力者，便是脚气。此说太混，予不然之。夫脚气本水湿下壅之病，而实非阳邪外感证也。若诸证之兼见者，则或有之。若以外感之脚软者，便认作脚气，则淆乱意见，大不通也。兹予删诸繁琐，述其节要，法既无遗，庶便理会。
夫脚气之证，其初甚微，饮食动作，无不如故，或无他疾而忽得之，或因病后而渐得之。及其病也，则自膝至足，或见麻痹，或见冷痛，或见痿弱，或见挛急，或肿或不肿，或日渐枯细，或蒸蒸发热，或洒洒恶寒，或如水冷，或如火热，或到底能食，或不能食，或有物如指，发自踹腓，而气上冲心，是皆脚气之正病也。共有为发热头痛，寒热往来，或腹内作痛，或见饮食则呕吐，或恶闻食气，或不欲见明，或语言错乱，精神昏愦，是皆脚气之兼证也。大抵此证有缓急，缓者其来渐，或二三月而日甚，急者其来速，或一二日而即起，治之若缓，恐其气上冲心，亦能杀人。
脚气之因有二：一则自外而感，一则自内而致也。自外而感者，以阴寒水雨湿雾之气，或坐卧湿地，致令湿邪袭人皮肉筋脉。而凡清湿袭虚，则病始于下，致为腿足之病，此外因也。自内而致者，以肥甘过度，酒醴无节，或多食奶酪湿热等物，致令热壅下焦，走注足胫，而日渐肿痛，或上连手节者，此内因也。然在古人，谓南方卑湿，病多外因，北方嗜洒酪，病多内因，此固一说。然北方亦有寒湿，南方岂少酒湿？此固不必分南北。其或内或外，凡受邪气，有病始于足而渐致他证者，即脚气之谓也，必察其因而治之，则自无失矣。

　　　论治

脚气之病，实三气之所为也，然亦有虚实之异。又脚气本为壅疾，古人忌用补剂，然必下元不足，及阳明之气有亏者，而后邪气得以犯之，此其中亦有虚证。总之，凡治此者，只因证施治则万全也。但察其因于表者，以发散为主；因于里者，以疏利为主。外因者多寒湿，宜用温热；内因者多湿热，宜用清凉。若元气本虚，及病久致虚者，必当培补下元，不得以忌补之说为拘也。
脚气初起，无非湿滞，如无他证兼见，而身体重著者，单宜治湿，以分利为主。
凡脚膝中湿，或腰腿酸疼，重着肿痛者，宜除湿汤，不问久近、干湿并可用。若脚膝酸软重着，而胃气不清，或见噫气吞酸胀满者，平胃散。若脚气浮肿而兼泄泻者，宜五苓散或胃苓汤。
寒湿外侵，致成脚气者，十居六七，其证疼痛拘挛，恶寒清厥，脉多弦细，治宜以温经除湿为主。是以古人治此之法，大抵热药多，寒药少，故每用麻黄、川乌、桂、附、干姜之属。《内经》曰：湿淫于内，治以苦热。正以乌、附、麻黄，走而不守，故能通行经络。官桂、干姜，辛甘大热，故能助阳退阴。清湿既除，病无不愈。
凡感寒湿雨水，或四气流注，致成脚气，肿痛不可忍者，宜鸡鸣散如神。若寒湿内侵，阳虚阴盛，胃气不强，经气不行，顽水浮肿，或疼痛不已者，独活汤。若寒邪入腹，喘急疼痛，或筋急上冲，闷乱危急欲绝者，茱萸丸，或茱萸木瓜汤。若寒湿在经，血脉不和，腰脚筋骨酸软无力，或拘挛疼痛，脉弱而濇者，酒浸牛膝丸。若寒湿壅肿，气滞不行，或冷或痛者，立效散。若寒湿兼风者，如五积散，小续命汤皆宜用，详具后条。
一湿热内蒸，致成脚气者，多因酒食不节，其证必烦热多渴，脉见滑数，二便或多不利，治宜利湿清火为主。若湿热下壅，足胫肿痛不消者，防己饮加减治之；或苍朮黄蘗丸，或二妙散，或加味二妙丸俱妙。若湿热气壅，上冲胷腹，烦渴闷乱，头疼口干者，活人犀角散。若湿热流注经络，肢节烦痛，肩背沉重，手足遍身疼痛热肿者，当归拈痛丸。若感冒暑湿，肢节疼痛，身热口渴，小便赤濇，气虚气促者，清暑益气汤。若肝肾阴虚血热，脚膝疼痛，行止艰难，小水不利者，续断丸。
脚气有壅滞气逆者，其证必喘满气急，上攻心腹，甚至危急可畏，治宜行滞降气为主。
凡脚气上冲心腹，喘急不得眠卧者，紫苏散、槟榔汤，或加减槟榔汤，甚者四磨饮。若脚气喘急，腹满脚肿者，桑白皮散，或木通散。若脚气脐下气升，冲心烦闷者，木香散或槟榔散。若脚气心胷壅闷，呕逆多痰不食者，半夏散或紫苏汤。若浮肿，心腹痞闷，小水不利，大腹皮散。
凡风湿合邪而为脚气者，其证必兼外感，而或为寒热往来，或为喘欬气急，或流走无常，或筋骨疼痛，治宜以散风除湿，通行经络为主。若感四时风疫风湿，或处阴湿之地，致为脚气痿弱，筋骨疼痛，或寒热往来者，败毒散。若寒热如疟，赤肿疼痛者，加味败毒散。若脚气以风寒湿邪，客于经络，而骨髓酸痛不可忍，或遍身疼痛，恶寒呕逆者，五积散。一法加全蝎三个，入酒煎服。若脚气以风湿留滞，而阴寒外闭，表邪不解，或欬嗽喘满寒热者，小青龙汤。若风湿留滞，肢节烦疼，心神壅闷者，大腹子散。
《千金》云：若脚气脉大而缓，宜服小续命汤二剂，立瘥。
《活人》云：脚气属冷者，以小续命汤煎成，入生姜自然汁服之，最快。若脚气风湿胜而兼发热欬嗽，肢体疼痛者，芎芷香苏散。若脚气风湿流注，憎寒发热，无汗恶寒者，麻黄左经汤。
脚气有虚证者，凡脾胃肝肾之脉，皆出于足，邪之易入，多有乘虚，故肝虚则筋病，肾虚则骨病，脾虚则肌肉病，胃虚则宗筋病。或以劳欲不节，或以酒湿太过，或以病后失调，凡内有亏损而外有脚气者，无非虚证，此当以调补为主而兼察四气以治之。若肝肾阴虚，感触四气，而瘫痪顽木，半身不遂，脚膝无力，遍体疼痛者，神应养真丹，或三因四斤丸，或虎骨酒，或八味地黄丸。若脾胃大虚，阴寒在下，阳气不行，而病脚气者，独活汤、附子八味汤。若精血不足，阴虚于下，气不归精，而脚气上逆冲心者，地黄汤。若脾胃虚寒，兼风湿外邪而成脚气者，风引独活汤，或追毒汤。若以脾肾虚寒而兼欬嗽气逆呕吐者，兼补厚朴汤。
脚气有实邪，凡壅盛肿痛而或为闭结，或为胀满者，治宜以疏导通利为主。若风湿壅盛，脚气肿痛，便结腹满者，羌活导滞汤，或枳实大黄汤。若四气流注，阳明风热，腰脚肿痛，大小便秘，喘满腹痛者，大黄左经汤。若脚气饮食不消，心下痞闷，腿脚肿痛者，开结导饮丸。

　　　敷熨淋洗

凡脚气肿痛之甚者，可用敷药以散之，或用椒艾囊以温之，或香散之药煎汤以洗之。如百草煎及防风、荆芥、灵仙、艾叶、苍朮、蛇床子、当归、乌药之类皆可。或单用紫苏或忍冬藤，煎汤淋洗之，俱妙。

　　　禁忌

观《活人》等书云：凡脚气服补药，及用汤淋洗者，皆医之所禁也。此亦一偏之说耳。盖补有宜禁者，以邪壅气实者也。淋洗有宜禁者，以水湿汤气之宜避者也。如果下部虚寒，或以病后，或以克伐太过，而脚气不愈者，岂尚堪禁补乎？又若寒邪湿热，壅结不散，而为肿为痛者，最宜以辛香疏散之药煎汤蒸洗，则退邪极速，岂禁洗乎？惟是湿热气逆而上冲心腹者，不可骤洗，恐助湿气上升也。此必先降其气，俟其毒止在脚，再行熏洗，自无不利。盖补以补其弱也，洗以逐其滞也。夫何禁之有？

　　　论古

杨大受曰：脚气是壅疾，当用宣通之剂，使气不能成壅也。如羌活导滞汤之类所通用，又如苍、白朮、防己、南星以去湿，羌活、独活、木瓜、槟榔行气利关节以去壅，佐木通、牛膝以引经，当归、生地黄以和血，此必用之药也。又如东垣拈痛之类亦甚捷，余闪证之虚实寒热而辨治之，此即通变活法也。

　　　鹤膝风

凡时膝肿痛腿胻细小者，名为鹤膝风，以其象鹤膝之形而名之也。或止以两膝肿大，胻腿枯细，不能屈伸，俗又谓之鼓槌风，总不过风寒湿三气流注之为病也。然肿痛者必有邪滞，枯细者必因血虚。凡治此者，必宜以养气滋血为主。有风者兼散其风，有寒湿者兼去其寒湿。若果由邪郁成热者，必宜滋阴清火，自无不愈。其有痢后而成者，又名痢后风，此以泻痢亡阴，尤宜壮肾。凡寒胜者，宜三气饮、五积散或大防风汤之类主之；湿胜者，宜五苓散、理中汤之类主之；热胜者，宜保阴煎、大秦艽汤之类主之。若以阳气不足而败及四肢者，非右归丸、理阴煎，及八味地黄丸之类不可。

　　石室秘箓 【 清?陈士铎】 

　　　手足痛

如人手足痛者，人以为脾经之热，不知非脾也，乃肝木之郁结也。散其郁气，则手足之痛自去。用逍遥散加栀子三钱，半夏、白芥子各二钱，水煎服，二剂即痛如失。盖肝木作祟则脾不敢当其锋，气散于四肢，结而不伸，所以作楚。今一旦平其肝气，而脾气自舒，脾舒而痛在手足，有不尽除者乎？
手足疼痛者，以一人抱住身子，以两人两腿夹住左右各足一条，轻轻槌之千数，觉两足少快，然后以手执其三里之间，少为伸之者七次，放足执其两手捻之者千下而后已。左右手各如是，一日之间，而手足之疼痛可已。
两足痛，腰以下痛，用黄酒二升，黄芪半斤，薏仁五两，杜仲一两，茯苓、防风各五钱，车前子三钱，肉桂一钱，水一碗，煎二沸，取汁二碗，入酒内，一醉而愈。以上皆风入四肢、头上、背间、腰以下也。借黄酒一味无经不达，引其药味而直中病所也。夫腰足痛，明属肾虚而气衰，不能运动，更加之湿，自必作楚，妙在不补肾而单益气，气足则血生，血生则邪退，而又助之薏仁、茯苓、车前之去湿，湿去则血更活矣。况更助之杜仲之健肾，肉桂之温肾，防风之荡风乎？相畏而相使，相佐而相成，必然之理也。
两腿酸痛，此湿气入于骨中，而皮外无湿也。方用薏仁二两，芡实一两，茯苓三钱，肉桂、萆薢各一钱，牛膝二钱，水煎服。此方之妙，妙在薏仁能入骨而去水，加芡实健脾以去湿，不使湿以增湿，而牛膝、萆薢，又是最利双足之品，又加肉桂引经，直入于骨中，湿有不去，酸疼有不止者乎？但脚中之病，乃人身之下流，一有病不易去之。况湿气在骨，如陆地低洼之处，久已成潭，如何车水即干，必多用人功而后可以告竭，故此必须多服久服，正是此意。
脚痛之证最多而最难治，盖脚乃人身之下流，水湿之气一犯，则停蓄不肯去，须提其气而水湿之气始可散也。今人动以五苓散治湿，亦是正经，然终不能上升而尽去其湿也。予今立一方，可以通治湿气之侵脚者。方用人参、白朮各三钱，黄芪一两，防风、柴胡、肉桂各一钱，薏仁、白芍、芡实各五钱，陈皮五分，半夏二钱，水煎服。此方乃去湿之神剂，用防风于黄芪之中，已是提气而去湿，又助之柴胡之舒气，则气更升腾，气升则水亦随之而入于脾矣。方中又有白朮、芡实、薏仁，俱是去水去湿之圣药，有不奏功如响者乎？人大腿肿痛，坚硬如石，疼苦异常，欲以绳系足，高悬梁上，其疼乃止，放下疼即如砍，腿中大响一声，前肿即移大臂之上，肿如斗，不可着席，将布兜之悬挂，其疼乃止，此亦祟凭之也。方用生甘草一两，白芍三两，水煎服。盖生甘草专泻毒气，白芍平肝木以止痛也。痛止则肿可消，毒出则祟可杜也。

　　　手麻木

手之麻木，乃气虚而风湿中之，必须用手经之药，引入手中，而去风去湿之药，始能有效。方用白朮、黄芪各五钱，人参二钱，陈皮、防风、桂枝各五分，甘草一钱，水煎服。方中黄芪、人参、白朮补气去湿，防风去风，然必得桂枝，始能入于手经也。经络既清，自能奏功。

　　　脚板红

人脚板中色红如火，不可落地，又非痰毒，终岁经年不愈，此病亦因人用热药，立而行房，火聚于脚心而不散，故经岁经年不愈也。法当用内药消之。若作外治，必然烂去脚板。方用熟地三两，山茱萸、茯苓、甘菊花各五钱，北五味、泽泻、车前、丹皮、牛膝各三钱，麦冬、元参、沙参、金钗石斛各一两，萆薢二钱，水煎服，十剂消，二十剂全愈。须忌房事三月，否则必发，发则死矣。

　　　手足脱落

人有手足脱下而人仍不死之证，此乃伤寒之时，口渴过饮凉水，以救一时之渴，孰知水停腹内，不能一时分消，遂至四肢受病，气血不行，久而手足先烂，手指与脚指堕落，或脚指堕落之后，又烂脚板，久之，连脚板一齐堕落矣。若有伤寒口渴，过饮凉水者，愈后倘手足指出水者，急用吾方可救指节脚板之堕落也。方用薏仁三两，茯苓二两，肉桂一钱，白朮一两，车前子五钱，水煎服，一连十剂，小便大利，而手脚不出水矣。永无后患，不必多服。

　　　指甲脱落

更有人手指甲尽行脱下，不痛不痒，此乃肾经火虚，又于行房之后，凉水洗手，遂成此病，方用六味汤加柴胡、白芍、骨碎补治之而愈。

　　　指缝流血

有人指缝流血不止，有虫如蜉蝣之小，钻出少顷即能飞去，此证乃湿热生虫也。然何故生虫而能飞耶？盖不止湿热，而又带风邪也。凡虫感风者，俱有羽翼能飞，安在人身得风之气转不能飞也？方用白朮、茯苓、当归、白芍、生甘草各三钱，人参、柴胡、川芎、荆芥各一钱，熟地、黄芪、薏仁各五钱，水煎服。此方之妙，全不去杀虫，而但补其气血，而佐之去湿去风。人身气血和，自不生虫，补气血之和，则虫自无藏身之窟。况又逐水消风，虫更从何处生活耶？此方之所以平而奇也。服四剂则血不流而虫不出，再服四剂，手指完好如初矣。

　　　掌中突高

人掌中忽高起一寸，不痛不痒，此乃阳明经之火不散而郁于手也。论理该痛痒，而今不痛痒，不特火郁于腠理，而且水壅于皮毛也，法当用外药消之。盖阳明之火盛，必然作渴，引饮不休，今又不渴，是胃中之火尽散，而流毒于掌中，必其人本阳明之火盛，因手按于床席之上作房，过于用力，使掌上之气血不行，久而突高，不痛不痒，乃成死肉矣。方用附子一个煎汤，以手渍之，至凉而止，如是者十日，必然作痛，再渍必然作痒，又渍而高者平矣。盖附子大热之物，无经不入，虽外渍无不内入者也。倘以附子作汤饮之，则周身俱热，又引动胃火，掌肉不消而内证蜂起，予所以外治而愈也。或附子汤中，再加轻粉一分，引入骨髓，更为奇效耳。

　　　脚肚肉块

人有脚肚之上，忽长一大肉块，如瘤非瘤，如肉非肉，按之痛欲死，此乃脾经湿气结成此块，而中又带火不消，故手不可按，按而痛欲死也。法宜峻补脾气而分消其湿为是。然而外长怪状，若在内一时消之，恐不易得，当用内外夹攻之法，自然手到病除。内服方用白朮、薏仁、芡实各一两，泽泻五钱，肉桂五分，车前子、人参、萆薢、白矾、白芥子各三钱，半夏、陈皮、牛膝各二钱，水煎服二剂。后用蚯蚓粪一两炒，水银一钱，冰片、麝香各五分，硼砂一分，黄蘗五钱炒，儿茶三钱，各为细末，研至不见水银为度。将此药末，用酢调成膏，敷在患处，一日即全消矣，神效之极！凡有块者，以此内外治之，无不效应如响。

　　　脚下生指

有人脚板下，忽生二指，痛不可忍者，乃湿热之气结成，独犯神祇之故。方用硼砂一分，瓦葱一两，冰片三分，人参一钱为末，以刀轻刺出血，刺在生出指上，实时出水，敷星星在血流之处，随出随掺，以血尽为度，流三日不流水矣，而痛亦少止。再用白朮五钱，生甘草、人参、牛膝、萆薢、白芥子各三钱，薏仁一两，半夏一钱，水煎服四剂，可全愈而指尽化为水矣。外用膏药加生肌散敷之即愈矣。

　　方

小建中汤 【 仲景，下同】 　治虚劳四肢酸疼，手足烦热。
桂枝去皮　甘草炙　生姜各三两　芍药六两　大枣十二枚　胶饴一升。
右六味，以水七升，煮取三升，去滓，内胶饴，更上微火消解，温服一升，日三服。

崔氏八味丸　治脚气上入少腹不仁。
熟地黄八两　山茱萸　薯蓣各四两　泽泻　茯苓　牡丹皮各三两　桂枝　附子炮，各一两
右八味，末之，炼蜜和丸梧子大，酒下十五丸，日再服。

白虎汤　治阳明病手足冷者，此属热深厥深也。
知母六两　石膏一斤，碎　甘草二两　粳米六合
右四味，以水一斗煮熟，汤成去滓，温服一升，日三服。

四逆汤　治少阴病，温温欲吐，手足寒，脉弦迟者。
干姜一两半　附子一枚，生用，去皮破八片　甘草炙，二两
右三味，(口父)咀，以水三升，煮取一升二合，去滓，分温再服。强人可用大附子一枚，干姜三两，凉服。

附子汤　治少阴病，身体疼，手足寒，骨节痛脉沉者。
茯苓　芍药各三两　白朮四两　人参二两　附子二枚，去皮
右五味，以水八升，煮取三升，去滓，温服一升，日三服。

桂枝加附子汤　治太阳病发汗，汗不止，恶风，小便难，四肢微急，难以屈伸。
桂枝去皮　芍药　生姜各三两　甘草炙，二两　大枣十二枚　附子一枚，炮去皮，破八片
右六味，(口父)咀，以水七升，微火煮取三升，去滓，适寒温服。

真武汤　治少阴病有水气，四肢沉重疼痛者。
附子一枚，炮去皮，破八片　茯苓　芍药　生姜　白朮各三两
右五味，以水八升，煮去滓，温服七合，日三服。

矾石汤　治脚气冲心。
矾石二两
右一味，以浆水一斗五升，煎三五沸浸脚良。

三圣散子和　治臁疮。
葱白　马齿苋　石灰各一斤
右三味，湿捣为团，阴干为细末，贴疮，如有死肉者，宜先用溃死肉药。

乌头汤 【 仲景，下同】 　治脚气疼痛，不可屈伸。
麻黄　芍药　黄芪各三两　甘草炙，一两　川乌五枚，(口父)咀，以蜜二升，煎取一升，即出乌头
右五味，(口父)咀，四味以水三升，煮取一升，去滓，内蜜煎中更煎之，服七合。如不止，尽服之。

越脾汤　治风痹脚弱。
麻黄六两　石膏半斤　白朮四两　生姜三两　大附子一枚　廿草二两　大枣十五枚
右七味，(口父)咀，以水七升，先煮麻黄，再沸掠去沫，入诸药，煮取三升，分三服，覆取汗。胡洽方只五味。若恶风者，加附子一枚；多痰水者，加白朮四两。

脚弱神验方 【 《千金方》，下同】 　治脚弱。
防己　蜀椒　细辛　桂心　麻黄　石膏　独活　防风　黄芩　茵芋　葛根　芎藭　芍药　甘草各一两　生姜　茯苓各二两　乌头二枚
右十七味，(口父)咀，以竹沥一斗，煮取四升，分六服，令一日一夜服尽，其间可常作赤小豆饮。有人脚弱，先服常用竹沥汤四剂，未觉增损，作此方后，觉得力。又云，脉沉细快，风在内者，作此汤也。

风引汤　治两脚疼痹，肿或不仁，拘急不得行。
麻黄　石膏　独活　茯苓各二两　吴茱萸　附子　秦艽　细辛　桂心　人参　防风　芎藭　防己　甘草各一两干姜两半　白朮三两　杏仁六十枚
右十七味，(口父)咀，以水一斗六升，煮取三升，分三服取汗。

小鳖甲汤　治身体虚胀如微肿，胷心痞满，有气壮热，小腹厚重，两脚弱。
鳖甲　黄芩　升麻　麻黄　羚羊角　桂心　杏仁研，各三两　前胡四两　乌梅二十枚　薤白三十枚
右十味，(口父)咀，以水一斗，煮取二升七合，分三服，此常用。若体强壮，欲须利者，加大黄二两。

风缓汤　治脚弱，举体痹不仁，热毒气入脏，胷中满塞不通，食即呕吐。
独活　麻黄　犀角各三两　半夏一升　大枣　乌梅各二十枚　桂心　鳖甲　升麻　橘皮　枳实　甘草　吴茱萸　大黄各一两　生姜　石膏各六两　贝齿七枚
右十七味，(口父)咀，以水一斗四升，煮取四升，分五服，日三夜二。不瘥，至三剂必瘥。一方有羚羊角，无犀角。

脚气方　治脚气初发，从足起至膝胫骨肿疼者。
蜱麻叶切　捣蒸薄裹之，日二三易，即消。蜱麻子似牛蜱虫，故名蜱麻也。若冬月无蜱麻，取蒴藋根捣研，和酒糟三分，根一分，合蒸热，及热封裹肿上，如前法，日二即消。亦治不仁顽痹。此方非汤，不常见，然以前后三方，俱出苏长史，更不分出。
又方　治肿已入(月坒)，至小腹胀，小便濇少者。
乌特牛尿一升
右温服，日二，取消乃止。《千金翼》云：羸瘦人二分尿，一分牛乳，合煮，乳浮结，乃服之。
又方　若肿已消，仍有此候者，急服此汤。
麻黄　射干　人参　白茯苓　防己　前胡　枳实各二两　半夏　犀角　羚羊角　青木香　橘皮　杏仁　升麻各一两　生姜五两　独活三两　吴茱萸
右十七味，(口父)咀，以水一斗二升，煮取四升，分五服，相去二十里久服之，中间进少粥，以助胃气。此汤两日服一剂，取病气退乃止，以意消息之。若热盛喘烦者，加石膏六两，生麦门冬一升，去吴茱萸。若心下坚，加鳖甲一两。

犀角旋覆花汤　治脚气初起。
犀角　旋覆花各二两　豉一斤　橘皮　茯苓　生姜各二两　大枣七枚　紫苏茎叶一握
右八味，(口父)咀，以水八升，煮取二升七合，分三服，相去十里久服之，以气下小便利为度。崔氏名小犀角汤。如其不下，服后大犀角汤。

大犀角汤　疗脚气毒冲心，变成水，身体遍肿，闷绝欲死。
犀角　旋覆花　白朮　桂心　防己　黄芩　生姜　橘皮　茯苓各二两　豉一升　桑白皮　前胡各四两　紫苏茎叶一握　大枣十枚
右十四味，(口父)咀，以水九升，煮取二升七合，分三服，相去十里久服之，取下气为度。若得气下，小便利，脚肿即消，能食。若服汤竟不下，气急不定，仍服后犀角麻黄汤。崔氏又以白前代白朮，无防己、黄芩、桑白皮，名旋覆花汤。

犀角麻黄汤　服大犀角汤后，仍不下，气急不定。
犀角　麻黄　防风　独活　羚羊角　芎藭　白朮　防己　当归　黄芩各二两　石膏四两　生姜　甘草　杏仁　桂心各三两
右十五味，(口父)咀，以水二斗煮麻黄，去沫取汁八升，下药煎取三升，分三服，相去十里久服讫，覆取汗。若不瘥，五日后更一剂，取汗同前。崔氏无独活、羚羊角、杏仁，有附子、茯苓、细辛。

茱萸汤苏长史方　治脚气入腹，困闷欲死，腹胀。
吴茱萸六斤　木瓜两颗，切
右二味，以水一斗三升，煮取三升，分三服，相去如人行十里久进一服，或吐或汗，或利，或大热闷，即瘥，此起死回生之方也。又二味等分为末，酒丸，每服五十九或百丸，温酒下，名茱萸丸，治证同。

小风引汤　治中风腰脚疼痛弱者。胡洽名大风引汤，无干姜、石斛，有桂心、黄芪。
独活　茯苓　人参各三两　防风　当归身　甘草　干姜　石斛各二两　附子一枚，去皮　大豆二升
右十味，(口父)咀，以水九升，酒三升，煮取三升，分四服，服相去如人行十里久。胡洽云：南方治脚弱与此别，用升麻、半夏、芍药各一两，合十三味。本只有十味，减当归、石斛，名小风引汤。删繁方无石斛，以疗肉极寒，肌肉变，舌痿，名曰恶风，腰痛脚弱。

四物附子汤　治风湿相搏，骨节烦痛，四肢拘急，不可屈伸，近之则痛，自汗出而短气，小便不利，恶风不欲去衣，或头面手足，时时浮肿。
附子二枚　桂心四两　白朮　甘草各二两
右四味，(口父)咀，以水六升，煮取三升，分三服，微汗愈。大汗烦者，一服五合。体肿者，加防己四两。悸气小便不利，加茯苓三两。既其附子，今加生姜三两。
又方　治脚弱风毒实，及岭南瘴气面肿，乍寒乍热似疟状，脚肿气上，心闷欬嗽，瘫痪顽痹。
麻仁　升麻　麻黄　射干　菖蒲　芒硝　甘草　大黄各二两　豉三合
右九味，(口父)咀，以水六升，煮取二升半，内芒硝又煎三沸，分三服，微利一二行，解毒热，有肿即消之。凡觉气满辄服一剂，佳。《延年秘录》作芒硝半两，《外台》同。

深师增损肾沥汤　治风虚劳损，热毒，脚弱疼痹，或不随，下焦虚冷，胷中微有客热，心虚惊悸，不得眠，食少，失气味，日夜数过，心烦迫不得卧，小便不利，又时复下。湘东王至江州，王在岭南病悉如此，极困笃，余作此汤令服，即得力。病似此者，服无不瘥，随宜增损。
人参　黄芪　甘草　芍药　麦门冬　肉苁蓉　干地黄　赤石脂　茯神　地骨白皮　当归　远志　磁石　枳实　防风　龙骨各一两　桂心　芎藭各二两　生姜四两　五味子三合　半夏一升　大枣三十枚　白羊肾一具
右二十三味，(口父)咀，以水二斗，煮羊肾取汁一斗二升，内诸药，煮取四升，分为五服。不利下者，除龙骨、赤石脂。小便濇，以赤茯苓代茯神，加白朮三两。多热，加黄芩一两。遗溺，加桑螵蛸二十枚。胡洽方无黄芪、苁蓉、赤石脂、地骨皮、磁石、枳实、防风、龙骨、半夏，有黄芩，为十五味。

石膏汤　治脚气，风毒热气，上冲头面，面赤筋急鼻塞去来，来时令人昏愦，心胷恍惚，或若惊悸，身体颤掉，手足缓纵，或酸痹，头目眩重，眼反鼻辛，热气出口中，或患味甜诸恶，不可名状者。
石膏　龙胆　升麻　芍药　贝齿　甘草　鳌甲酥炙　黄芩　羚羊角各一两　橘皮　当归各二两
右十一味，(口父)咀，以水八升，煮取三升，分为三服。

半夏汤　治脚气上入腹，腹急上冲胷，气急欲绝。
半夏一升　桂心八两　干姜五两　甘草　人参　细辛　附子各二两　蜀椒二合
右八味，(口父)咀，以水一斗，煮取三升，分三服，初稍稍进，恐气冲上，格塞不得下，小小服，通人气耳。

乌头汤　治风冷脚痹，疼痛挛弱，不可屈伸。
乌头　细辛　蜀椒各一两　甘草　秦艽　附子　桂心　芍药各二两　干姜　茯苓　防风　当归各三两　独活四两大枣二十枚
右十四味，(口父)咀，以水一斗二升，煮取四升，分五服。若热毒，多服亦佳。

追毒汤　治脚弱，风热上入心腹，烦闷欲绝。
半夏　生姜各四两　黄芪　甘草　当归　人参　厚朴　独活　桔皮各一两　枳实　麻黄　干地黄　芍药各二两　桂心一两　贝子七枚　大枣十枚
右十六味，(口父)咀，以水一斗二升，煮取三升六合，分四服，日三夜一。

防风汤　治脚气，并治毒气上冲，心胷呕逆，宿癖积气疝气诸病，常服。
防风　麻黄　芎藭　人参　芍药　当归　茯苓　半夏　甘草　桔皮各一两　鳖甲　生姜　桂心各二两　杏仁两半　赤小豆一升　贝子　乌梅各五枚　大枣二十枚　吴萸五合　犀角　羚羊角各半两　薤白十四枚
右二十二味，(口父)咀，以水一斗，煮取三升，分三服，一日令尽。一方用水一斗二升，间食糜。一方半夏二两，随时用。

防风汤　治肢体虚风，微痉发热，支节不随，恍惚狂言，来去无时，不自觉悟。南方支法存所用，多得力温和，不用人为，胜于续命、越婢、风引等汤。罗广州一门，及南州士人常用。亦治脚弱甚良。
石膏半两　防风　麻黄　独活　生姜　秦艽　半夏各一两　麝香六铢　当归　远志　甘草　防己　人参　黄芩　升麻　芍药各一两
右十六味，(口父)咀，以水一斗三升，煮取四升，一服一升，初服厚覆取微汗，亦当两三行下，其间相去如人行十里久更服。一方，有白朮一两。有热，加大黄二两。先有冷心痛疾者，倍用当归，加桂心三两，不用大黄。

甘草汤　治脚弱，举身洪肿，胃反食谷吐逆，胷中气结不安，而寒热下利不止，小便难，服此汤即愈。亦服女曲散，利小便，肿消，服大散摩膏，有验。
吴茱萸二升　甘草　人参各一两　半夏一升　桂心　蜀椒各三两　小麦八合　大枣二十枚　生姜八两
右九味，(口父)咀，以水一斗三升，煮小麦取一斗，去小麦，内诸药，煮取三升，分为六服。

恒山甘草汤　若寒热日再三发，可服此方。
恒山三两　甘草一两半
右二味，(口父)咀，以水四升，煮取一升半，分三服，相去五里久一服。

丹参牛膝煮散　治脚痹弱气，满身微肿。
丹参　牛膝　桑白皮　杏仁　升麻　茯苓　猪苓各四两　犀角　黄芩　橘皮　防己　白前　泽泻　桂心　秦艽各二两　生姜　李根白皮各二两　大麻仁二升
右十八味，捣，粗筛，以水一升半，内散方寸匕，煮取七合，轻绢滤去滓，顿服，日再。夏日热不得服丸散。此煮散须年常用，大验。

小续命汤 【 《活人书》】 　治脚气痹弱，不能转侧者。
附子生，削去皮脐，五钱　防风一两半　芍药　白朮　人参　川芎　麻黄去节，汤泡三次，焙干　防己　黄芩　桂枝　甘草各一两
右剉如麻豆大，每服五钱匕，水一盏半，煎至一盏，去滓，取八分清汁，入生姜汁，再煎一二沸，温服，日三夜二。

神功丸子和　治风气下流，腰疼脚重，脐下胀痛，溺赤如金。
大黄三两　人参半两　麻子仁五两，另研　诃子皮炮，取二两
右杵研为细末，炼蜜为丸，如梧桐子大，每服二十丸，温水下，日三服，以通为度。

五柔丸　治老人虚人脚气，津液虚，大便结，调补三焦。
大黄四两　前胡一两　半夏洗　苁蓉酒浸　芍药　茯苓　细辛　当归　葶苈炒，各半两
右捣，罗为细末，炼蜜为丸，如梧桐子大，温水下二十丸，以通利为度。

槟榔散　治脚肿。
橘叶一大握　沙木一握　童子小便一小盏　酒半盏
右同煎数沸，调槟榔末二钱，食后服。

木瓜散　治脚气。
大腹皮一枚　紫苏一分　干木瓜　甘草炙　木香　羌活各一分
右细剉为散，分作三服，每服用白水一盏，煎至半盏，去滓，通口服。

赤茯苓丸 【 《儒门事亲》，下同】 　治脾湿太过，四肢肿满，腹胀喘逆，气不宣通，小便赤濇。
木香半两　赤茯苓　防己各二两　葶苈四两
右为末，枣肉丸如桐子大，每服三十丸，煎桑白皮汤送下，食前。一本，赤茯苓一两。

除湿丹　治诸湿肿客搏，腰膝重痛，足胫浮肿。
乳香研　没药研，各一两　牵牛头末半两　大戟炒，三两　槟榔　威灵仙　赤芍药　泽泻　葶苈　甘遂各二两　陈皮去白，四两
右为末，糊丸如桐子大，每服五十丸至七八十丸，温水送下，食前。得更衣，止后服。如服药前后，忌酒二日，湿面两三日。食后，温淡粥补胃，尤佳。

无碍丸　治脾病横流，四肢肿满。
木香半两　蓬莪荗炮　京三棱炮　槟榔生　(木郁)李仁汤泡，去皮，各一两　大腹皮二两
右六味，为末，炒麦芽杵为粉，糊丸如桐子大，每服二十丸，生姜汤送下，无时。

加减白通汤　治形寒饮冷，大便自利，完谷不化，脐腹冷痛，足胻寒而逆。
附子炮，去皮脐，干　姜炮，各一两　官桂去皮　甘草炙　半夏汤泡　草豆蔻面裹煨　人参　白朮各半两
右八味，(口父)咀，每服五钱，水二盏半，生姜五片，葱白五茎，煎一盏三分，去滓，空心，宿食消尽，温服。

既济解毒汤　治上热，头目赤肿而痛，胷膈烦闷，不得安卧，身半以下皆寒，足膝尤甚，大便微秘。
大黄酒制，大便利勿服　桔梗　黄连酒炒　甘草炙　黄芩酒制炒，各二钱　柴胡　升麻　当归身　连翘各一钱
右，(口父)咀作一服，水二盏，煎至一盏，去滓，食后温服。忌洒湿面大料物及生冷等物。

蛜(虫祁)丸　治鹤膝风，及腰膝风缩。胡楚望博士病风疰，手足指节如桃李，痛不可忍，服之悉愈。
蛜(虫祁)一条，头尾全者　白附子　阿魏研　桂心　白芷各一两　乳香三分　当归　漏芦　芍药　威灵仙　地骨皮　川牛膝　羌活　安息香　桃仁各一两，生，同安息香研　没药三分
右十六味，蛜(虫祁)、桃仁、白附、阿魏、桂心、白芷、安息香、乳香、没药九味，同童子小便并酒二升炒热，冷定，入余药为末，蜜丸弹子大，空心，温酒化下一丸，无时。

古今图书集成医部全录卷一百九十三

　四肢门

　　方

柴胡升麻汤东垣，同　治男子妇人四肢发热，肌热筋骨热，表热如火燎，以手扪之烙人手。夫四肢者，属脾土也。热伏地中，此病多因血虚而得之。又有胃虚，过食冷物，郁遏阳气于脾土之中，此药主之。
防风二钱五分　升麻　葛根　独活　羌活　白芍药　人参各五钱　炙甘草　柴胡各三钱　生甘草二钱
右(口父)咀，每服五钱，水二大盏，煎至一盏，去滓热服。忌寒冷之物。

火郁汤　治五心烦热，是火郁于地中，四肢乃脾土，心火下陷于脾土中，郁而不得伸也。经云：火郁则发之。
升麻　葛根　柴胡　白芍药各一两　防风　甘草各五钱
右(口父)咀，每服五钱，水二大盏，入连须葱白三寸，煎至一盏，去滓，稍热，不拘时候服。

除湿补气汤　治两腿麻木，沉重无力，多汗喜笑，口中涎下，身重如山，语声不出，寸脉洪大。
升麻六钱　苍朮四钱　黄蘗酒浸，炒　柴胡　黄芪各三钱　知母酒浸，炒　藁本　生甘草　当归各二钱　五味子　陈皮各一钱五分
右剉，如麻豆大，每服五钱，水二盏，煎至一盏，去滓，空心服之。待少时，以早饭下之。

人参益气汤　治两手指麻木，四肢困倦，怠惰嗜卧，乃热伤元气也。
黄芪八钱　生甘草　人参各五钱　白芍三钱　炙甘草　升麻各二钱　五味子一百四十个　柴胡二钱五分
右(口父)咀，分作四服，每服水二盏，煎至一盏，去滓，稍热，食远服。

导气汤　治两腿麻木沉重。
黄芪八钱　甘草六钱　青皮四钱　升麻　柴胡　当归梢　泽泻各二钱　红花　橘皮各一钱　五味子一百二十个
右(口父)咀，分作四服，每服水二大盏，煎至一盏，去滓，食前热服。

补中汤　治面黄汗多，目赤，四肢沉重，食减腹中时时痛，欬嗽，两手寸脉短，右手脉弦细兼濇，关脉虚。
升麻　柴胡　当归身各二分　神曲三分炒　泽泻四分　红花少许　大麦曲　苍朮各五分　黄芪二钱五分　炙甘草八分　五味子二十个
右(口父)咀，分作二服，水二盏，煎至一盏，去滓，食远服。

升阳益胃汤　治脾胃虚，怠惰嗜卧，四肢不收。
黄芪二两　半夏脉濇者用　人参　甘草炙，各一两　独活　防风　白芍　羌活各五钱　橘皮四钱　柴胡　泽泻下淋勿用茯苓小便利者勿用　白朮各三钱　黄连一钱
右(口父)咀，每服称三钱，水三盏，生姜五片，枣二枚，煎至一盏，去滓温服。早饭后，或加至五钱。

加味苍蘗散 【 《医学入门》】 　治湿热脚气痿躄。
苍朮一钱　白朮八分　知母　黄蘗　黄芩各六分　当归　芍药　生地各四分　木瓜　槟榔　羌活　独活　木通　防己　牛膝各三分　甘草一分
右剉，作一贴，姜三片，水煎服。

活血通经汤　治风淫四末，手足挛急。
芍药五分　升麻　葛根　人参　当归身　炙甘草各一钱　酒黄蘗　桂枝各二钱
右剉，如麻豆大，都作一服，水二大盏，煎至一盏，热服，不拘时令，暖房中近火摩搓其手。

价宝丹 【 丹溪，下同】 　治五劳七伤，四肢无力，腿脚沉困，下元虚惫，失精阳痿。
川楝子　牛膝酒浸　槟榔　蛇床子　莲子　苁蓉酒浸　茯神五味　巴戟去心　菟丝子　鹿茸酥炙　大茴香　人参泽泻　白芍药　山药　熟地　麦冬各一两　穿山甲一大片，炙　乳香另研　仙灵脾　凤眼草各三钱　沉香　白檀香　胡卢巴　破故纸炒，各五钱
右为末，炼蜜丸梧子大，空心服七十丸，白汤下。

防己饮　治脚气，须升提其湿。
白朮　木通　防己　槟榔　川芎　甘草梢　犀角　苍朮盐炒　黄蘗酒炒　生地酒炒
右等分，(口父)咀，水煎服。大便实加桃仁，小便濇加杜仲、牛膝，有热加黄芩、黄连，大热及时热加石膏，有痰加竹沥、姜汁。如常肿者，专主乎湿热，宜后方。
后方
苍朮二两　防风一两　川芎　槟榔各六钱　香附子八钱　条黄芩四钱　滑石一两二钱　甘草三钱
右为末，或丸或散，皆可服。

应痛丸　治脚气痛不可忍，此药为刧剂。
赤芍药煨，去皮　草乌去皮尖，各半两
右为末，酒糊丸，空心服十九，白汤下。
又方　治脚气肿痛。
芥子　白芷等分
右为末，姜汁和敷贴。或用仙朮、羌活、独活、白芷、细辛为末，入帛内，作袜用。

臁疮方
滴乳香　没药　水银　当归各半两　川芎　贝母　黄丹各二钱半　真麻油五两
右(口父)咀，除黄丹、水银外，先将余药用香油熬黑色，去滓下黄丹、水银，又煎，黑色，用柳桃枝搅成膏，油纸摊贴。
又方
龙骨生用　血竭　赤石脂　黄蜡各一两　头发如指大　白胶香　香油不拘多少
右件，先以香油煎头发三五沸，去发，入黄蜡、白胶香，却入龙骨、血竭、赤石脂搅匀，安在水盘内，候冷取起，以磁器盛之。每遇一疮，捻作薄片贴疮口，以竹箬贴在外，三日后，翻过再贴，仍服活血药。

经验二防饮 【 《医学正传》】 　治痢后脚痛如刀剜虎咬之状，膝膑肿大，不能行步，名曰鹤膝风。
熟地黄　人参各一钱　白朮　黄芪　当归　川芎　白芍药　杜仲　萆薢各七分　防风　防己　羌活　牛膝　甘草各五分　附子童便浸三日，炮，七分，冬则一钱
右剉，作一贴，姜三枣二，水煎服。

五兽三匮丸 【 丹溪，下同】 　治血气耗损，肝肾不足，两脚痿软。
鹿茸　麒麟竭　虎胫骨　牛膝　金毛狗脊各等分，即五兽也　附子一枚去皮，剜去中心，入辰砂填满。又用木瓜一枚，去皮，剜去中心，入前附子于内，以附子末盖口即三匮也　以三匮正坐于磁罐内，重汤蒸至极烂，取出，和五兽捣丸芡实大，木瓜酒下。

松节汤　治脚气入腹，心腹胀急，烦躁肿痛。
松节炒黄　桑白皮　苏叶各一两　槟榔三钱　甘草五钱　每三钱，入灯心二十根，生姜三片，童便三分，煎服。

红花苍蘗丸　治足胫肿，妇人亦宜。
苍朮　黄蘗　红花　牛膝　生地黄　南星　龙胆草　川芎各等分
右为末，酒糊丸服。

槟榔苍蘗丸　治湿热食积，痰饮流注。
黄蘗　槟榔　苍朮　防己　南星　川芎　白芷　犀角各等分
右为末，酒糊丸服。如血虚，加牛膝、龟板，肥人加痰药。

羌活导滞汤　治脚气初发，一身尽痛，或肢节肿痛，便溺阻隔，先以此药导之，后用当归拈痛汤，以彻其邪。
羌活　独活各一钱二分　大黄二钱四分　防己　归尾各七分　枳实五分
右水煎，温服。

脚软筋痛方
牛膝二两　龟板　黄蘗酒炒，各一两　知母炒　甘草各半两　白芍一两半
右为末，洒糊为丸。

脚气方 【 《医学纲目》，下同】 
控涎丹　加臙脂一钱　槟榔　木瓜各一两　卷柏半两，先以盐水煮半日，次以白水煮半日
右共为丸，每三十丸，加至四五十丸，服下恶物立效。

茵芋丸　治风气积滞成脚气，常觉微肿，发则或痛。
(木郁)李仁一两　牵牛子三两生，取头末一两半　茵芋炒　薏苡仁各半两
右为细末，炼蜜丸如桐子大，每服二十丸，姜枣汤下，未利，加至三十丸，日三，快利为度，白粥补之。

大防风汤 【 《医学正传》】 　治鹤膝风。
熟地黄一钱半　白朮　防风　当归　白芍药　杜仲　黄芪各一钱　附子　川芎　牛膝　羌活　人参　甘草各五分
右剉，作一贴，姜五片，枣二枚，水煎服。祛风顺气活血脉，壮筋骨。

脚气方　治诸般脚气，一服除根。
防风三钱　羌活　蝉退各三分　薄荷五分　紫苏四分
右为末，每服五钱，以无灰酒半碗，热调服。一时久，用紫苏半斤，忍冬花四两，木馒头七个，苏木二两
水一桶煎之，分三次添用，倾桶内，披衣上坐，勿令走气，熏脚腿自下而上，汗至顶门，以水尽为度。

续骨丹　治两脚软弱，虚羸无力，及小儿不能行。
天麻明净者，酒浸　白附子　牛膝　川羌活　木鳖子各半两　乌头炮　朱砂各一钱　乳香　没药各二钱　地龙去土，一分
右以生南星末一两，无灰酒煮糊为丸，如鸡头大，朱砂为衣，薄荷汤磨一丸，食前服。

桑枝煎　治风脚膝软弱。
桑枝剉，三升　附子生用，剉，五两　茄子根剉　黑豆各一升　已上四味，用水三斗，煮至一斗，滤去滓，再熬取五升，入后药末。
石斛去根，剉　天雄炮裂，去皮脐　天麻　牛膝　川芎　桂心各二两
右为末，入前汁中，于银锅慢火熬，用柳木篦不住手搅，候如膏，盛于磁盒中，每日空心用热酒调下茶匙，晚食前再服尤妙。

苍朮散　治风湿，常服壮筋骨健步。
苍朮一斤，用粟米泔水浸过，用竹刀刮去筋皮，以童子小便浸半斤；无灰好酒浸半斤。
右浸至春五日，夏三日，秋七日，冬十日，取出苍朮于净地上掘一坑，以炭火煅坑红去炭，将浸苍朮酒小便倾在坑内，却放苍朮在坑内，以瓦器盖覆，用泥封固，经一宿，取出苍朮，研为细末，每服二钱，空心盐汤或酒调服。

乳香没药丸　治远年近日，风湿脚气攻注脚膝，或肿或疼，筋挛不能屈伸，脚不能踏地，及一切疼痛，往来不已。
乳香别研　没药别研　骨碎补去毛　缩砂仁　五灵脂去土　白附子　甜瓜子　牛膝酒浸　当归酒炒　木瓜　地龙去土木鳖子各一两　白牵牛三两，微炒
右为细末，酒煮面糊为丸，如梧桐子大，每服二十丸，木瓜汤下，或温酒亦可，不拘时服。

上马丸　治寒湿臂痛腿疼筋骨诸疾。
川乌炮　木香各半两　虎骨酥炙　当归酒浸　牛膝　杜仲　木瓜　龟板酥炙　白然铜酢淬　黄芪蜜炙　白朮各一两
右为细末，炼蜜为丸，如梧桐子大，每服三四十丸，温酒下。

防风汤　治脚气痹弱，神验。
防风　防己　蜀椒　细辛　桂心　麻黄　石膏　独活　黄芩　茵芋　葛根　芎藭　芍药　甘草各一两　生姜　茯苓各二两　乌头二枚
右(口父)咀，以竹沥一斗，煮取四升，分作六服，令一日一夜服尽，其间可常作赤小豆饮。有人脚弱，先服常用竹沥汤四剂，未觉增损，作此方后，觉得力。又云：脉沉细快风在内者，作此汤也。一方无竹沥、赤小豆，每服三钱，水一大盏，生姜三片，煎至七分，去滓，不拘时温服。

擒虎丹　治风寒湿走注，脚痹腰膝重病。
五灵脂　荆芥　川乌炮去皮脐　当归切，焙　白胶香　自然铜火煅酢淬七次，别研，各二两
右为细末，酒煮糊为丸，如梧桐子大，每服二十丸，用热酒送下，食后服，日进二服。

羌活散　治腰脚冷痹，及诸风麻木不仁，骨髓疼痛，不欲饮食，渐加瘦削。
羌活　五加皮　枣仁炒　桂心各二两　防风　当归炒　赤芍药　丹参各三两　茵芋二分　牛膝　附子炮去皮脐　漏芦各一两
右(口父)咀，每服三钱，水一大盏，生姜三片，同煎至六分，去滓，食前温服。

萆薢丸　治腰脚冷痹，沉重无力。
熟地黄　石斛　白芍药各三分　牛膝二两　五加皮　桂心　酸枣仁炒　羌活各半两　萆薢　附子各一两，炮去皮脐
右为细末，炼蜜和捣三五百杵，丸如梧桐子大，每服三十丸，食前用温酒送下。

熏蒸法　治肾气衰弱，脾肾肝三经受风寒湿，停于腿膝，使经络凝而不行，变成脚痹，故发疼痛，此药和荣卫，通经络。
小椒　盐各一把　葱三大握，切　小麦麸五升　酒一盏
右以酢不拘多少，日搅拌上件等，湿润为度，用银器炒令极热，摊卧榻下，将所患腿脚，就卧熏蒸，薄衣被盖，得汗出匀遍，约半个时辰，撤去炒麸，止就铺褥中卧，待一两时辰，觉汗稍解，再用收阳粉扑敷汗孔毕，然后出铺卧中，勿见风。

通痹散　治腰以下至足，感受风寒湿三者，合而成痹，两足至膝冷如冰，不能自举，或因酒热，立冷水中，久成此疾。
独活　川芎　天麻　当归　白朮各等分
右为细末，每服二钱，食前用好酒调服。

六生散　治周痹身体疼痛，腰脚(疒帬)痹。
生石菖蒲九节者，去毛，切，焙　生地黄切，焙　生商陆根洗净切，焙　生枸杞根切，焙，各一斤　生姜去皮切，焙，二斤　生乌头去皮脐，四两
右先焙了，各秤分两，复以醇酒一斗五升，浸一宿，滤出曝干，复内酒中，再曝干，捣为细末，每服半钱，以清酒一盏调下，渐加至一钱，空心临卧各一服。

天雄丸　治风寒湿痹，皮肉不仁，骨髓疼痛，不可忍者。
天雄炮去皮脐　附子炮去皮脐，各一两　官桂去皮，一两半　干姜炮，二两　防风三两
右为细末，炼蜜和丸，如梧桐子大，每服二十丸，食前用温酒送下。

茯苓汤　治风寒湿痹，留着不去，四肢(疒帬)麻，拘挛浮肿。
赤茯苓　桑白皮各二两　防己　川芎　官桂　芍药　麻黄去根节，先煮掠去沫，焙干　当归各一两半　甘草炙，三两
右(口父)咀，每服六钱，水二盏，枣三枚，去核，煎至一盏，去滓，空心临睡服。如欲出汗，服药了，以生姜热粥投之，汗出慎外风。一方去防己，用防风。

槟苏散　治风湿脚气疼痛，疏通气道。
槟榔　陈皮　甘草　木瓜各一钱　香附子　紫苏各三钱
右作一服，水二钟，生姜五片，葱白二根，煎至一钟，食前服。

乌药平气汤　治脚气上攻，头目昏眩，脚膝酸疼，行步艰苦，气不和，喘满迫促，并皆治之。
乌药　茯神　白芷　当归　白朮　五味子　川芎　紫苏子　人参　木瓜　甘草炙，各一钱
右剉，作一服，水二钟，生姜五片，红枣二枚，煎至一钟，食前服。

槟榔汤　治一切脚痛。
槟榔　香附子去毛　陈皮去白　紫苏叶　木瓜去瓤　五加皮　甘草炙，各二钱
右作一服，水二钟，生姜三片，煎至一钟，食前服。妇人脚气，多由血虚，加当归一钱。室女脚痛，多由血实，加芍药一钱半。如大便秘结，虚弱者加枳实，壮盛者加大黄。

神乌丸　治远年近日，干湿脚气。
川乌炮去皮脐，切八片，炒令色变　虎胫骨酥炙　海桐皮　川萆薢各一两　川牛膝去芦酒浸　肉苁蓉酒浸，各一两半　金毛狗脊燎去毛，半两
右为细末，用木瓜膏子和丸，如梧桐子大，每服七十丸，空心用温酒送下。

紫苏子汤　治脚气虚弱上攻，阴阳交错，清浊不分，上实下虚，中满喘急，呕吐自汗。
紫苏子炒　半夏洗　前胡　厚朴去皮，姜制炒　当归　甘草炙，二钱　桂心　桔梗各一钱半
右作一服，水二钟，生姜七片，红枣二枚，煎至一钟，食前服。虚甚者，加炮附子、黄芪各一钱。

秘方换腿丸　治肾经虚弱，下注脚膝，或当风取凉，冷气所乘，沉重少力，移步迟缓，筋脉挛病，不能屈伸，脚心隐痛，有妨履地，大治干湿脚气赤肿痛楚，发作无时，呻吟难忍，气满喘促，举动艰难，面色黧黑，传送秘濇，并皆治之。
薏苡仁　石楠叶　肉桂　天麻去苗　当归　附子炮去皮脐　羌活　防风　天南星汤炮　石斛去根　萆薢炙　川牛膝酒浸　黄芪　续断各一两　槟榔半两　苍朮米泔浸，一两半　干木瓜四两
右为细末，面糊和丸，如梧桐子大，每服三十丸至五十丸，空心用温酒或木瓜汤送下。日二三服，常服舒筋轻足，永无脚气之患。

木瓜牛膝丸　治寒湿脚气，冷湿下注，脚弱无力，及肾经虚弱，腰膝沉重，腿脚肿急筋挛，或时疼痛，步履艰难，大小便不利，日见倦乏。
木瓜　川牛膝去芦浸　当归去尾　石楠藤　乌药　熟地黄　肉苁蓉酒浸，焙　杏仁去皮尖　陈皮去白　黑牵牛炒　续断　赤芍药各等分
右为细末，酒糊为丸，如梧桐子大，每服三十丸，空心用木瓜煎汤送下，盐汤亦可。未效，用羌活木瓜酒浸，或加牛膝同浸，温暖一盏许送下。

抱龙丸　治肝肾脏虚，风湿寒邪，流注腿膝，行步艰难，渐成风湿脚气，足心如火，上气喘急，小腹不仁，不食。
赤小豆四两　白胶香另研　破故纸炒　狗脊　木鳖子去壳另研　海桐皮　威灵仙　草乌以盐炒熟，去盐不用　五灵脂炒地龙去土炒，各一两
右为细末，酒糊和丸桐子大，辰砂为衣，每服五十丸，空心用盐酒任下。临晚食前，再进一服。

大鳖甲汤　治脚弱风毒，挛痹气上，及伤寒恶风温毒，山水瘴气热毒，四肢痹弱。
鳖甲二两　防风　麻黄　白朮　石膏　知母　升麻　茯苓　橘皮　芎藭　杏仁去皮尖　人参　半夏　当归　芍药　萎蕤　甘草　麦门冬各一两　羚羊角屑六铢　大黄一两半　犀角屑　雄黄　青木香各半两　大枣十枚　贝齿　乌头七枚生姜三两　薤白十四枚　麝香三铢　赤小豆三合　吴茱萸五合　以水二斗，煮取四升，分六服，去滓，食前温服，如人行十里久，得下止。一方用大黄半两煨，畏下可止用六铢。一方用羚羊角半两，毒盛可用十八铢。胡洽有山茱萸半升，为三十二铢。《千金翼方》、无知母、升麻、橘皮、芎藭、人参、当归、萎蕤。

麻黄汤　治恶风毒气，脚弱无力，顽痹，四肢不仁，失音不能言，毒气冲心。有人病者，但其病相当，即服此第一方，次服第二、第三、第四方。
麻黄一两　杏仁三十枚　防风　白朮　当归　升麻　芍药　芎藭　黄芩　桂心　麦门冬　甘草各二两　茯苓三两大枣二十枚
右(口父)咀，以水九升，清酒二升合煮，取二升半，分四服，日三夜一，覆令小汗，粉之，莫令见风。

第二服独活汤
独活四两　熟地黄三两　生姜五两　葛根　桂心　甘草　芍药　麻黄各二两
右(口父)咀，以水八升，清酒二升，合煎，取二升半，分四服，日三夜一。脚弱特忌食瓠子、蕺菜，犯之一世治不愈。

第三服兼补厚朴汤　并治诸气欬嗽，逆气呕吐。
厚朴　芎藭　桂心　熟地黄　芍药　当归　人参各二两　黄芪　甘草各三两　吴茱萸　半夏七两　生姜一斤
右(口父)咀，以水二斗，煮猪蹄一具，取汁一斗二升，去上肥并肉，入清酒三升合煮，取三升，分四服，相去如人行二十里久，更进服。

第四服兼补风引独活汤
独活四两　茯苓　甘草各三两　升麻一两半　大豆二升　人参　桂心　防风　当归　芍药　黄芪　干姜　附子各二两
右十三味，(口父)咀，以水九升，清酒三升，合煮三升半，分四服，相去如人行二十里久，更进服。

酒浸牛膝丸 【 《本事方》】 　治腰脚筋骨酸无力。
牛膝三两，炙黄　川椒半两，去目并合口者　附子一个，炮去皮脐　虎胫骨真者半两，酢炙黄
右(口父)咀，用生绢作袋，入药扎口，用煮酒一斗，春秋浸十日，夏浸七日，冬浸十四日。每日空心饮一大盏，酒尽出药为末，酢糊为丸，每服二十丸，空心温酒盐汤任下。忌动风等物。

透骨丹　专治脚气。
川乌炮　羌活　沉香　乳香研　川芎　槟榔　木瓜各一两　木香一两半　白茯苓二两
右为细末，面糊和丸如梧桐子大，每服六十丸，食前用生姜汤送下。

五斤丸　治筋不足，腰脚缓弱，行步艰难，一切寒湿脚气。
没药另研　川乌炮去皮脐　虎骨酥炙令黄色　山药各四两　天麻切焙　川牛膝去芦，酒浸　肉苁蓉酒浸，焙　木瓜各一斤
右为细末，将木瓜烂蒸，研作糊，和药末，如不就，更用原浸牛膝酒，打糊搜和，杵一二千下，丸如梧桐子大，每服五十丸，食前用温酒或盐汤送下。

四斤丸　治肾经虚寒，下攻腰脚，筋脉拘挛，掣痛不已，履地艰辛，脚心隐痛，及风寒湿痹亦皆治之。
木瓜　天麻　牛膝　肉苁蓉各焙一斤　已上四味，用无灰酒五斤浸，春秋各五日，夏三日，冬十日，取出焙干，再入附子，炮去皮脐二两，虎骨酥炙一两，同为细末，用浸药酒，煮面糊和丸，如梧桐子大，每服五十丸，空心煎木瓜酒盐汤任下。常服补虚除湿，大壮筋骨。

加味四斤丸　治肝肾俱虚，精血不足，足膝酸痛，步履不随，如受风寒湿气，以致脚气疼痛，最宜服之。
肉苁蓉酒浸，焙　乳香另研　没药另研，各半两　川乌炮去皮脐　虎胫骨酥炙，各一两　天麻　木瓜去瓤蒸，各一斤　牛膝酒浸，一两半
右为细末，入木瓜膏，和酒糊，杵烂为丸，如梧桐子大，每服七十丸，空心用温酒或盐汤送下。

经效立应散　治风湿脚气。
殭蚕炒去丝　麻黄去节，各二两　丁香一钱　乳香另研　没药另研，各半两
右为细末，和匀，每服三钱，用酒一盏，温热调服取醉，盖覆得汗即愈。

不老地仙丹　治肾脏风毒，轻脚壮筋。
牛膝酒浸，焙　当归酒浸，焙　肉苁蓉酒浸，焙　虎骨酒炙　蒺藜炒去刺　川椒去目，炒出汗　萆薢盐水煮　川芎各一两　赤小豆　茴香炒　木鳖子去油　地龙去土　乳香另研　防风　血竭各半两　杜仲姜汁炒去丝　没药另研　羌活　独活各七钱半　天南星炮　白附子炮　何首乌　黄芪蜜炙各七钱
右为细末，酒糊为丸，如梧桐子大，每服四十丸，空心煎木瓜陈皮汤送下。

导气饮　治寒湿脚气肿赤疼痛，心腹膨胀，头面手足浮肿，身体腰背疼痛，并皆治之。
羌活　独活　木瓜　薏苡仁　青皮　陈皮　枳壳　桑白皮　紫苏　槟榔　木通　大腹皮　赤茯苓　大腹子青木香　甘草各一钱
右作一服，水二钟，煎一钟，食前服。热加大黄，寒加苍朮，同煎汤服之。郭镇廷洼知县云：昔年太学士入围闭中，多患脚肿，至腹则死，前后如此者非一人，后即施此方，并甘豆汤，服之皆愈，盖神方也。

旋覆花丸　治风毒脚气，壅热生痰，头项强痛。
旋覆花微炒　薏苡仁炒　地骨皮　赤茯苓　升麻各一两　白槟榔煨，五枚　麦门冬去心，焙　大麻仁别研如泥　前胡　防风　羌活　芍药　马牙硝别研，各一两半　枳壳麸炒　羚羊角镑　白蒺藜炒去角　黑参各三分
右为细末，别研药相和，炼蜜为丸，如梧桐子大，每服二十丸，食后用温浆水送下，日三夜一。

细辛散　治脚气发动，心膈痰壅，头痛，恶闻食气。
细辛　羚羊角镑　旋覆花　枳壳麸炒　防风　半夏　蔓荆子　芎藭　黄芩　甘草炙，各半两　苏叶　槟榔各一两石膏二两　赤茯苓三分
右(口父)咀，每服三钱，水一中盏，生姜半分，煎至六分，去滓，不拘时温服。

立效散　疗脚气攻心。
槟榔大者，七枚　生姜二两　橘皮　吴茱萸　紫苏　木瓜各一两
右切碎，以水二升，煮取一升二合，分再服。

苁蓉牛膝丸　治脚气。
肉苁蓉洗净焙干　牛膝焙干　天麻洗净曝干　木瓜已上各剉碎，用酒三升，入瓶内密封，春五、夏三、秋七、冬十日取出，焙干为末　枸杞子拣净洗　黄芪蜜炙　虎骨酒浸，炙黄　青盐另研，各二两
右为细末，和匀，以前浸药酒，煮面糊和丸，如梧桐子大，焙干，每服三五十丸，食前温酒、白汤送下。

乳香木瓜丸　专治远年近日脚气。
乳香另研　血竭另研，各等分
右和匀，用木瓜一个，竹刀去皮心，批取顶盖，将药末搅匀填满，却用批下顶盖合，续以面裹之，约半指厚，于砂锅内煮熟，极烂为度，连面于石臼内，杵如泥，丸如梧桐子大，每服三十九，渐加至四十丸，空心温酒木瓜汤任下，干物压之。忌动气生冷湿腻等物。

甘鳖散　治脚气。
木鳖子去壳，雌雄各一个　连珠甘遂一两
右为细末，用豮猪腰子二个批开，以药末一钱掺匀，纸裹数重火煨熟，放温，五更初，细嚼，米饮汤下。如左脚患则用左腰子，右脚患则用右腰子，药末只须一钱。

独活酒　治腰脚屈弱，兼头眩气满。
独活　石斛　生姜一本用干姜　白茯苓赤者亦可　白朮各三两　牛膝　丹参　侧子炮去皮脐　萆薢各二两　薏苡仁　防风　桂心　人参　当归切焙　山茱萸　秦艽　天雄炮去皮脐　甘菊花　芎藭各一两半　生地黄四两，焙
右细剉，用绢袋盛，内净磁瓮中，以清酒三斗渍之，密封，春夏五日，秋冬七日，取开量情饮之，日五六服，常令酒力不绝。如冷，加蜀椒一两，去目并合口者，炒出汗。脚弱痛甚者作散，每服三钱，酒调下。

辰砂丹　治足掌疼。
辰砂　蝎梢去毒，各一钱　乳香　生麝各半钱
右研为末，用皱皮草乌去皮尖三钱为末，一半入药，一半以米酢调，煮熟取起，和丸如菉豆大，每服五十丸，空心用温酒送下。

五加皮丸　治脚气皮肤不仁，发歇不定。
五加皮剉　人参　恶实炒　吴茱萸汤洗，焙干　官桂　槟榔剉，各二分　茯苓　柏子仁别研　芎藭各一两　杜仲去皮炒去丝　羌活各二两　(木郁)李仁去皮尖研　枳壳麸炒　厚朴姜汁制　牛膝酒浸，切焙，各一两半
右为细末，炼蜜和丸，如梧桐子大，每服三十丸，空心用温酒送下。不饮酒者，橘皮汤下。

沉香丸　治风毒脚气，上攻脏腑，散入四肢，虚肿无力。
雄黑豆小者，一升　附子二两，炮去皮脐，切　吴茱萸汤泡，焙炒　青橘皮汤浸焙，各八两　生姜四两，切碎。已上五味，用葛布袋盛内大锅中，以水一斗，煮令水尽，泣干，取袋中黑豆晒干，捣罗为末，其余四味不用，更入后药　白附子炮　巴戟　肉苁蓉切焙　沉香各二两　牛膝剉，酒浸焙　独活　海桐皮炙　羌活　山芋　泽泻　芎藭　生地黄切焙，各一两
右除前四味不用外，捣为细末拌匀，炼蜜和丸，如梧桐子大，每服二十丸，空心温酒送下，近晚再服。

沉香大腹皮散　治脚气肿满，沉重疼痛，筋脉不利，此证皆由湿气郁滞经络所致，服之宣通经络，使上下无碍，血气和平，腿脚轻利为效。
沉香　槟榔　乌药　桑白皮炒　木通　茴香　甘草　紫苏子　陈皮洗，焙　白茯苓　荆芥穗　紫苏各一两　连皮大腹子三两　枳壳炒，半两　干木瓜二两半
右(口父)咀，每服五钱，水一盏，生姜五片，萝卜五大片，同煎至七分，去滓，食前温服，日进二服，十日后，日进一服，病愈即止。如无萝卜，用萝卜子一钱，微炒捣碎同煎代之。如觉大便干燥，即服加减神功丸。

甘豆汤　治脚气肿。
黑豆一两　甘草半两
右同煎汤服之。

木瓜汤　治脚气。
干木瓜　大腹皮　紫苏叶　木香　羌活　甘草炙，各二钱　白茯苓　陈皮各一钱半
右作一服，水二钟，煎至一钟，空心服。

吴茱萸汤　治脚气。
吴茱萸　桂心各二两　橘皮三两　生姜五两　槟榔大者十枚，合皮子碎
右剉碎，以水七升，煮取二升半，去滓，分温三服，相去如人行七八里久一服，觉诸状可。欲重合服，佳。服汤后将息，经三四日，即服后桑根白皮等六味丸。忌生葱。

桑根白皮丸　治脚气。
桑根白皮五两　生姜屑，六两　蜀椒炒出汗　五味子　桂心　升麻各四两
右为细末，炼蜜和丸，如梧桐子大，初服十丸，九月要服，渐加至三十丸，以饮送下。觉热，食前服；觉冷，食后服。忌生葱。至九月以后，宜合侧子等十味酒服之，兼服下丸方。

侧子酒　治脚气。
侧子　牛膝　续断各五两　桑根白皮　白朮　生姜各八两　五加白皮　丹参各六两　细辛　桂心各四两
右剉碎，以绢袋盛，用无灰酒五升，浸五六日，初服一鸡子黄许，日再服，稍稍加之，以知为度。必用前数法，不觉可，宜依旧脚气方用之。忌猪肉冷水桃李雀肉生菜生葱。

茯苓丸　治脚气心腹胀急，不思饮食。
赤茯苓去黑皮　枳壳去瓤，麸炒　人参各三分　诃藜勒皮　陈橘皮去白　高良姜　干姜炮　吴茱萸汤泡，焙干，炒黄　官桂去粗皮　木香　白朮各半两　木瓜一枚半，切
右为细末，先将木瓜饭上蒸熟，研如膏，次入诸药末和匀，炼蜜为丸，如梧桐子大，每服三十九，空心，人参、茯苓煎汤送下，兼治干湿霍乱泄泻转筋。

蓬莪朮散　治风毒脚气吐逆。
蓬莪朮煨，两半　蛤粉三两　延胡索酒炒　陈橘皮去白，各一两
右为细末，每服一钱，用炒黑豆五十粒，生姜三片，以水一盏，将豆姜同煎至七分，去滓调药，温服，不拘时候。

麻仁汤　治脚气大肠结濇不通。
麻仁二合半，炒　升麻三两　豉二两　大黄炒　射干各一两半　陈皮炒，一两　甘草炙，一分半
右剉碎，每服五钱，水一盏半，生姜一片，枣六枚，煎至八分，去滓，下芒硝末半钱匕，更煎一二沸，空心温服。

沉香羌活散　治脚气大小便秘，入腹冲心，疼痛肿满。
沉香　羌活　木香　白芍药　槟榔各三钱　川芎　枳壳　青皮　甘草各二钱　紫苏叶　紫苏子　木瓜各二钱半
右(口父)咀，每服四钱，水二盏，生姜三片，煎至八分，去滓，食前温服。

海蛤散　治脚气变成水肿，小便不通，喘息。
海蛤　新泽漆叶　防己　木通　百合各一两　槟榔　牵牛炒　(木郁)李仁去皮尖双仁，炒，各半两　桑白皮炒，一两半
右剉碎，每服三钱，水一盏，煎六分，去滓，日午温服。

猪苓汤　治脚气兼水气膈气，通身肿满，气急，小便不通，坐卧不得者服之。
猪苓去黑皮　赤茯苓去皮　防己各三分　桑白皮五两，炙　(木郁)李仁去皮尖，炒　泽泻　木香各二两　大腹皮七枚，和皮子剉
右(口父)咀，每服六钱，以水二盏，煎至七分，去滓，食前服，当利小便立效，日三服。

葶苈子丸　治脚气成水肿，兼上气喘急欬嗽，大小便苦濇。所服利水药，反利大便，惟小便转濇者。
葶苈子隔纸炒，别研，三两　防己　甘草各一两　杏仁去皮尖，炒，别研如脂　贝母去心，各二两半
右为细末，入葶苈、杏仁拌匀，以枣肉和丸，如梧桐子大，每服三十丸，空心，用大枣、桑白皮、糯米煎饮下。如小便未快，即加至四十丸。

五加皮散　治江东岭南春夏不免暑湿郁蒸，脏腑虚弱羸瘦，瘴毒攻击，脚气发动，两脚枯疼，或即浮热肿满，或即皮肉焦燥，不能久立，筋挛掣痛，或气冲心闷乱，胷隔痰逆，四肢不仁，腹胀壅闷，目眩头旋，并宜服之。
五加皮　麻黄去根节，各一两　防风　泽泻　独活　丹参　桂心各半两　石膏　赤茯苓　牛膝　防己　羚羊角镑升麻　黄芪各三分　薏苡仁一两半，微炒
右(口父)咀，每服四钱，以水一中盏，入生姜半分，煎至六分，去滓，不拘时温服。

知母散　治瘴毒脚气，憎寒壮熟，头痛脚膝烦疼，腹中妨闷，饮食无味，口干多渴。
知母　升麻　赤茯苓　栝蒌根　黄芩各三分　木香半两　柴胡一两半　鳖甲去裙襕，酥炙　槟榔各一两
右(口父)咀，每服四钱，以水一中盏，入生姜半分，煎至六分，去滓，不拘时温服。

漏芦丸　治脚气肿盛，生疮久不瘥，脓血长流，疼痛，发歇不常。
漏芦　葳蕤　秦艽　大黄微炒　枳壳麸炒　槟榔各一两　防风　独活　黄芩各半两　五加皮　赤芍药　黄芪各三分　乌蛇三两，酒浸，去皮，骨炙微黄
右为细末，炼蜜和捣二三百杵，丸如梧桐子大，每服三十丸，不拘时，温酒送下。

足踏丸　治脚气肿满，痛连骨髓。
乌头三两，生去皮脐，捣为细末　樟脑二两，细研
右再研，令匀，酽酢为丸，如弹子大，置药一丸于炉子上，足心踏之，衣被盖覆，汗出如涎为效。

熏洗方　治脚气。
防风半两　蛇床子　黄芪各一两　木通两半　荆芥　莽草各一两
右为粗末，浓煎汤极滚沸，阁腿在桶上熏，令通手时即洗之，须是露出脚趾，不可洗。

芎枳香苏散 【 《得效方》】 
川芎七钱　甘草二钱　紫苏　干葛　白伏苓　柴胡各半两　枳壳炒，二钱　桔梗生，二钱半　陈皮三钱半　半夏六钱　每服三钱，水一盏，姜三片，枣一枚，煎八分，不拘时温服。

第一竹沥汤 【 《千金方》，下同】 　治两脚痹弱，或转筋，皮肉不仁，腹胀起如肿，按之不陷，心中恶，不欲食，或患冷。
竹沥五升　甘草　秦艽　葛根　黄芩　麻黄　防己　细辛　桂心　干姜各一两　茯苓三两　防风　升麻各两半　附子二枚　杏仁五十枚　水七升，合竹沥，煮取三升，分三服，取汗。《千金翼方》无伏苓、杏仁，有白朮一两。

第二大竹沥汤　治卒中风，口噤不能言，四肢纵缓，偏痹挛急，风入五脏，恍惚恚怒无常，手足不随。
竹沥一斗四升　独活　黄芩　防风　茵芋　生甘草　白朮土炒　葛根　细辛　白芍药　芎藭各二两　乌头一枚　桂心　防己　人参　石膏　麻黄　生姜　茯苓各三两　以竹沥煮取四升，分六服。先未汗者取汗，一服相当即止。

第三竹沥汤　治风毒入人五内，短气，心下烦热，手足烦疼，四肢不举，皮肉不仁，口噤不能语。
竹沥一斗九升　茯苓　秦艽　防风各三两　黄芩　人参　芎藭　细辛　当归身　桂心　甘草　升麻　麻黄　白朮各二两　附子二枚　蜀椒一两　葛根五两　生姜八两　以竹沥煮取四升，分五服。初得病时，即须摩膏，日再，痹定止。《千金翼》升麻作通草，芎藭作防己，黄芩作芍药，无麻黄、蜀椒、生姜。

古今图书集成医部全录卷一百九十四

　四肢门

　　方

麻黄左经汤 【 《集验方》，下同】 　治风寒暑湿，流注足太阳经，腰足挛痹，关节重痛，行步艰难，憎寒发热，无汗恶寒，或自汗恶风，头疼眩运。
麻黄去节　干葛　细辛　白朮　茯苓　防己　桂心　羌活　防风　甘草炙，各等分
右(口父)咀，每服七钱，水二盏，姜五片，枣一枚，煎至一盏，空心服。自汗，去麻黄加肉桂、芍药。重着，加白朮、陈皮。无汗，减桂加杏仁、泽泻。

大黄左经伤　治风寒暑湿，流注足阳明经，腰脚痹痛，行步艰难，涎潮昏塞，大小便秘濇，腹痛呕吐，或复下利，恶闻食气，喘满肩息，自汗谵妄，并宜服之。
大黄煨　细辛　茯苓　防己　羌活　黄芩　前胡　枳壳麸炒　甘草炙　杏仁去皮尖，麸炒　厚朴姜制
右各等分，每服七大钱，水一盏半，姜五片，枣一枚，煎空心热服。腹痛加芍药，秘结加阿胶，喘息加桑白皮、紫苏，小便秘加泽泻，四肢疮痒浸淫加升麻，并等分。

荷叶藁本汤　治脚胫生疮，浸淫腿膝，脓水淋漓，热痹痒痛。
干荷叶四个　藁本二钱半
右(口父)咀，水二斗，煎至五升，去滓，温热得所，淋渫，仍服大黄左经汤佳。

半夏左经汤　治足少阳经，受风寒暑湿，流注发热，腰脚俱痛，头疼眩运，呕吐酸水，耳聋惊悸，热闷心烦，气上喘满，肩背腿痹，腰腿不随。
半夏　干葛　细辛　干姜炮　白朮　白茯苓　桂心　防风　黄芩　甘草炙　柴胡　麦门冬各七钱半
右为(口父)咀，每服七大钱，水一盏半，姜五片，枣二枚，煎至一盏，去滓，空腹服。热闷加竹沥，每服半合。喘满加杏仁、桑白皮。

大料神秘左经汤　治风寒暑湿，流注足三阳经，手足拘挛疼痛，行步艰难，憎寒发热，自汗恶风，或无汗恶寒，头眩腰重，关节掣痛，或卒中昏塞，大小便秘濇，或腹痛呕吐下利，恶闻食臭，髀腿顽痹，缓纵不随，热闷惊悸，心烦气上，脐下冷痹，喘满气粗。
麻黄去节　干葛　细辛　厚朴　茯苓　防己　枳壳麸炒　桂心　羌活　防风　柴胡　黄芩　半夏　干姜炮　麦门冬　甘草炙，各等分
右(口父)咀，每服五钱，水一盏半，生姜五片，枣一枚，煎至一盏，去滓，空心服。自汗，加牡蛎、白朮，去麻黄；肿满，加泽泻、木通；热甚无汗，减桂，加橘皮、前胡、升麻；腹痛吐利，去黄芩，加芍药、附子炮；大便秘，加大黄、竹沥，喘满，加杏仁、桑白皮、紫苏，并等分。凡有此病，备细详证，逐一加减，无不愈者。

加味败毒散　治三阳经脚气，流注脚踝，臖热赤肿，寒热如疟，自汗恶风，或无汗恶寒。
人参　赤茯苓　甘草炙　芎藭　前胡　柴胡　羌活　独活　枳壳麸炒　桔梗　大黄煨　苍朮米泔浸，各等分
右每服五钱，水一盏半，生姜五片，薄荷五叶，煎至一盏，去滓热服。皮肤瘙痒赤疹，加蝉蜕。

六物附子汤　治四气流注于足太阴经，骨节烦疼，四肢拘急，自汗短气，小便不利，恶风怯寒，头面手足肿痛
附子炮去皮脐　桂心　防己各四两　白朮　茯苓各三两　炙甘草二两
右(口父)咀，每服五钱，水二盏，生姜七片，煎至一盏，去滓，空心温服。

八味丸　治少阴肾经，脚气入腹，小腹不仁，上气喘急，呕吐自汗。此证最急，以肾乘心，水克火，死不旋踵。
牡丹皮　泽泻　茯苓各三两　附子炮去皮脐　桂心各二两　山茱萸　山药各四两　熟地八两
右为细末，炼蜜和丸，如梧桐子大，每服五十丸，食前温酒米汤送下。

十全丹　治脚气上攻，心肾相系，足心隐痛，小腹不仁，烦渴，小便或秘或利，关节挛痹疼痛。
肉苁蓉酒浸　石斛　狗脊　萆薢酒浸　茯苓　牛膝酒浸　枸杞子　远志各一两　熟地黄　杜仲去粗皮，剉炒去丝，各三两
右为细末，炼蜜和丸桐子大，每服五十丸，温酒盐汤任下。

四蒸木瓜丸　治肝肾脾三经气虚，受风寒暑湿搏着，流注经络，远年近日，治疗不痊。凡遇六气，更变七情，心神不宁，必然动发，或肿满，或顽痹，憎寒壮热，呕吐自汗。
木瓜四枚　威灵仙、葶苈同入　黄芪、续断同入　乌药、黄松节同入　苍朮、橘皮同入
右各半两，以木瓜切去顶盖，去瓤填药在内，却用顶盖簪定酒洒蒸熟，三蒸三晒取药出，焙干为末，研木瓜为膏，和捣千余下，丸如梧子大，每服五十丸，空心温服盐汤下。黄松节即茯苓中木。

苍龟丸 【 《医学入门》】 　治痢后，脚弱渐细。
苍朮　龟板　白芍各二两半　黄蘗盐酒炒，五钱
右为末，粥丸梧子大，以四物汤加陈皮、甘草煎，下五七十丸。

开结导饮丸 【 东垣】 　治饮食不消，心下痞闷。
陈皮　白朮　泽泻　茯苓　半夏制　神曲　麦蘖各一两　枳实炒　青皮　干姜各半两
右为末，汤浸蒸饼为丸，如桐子大，每服三五十丸至七十丸，温汤下，食远服。如有积块者，加巴豆霜一钱半。
又方　治湿热并诸湿客搏，腰膝重痛，足胫浮肿。
槟榔　甘遂　赤芍药　威灵仙　泽泻　葶苈　乳香研，各二两　没药研，一两　牵牛半两　大戟炒，三两　陈皮四两
右为末，面糊为丸，如桐子大，每服五十丸，加至七八十丸，食前温水送下，得更衣，止后服。前药忌洒二日，又忌面及甘草三两日，食温淡粥补胃。

杉节汤 【 《医学正传》】 　治脚气入腹冲心，危急欲绝，以此救之。
杉木节四两　大腹皮一两　槟榔大者七个　青橘叶四十九片，无则用皮
右剉，作一贴，以顺流水煎服。

续断丸 【 《本事方》，下同】 　治肝肾风虚气弱，脚不可践地，腰脊疼痛，风毒流注下部，行止艰难，小便余沥。此药补五脏内伤，调中益气，凉血强筋骨，益智轻身耐老。
杜仲五两　牛膝酒浸　薏苡仁　羌活　防风　五加皮　续断各三两　萆薢四两　生地黄五两
右为末，好酒三升，化青盐三两，用木瓜半斤，去皮子，以盐酒煮成膏和杵，丸如梧子大，每服三五十丸，空心食前，温酒盐汤任下。

虎骨酒　去风补血益气，壮筋骨，强脚力。
虎胫骨真者　萆薢　仙灵脾　薏苡仁　牛膝　熟地黄各二两
右细剉，绢袋盛浸酒二斗，饮了一盏，入半盏，可得百日。妇人去牛膝。

二炒苍蘗散 【 《医学入门》】 　治湿热脚气，令足膝痛，或赤肿，脚骨间作热痛，虽一点能令步履艰苦，令人痿躄，百用百效。
苍朮泔浸一日夜，盐炒　黄蘗酒浸一日夜，炒焦，各四两
右剉五钱，水煎服，或水和丸服亦可。

薏苡仁酒 【 《活人书》，下同】 　治脚痹。
薏苡仁　牛膝各二两　海桐皮　五加皮　独活　防风　枳壳炒　杜仲姜汁炙，各一两　干生地黄二两半　白朮半两
右为粗末，入生绢袋内，用好酒五升浸，春秋冬二七日，夏月盛热，分作数贴，逐贴浸酒，每日空心温服一盏或半盏，日三四服，常令酒气醺醺不绝。久服，觉皮肤下如数百条虫行，即风湿气散。

大三脘散　治脚气冲心，腹气饱闷，大便秘滞。
甘草炙，半两　独活　木瓜焙　大腹皮炙黄　白朮　紫苏各一两　陈皮汤浸，去白　沉香　木香　川芎　槟榔面裹煨熟，各七钱半
右共杵为粗散，每服二钱半，水二盏同煎至一盏，去滓，分三服，热服，取便利为效。

大腹子散　治风毒脚气，肢节烦疼，心神壅闷。
大腹子　紫苏　木通　桑白皮　羌活　木瓜　荆芥　赤芍　青皮　独活各一两　枳壳二两　每四钱，水一盏，姜五片，葱白七寸煎，去滓，空心服。

犀角散　治脚气冲心，烦喘闷乱，头痛口干，坐卧不得。
犀角屑　枳壳去瓤，麸炒　沉香各七钱半　槟榔　紫苏茎叶　麦门冬　赤茯苓各一两　木香　防风各半两　石膏研细，二两
右(口父)咀，每服八钱，以水一中盏半，煎至一大盏，去滓，入淡竹沥一合，更煎一二沸，温服，不拘时候。

茱萸木瓜汤　治脚气冲心，闷乱不识人，手足脉欲绝。
吴茱萸半两　干木瓜一两　槟榔二两
右(口父)咀，每服八钱，以水一中盏半，生姜五片，煎至一盏，去滓温服，不拘时候。

槟榔散　治脚气冲心，烦闷不识人。
槟榔　木香　茴香各半两
右(口父)咀，每服五钱，以童子小便一中盏，煎至七分，去滓温服，不拘时候。

木香散　治脚气冲心，烦闷，脐下气滞。
木香　槟榔　木通各一两
右(口父)咀，每服八钱，以水一中盏半，入生姜五片，葱白七寸，煎至一盏，温服，不拘时候。

地黄汤　治穿心脚气。
熟地黄四两　当归二两　芍药　牛膝酒浸　川芎　三柰子各一两　杜仲半两，姜制
右(口父)咀，每服五钱，水一盏半，煎至一盏，去滓温服。

沉香散　治脚气冲心，烦闷喘促，脚膝疼酸，神思昏愦。
沉香　赤芍药　木通　紫苏茎叶　诃黎勒皮　槟榔各一两　吴茱萸半两
右(口父)咀，每服八钱，水一中盏半，入生姜五片，煎至一大盏，去滓，不拘时温服。

桑白皮散　治脚气盛发，两脚浮肿，小便赤濇，腹胁胀满急，坐卧不得。
桑白皮　(木郁)李仁各一两　赤茯苓二两　木香　防己　大腹子各一两半　苏子　木通　槟榔　青皮各七钱半
右为末，每服三钱，姜三片，水煎。

桑白皮散 【 《集验方》】 　治脚气上冲，坐卧不得，咽喉不利，四肢烦疼。
桑白皮　赤茯苓　柴胡各一两　甘草炙，半两　生干地黄一两半　射干　枳壳麸炒　贝母　前胡　赤芍　天门冬　百合　槟榔各七钱半　每服八钱，水一中盏，生姜五片，煎至六分，去滓温服，不拘时。

紫苏散　治脚气上冲，心胷壅闷，不得眠卧。
紫苏　桑白皮　赤茯苓　槟榔　木通各一两　甘草炙　紫菀　前胡　百合　杏仁去皮尖，各七钱半
右(口父)咀，每服八钱，水一中盏半，生姜五片，煎至一盏，去滓温服，不拘时。

木香散　治脚气心腹胀满，坚硬不消。
木香　诃黎勒皮　槟榔　川大黄煨　鳖甲酢炙，各一两　桂心七钱半
右每服八钱，水一盏半，姜五片，煎一盏，服无时。
又方　治脚气上冲，心腹妨闷。
槟榔二枚　杏仁二十枚，汤洗去皮
右(口父)咀，以水一大盏，煎至七分，去滓，分为二服，如人行七八里，再服。

半夏散 【 《集验方》】 　治脚气烦闷呕逆，心胷壅闷，不能饮食。
半夏汤洗七次，切片　桂心各七钱半　人参　赤茯苓　陈橘皮去白　前胡　槟榔各一两　紫苏叶一两半
右(口父)咀，每服五钱，水一中盏半，生姜七片，淡竹茹二钱，煎至七分，去滓温服，无时。

草豆蔻散　治脚气发时，呕逆，胷中满闷，不下饮食。
草豆蔻仁　紫苏叶　赤茯苓　前胡　木通　槟榔各一两　吴茱萸二钱五分　半夏制　枳实麸炒，各七钱半
右(口父)咀，每服八钱，水一中盏半，生姜七片，煎至一盏，去滓温服，无时。

人参散　治脚气呕逆，心烦不能饮食。
桂心七钱半　人参　赤茯苓　陈橘皮去白　麦门冬去心　槟榔各一两
右煎服法俱同上。

桔皮汤　治脚气痰壅呕逆，心胷满闷，不思饮食。
陈橘皮去白　人参　紫苏叶各一两
右(口父)咀，每服八钱，水一中盏半，生姜五片，煎至一盏，去滓温服，不拘时。

沉香散　治脚气心腹胀满，四肢壅闷，不思饮食。
沉香　枳壳麸炒　桂心各七钱半　大腹皮　赤茯苓　槟榔　赤芍药　大黄煨　诃黎勒皮　桑白皮各一两　吴茱萸汤洗木香各半两
右(口父)咀，每服八钱，水一中盏半，生姜五片，煎至一盏，去滓温服，不拘时。

鳖甲散　治脚气心腹胀满，小便不利。
鳖甲去裙襕，酢炙焦黄　赤茯苓　槟榔　木通　(木郁)李仁汤浸去皮，各七钱半
右(口父)咀，每服八钱，水一中盏半，煎至一大盏，去滓温服，不拘时。

大腹皮散　治脚气风毒，头面脚膝浮肿，心腹痞闷。
大腹皮　桑白皮　赤茯苓　(木郁)李仁　槟榔　枳壳麸炒　紫苏茎叶各一两　防风　木香　羌活各半两　木通　羚羊角屑，各七钱半
右(口父)咀，每服八钱，水一中盏半，生姜五片，煎至一大盏，去滓，食前温服。

大腹皮散　治前证。
大腹皮三两　木瓜　苏子　槟榔　荆芥穗　乌药　陈皮　紫苏叶各一两　萝卜子半两　沉香　桑白皮　枳壳麸炒，各一两半
右(口父)咀，每服八钱，水一盏半，姜五片，煎至一大盏，去滓温服。御医楚侍药方加木通、白茯苓、炒茴香、炙甘草四味。

木通散　治脚气，遍身肿满，喘促烦闷。
木通　紫苏叶　猪苓各一两　桑白皮　槟榔　赤茯苓去皮，各二两
右(口父)咀，每服四钱，水一中盏半，生姜五片，葱白五寸，煎至一大盏，去滓温服，不拘时。

槟榔丸　治脚气发时，大小便秘濇，腹中满闷，膀胱里急，四肢烦疼。
槟榔　赤茯　苏叶　大麻仁　(木郁)李仁各一两　大黄煨，二两　木香　桂心各半两　枳壳麸炒　木通　泽泻　羚羊角屑，各七钱半
右为细末，炼蜜和捣二三百下，丸如梧子大，每服三四十丸，食前温水送下，以利为度。

泽泻散　治脚气大小便秘濇，膀胱气壅上攻，心腹痞闷。
泽泻　赤茯苓　枳壳麸炒，各七钱半　木通　猪苓　槟榔各一两　牵牛二两炒
右为细末，每服二钱，生姜葱白汤调下，日二三服，以利为度。

附子八味汤 【 《活人书》】 　治脚气。
附子炮，去皮脐　干姜炮　白芍药　白茯苓　甘草炙　桂心各三两　白朮四两　人参　每服四钱，水一盏，煎七分，食前温服。又方去桂心，加干地黄三两。

活络丹 【 《和济》】 　治前证。
川乌炮，去皮脐　草乌炮，去皮脐　地龙去土　南星炮，各六两　乳香研　没药研，各二两二钱
右为末，酒面糊丸，如梧桐子大，每服二十丸，空心日午冷酒送下，荆芥汤亦可。

虎骨四斤丸　治前证。
木瓜　天麻　肉苁蓉洗净　牛膝各焙干，一斤　附子炮，去皮尖，二两　虎骨酥炙，一两　以上各如法修制，先将前四味，用无灰酒五升浸，春秋各五日，夏三日，冬十日，取出焙干，入附子、虎骨，共研为末，用浸药酒打面糊，丸如梧子大，每服五十丸，食前盐汤送下。

胜湿饼子 【 《医学正传》】 　治远年脚气，足胫肿如瓜瓠者。
黑丑二两，取头末五钱　白丑二两，取头末五钱　甘遂五钱
右为极细末，用荞麦面一两半，调水和药，捏为饼子，如折三钱大，放饭上蒸熟，每一饼，空心清茶嚼下，以利为度。

鹿茸丸　治脚气腿腕生疮。
鹿茸酥炙，另捣成泥　五味子　当归　熟地黄
右等分为细末，洒糊和丸，如梧桐子大，每服三四十丸，温酒或盐汤食前下，次服后芎归散。

芎归散。
川芎　当归。
右二味等分为细末，每服二三钱，煎荆芥汤调下，食后空心，日进二服。

大圣散 【 《济生》】 　治脚气。
木香　人参　甘草炙，各半两　白茯苓　川芎　麦门冬　黄芪蜜炙　当归酒浸，各一两
右每服四钱，水一盏，姜五片，煎七分，温服不拘时。

鸡鸣散　治脚气疼痛，不问男女皆可服。如人感风湿，流注脚足，痛不可忍，筋脉浮肿，宜服之。
陈皮　木瓜各一两　吴茱萸　紫苏叶各三钱　桔梗　生姜和皮各半两　槟榔七枚
右(口父)咀，只作一遍煎，用水三大碗，慢火煎至一碗半，去滓，再入水二碗煎滓，取一小碗，两次药汁相和，安置床头，次日五更，分作三五服，只是冷服。冬月略温服，亦得。服了，用干物压下。如服不尽，留次日渐渐服之，亦可。服药至天明，大便当下黑粪水，即是肾家元感寒湿毒之气下也。至早饭痛住肿消。只宜迟吃饭，候药力作效。此药不是宣药，并无所忌。

加减槟榔汤　治一切脚气，春夏多宜服之。
槟榔　橘红　紫苏茎叶各一两　甘草炙，半两
右每服五钱，水一盏半，生姜五片，煎至八分，去滓温服，不拘时。如脚痛不已者，加木瓜、五加皮。妇人脚痛，加当归。室女脚痛，多是肝血盈实，宜加赤芍药，师尼寡妇亦然。中满不食者，加枳实。痰厥或呕者，加半夏。腹痛大便不通者，用此汤下青木香丸；如更不通，加大黄。小便不利者，加木通。转筋者，加吴茱萸。脚肿而痛者，加大腹皮、木瓜。足痛而热，加地骨皮。

导气除湿汤　治脚气。
威灵仙　荆芥穗　当归　地骨皮　白芍药　蒴藋叶　防风　升麻
右等分剉细，水二斗，煮取一斗五升，去滓，乘热淋洗，无时。

更苏丹华陀　治骨节疼痛，语言不正，行步艰难，手足颤掉搐搦。
川乌头二两　草乌头一两　五灵脂四两
右为末，滴水为丸，如鸡头大，每服一丸，研碎，入酒一盏，生姜三片，地黄三条，乳香少许，同煎至七分。临卧通口服，吃了须摩擦患处，令热彻以助药力。如合时入乳香末一二钱。即煎时更不须入。

清热泻湿汤 【 《医学正传》】 　治湿热脚气肿痛诸证。
苍朮　黄蘗盐酒炒，各一钱　紫苏叶　赤芍药　木瓜　泽泻　木通　防己　槟榔　枳壳麸炒　香附子　羌活　甘草各七分
右剉作一贴，水煎服。痛加木香，肿加大腹皮，热加黄连、大黄。

槟苏散　治风湿脚气肿痛拘挛，用此疏通气道。
苍朮二钱　香附子　紫苏叶　陈皮　木瓜　槟榔　羌活　牛膝各一钱　甘草五分
右剉，作一贴，入姜三片，葱白三茎，同煎服。

当归拈痛汤 【 《卫生宝鉴》】 　治湿热脚气肿痛。
羌活　茵陈酒炒　黄芩酒炒　甘草炙，各一钱　知母盐水炒　泽泻　赤茯苓　猪苓　白朮　防己各六分　人参　苦参　升麻　干葛　当归　苍朮各四分
右剉，作一贴，水二盏，浸药少时，煎至一盏，空心临卧各一服。

搜风丸 【 《丹溪心法》】 　治脚气肿痛。
黑牵牛子头末二两　大黄　槟榔　枳实各五钱
右为末，糊丸梧子大，米饮下三五十丸。

独活寄生汤 【 《回春》】 　治肝肾虚弱，筋挛骨痛，脚膝偏枯，缓弱冷痹。
独活　当归　白芍药　桑寄生各七分　川芎　熟地黄　人参　白茯苓　牛膝　杜仲　秦艽　细辛　防风　肉桂各五分　甘草三分
右剉，作一贴，姜三片，水煎，空心服。

羌活续断汤 【 《辨疑》】 　治脚气，肝肾虚弱，筋挛骨痛。
羌活　防风　白芷　细辛　杜仲　熟地黄　秦艽　续断　牛膝　当归　人参　白芍药　赤茯苓　桂心　川芎各五分
右剉，作一贴，姜三片，水煎服。

胜骏丸 【 《三因方》】 　治脚气拘挛疼痛，行步不随，去一切足弱病。
木瓜四两　当归酒浸　天麻酒浸　牛膝酒浸　酸枣仁炒　熟地黄酒浸，蒸，捣　防风各二两　全蝎去毒，一两　附子一枚，炮，去皮脐　乳香　没药　羌活　木香　甘草各五钱　麝香二钱
右为末，生地黄二斤，洗净杵烂如泥，好酒四升，同煮如膏，和前药捣令坚，每一两作十丸，每取一丸，临睡细嚼酒下。或丸如梧子大，酒下五十丸，亦可。服至半月行步如飞，故名曰胜骏。冬月不用地黄，只炼蜜作丸。

捉虎丹 【 《医学入门》】 　治脚气走注，疼痛不可忍。
五灵脂　白胶香　草乌用黑豆同煮，去豆不用　木鳖子　地龙各一两半　乳香研　没药研　当归各七钱半　麝香研　松烟墨煅研，各二钱半
右为末，糯米糊和丸芡实大，每一丸，空心温酒化下。赶到脚面赤肿不散，再服一丸，赶至脚心中出黑汗，乃除根。

卷柏散 【 《得效方》】 　治远年脚气难治者，此方特效。
卷柏东向者佳。先以盐水煮半日，又甘冷水煮半日，焙干　黑牵牛头末　甘遂　槟榔
右各为末，不得相杂，每服每件各取一钱，惟槟榔二钱。五更初，浓煎，葱白汤调下，至辰巳时，取下恶物如鱼冻。虚人减半服。随吃淡粥，更服汤药，加清热泻湿汤调之。

枳壳散　治脚气春夏即发，或心腹壅闷，脚膝烦痛，大便不利，小便赤少。
枳壳麸炒　紫苏茎叶　赤茯苓各三分　槟榔　大黄剉，微炒　赤芍药各一两　木通　五加皮　羚羊角屑　独活　黄芩　甘草炙，各半两
右剉碎，每服四钱，以水一中盏，入生姜半分，煎至六分，去滓，食前温服。

高良姜丸　治脚气心腹胀满，两膝疼痛。
良姜　当归　威灵仙　槟榔　羌活各七钱半　牵牛炒　萝卜子炒，各二两　桂心　橘皮各半两
右为细末，炼蜜和捣二三百下，丸梧桐子大，每服三四十丸，温酒送下，不拘时，以利为度。

巴豆丸　治脾胃内伤酒食，下注脚气。
白朮炒　陈皮炒　泽泻　麦芽炒　神曲炒　茯苓　半夏姜制，各一两　青皮　干姜各五钱　枳实炒　巴霜各一钱半
右为末，汤浸蒸饼，丸梧桐子大，每服五六丸或十丸，温水下。此药能引水下行，运脾中浊气。

外应散　治脚气，用此熏蒸。
石楠叶　矮樟叶　杉片　紫荆皮　藿香　藁本　独活　大蓼　白芷　紫苏　羌活　加大料五十粒，葱一握，煎水二斗，置盆内，令病者以足加其上，用厚衣盖覆，熏蒸痛处，候可下手时，令人淋洗。

五加皮汤　治筋实极，欬则两胁下痛，不可转动，并脚心痛不可忍，手足爪甲青黑，四肢筋急。
羌活　羚羊角镑　赤芍药　防风　五加皮洗　秦艽　枳实麸炒　甘草炙，各半两
右为细末，用雄羊肾两对，以葱、椒、酒煮烂，入少酒糊，杵丸桐子大，每七十丸，空心盐汤下。

(豕贵)肝丸　治四肢挛缩不伸等证。曾有人自幼年酒多，长而风痰，为酒使痰注骨节，四肢不能运动，服此有效。
茯神去心木　白茯苓去皮　姜黄　五加皮　白朮　黄芪　羌活　川乌炮，去皮脐　薏苡仁　木瓜　半夏曲　神曲天雄炮，去皮　白芍药　乳香别研　没药别研　防风　独活　延胡索　当归　桑寄生　海桐皮去粗皮　陈皮去白　木香枳壳麸炒　天南星炮　地龙去土，焙　荆芥穗各三钱　麝香一钱　右用豮肝一具，洗净煮存性，研烂，同药末酒糊为剂，捣千杵，丸如梧桐子大，每服三十丸，用温酒吞下。如不饮酒，用木瓜汤送下。

三将军丸 【 《得效方》】 　治脚气冲心，大便不通。
吴茱萸　木瓜　大黄各等分
右为末，米糊和丸梧子大，枳壳汤下五七十丸。

渗湿汤　治坐卧湿地，或为雨露所袭，身重脚弱，关节疼痛，发热恶寒，或多汗恶寒，或小便不利，大便溏泄。
白朮三钱　干姜炮　白芍药　附子炮，去皮脐　白茯苓　人参各一钱　桂枝　甘草炙，各半钱
右作一服，水二钟，生姜五片，红枣一枚，煎至一钟，不拘时服。

牛蒡根散　治伤寒汗不出，手足挛搐，不能屈伸。
牛蒡根十段　麻黄去根节　牛膝　南星各六钱
右细剉，于石器内，入好酒一升，同研细，另用炭火半秤，烧一黄土地坑，令通赤，去火扫净，投药于坑内，再用炭火烧令黑色，取出研为细末，每服一钱，以好酒温热调下，日三服，效。外以百草膏贴之，良。

鹅掌风癣方 【 叶心仰方，下同】 
水银　蛇床子　花椒各六钱　大槐子八钱　枯矾三钱　木鳖子四个　樟脑　轻粉各二钱　为末，以猪油调擦，脚上亦同用。

鹅掌风方
川乌　草乌　何首乌　赤芍　防风　荆芥　天花粉　苍朮　地榆　艾叶　共煎水，熏洗。

膏药方　治裙边疮。
蒺藜四钱　冰片　麝香各一分　乳香去油　没药去油　轻粉各一钱　龙骨　象皮各二钱
右八味为末，用麻油四两熬滚，先放松香二两，熬至滴水成珠，后入铅粉二钱，黄丹一两，取起听贴。

膏药方　治裙边疮，及久烂者。
柏子油一斤，用文武火熬至黑色，再入铅粉八两熬，滴水成珠取起，入后药未　轻粉　象皮各三钱　乳香　没药各四钱，二味去油
右共研末，入前油内，纸摊贴。

隔纸膏药方　治烂脚。
桐油一斤，熬滚，入头发四两，熬至发熔化，滤去滓　黄蜡　白蜡　象皮末，各一两　轻粉三钱
右共为细末，入油内，调匀用。

生肌散　治烂脚。
甘石　龙骨各四两　麝　冰片各五分　象皮　没药各二两　雄黄　朱砂各三钱　轻粉　光粉各五钱　黄丹　黄蘗各一两五钱　牡蛎煅，三两　共研末，掺患处。

黄芪丸 【 《局方》】 　治两臁脚膝生疮，服此立安。
川乌头炮，去皮脐　川楝子　地龙去土炒　蘹香炒　杜蒺藜炒，去刺　赤小豆　防风　黄芪剉，各一两　乌药
右为细末，酒煮面糊为丸，如梧子大，每服十五丸，温酒下，盐汤亦得。妇人酢汤下，并空心服。

臁疮方
白胶香　黄蘗　软石膏另研，各一两　青黛　龙骨各半两
右为细末，以香油调敷患处。
又方
用羯羊屎二分　石膏一分　赤石脂半分　为细末，香油和之，旧黑油伞纸作隔膏缚之，除根。

翠玉膏　治臁疮。
沥青一两　黄蜡　铜绿各二钱　没药去油　乳香去油，各一钱
右件先将铜绿为细末，入香油调匀，又将黄蜡、沥青火上熔开，次下油铜绿，火上搅匀，将没药等二味，旋旋入搅匀，用河水一碗，将药倾在内，用手扯拔匀，油纸裹看疮大小，作大小块，口嚼，捻成饼子，贴于疮上，纸封，三日易之。

乳香散郭氏　一名白胶香散，治诸疳浸蚀，日久不愈，下注臁疮，内外踝生顽疮等证。
枯矾　白胶香　赤石脂各半两　黄丹　乳香　没药各三钱　轻粉二钱
右为细末，加麝些少。如疮湿，干上；干则香油调敷。

臁疮方
鼠粪　苦参　桃枝　杉树刺　柳枝　松枝　麸酱　鸡子壳　皂角　雀粪　芍药　木绵子　芝麻　桑枝　蛇壳　锅底煤　杜当归须杜当归须　杜，疑衍文。各四钱
右为细末，先将松明不拘多少搥碎，和诸药于瓦铫中，掘一地坑，将药铫安坑中，四围用火熬熔，取出再研令匀，敷疮，自然痊可。忌一切发气热物。

隔纸膏　治内外臁疮。
轻粉一钱　黄丹六钱　当归　黄连　五倍子　海螵蛸　雄黄　白芷　没药　血竭　白蔹　白芨　黄蘗　厚朴各半两　乳香研，二钱半
右为细末研匀，用清油调成膏，用油纸贴药敷疮上，绢帛缚定。有脓水解开刮去不净洁，再贴药。如此数次即愈。须先用烧盐汤洗净，片帛拭干，待片时水气干，然后贴药。
又方　治臁疮久不愈。
龙骨二钱半　轻粉少许　乳香　没药各一钱　槟榔　干猪粪各半两，烧灰存性
右为细末，先以烧盐汤洗疮，以软绢帛拭干，清油调敷，疮湿则干掺之。
又方　治臁疮下注。
白石脂　龙骨各半两　五倍子二两，烧存性　黄丹三钱飞　雄黄少许　白矾一两枯
右为细末，先将葱盐汤洗疮见赤肉，然后将前药敷疮上，用药如法。厚者却用帛子包缚着不要动，直候干，自脱去疮皮。

臁疮方
黄丹　轻粉　白芨　樟脑　败船灰各等分
右为细末，以桐油调成膏，摊在油纸袋内，先将温葱汤洗净，以帛拭干，将药置疮上，扎住，用了一面，番转如前洗贴。一方无轻粉，若用粪船灰亦妙。
又方　詹武子年三十时，曾患臁疮，用之屡效。
白芨　白蔹　黄蘗　黄丹另研，各等分
右为极细末，入轻粉些少，研匀，以炼蜜和成剂，捏作饼，贴疮上，深者填满，以帛片包扎，一日一周时来疮渐干。或有裂处，只须干掺，以瘥为度。

血注脚方
牛屎菰又名石灰菰，生地上，如有石成块者，碎其中，有灰起　肥槠树菰　桑树菰　胎发男用男，女用女。一本男用女，女用男。三个
右将三菰焙干各五钱，胎发烧灰存性三钱，并为细末，研匀。湿则干掺，干则清麻油调涂。

臁疮方
冬青叶　腊猪胆　百草霜二味和匀
右将冬青叶与本人嚼烂，先以葱椒汤洗净疮口，以胆霜敷后，却敷嚼叶在上，三四次即可。

奇妙栀子散　治远年日久，内外臁疮。
轻粉少许　山栀子不拘多少，烧存性，研为细末　乳香另研，各半钱
右研末，以磁器盛，每用时先以葱白、花椒煎汤洗净疮，稍歇，再以温浆水又洗一次，候恶水去尽；再将白水煎百沸，候温再洗。但疮口无脓水血丝，清水各尽，又用粉帛片拭干，然后敷药。如干者，香油调敷；湿者，干掺。但将疮口实满，软绢帛护之。坚硬不作脓者，未可用。肿而软，有脓者，依前法再洗后，敷贴之，二三次即愈。乃一药二洗之功也。
又方　治男子两足搔痒生疮，连年累月，俗为肾风疮，宜服此药。
黄芪　牛膝各半两　羌活　独活　白附子　川芎　防风　木香各二钱半　白蒺藜一两，去刺
右为细末，炼蜜为丸，如梧子大，每服三十丸，空心盐汤送下，仍以后药敷之。
又方
槟榔　木香　防风　白芷各二钱　白芍一钱　龙骨五分，煅研　麝香一字，研　腻粉十五个　蛇退一条，烧灰
右为细末研匀，先以鳝鱼一条搥碎，百部一两切碎，南椒三铢，油一两，煎令得所，去药只以油搽疮口，却敷末药上，以油纸裹之，三日一换。每上先用柳枝甘草煎汤洗疮净，拭干敷药。

驴蹄散　治肾脏风毒下注生疮。
驴蹄二十片，烧灰　轻粉一钱匕　麝香半钱匕　密陀僧二钱半，研
右研细末，以帛拭去脓，用些少干掺，日三四次瘥。

毡矾散　治脚烂疮。
竹蛀屑　毡烧灰　红枣烧存性　黄丹　韶粉　白矾枯
右各等分为细末，掺之。

龙骨散　治脚疽，并久远恶疮，他药不效者。
白龙骨研　轻粉各二钱半　槟榔一钱，研　豮猪粪不拘多少，新瓦焙干，入火中烧令红，取出存性，研为细末，五钱
右研令匀，先以口含虀水，或温盐汤洗，令疮净见肉，却以真麻油调药，随疮大小敷之，未愈再敷，三五日可。

牛黄金虎丹
牛黄研，二两半　龙脑研，五两　腻粉　白矾枯　天竺黄研　天南星汤洗，焙，研末，用牛胆汁和作饼，阴干。无牛胆，用法洒蒸七昼夜。研，各二十五两　雄黄研飞，一百五十两　金箔八十片，为衣　天雄炮，去皮脐，研，十二两半　为末炼蜜搜和，每一两半作十丸，以金箔为衣，每服一丸，新汲水化下。有孕妇不可服。

牛膝散　治足蜘蛛背。
鸡屎子　诈死子　两面龟　赤牛膝　紫金皮　山蜈蚣　凌霄根　脱壳藤　天布根　赤葛根　背子蜈蚣
右水煎，入酒和服。

敷药方
天荞麦　鹿葱根　紫金皮　山布瓜　凌霄根　藜芦子　天南星　赤葛根　鸡屎子　苦薄荷　天布瓜　背子蜈蚣
右砍烂，入些酢，暖涂敷。

松脂膏　治肉刺。
松脂　白胶香各一两　黄蜡半两
右于火上熔成膏，冷贴，用物扎定。

无食膏　治肉刺。
无食子三枚　肥皂角一挺
右烧令烟尽，细研，以酽酢于沙盆内，别磨皂角如糊，和末敷之，立效。

熏硫散　治肉刺。
熏陆香　石硫黄
右等分研匀，涂肉刺上，以烧钗烙之，效。

蟾酥膏　治肉刺。
蟾酥五片，汤浸湿　腻粉一钱
右将蟾酥于盆子中，以腻粉同和令匀，无用针拨破头边，然后涂药，密裹之

润肌膏 【 《宝鉴》】 　治手足皴濇，皮肤裂开疼痛。
珠子沥青四两　黄蜡八钱　乳香二钱
右三味，于铁器内用文武火熬，下沥青在铛内，随手便下黄蜡、乳香，次入清芝麻油一二匙，候沥青尽熔开，微微熬动，放大净水一盆于其旁，以搅药用匙，取一二滴，滴于水中试之，如硬再入油，如软硬合宜，用新绵滤净，入水中折迭扯之，以白为度。油当旋旋入，勿令软了。磁器盛或油纸裹亦得。每用不拘多少，先于火上炙裂子口，却捻合裂子药，亦火上炙软，涂于裂子上，用纸少许，贴之即合。

丹溪方　治老人脚膝疼，稍肿。
生地　当归头　白芍药　苍朮　炒蘗各三钱　川芎　桂各二钱　木通一钱半。　分四贴，煎取小盏，食前热服。

秘传隔纸膏　治内外臁疮，年久月深不愈者。
老松皮一本松香　樟脑谷　丹砂炒，一本黄丹　水龙骨　轻粉　川芎　海螵蛸
右为细末，熔化松香，加清油少许和之，入药匀，以油纸随疮口大小，糊袋盛药夹之，用水洗疮干净，方贴上，用绢扎，三日换一次。若单用白芷、川芎、海螵蛸煎水洗，亦可。此证多年久不愈者，多是肾水虚败，下流为患。又有脾溃溢，可服前苦参丸补肾水，及用解毒生肌定痛散，次用前隔纸膏药。

华佗方　治嵌甲，累效。
硇砂　乳香并研，各一钱　橄榄核三个，烧存性　黄丹一字　腻粉半钱
右为末，以生麻油调，先以盐汤洗净，挹干敷之，二次效。

换骨丹　通治风，兼治鹤膝风。
防风　牛膝　当归　虎骨酥炙　羌活　独活　败龟板　秦艽　萆薢　松节　蚕沙各一两　枸杞二两半　茹根洗，二两苍朮四两　酒浸，或酒糊丸皆可。

古今图书集成医部全录卷一百九十五

　四肢门

　　方

隔纸膏　治臁疮湿毒疮。
石膏煅，研末　白矾枯，研末　各等分，桐油调成膏，作隔纸膏贴之。更服荆防败毒散，如数剂不应，宜服人参黄芪汤。

六神丹　治男妇小儿，内外臁疮，身上烂者俱愈。
花粉炒黄，三两六钱　冰片二分　轻粉四钱　黄丹水煮过，晒干，一两　共为末，每用少许掺患处，外用冬青叶贴住，一日换二次。

痹痒方　治脚上生痹痒者。
水银六分　雄黄　花粉炒黄，各一两　吴茱萸　黄蘗二两
右共为末，烛油调擦。

防风汤　治风毒中人，留于血脉不散，与营卫相搏，结成风疽，身体烦热，昏冒肿痛。
防风　柴胡　羌活　当归切，焙　白芷　木通　附子炮，去皮脐　麻黄去根节，煎掠去沫。焙　桔梗炒　甘草炙，各一两
右剉如麻豆大，每服五钱，水一盏半，煎至八分，去滓，食后临卧各一服。如欲出汗，空心并两服，后投热姜汤、稀粥，盖覆取汗，慎外风。

海桐皮酒　治热毒风结成疽，肿痛不得安。
生地焙，三两　海桐皮　五加皮　独活　杜仲　防风　干蝎炒　薏苡仁炒　牛膝酒浸，各一两
右(口父)咀，生绢囊贮，以好酒一斗五升，浸磁瓶中，密封，秋夏三日，冬春七日，食前温服三合或四五合，不拘时，常令酒气相续。

犀角散　治脚气风毒生疮肿痛，心神烦热。
犀角屑　天麻　羌活　防风　黄芪　白蒺藜　黄芩　枳壳炒　白藓皮各七钱半　槟榔一两　乌蛇二条，酒浸　甘草炙，半两
右(口父)咀，每服八钱，以水一中盏半，生姜五片，煎至二大盏，去滓温服，不拘时。
又方　治脚气上生风毒，疮肿疼痛。
蒺藜二两　漏芦　白蔹　槐白皮　五加皮　甘草各七钱半
右(口父)咀，每用五两，水一斗，煮取六升，去滓，看冷热，于无风处淋洗之。

还少丹　治足三阴经虚损，患鹤膝等证。又补脾肾、进饮食之良剂也。
肉苁蓉酒浸，去甲　远志甘草汤泡，去骨　山药　蘹香炒　巴戟去心　枸杞子　牛膝　石菖蒲　杜仲　熟地捣膏　五味子　白茯苓　楮实子　山茱萸肉各等分
右为末，用红枣肉同蜜为丸，梧子大，每服七十丸，温酒下，每日三服，白汤亦可。

独活汤　治鹤膝风，不问肿溃疼痛，及腰背四肢不仁。
甘草炙，五分　独活　当归　白朮　黄芪炒　薄桂　牛膝各一钱
右姜葱水煎服，量人加减。

地仙丹　治肾气虚惫，风湿流注，脚膝酸疼，行步无力。
川乌炮，一两　川椒去目及闭口者，炒出汗　附子炮　苁蓉酒浸，焙，各四两　菟丝子制　羌活　防风　覆盆子　白附子　牛膝酒浸　首乌　萆薢　南星姜制　赤小豆　狗脊去毛　乌药　骨碎补去毛，各三两　人参　黄芪各一两半　白茯苓　白朮　甘草各一两　地龙去土　木鳖去壳，各三两
右为细末，酒糊丸梧子大，每服四十丸，空心温酒下。

二矾汤 【 《外科正宗》】 　治鹅掌风，皮肤枯厚，破裂作痛，宜用此汤熏洗。轻则不宜，越重越效。
白矾　皂矾各四两　孩儿茶五钱　柏叶半斤
右用水十碗，入上药四味，煎数滚，候用。先用桐油擦抹患上，以桐油蘸纸捻点着，以烟焰向患上熏之，片时，方将前汤乘滚贮净桶内，手架上用布盖，以汤气熏之，勿令泄气，待微热，倾入盆内，蘸洗良久，一次可愈。七日忌下汤水，永不再发。

谢敷伤手疮方　治手上生疮，肿痛作脓，抓破汁流。
猪屎火煅　槟榔各五钱　片脑五分　花椒　龙骨各三分
右为末，干掺，干者麻油调搽，有脓水加轻粉一钱。

龙骨膏　治臁疮。
五色龙骨煅　乳香　没药　密陀僧各二钱　海螵蛸钱半　肥皂子五个，烧存性
右共为末，用绵纸双重，以针扎乱孔，清油调药夹内，缚贴疮上，隔日一番，两面贴之。

马齿膏　治三十六种风疮，多年恶疮，及臁疮，湿癣，白秃杖疮。旋加梳垢，可封疔肿。
马齿苋
右一味，煎汁一釜，入黄蜡三两，慢火熬成膏，涂之。

窑土膏　治臁疮。
经年窑灶土或灶心土　黄丹　轻粉　黄蘗　乳香　没药　赤石脂
右，各等分为末，清油调成膏，用伞纸夹住贴之，以绢缚定，纵痒不可动，直待臁疮结痂去之。未愈再贴。先以清茶洗过，方贴。

桐油膏　治臁疮。
桐油二两　百草霜　黄丹　发灰　乳香各三钱
右同熬成膏，摊油纸上贴之。血虚痛甚者，尤宜。冷者加鹿角灰。如经年紫黑色者，先用炉灰膏去瘀，后用此膏。

蕲艾膏　治臁疮。
蕲艾　川椒各五钱　水粉一两　黄丹三钱　轻粉一钱
右为细末，熟麻油调膏，隔纸贴之，效。

蜡矾纸　治臁疮。
绵纸迭十二重，看疮大小，剪成方块，以纸捻钉住，却用麻油二两，入川椒四十九粒
右用慢火煎枯黑，去滓；入槐枝四十九寸，煎枯黑，去滓；入黄蜡一两，枯矾一钱，轻粉二钱，俟熔化即入前纸，令油渗透，勿使焦黄，取起。贴时用槐枝葱椒煎汤洗拭，取前纸贴上，外另用油纸绯绢紧缚。周时取下近疮纸一重，候纸取尽，则疮全愈，其效如神。气虚脓多者，尤宜。

黄蜡膏　治臁疮。
香油一两，入胎发如梅子大，熬消化　入白胶香　黄蜡各一两，熔化　入生龙骨　赤石脂　血竭末，各一两，搅匀候冷，磁器收贮
右每用捏作薄片贴疮上，外以箬叶绢帛缚之，三日后翻过药贴，以活血药煎汤洗之。外臁亦妙。

炉灰膏　治一切无名肿毒恶疮，及臁疮经年紫黑色者。
响糖炉内灰一升半　风化石灰一升，炒红
右以竹箕盛贮，用滚汤三碗，慢慢淋自然汁一碗，铜锅盛，慢火熬如稀糊，先下巴豆末，次下蟾酥各二钱，白丁香末五分，炒石灰一钱，搅匀再熬，如干面糊，取起俟冷，以磁罐盛贮，勿令泄气。每用时，以簪头挑少许，放指甲上研，口呵气，调匀如泥，将患处用针拨开，以药点之。

仙方活命饮　治一切痈毒疮疡并臁疮发寒热者。
甘草节　赤芍药　白芷　天花粉　贝母　乳香各一钱　防风七分　归尾　皂角刺　陈皮各一钱半　金银花三钱没药五分　大黄五钱　穿山甲三片
右用瓦罐煎，密封罐口，勿令泄气，煎熟，随疮上下饮之。服后，再饮酒二三杯，侧卧而睡。忌酸物铁器。此药不动脏腑，不伤气血。

黄白散　治臁疮湿毒，及遍身热疮。
黄蘗一两　轻粉三钱
右为末，用猪胆汁调涂，湿则干掺。

三香膏　治远近臁疮，溃烂至骨，疼痛。
乳香二钱　松香三钱
右为细末，用真香油调，用茭箬叶密密刺孔，将药摊在上，用箬叶贴患处，药居中，上用完箬叶盖之，帛扎住，登时止痛。

夹纸膏　治臁疮顽疮。
松香　黄丹　蓖麻子去壳，各等分
右为末，用香油调，隔油纸摊药，夹纸中，贴患处。

泥油膏　治病藕包。
塘泥一分　桐油三分
右和匀，以鸭毛扫，时时涂，勿令干。

二瓜散　治前证。
山布瓜根　天布瓜根
右砍烂，入米酢少许和，暖涂之。

柿根膏　治蜘蛛背。
紫背草　狐柿子根皮
右砍烂，糟炒敷之。又方加岩松子，或单用亦可。

蜈蚣散　治穿掌。
穿山蜈蚣　花心蜈蚣　背子蜈蚣　赤牛膝　金头蜈蚣　臭不待根　飞天蜈蚣　山苏木　酒鸡子根　紫背草　紫金藤
右酒煎服。不饮酒人，水煎，入少酒和服。又用过路蜈蚣溪女叶煎水浸洗。
又方
穿山蜈蚣　鸡屎子　金脑香　紫金藤
右水煎，入酒和服。

敷穿掌穿板药
仙人掌根　鸡屎根皮　赤葛根草　背子蜈蚣　山樟根皮　落鸦鎗根　天布瓜根　山布瓜根　葛合根　赤牛膝　紫河车　山枇杷根皮　紫金皮
右擂烂，入酢少许，和涂患处。

浸洗方
石楠藤　赤牛膝　赤麻藚　九节香　猪屎苏　铁菱角　含笑叶　铁梗子　落鸦鎗　山蓼叶　穿山蜈蚣　八角茴香　赤藚子
右煎水，熏浸淋洗之。

落鸦鎗散　治鸦叉。
落鸦鎗　大金钱　羊蹄菜　水杨柳根
右砍烂，糟炒敷之。

紫金牛膝散　治手半押屈，及脚上一切肿毒，堆核焮痛者。
赤葛根皮　赤毛桃根　山布瓜根　天布瓜根　鱼桐皮根　落鸦鎗根　紫金皮　赤牛膝
右砍烂，糟炒热敷患处。
又方
鱼桐皮根　落鸦鎗根　紫金皮
右砍烂，糟炒敷之。
又方
落鸦鎗　葛合根　马蓝草　天布瓜　山苏木　紫金皮　赤毛桃　赤牛膝　山布瓜　芙蓉叶　鱼桐根　赤葛根　李子根
右捣烂，糟炒敷之。久不退，加山樟子叶及根皮。

拔毒散　治毒疮生于手指，赤肿坚硬，俗呼为发指，彻骨疼痛不可忍者。
乳香少许研　泥蜂窠研
右为末，用酽酢调涂，干则以酢润之，痛立止。

治蛇消肿散　治蛇咬，及蛇节疔、蛇腹疔、蛇头疔、蛇背疔等证。
蛇头抓　天瓠藤　木虱药　仙人薯　土木香　紫金藤　大小青
右擂酒温服，以滓敷之。

除瘴消痛散　治蛇头毒，及一切蝮蛇瘴。
紫金藤又名开心草
右擂酒服之，以滓敷患处，大效。

地萹蓄散　治蛇头毒。
耳环尻又名琉璃草，又名花管草，又名地萹蓄
右擂酒服，又以砍烂酒炒敷之。

敷毒方　治蛇头一切蝮蛇瘴。
地萹蓄　金脑香　紫河车　紫蜈蚣　金鳯尾　金鸡舌　飞天蜈蚣
右砍烂，酒炒敷之。

浸毒散　治前证并效。
飞天蜈蚣　石楠藤　铁菱角　穿山蜈蚣　背子蜈蚣　赤麻藚　金脑香　梭婆子根　毛藤子　赤梗过路蜈蚣
右水煎，入些酢和，暖浸洗。

蛇头疮方　其形生时在手足上，疮旁一块，开如蛇口之状，痛而流血不止者，此药治之。
雄黄　蜈蚣　全蝎各一钱
右为细末，看疮湿劈开，入药擦在疮上，却以小磨油抹裁帛拴住。如干，小磨油调擦。

升麻汤　治代指。
升麻　甘草各半两
右细剉，水二升，煎至一升，去滓，下芒硝末半两，搅匀，温浸指上数十遍，冷即再暖，以瘥为度。一方用栀子仁、甘草各一两；一方单用甘草；一方单用芒硝；一方单用麻黄，并如上法煎浸。

赤葛膏　治病藕节及臂臑腕掌等处结毒。
赤葛根皮　山布瓜根　山苏木　山樟根皮　紫金皮　赤牛膝　赤芎根　赤毛桃根
右用皮砍烂，糟炒敷涂患处。

肌石蜦药
山樟木叶　右砍烂，糟炒敷之，又用根煎酒服之。

雄黄散 【 《外科正宗》，下同】 　治天蛇毒初起，红肿发热，疼痛彻心者，宜用之。
雄黄明亮者，二钱　蟾酥二分，微焙　冰片一分　轻粉五分　共为细末，新汲水调涂，纸盖口，用三次极效。

解毒济生汤　治脱疽初起，恶寒体倦，发热作渴，或肿或紫，或麻或痛，四肢倦怠，心志恍惚不宁者，并宜服之。
川芎　当归　黄蘗　知母　远志　天花粉　柴胡　黄芩　犀角屑　白茯苓　金银花　麦门冬各一钱　甘草　红花各三分　水二杯，煎八分，临服，入童便一杯，随病上下服。手指加升麻，足指加牛膝，各五分。

蜈蚣饯　治臁疮多年黑腐，臭烂作疼，诸药不效者。
独活　白芷　甘草　蜈蚣各一钱　桐油二两　以上四味，入油内煎滚，先将臁上洗净，用白面水调作圈，围在疮之四边，毋令泄气走油，将脚放平，以茶匙挑油，渐渐乘热加满，待油温取去，已后腐肉风毒自然脱下，用解毒紫金膏擦上，纸盖绢扎，三日一换。

解毒紫金膏　治臁疮无论新久，及顽疮年久不愈者，并用之。
细块矾　红明净松香各一斤　共捣极细末，麻油调稠，先将患上用前汤熏洗洁净，擦上此药，油纸盖住，以软布条要扎至紧，毋令血行，三日一换。如无前汤熏洗，只煎葱艾甘草等汤，俱可洗换。又治诸毒顽臁等疮神效。愈后，忌发物煎炒。

四生丸　治外臁血风顽疮，骨节疼痛，不能举动，或行步不前，或浑身搔痒，或麻痹不仁，或生斑疹，并效。
地龙去土　殭蚕炒去丝　白附子　五灵脂　草乌去皮尖，炮，各等分
右为细末，米糊丸梧子大，每服三四十丸，食前茶酒任下。

解毒雄黄散　治风湿流注腿脚，致生血风顽疮，紫黑搔痒者。
雄黄四两　硫黄八两
右二味，共研细末，柏油调擦敷盖之，三日一换。

神灯照法　治年久紫黑血风顽疮，流水作痒不绝，先用葱汤洗净患上，点火以灯焰熏之，每熏以三捻为度。
雄黄　朱砂　血竭　没药各二钱　麝香四分
右研为细末，每用三分，绵纸裹药为捻，长约尺许，以真麻油润透，灯火离疮半寸许，自外而内，周围徐徐照之。火头向上，药气入内，疮毒随火解散，自不内侵脏腑。初用三条，渐加至四五条，候疮势渐消渐减。

如意金黄散　治证同前。
天花粉上白十斤　黄蘗色重者　姜黄各五斤　白芷三斤　紫厚朴　陈皮　甘草　苍朮　天南星各二斤
右(口父)咀，晒极干，为细末，磁坛收贮，勿令泄气。用时以公猪胆汁调稠，敷患上，油纸盖托，勿动，待其自脱。脱后色红，再傅之，以色白为度。

枯矾散　治妇人脚丫作痒。
枯矾五钱　石膏煅　轻粉　黄丹各三钱
右为末，温汤洗净，擦药即愈。

牛角散　治牛程(足蹇)。
牛角尖烧灰　水龙骨　松香　轻粉各等分　共为末，牛骨髓调擦。虚弱者，兼服十全大补汤。

解毒泻脾汤　治田螺泡。
防风　牛蒡子　山栀石膏　黄芩　苍朮　甘草　木通各一钱　水二钟，灯心二十根，煎八分，量病食前后服之。

生肌玉红膏　脱腐肉，生新肉，收敛之神药也。
白芷五钱　甘草一两二钱　紫草二钱　白蜡　归身各二两　血竭　轻粉各四钱　麻油一斤
右先用当归、甘草、紫草、白芷四味，入油内浸三日，大杓内慢火熬药微枯色，细绢滤清，将油复入杓内煎滚，下整血竭化尽，次下白蜡，微火亦化。先用茶钟四枚，预顿水中，将膏分作四处，倾入钟内，候片时方下研极细轻粉，每钟内投和一钱，搅匀，候至一伏时取起。不得加减，致取不效。

枳壳汤 【 《疮疡全书》，下同】 　治训疽。
枳壳　射干　升麻　生地　黄芩　金银花　前胡　连翘　大黄炒　甘草节　犀角汁临服加入　水二钟　煎一钟，日三服。

苦参丸　专治脚背发。
苦参四两，酒拌炒　羌活　独活　茯苓　赤芍　蔓荆子　川芎　何首乌　当归　荆芥　甘草　白芷　防风　白蒺藜　山栀仁　山药　黄芪　牙皂　川乌生，去皮炮，各三钱　酒糊为丸，每服二钱，或酒或盐汤下，茶清亦可。

清毒流气饮　治发臂毒。
人参　木香　当归　川芎　槟榔　黄芪　芍药　防风　甘草　厚朴　桔梗　枳壳　乌药　白芷　姜三片，枣一枚，煎服。

定痛流气饮　治天蛇头发臂毒。
人参　当归　蝉蜕　黄连　桔梗　防风　甘草　白芷　乳香　青皮　白芍　山栀仁　乌药　水煎服。

清毒流气饮　治臂面毒。
紫苏　桔梗　枳壳　甘草　乌药　白芷　腹皮　黄芩　当归　芍药　川芎　防风　柴胡　羌活　白芨　连翘　姜三片，枣一枚，煎服。

定痛内托饮　治证同上。
人参　当归　芍药　厚朴　桔梗　川芎　甘草　防风　白芷　黄芪　茯苓　羌活　乌药　官桂　紫苏　香附　姜三片，枣一枚，煎服。

定痛解毒方　治手心毒。
紫苏　芍药　甘草　桔梗　枳壳　乌药　白芷　防风　羌活　独活　川芎　茯苓　黄芩　薄桂　乳香　威灵仙　姜三片，水煎服。

内托流气饮　治证同上。
木香　乳香　当归　川芎　黄芪　芍药　防风　甘草　厚朴　枳壳　桔梗　乌药　白芷　槟榔　紫苏　姜三片，枣一枚，煎服。

定痛败毒散　治手腕毒。
白芍　白芷　桔梗　枳壳　乳香末　威灵仙　防风　当归　羌活　茯苓　金银花　甘草　薄桂　木通
右姜三片，枣一枚，水煎服。夏天加黄芩。

内托清气饮　治证同上。
人参　黄芪　紫苏　桔梗　枳壳　金银花　青皮　甘草　厚朴　川芎　防风　天花粉　木香　羌活　当归　芍药　姜三片，枣一枚，水煎服。

铁粉散　治冷疔。
黄丹一两　生铁粉即针砂，二两，炒　松香五钱　麝香　轻粉各五分
右为末，清油调贴疮口上，立愈。

败毒流气饮　治委中毒。
紫苏　厚朴　枳壳　桔梗　陈皮　乌药　白芍　白芷　香附　槟榔　木香　木瓜　牛膝　杜仲　防风　甘草　姜三片，枣一枚，煎服。

紫苏流气饮　治委中毒。
紫苏　厚朴　甘草　香附　乌药　槟榔　杜仲　木瓜　枳壳　桔梗　川芎　防风　当归　姜三片，枣一枚，空心服。排脓，加人参、黄芪。

搽药　治腿游风。
轻粉　枯矾各二钱　黄连　韶粉各三钱　孩儿茶　黄蘗　白芷　荆芥　鸡子黄各一钱　冰片二分
右为细末，和匀，先用温苦茶洗净，再用纸挹干掺上。

追风除湿围药　治鹤膝风。
多年陈小粉四两，炒焦色　干姜　官桂　白芷　五倍子　龟板酥炙　当归　防风　乌药　乳香各一两　白芨三两
右为细末，用老姜汁、酽酢各半盏，葱汁一分，蜜少许，火上熬熟调药，乘热通手擦膝四面，空其中出毒，时用余汁热润之，以助药力。

木香流气饮　治膝毒。
苍朮　当归　白芍　白朮　白芷　川芎　木香　牛膝　木瓜　乌药　泽泻　薄桂　红花　茯苓　五加皮　威灵仙　水二钟，姜七片，葱白二根，煎服。
又方　治膝肿。
归尾　赤芍　桃仁　苍朮各一钱　黄蘗七分　连翘　羌活　黄芩各五分　金银藤二钱　木通　红花　生甘草各三分水煎服。

加味流气饮　治足发背。
川芎　麻黄　甘草　肉桂　干姜　半夏　茯苓　枳壳　白芷　厚朴　芍药　陈皮　苍朮　姜三片，水煎服。

木瓜槟榔散　治足发背。
槟榔　木瓜　紫苏　陈皮　甘草　木香　当归　赤芍　服后，再服槟榔丸。

羌活散　治手发背。
羌活　独活　前胡　甘草　荆芥　威灵仙　乌药　桔梗　薄桂　升麻　当归　水调服。

阴阳二气丹 【 《外科正宗》，下同】 　治脱疽，久服丹石补药，致亏肾水，多成口燥咽干，至饮冰雪不知其冷，此孤阳独旺，宜服此解之。
天冬捣膏　麦冬捣膏　五味子炒研　黄蘗　人中白小儿溺者生，研　元参汤泡，捣膏，各一两　青黛　甘草　枯矾　泽泻各二钱　冰片一钱　各为细末，同元参二冬膏子，加炼蜜少许，再捣千余下，软硬得中，丸如桐子大，辰砂二钱为衣，每服六十丸，童便乳汁各一杯，空心送下，安睡一时，其效如神。

清神散　治脱疽疔疮，发背毒积，甚者腠理发越不尽，多致烦躁闷乱，睡则谵言，呕吐不食者，并宜服之。
甘草节五钱　真豆粉一两　大朱砂三钱　梅花冰片五分　牛黄三分
右为细末，每服一钱，淡竹叶灯心汤调服。

雌雄霹雳火　治脱疽，及一切发背初起不疼痛者，并宜灸之。
蕲艾茸二钱　丁香　雌黄　雄黄各二分　麝香一分
右下四味，共研极细，搓入艾中，作豌豆大丸，放于患上灸之，毋论痛痒，以内焦为度。如毒已经走散，就红晕尽处，排炷灸之，痛则至痒，痒则至痛为妙。灸后，仍用提疔麦子贴上膏盖，次服蟾酥丸及解毒济生汤兼治，转回活色，有脓为妙。

金液戊土丹　治脱疽及疔疮发背，纵食膏粱厚味法酒，又或丹石补药，勉力房劳，多致积毒脏腑，久则胃汁中干，肾水枯竭，不能上制心火，以致消渴消中消肾，饶饮多干，能食多瘦，九窍不通，惊悸健忘。此证若出，后必发疽，多难治疗，宜预服此，亦可转重就轻，移深就浅。又解五金八石之毒药也。
人中黄研　茯神　胡黄连　生地酒蒸，捣膏　乌梅肉捣膏　五味子各一两　石菖蒲　远志　雄黄研　辰砂飞　硝石研，各三钱　牛黄另研　冰片各一钱　金箔二十张为衣　各为净末，配准前数，共入乳钵内，再研千转，于端午、七夕或二至、二分吉辰，在净室中，先将乌梅、地黄二膏，捣极烂和药，渐加炼蜜少许，徐徐添捣，软硬得中。每药二两，分作十丸，金箔为衣。每服一丸，用人乳、童便共一大杯，化药，随病上下食前后服之。此药最解膏粱金石药毒，杀三尸，除劳热，极有奇功。又治烦热颠狂，安神志，辟瘴瘟，及诸邪魅，谵语妄情，失心丧志者，俱效。修合之时，服药之际，俱忌妇人僧尼孝服鸡犬等见之。此药用蜡封固收藏，不泄药味，愈久愈效。

保安万灵丹　治痈疽疔毒，对口发颐，风湿风温，湿痰流注，附骨阴疽，鹤膝风证，左瘫右痪，口眼喎斜，半身不遂，气血凝滞，遍身走痛，步履艰辛，偏坠疝气，偏正头风，破伤风，牙关紧闭，感冒风寒，无不应效。
全蝎　石斛　明天麻　甘草炙　麻黄　当归　羌活　荆芥　防风　细辛　草乌汤泡，去皮尖　何首乌　川芎　川乌汤泡、去皮尖，各一两　雄黄六钱　茅朮八两
右为细末，炼蜜丸弹子大，每药，一两分作四丸，一两作六丸，一两作九丸，三等做下，以备年岁老壮，病势缓急。朱砂六钱，研细为衣，磁罐收贮。用时以连须大葱白九枝，煎汤一茶钟，化开一丸，服尽，被盖出汗为效。如汗迟，再用葱汤催之。得汗渐渐退下衣物，其汗自敛。未成者随消，已成者随即高肿。服后避风，当食稀粥。忌冷物房事。孕妇勿服。

圣愈汤　治溃疡脓水出多，气血虚极，脉细空而无力，以致心烦不安，眠睡不宁，或五心烦躁等证并服。
熟地黄　生地黄　川芎　人参各五钱　归身　黄芪盐水炒，各一钱
右作一剂，水二茶钟，煎八分，食远服。

蟾酥丸　治疔疮发背，脑疽乳痈，附骨臀腿等疽，一切恶证歹疮，不痛或麻木，或呕吐病重者，必多昏愦。此药服之，不起发者即发，不痛者即痛，痛甚者即止，昏愦者即苏，呕吐者即解，未成者即消，已成者即溃，真有回生之功，乃恶证中至宝丹也。
蟾酥二钱，酒化　轻粉五分　枯矾　寒水石煅　铜绿　乳香　没药　胆矾　麝香另研，各一钱　雄黄二钱　蜗牛二十一个朱砂二钱　以上各为末，称准，于端午日午时，在净室中，先将蜗牛研烂，再同蟾酥和研稠黏，方入各药，共捣极匀，丸如菉豆大，每服三丸，用葱白五寸，患者自嚼烂，吐于男左女右手心，包药在内，用无灰热酒一茶杯送下，被盖如人行五六里，出汗为效。甚者，再进一服。修合时，妇人鸡犬等忌见。

除湿木瓜汤　治跟疽。
苍朮　白茯苓　白朮　甘草　木瓜　薄桂　泽泻　薏苡仁　柴胡　青皮　蝉蜕　当归　白芍　生地黄　乌药　牛膝　黄蘗　知母　防风　服后待其将溃，用针挑破，出脓水，贴金丝、紫金二膏药。如痛加乳香，虚加人参、黄芪，冬加附子。

古今图书集成医部全录卷一百九十六

　四肢门

　　单方

石村刘大尹治臁疮膏药：用芝麻油四两，铜锅内煎，葱白三根，煮黑色取出；入川椒去目一两，煮黑色，滤去；入铜青末一两，以槐枝十根，各长一尺合搅，焦一节截去一节，以尽为度；后入白矾一两，黄蜡五钱，煎良久，倾碗内成膏。每以油单纸夹膏一匙于中，以银针刺之，密密多孔。先以浓茶洗疮口，贴膏于上，反复转换，时得痛为佳。止用一二贴立效。年深者，不过五七贴。其膏存久益效。

刘川州治臁疮方：用香油一两，铁杓煎，入黄蜡五钱化开；用铜绿三钱，研极细末，徐徐入铁杓内，作五十余次入；将铜钱判末，另放碗里，将药倾入碗内，冷定。将疮洗净，用毡一块如疮大，摊药于上，勒放患处，一日一换。换时先要洗净疮上。

足上转筋：以故绵浸酢中，甑蒸热裹之，冷即易，勿停，取瘥止。 【 《外台秘要》】 

凡脚心肿痛，或因久行久立致者，以水和蚯蚓粪厚敷，一夕即愈。 【 《永类钤方》】 

寒湿脚气：用古砖烧红，以陈臭米泔水焠之，乘热布包三块，用膝夹住，绵被覆之，三五次愈。 【 《扶寿方》】 

风湿脚痛：用针砂、川乌头为末，和匀炒热，绵包熨之。 【 《摘元方》】 

脚腿红肿，热如火炙，俗名赤游风，用铁锈水涂解之。 【 《惠济方》】 

脚气痛楚：无名异末化牛皮胶调涂之，频换。 【 《易简方》】 

风气脚弱：孔公孽二斤，石斛五两，酒二斗，浸服。 【 《肘后方》】 

风冷脚气：白矾石煅三斤，酒三斗，渍三日，稍稍饮之。 【 《肘后方》】 

脚缝出水：好黄丹入花乳石末掺之。 【 《试效方》】 

一切脚气：盐三升蒸热，分裹近壁，以脚踏之，令脚心热。又和槐白皮蒸之尤良，夜夜用之。 【 《食疗本草》】 

脚气疼痛：每夜用盐擦腿膝至足甲，淹少时，以热汤泡洗。有一人病此，曾用验。 【 《救急方》】 

风毒脚气痹弱：硫黄末三两，钟乳五升，煮沸，入水煎至三升，每服三合。
又方：牛乳三升，煎一升半，以五合调硫黄末一两服。厚盖取汗，勿见风。未汗再服。将息调理数日，更服。北人用此多效。亦可煎，或为丸服。 【 《肘后方》】 

风湿脚气：石亭脂生用一两，川乌头生一两，无名异二两，为末，葱白自然汁，和丸梧子大，每服一钱，空心淡茶生葱吞下，日一服。 【 《瑞竹堂方》】 

脚气冲心：白矾三两，水一斗五升，煎沸浸洗。 【 《千金方》】 

脚气风湿虚汗，少力多痛：烧矾末一匙头，投沸汤，淋洗痛处。

南方地卑湿，人多患足疮，岁久生虫如蛭，乃风毒攻注而然。

用牛肚或羊肚或猪肚，去粪不洗，研如泥，看疮大小，入煅过枯矾半两，共研匀涂帛上贴之，须臾痒入心徐徐连帛取下，火上炙之，虫出如丝发马尾千万，或青白赤黑，以汤洗之，三日一作，不过数次，虫尽疮愈。 【 《岣嵝神书》】 

嵌甲作疮，乃足趾甲入肉作疮，不可履靴，矾石烧灰敷之，蚀恶肉，生好肉，细细割去甲角，旬日取愈。此方神效。 【 《肘后方》】 

鸡眼肉刺：枯矾、黄丹、(石卜)硝等分为末，擦之，日浴二三次，即愈。 【 《多能鄙事》】 

甲疽延烂，或因割甲伤肌，或因甲长侵肉遂成疮肿，黄水浸淫相染，五指俱烂，渐上脚趺，泡浆四边起，如火烧疮，日夜怪憎，医不能疗。绿矾石五两，烧至汁尽，研末，色如黄丹，收之，每以盐汤洗拭，用末敷之，以软帛缓裹之，当日取汁断疮干。每日一遍，盐汤洗濯，有脓处使净，其痂干处不须近，但有急痛则涂酥少许，令润，三日即觉疮上痂起，依前洗敷，十日痂渐剥尽，软处或更生白脓泡，即擦破敷之，自然瘥也。张侍郎病此，卧经六十日，诸医无效，得此法如神。 【 《外台秘要》，下同】 

甲疽疮脓，生足趾甲边，赤肉突出，时常举发者：黄芪二两、(艹闾)茹一两，酢浸一宿，以猪脂五合，微火上煎取三合，绞去滓，以封疮口上，日三度，其肉自消。

嵌甲肿痛：知母烧存性，研掺之。 【 《多能》方】 

病后足肿，但节食以养胃气，外用狗脊煎汤渍洗。 【 《吴绶蕴要》】 

毒热足肿作痛欲脱者：苦参煮酒渍之。 【 《集验方》】 

脚气肿痛：用白芍药六两，甘草一两为末，白汤点服。 【 《事林广记》】 

凡患脚气人，每旦饱食，午后少食，日晚不食。若饥可食豉粥。若觉不消欲吐者，即以高良姜一两，水三升，煮一升，顿服尽即消。若卒无者，以母姜一两代之，清酒煎服。虽不及高良姜，亦甚效也。

脚丫湿烂：荆芥叶捣敷之。 【 《简便方》】 

膝风疼痛：菊花、陈艾叶作护膝，久则自除也。 【 吴旻《扶寿方》】 

寒湿脚气，腿膝疼痛，行步无力：胡芦巴酒浸一宿，焙，破故纸炒香各四两为末，以木瓜切顶去瓤，安药在内，令满，用顶合住，签定，烂蒸捣丸梧子大，每服七十丸，空心温酒下。 【 《家藏方》】 

一切痈疽发背恶疮：用铁扫箒、铜松毛十斤，以水煎服。 【 《乾坤生意》】 

脚气胫肿骨疼：蒴藋根研碎和酒酢共三分，根下合蒸熟，封裹肿上，一二日即消。亦治不仁。 【 《千金方》】 

脚暴软：赤蓼烧灰淋汁浸之，以桑叶蒸罯，立愈。

割甲伤肉不愈：鬼针草苗、鼠黏子根捣汁，和腊猪脂涂之。 【 《千金方》】 

湿气脚软：商陆根切小豆大，煮熟，更以菉豆同煮为饭，每日食之，以瘥为度，最效。 【 《斗门方》】 

脚气作痛：蓖麻子七粒，去壳研烂，同苏合香丸，贴足心，痛即止也。 【 《外台秘要》】 

两足心凸肿，上生黑头疮，硬如钉，胫骨生碎孔，髓流出，身发寒颤，惟思饮酒，此是肝肾二经，冷热相吞，用炮川乌头末敷之，内服韭子汤，效。 【 《奇疾方》】 

割甲成疮，连年不愈：川乌头尖、黄蘗等分为末，洗了贴之，以愈为度。

膝风作痛：草乌、细辛、防风为末，掺靴袜中，及安护膝内，能除风湿，健步。

远行脚肿：草乌、细辛、防风等分为末，掺鞋底内。如草鞋，以水微湿掺之，用之可行千里，甚妙。 【 《经验方》】 

脚气掣痛，或胯间有核：生草乌头、大黄、木鳖子作末，姜汁煎，茶调贴之。
又方：草乌一味为末，以姜汁或酒糟同捣贴之。 【 《永类方》】 

湿滞足肿，早轻晚重：草乌头一两，以生姜一两，同研，交感一宿；苍朮一两，以葱白一两同研，交感一宿。各焙干为末，酒糊丸梧子大，每服五十丸，酒下。 【 《如宜方》】 

远行足趼：水调半夏末涂之，一宿即没。 【 《永类方》】 

小麦麸酢蒸熨，手足风湿痹痛，寒湿脚气，互易至汗出并良。 【 时珍，下同】 

足上冻疮：以酢洗，研藕敷之。

风毒脚气：以白杨皮切片，浸酒，频饮。

风毒脚气，捻之没指者：牵牛子捣末，蜜丸小豆大，每服五丸，生姜汤下，取小便利乃止。亦可吞之。 【 《肘后方》】 

腰脚痹软，行履不稳者：萆薢二十四分，杜仲八分，捣筛，每旦温酒服三钱，禁牛肉。 【 《贞元广利方》】 

风毒脚弱，痹满上气，田舍贫家，用此最良。菝葜洗剉一斛，以水三斛，煮取九斗，渍曲去滓，取一斛，渍饮如常，酿酒任意，日饮之。 【 《肘后方》】 

脚气入腹，胀闷喘急：用威灵仙未，每服二钱酒下。痛减一分，则药亦减一分。 【 《简便方》】 

腰脚诸痛：用威灵仙末，空心温酒服一钱，逐日，以微利为度。 【 《千金方》】 
又方：用威灵仙一斤，洗干，好酒浸七日为末，面糊丸梧子大，以浸药酒每服五十丸。 【 《经验方》】 

脚气作痛，筋骨引痛：鹭鹚藤即金银花为末，每服二钱，热酒调下。 【 《卫生易简方》】 

痢后下虚，不善调养，或远行，或房劳，或外感，致两足痿软，或痛或痹，遂成痢风，宜用独活寄生汤，吞虎骨四斤丸，仍以骨碎补三分之一，同研取汁，酒解服之。外用杜仲、牛膝、杉木节、萆薢、白芷、南星煎汤，频频熏洗。此亦从肾虚骨痿而治也。

脚膝烂疮：金星草背上星，刮下敷之，即干。 【 《集简方》】 

湿毒胫疮：砖缝中生出野芫荽，夏月采取晒收为末，每以五钱，汞粉五分，桐油调作隔纸膏，周围缝定，以茶洗净，缚上膏药，黄水出五六日愈。

趾间鸡眼，割破出血：以血见愁草捣敷之。 【 《乾坤秘韫》】 

脚气肿满：大麻仁熬香，以水研取一升，再入水三升，煮一升，入赤小豆一升，煮熟食豆饮汁。 【 《外台秘要》，下同】 

脚气痛痹：大麻仁一升研碎，酒三升，渍三宿，温服，大良。

远行脚趼成泡者：水调生面涂之，一夜即平。

脚气冲心：黍穰一石，煮汁，入椒目一升，更煎十沸，溃脚三四度愈。

肿从脚起：豉汁饮之，以滓敷之。 【 《肘后方》】 

丈夫脚冷不随，不能行者：用醇酒三斗，水三斗，同入瓮中，灰火温之，渍脚至膝，常着灰火，勿令冷，三日止。 【 《千金方》】 

鹤膝风病：酒醅糟四两，肥皂一个去子，芒硝一两，五味子一两，砂糖一两，姜汁半瓯，研匀，日日涂之。加入烧酒，尤妙也。

腰脚无力：韭子一升，拣净蒸两炊久，暴干，簸去黑皮，炒黄捣粉，安息香二大两，水煮一二百沸，慢火炒，赤色，和捣为丸，梧子大。如干，入少蜜，每日空腹酒下三十丸，以饭三五匙压之，大佳。 【 《海上方》】 

水病足肿：葱茎叶煮汤渍之，日三五次，妙。 【 《独行方》】 

脚肚转筋：大蒜擦足心，令热即安，仍以冷水食一瓣。 【 《摄生方》】 

脚气浮肿，心腹胀满，小便濇少：马齿草和少粳米酱汁，煮食之。 【 《食医心镜》】 

足趾甲疽肿烂者：屋上马齿苋、昆仑青、木香、印城盐等分和匀，烧存性，入光明朱砂少许，敷之。 【 《外台秘要》】 

夏月趾肿不能行走者：九月收茄根悬檐下，夏日煎汤洗之。

风毒膝掌骨节痛：用豉三五升，九蒸九暴，以酒一斗，浸经宿，空心随性温饮。 【 《食医心镜》】 

足趾肉刺：先以汤浸，刮去一层，用黑木耳贴之，自消烂不痛。 【 《近效方》】 

脚气肿痛：桃花一升，阴干为末，每温酒细呷之，一宿即消。 【 《外台秘要》】 

脚气肿急：用木瓜切片囊盛踏之，或煎汤饮之。

脚筋挛痛：用木瓜数枚，以酒水各半，煮烂捣膏，乘热贴于痛处，以帛裹之，冷即换，日三五度。

脚肚生疮，初起如栗，搔之渐开，黄水浸淫，痒痛溃烂，遂致遶胫而成痼疾，用酸榴皮煎汤，冷定，日日扫之，取愈乃止。 【 《医学正宗》】 

脚气冲心，或心下结硬，腹中虚冷：陈皮一斤，和杏仁五两，去皮尖熬，少加蜜捣，和丸如梧子大，每日食前米饮下三十丸。 【 《食疗本草》】 

嵌甲作痛，不能行走者：浓煎陈皮汤，浸良久，甲肉自离，轻手剪去，以虎骨末敷之，即安。 【 《医林集要》】 

嵌甲疼烂：胡桃仁皮烧灰贴之。

脚气壅痛：以沙牛屎一盏，磨槟榔一枚，空心暖服。 【 梅师《脚气论》】 

脚气冲心，闷乱不识人：用白槟榔十二分为末，分二服，空心暖小便五合调下，日二服。或入姜汁温酒同服。

脚气胀满，非冷非热，或老人弱人病此，用槟榔仁为末，以槟榔壳煎汁，或茶饮、或紫苏汤、或豉汁，调服二钱，甚效。 【 《外台秘要》】 

脚气冲心：吴茱萸、生姜捣汁服，甚良。 【 孟诜方】 

转筋入腹：茱萸炒二两，酒二盏，煎一盏，分二服，得下即安。 【 《圣济录》】 

水气脚气：桑条二两炒香，以水一升，煎二合，每日空心服之，亦无禁忌。 【 《圣济总录》】 

疏导脚气：枳壳炒二两四钱，甘草六钱为末，用木瓜汤服二钱。 【 《直指方》】 

手指掣痛：酱清和蜜，温热浸之，愈乃止。 【 《千金方》】 

脚气掣痛，乡村无药，初发时即取土乌药，不犯铁器，布揩去土，瓷瓦刮屑，好酒浸一宿，次早空心温服，溏泄即愈。入麝少许，尤佳。痛入腹者，以乌药同鸡子，瓦罐中水煮一日，取鸡子切片蘸食，以汤送下，甚效。 【 《永类钤方》】 

甲疽弩肉脓血，疼痛不愈：用乳香为末，胆矾烧研等分敷之，内消即愈。

脚气攻注：用生大田螺捣烂，敷两股上，便觉冷起至足而安。又可敷丹田，利小便。董守约曾用有效。 【 《稗史》】 

下注脚疮：鹿角烧存性，入轻粉同研，油调涂之。 【 《集要》】 

嵌甲疼痛：血竭末敷之。 【 《医林集要》】 

疗脚气风痹，五缓筋急：用熊肉半斤，于豉汁中，和姜、椒、葱白盐酱作腌腊，空腹食之。 【 《食医心镜》】 

赤小豆和鲤鱼煮食，甚治脚气。 【 孟诜】 

风毒脚气：猪肝作生脍食之，取利。

老人脚气呕逆者：用猪肾一对，以酢蒜五味治食之，日作一服。或以葱白、粳米，同煮粥食之。 【 《奉亲养老方》】 

脚气烦懑：用乌雄鸡一只，治如猪肾法，入粳米，作羹食。 【 《养老书》】 

脚肚转筋：蜈蚣烧研存性，猪脂和敷。 【 《肘后方》】 

脚胫烂疮，臭秽不可近：用蜒蚰十条，瓦焙研末，油调敷之，立效。 【 《救急方》】 

热毒攻手足，赤肿臖热，疼痛欲脱：煮马屎与羊屎汁渍之，日三度。 【 《千金方》】 
又方：浓煎虎杖根，适寒温以渍手足，令至踝上一尺止。
又方：稻穰灰汁渍之。
又方：猪膏和羊屎涂之，亦佳。
又方：取常思草绞取汁以渍之，一名苍耳。

一切脚气奇方：用穿山甲前两足者，烧存性，研细，入麝香当门子少许，多少随人斟酌。要服此药，须去他事，至晚不可进饮食，候至夜深腹空时调服，坐卧随意，及鸡鸣又一服，痛立止，过一二日，便能步履如常，极妙如神。

老人脚气：猪肚一枚，洗净细切，以水洗布绞干，和蒜、椒、酱、酢五味，常食。亦治热劳。 【 《养老方》】 

一少年新娶后，得脚软病，日暮疼甚，医作脚气病治不效，路钤孙琳诊之，用杜仲一味，寸断片折，每以一两，用半酒半水一大盏煎服，三日能行，又三日痊愈。琳曰：此乃肾虚，非脚气也。杜仲能治腰膝痛，以酒行之则效矣。

脚肚风疮如癞：用桐油、人乳等分频扫之，数次即愈。 【 《集简方》】 

脚气肿痛：皂角、赤小豆为末，酒酢调贴肿处。 【 《永类方》】 

脚气疼痛：羊角一副，烧过为末，热酒调涂，以帛裹之，取汗，永不发也。

脚多汗湿：杨花着鞋及袜内穿之。 【 《摘元方》】 

脚气肿痛：苏方木、鹭鹚藤等分细剉，入官粉少许，水二斗，煎一斗五升，先熏后洗。 【 《普济方》】 

狐尿刺人足肿痛：用热蜡着疮，并烟熏之，令汗出即愈。 【 《肘后方》，下同】 

脚气痹弱：牛乳五升，硫黄三两，煎取三升，每服三合。羊乳亦可，或以牛乳五合，煎调硫黄末一两服，取汗，尤良。

鸡眼作痛：剥去皮，以燖鸡汤洗之。 【 《简便方》】 

消除脚气：每寅日割手足甲，少侵肉，去脚气。 【 《外台秘要》】 

久近胫疮：用白胶香为末，以酒瓶上箬叶夹末贴之。 【 《袖珍方》】 

脚肚生疮，初起如粟米大，搔之不已，成片包脚相交，黄水出，痒不可忍，久成痼疾，用百药煎末，唾调，逐疮四围涂之，自外入内，先以贯众煎汤洗之，日一次。 【 《医林集要》】 

风寒湿痹，四肢挛急，脚肿不可践地：用紫苏子二两，杵碎，以水三升研取汁，煮粳米二合作粥，和葱、椒、姜、豉食之。 【 《圣惠方》】 

火把花，除脚膝痹痛，四肢拘挛，捣汁入膏中，不入汤药。 【 《别录》】 

鹅掌风：鸽屎白雄鸡屎炒研，煎水日洗。

何首乌，治骨软风腰膝痛。何首乌一斤，牛膝半斤，黑豆三升，煮取汁，拌蒸三次，共捣成泥，晒干为末，枣肉和丸梧子大，酒下五七十丸。 【 《入门》】 

脚跟肿痛，不能着地：黄牛屎入盐炒热罨之。 【 王永辅《惠济方》】 

寒湿脚气：牛皮胶一块，细切，以面炒成珠，研末，每服一钱，酒下，其痛立止。 【 《万氏方》】 

脚底木硬：牛皮胶、生姜汁化开，调南星末涂上，烘物熨之。

尸脚坼裂：烊胶着布上，烘贴之。 【 《千金方》】 

脚指鸡眼：先挑破，取黑白虱各一枚，置于上缚之，数日自愈也。 【 《便民图纂》】 

虎骨酒：治腰脚疼痛挛急，不得屈伸，及腿膝冷麻。用虎骨一具，及胫骨二茎，酥炙黄搥碎，无灰酒三斗，密封七日，空心晚食，酒随意饮。 【 《本事方》】 

治腰脚蒸法：取黄荆叶，不限多少，蒸熟，热置于瓮中，其下着火温之，以病人置于叶中，须臾汗出叶中，旋旋吃饭，稍倦即止，以棉衣盖避风，仍进葱豉酒，以瘥为度。

岭南脚气，从足至膝胫，肿满连骨疼者：用蓖麻子叶切蒸，薄裹，二三易，即消。 【 《千金方》】 

脚气连腿肿满，久不瘥：用黑附子一两，去皮脐生用，捣为散，生姜汁调如膏，涂敷肿上，药干，再涂之，候肿消为度。 【 《易简方》】 

理脚肿满，转上入腹，杀人。赤小豆一升，水五升，煮令极熟，去豆适寒温浸脚，冷重暖之。

治脚气冲心，烦闷，乱不识人：大豆一升，水三升，浓煎取汁，顿服半升。如未定，可更服。

寒湿脚气，痛不可忍：用团鱼二个，水二斗，煮一斗，去鱼取汁，加苍耳、苍朮、寻风藤各半斤，煎至七升，去滓，以盆盛熏蒸，待温浸洗，神效。 【 《乾坤生意》】 

甲疽溃痛，弩肉裹趾甲，脓血不瘥者：用牡蛎头厚处，生研为末，每服二钱，红花煎酒调下，日三服，仍用敷之取效。 【 《胜金方》】 

脚指湿烂：蚌蛤粉干搽之。 【 《寿域》】 

行路足肿，被石垫伤者：以草鞋浸尿冈?瓦内半日，以砖一块烧红，置鞋于上，将足踏之，令热气入皮里，即消。 【 《救急方》】 

腰膝痛脚气：羊肉一脚，草果五枚，粳米二升，回回豆即胡豆半升，木瓜三斤，取汁，入砂糖四两，盐少许，煮肉食之，名木瓜汤。 【 《正要》】 

石斛治脚膝疼冷弱，煎服丸服并佳。 【 《本草》】 

脚弱病：用杉木为桶，濯足，排樟脑两股间，以脚绷系定月余，即效。 【 《续博物志》】 

转筋挛急：松节一两，剉如米大，乳香一钱，银石器慢火炒焦，存一二分性，出火毒研末，每服一二钱，热木瓜酒调下，一应筋病皆治之。 【 孙用和《秘宝方》】 

尸脚坼裂，无冬夏者：取鸡屎煮汤，渍半日，取瘥乃止。 【 《千金方》】 

天蓼，除脚气，煮浓汁渍之。 【 苏颂】 

薏苡仁去干湿脚气，大验。和(木郁)李仁作粥，常服，良。 【 《本草》】 

三白草根，疗脚气风毒胫肿。捣酒服，亦甚有验。 【 时珍】 

足躄筋急：桂末白酒和涂之，一日一上。 【 皇甫谧《甲乙经》】 

脚上臭疮：熟鸡子黄一个，黄蜡一钱，煎油涂之。

鹿蹄肉，治脚膝酸痛，不得践地。取蹄四只，治如食法，着五味熟食之。 【 《本草》】 

足跟冻疮溃破：用椒、葱汤洗，刮去腐肉，用三棱针出血，将马屁勃入生牛骨髓调和敷之，效。 【 《纲目》，下同】 

手足冻疮：用茄根烧灰，洗了，用雀儿脑髓涂之。
又方：腊月牡鼠死者一枚，油一大升，煎之使烂，绞出滓，再煎成膏，涂冻疮及坼破疮。

手足冻疮：用煎熟桐油调密陀僧敷之。
又方：用五倍子煎汤洗。

缠脚生疮：用荆芥烧灰，葱汁调敷，先以甘草汤洗之。 【 《摘元方》】 

脚气：蠡鱼及鳗鲡鱼作脍。常食鲫鱼脍，亦佳。 【 《本草》，下同】 

脚气上冲：取田螺煮食之。蚬肉亦佳。

脚弱无力：取生栗以袋盛，风干，每日空心食十余枚。手足烦痛，地肤苗叶煎水，日服 【 时珍】 

手足冻疮痛者：橄榄核烧存性为末，用香油调涂患处，其痛随愈。 【 《纲目》，下同】 

手足皴裂，春夏不愈者：用生姜汁、红糟、白盐、猪膏，腊月者佳。共研烂炒热，擦入皴内，一时虽痛，少顷便皮软皴合，再用即安。

手足寒皴裂：台椒三四合，煮浸半食顷，须臾再浸，又敷以羊猪髓脑，甚妙。 【 《梅师方》】 

脚跟皴裂：用头发一大握，桐油一碗，于瓦器内熬，候油沸，头发熔烂，出火摊冷，以瓦器收贮，不令灰入，百沸汤泡洗皴裂令软，敷其上即安。一方加水粉。 【 《纲目》】 

割甲侵肉久不瘥：硇砂、矾石为末裹之，以瘥为度。 【 《外台秘要》】 

妇人指甲内生疮，恶肉突出，日久不愈，名臭田螺。用皂矾日晒夜露，每以一两煎汤浸洗。仍以皂矾末一两，加雄黄二钱，硫黄、乳香、没药各一钱，研匀擦之。 【 《医方摘要》】 

代指肿痛：甘草煎汤渍之。 【 《千金方》】 

四肢肿满：白朮三两，(口父)咀，每服半两，水一盏半，大枣三枚，煎九分，温服，日三四服，不拘时候。 【 《本事方》】 

痿躄脚弱：五加皮酿酒服，或水煎如茶，饮之。 【 《本草》】 

手足皴裂：白芨末水调塞之，勿犯水。 【 《济急方》】 

犬肝、猪肝，并主脚气上冲。作脍，以姜酢食之，当微泄。若先泄，即勿服。 【 《本草》】 

治腰络不随，两脚挛肿：蜀椒四升，以水四斗，煮取二斗半，瓮盛，下着火暖之，悬板为桥，去汤二寸许，以脚踏板，拄脚坐，以绵絮密塞，勿令泄气。若疲即出，入被以粉摩之，一食久，更入瓮，常令瓮下火不绝，勿使汤洗，如此消息，不过七日得伸展，并肿亦消。 【 《千金方》】 

治臁疮久不愈者：用川乌头、黄蘗各等分为末，用唾津调涂纸上，贴之，大有效矣。 【 《儒门事亲》】 

臁疮：方用砂糖水煎冬青叶三五沸，捞起石压平，将叶贴疮上，换，日二次。 【 《丹溪心法》，下同】 
又方：以头垢烧灰，和枣肉捣作膏，先以葱、椒叶煎汤洗净，用轻粉掺上，却以前膏雨伞纸摊贴之。
又方：地骨皮一两，白蜡、甘草节各半两，以香油入地骨皮、甘草节，文武火熬熟，去滓，入黄丹一两半，紧火熬黑，下蜡搅匀提起，白纸摊贴之。次用冬青叶酢煎过，以药贴之。

脚膝痛，痿弱不可屈伸：用牛膝煎服、丸服、或浸酒服，并佳。腰腿之疾必用药也。 【 《本草》，下同】 

脚气肿痛成疮：水蓼，水煮汁，渍捋之。

治脚汗：白矾、干葛等分，二味为末，每半两，水三碗，煎十数沸，洗，逐日一次，缠三五日，自然无汗。 【 《本事方》】 

鹅掌风癣：用猪前蹄爪，破开，入菊花、苍耳末，以线缚定，炊烂食之。次日，用白藓皮、皂角、雄黄各五分，铅制水银三分为末，临夜用鹅脂、姜汁调擦。次日以绢擦去，然后量体服去风之药。此癣乃杨梅疮类。如多年不愈者，先用磁锋磨刮，次以蓖麻子一两，枯矾二钱为末，桐油调擦，火烘极热；再以枣肉三两，水银五钱，枯矾三钱，捣烂如泥，每日擦手十余下；次以肥皂、酒糟洗净，十次神效。更灸劳宫或内关一穴，断根。 【 《入门》】 

脚气赤肿，行步脚痛：猫儿眼睛草、鹭鹚藤、蜂窝等分，各用一两，水五碗，煎三碗，熏洗之。 【 《易简方》】 

嵌甲：用细茶嚼烂敷之。因暑，手抓两脚烂疮，亦宜。能解热燥故也。 【 《入门》】 

指缝搔痒成疮，血出不止：用多年粪桶箍篾烧灰，敷之。

脚上及指缝中沙疮：用燕窠泥略炒，黄蘗，二味为末，香油调敷。痛者加乳香。

手足烦者：小便三升，盆中温浸手足。 【 《千金方》】 

治脚气冷痹椒囊法：用川椒三斤，实于疏布袋中，置火踏上，跣足踏椒囊。盖椒性热，加以火气，则寒湿脚气自然避去。或碎槟榔、熟艾各三分之一，尤效。

代指肿痛：麻沸汤浸之即安。 【 《千金方》】 
又方：猪膏和白垩土敷之。 【 《肘后方》】 

脚底多汗：烧人场上土，铺于鞋底内搓之。 【 《集元方》】 

女人扎足脱骨汤：用杏仁一钱，桑白皮四钱，水五碗，新瓶煎三碗，入(石卜)硝五钱，乳香一钱，封口，煎化，置足于上，先熏后洗，三日一作，十余次后，软若束绵也。 【 《闺阁事宜》】 

风湿脚气：紫苏子、高良姜、橘皮等分，蜜丸梧子大，每服十丸，空心酒下。 【 《药性论》】 

鹅掌风病：蕲艾真者四五两，水四五碗，煮五六滚，入大口瓶内盛之，用麻布二层缚之，将手心放瓶上熏之，如冷再熟，如神。 【 《陆氏积德堂方》】 

毒攻手足，肿痛欲断：苍耳捣汁渍之，并以滓敷之，立效。春用心，冬用子。 【 《千金翼》】 

腰膝疼痛，或顽麻无力：菟丝子洗、牛膝各一两，同入银器内，酒浸一寸五分，暴为末，将原酒煮糊丸梧子大，每空心酒服二三十丸。 【 《经验方》】 

游风手脚软痹：用人肝藤生研，服之涂之。 【 藏器，下同】 

丁公藤，强腰膝，除痹，煮汁服，冬月浸酒服。

清风藤，治风湿流注，历节鹤膝，麻痹搔痒，损伤疮肿，入酒药中用。 【 时珍，下同】 

脚气肿：以落鴈木、枌木皮同煮汁，洗之，立效。

腹内冷，腰膝痛弱，小便白数，阳道乏：用牛领藤煮汁，或浸酒服。 【 藏器】 

腰脚风冷：石花浸酒饮之。 【 《圣惠方》】 

腰脚疼痛：新胡麻一升，熬香杵末，日服一小升，服至一斗，永瘥。温酒蜜汤姜汁皆可下。 【 《千金方》】 

手脚酸痛微肿：用芝麻熬研五升，酒一升，浸一宿，随意饮。 【 《外台秘要》】 

手肢肿作痛：生胡麻捣涂之。 【 《千金方》】 

臂胫疼痛；历节风：虎胫骨一具，炙黄搥碎，同曲米如常酿酒饮，亦可浸酒。 【 《本草》】 

脚气肿痛：木鳖子仁每个做两边麸炒过，切碎再炒，去油尽为度。每两入厚桂半两为末，热酒调服二钱，令醉得汗愈。梦秘授方也。 【 《永类方》】 

气滞风壅，手背脚膝痛：用大麦酢糟炒热，布裹熨之，三两换，当愈。 【 孟诜】 

手足赤色，随月生死：以生薤一把，苦酒煮熟，捣烂涂之，愈乃止。 【 《肘后方》】 

腰脚痹痛：芸薹煮食，良。 【 藏器】 

脚气走痛：萝卜煎汤洗之，仍以萝卜晒干为末，铺袜内。 【 《圣济总录》】 

风热脚气：苦竹笋蒸煮食之。 【 《食医心镜》】 

腰脚风血积冷，筋急拘挛疼痛：茄子五十斤，切洗，以水五斗，煮取浓汁，滤去滓，更入小铛中，煮至一升以来，即入生粟粉同煎，令稀稠得所，取出搜和，更入麝香、朱砂末，同丸如梧子大，每日用秫米酒送下三十丸，近暮再服，三月乃瘥。男子女人通用，皆验。 【 《图经本草》】 

手足冻裂：附子去皮为末，以水调面涂之，良。 【 《谈埜翁试验方》】 

手足冻疮：老丝瓜烧存性，和腊猪脂涂之。 【 《海上方》】 

病脚气者，宜食紫菜。 【 时珍，下同】 

大指忽然肿痛：梅核仁捣烂和酢浸之。

鹧鸪脂膏，涂手皴瘃，令不龟裂。 【 苏颂】 

手足皴裂：生白果嚼烂，夜夜涂之。

手足心肿，乃风也，椒、盐末等分酢和敷之，良。 【 《肘后方》】 

脚弱痹痛：松节煮取汁，酿酒，取清饮之，良。 【 《本草》】 

腰腿疼痛：甜瓜子三两，酒浸十日为末，每服三钱，空心酒下，日三。 【 《寿域神方》】 

腰脚肢腿痛：葡萄煎汤淋洗之，良。 【 时珍，下同】 

冻脚裂坼：蒸熟藕，捣烂涂之。

转筋及足肿：楠木煎汤洗之，枝叶同功。 【 《大明》】 

水肿自足起：削楠木、桐木煮汁，渍足，并饮少许，日日为之。 【 《肘后方》】 

独足鸟窝表，作履?尸彳曳?，治脚气。 【 时珍】 

风毒脚气：用杜仲嫩叶作蔬，亦可煎汤。 【 苏颂】 

手足浮肿：桐叶煮汁渍之，并饮少许，或加小豆尤妙。 【 《圣惠方》】 

腰脚风痛，不能履地：皂角子一千二百个，洗净，以少酥熬香为末，蜜丸梧子大，每空心以蒺藜子酸枣仁汤，下三十丸。 【 《千金方》】 

脚气湿疮极痒，有虫；乌桕根为末敷之，少时有涎出，良。 【 《摘元方》】 

手背皴裂：大枫子捣泥涂之。 【 《寿域方》】 

陷甲入肉，痛苦：用蛇皮一具烧灰，雄黄一弹丸同研，先以温汤洗疮，针破贴之。 【 《初虞世方》】 

鹤膝风挛：紫荆皮三钱，老酒煎服，日三次。 【 《直指方》】 

放杖木，治一切风血，理腰脚，浸酒服之。 【 藏器】 

手足皴裂：牛鼻绳、五倍子为末填入，薄纸贴之。 【 《救急方》】 

脚指间肉刺疮：以黑虱捣敷之，根亦出也。

人指甲软薄者：用白殭蚕烧烟熏之，则厚。 【 时珍】 

女人趾疮，甲内恶肉突出不愈：蜈蚣一条焙干敷之，外以南星末酢和，敷四围。 【 《医方摘要》】 

代指疼痛：蚯蚓杵敷之。 【 《圣惠方》】 

腿脚不随：虎腰脊骨一具，前两脚全骨一具，并于石上槌碎，安铁床上，文炭火炙，待脂出则投无灰浓酒中，密封，春夏七日，秋冬三七日，任性日饮三度。患十年以上者不过三剂，七年已下者，一剂必瘥。 【 《海上方》】 

麋皮作靴袜，除脚气。 【 孟诜】 

麂皮作靴袜，除湿气脚痹。 【 时珍】 

腰脚锥痛支腿者：猫儿屎烧灰，唾津调涂之。 【 《永类钤方》】 

手足皴裂：用兔脑髓生涂之。 【 《圣惠方》】 

脚气生疮肿痛：用漏芦、白蔹、槐白皮、五加皮、甘草各七钱半，蒺藜子二两，煎汤，于无风处淋洗。

手足皴裂：以酒酻猪(月臣)洗，并敷之。 【 《肘后方》】 

冻指欲堕：马粪煮水，渍半日即愈。 【 《千金方》】 

治风软脚：以丹参酒浸服之，可逐奔马。 【 《奇效良方》】 
又方：用龟壳炙之为末，酒调服之。

治风湿寒痹，麻木不仁，粥法：用川乌生为末，用香熟白米作粥半碗，药末四钱，同米熬熟，稀薄不要稠，下姜汁一茶匙脚许，蜜三大匙，搅匀，空心啜之，温为佳。如是中湿，更入薏苡仁末二钱，增米作一中碗。服此粥大治手足四肢不随，痛不能举者。有此证者，须预服防之。左氏曰：风淫末疾，谓四肢为四末也。脾主四肢，风邪客于肝则淫脾，脾为肝克，故疾在末，谷气引风湿之药径入脾经，故四肢得安。此汤剂极有力，予尝制此方以授人，服者皆验。

臁疮不干：用白垩土煅研末，生油调擦。 【 《集元方》】 

足臁烂疮：用韭地蚯蚓泥干研，入轻粉，清油调敷。

臁疮久烂：用灶内黄土年久者，研细，入黄蘗、黄丹、赤石脂、轻粉末等分，清油调入绢中贴之，勿动，数日愈。纵痒忍之，良。 【 《济急方》】 

臁疮顽癣：铜绿七分，研，黄蜡一两，化熬，以厚纸拖过表里，别以纸隔贴之，出水，妙。 【 《笔峰杂兴》】 

血风臁疮：用官粉四两，水调入碗内，以蕲州艾叶烧烟熏干，入乳香少许，同研，香油调，作隔纸膏，反复贴之。 【 《集验方》】 
又方：用官粉炒过，桐油调，隔纸贴之。 【 《简便方》】 

血风臁疮：黄丹一两，黄蜡一两，香油五钱，熬膏，先以姜椒汤洗贴之。 【 《积德堂方》】 

远近臁疮：黄丹飞炒，黄蘗酒浸七日，焙，各一两，轻粉半两，细研。以苦茶洗净，轻粉填满，次用黄丹护之，外以蘗末摊膏贴之，勿揭动，一七见效。 【 《集效方》】 

血风臁疮：密陀僧、香油入粗碗内磨化，油纸摊膏，反复贴之。 【 《集效方》】 

臁疮不合：以韲汁温洗拭干，用葱汁调轻粉敷之。

胻疽青烂，生于腨胫间，恶水淋漓，经年疮冷，败为深疽，青黑，好肉虚肿，百药不瘥，或瘥而复发，先以药蚀去恶肉，后用豭猪屎散甚效。以猪屎烧研为末，纳疮孔令满，白汁出，吮去更敷，有恶肉再蚀去乃敷，以平为期，有验。 【 《千金方》】 

血风臁疮，生脚股上，乃温毒成风也。黄蜡一两熔化，入银朱一两，搅摊纸上，刺孔贴之。 【 《简便方》】 

臁疮日久：雄黄二钱，陈艾五钱，青布卷作大捻，烧烟熏之，热水流出数次，愈。 【 《笔峰杂兴》】 

臁疮溃烂：无名异、虢丹细研，油调涂，湿则干掺。 【 《济急方》】 

血风臁疮：船上旧油灰，将泥作釜，火煅过，研末，入轻粉少许，苦茶洗净，敷之。忌食发物。 【 《经验方》】 

臁疮经年：盐中黑泥晒研擦之。 【 《永类方》】 

臁疮溃烂：覆盆叶为末，酸浆水洗，后掺之。

臁疮不敛：葱盐汤洗净，拭干，以马屁勃为末，敷之即愈。 【 《仇远稗方》】 

蛀脚臁疮：干马齿苋研末，蜜调敷上一宿，其虫自出，神效。 【 《海上方》】 

臁疮溃烂：端午日午时，采翻白草洗收，每用一握煎汤，盆盛围住熏洗极效。

臁胫烂疮：用柿霜、柿蒂等分烧研，敷之甚效。 【 《笔峰杂兴》】 

臁疮不合：血竭末敷之，以干为度。 【 《济急仙方》】 

臁疮热疮：黄蘗末一两，轻粉三钱，猪胆汁调擦，或用蜜调亦可。

血风臁疮：胡粉煅过，研，桐油调，作隔纸膏贴之。
又方：用船上陈桐油石灰煅过，又以人发拌桐油炙干为末，仍以桐油调作膏，涂纸上，刺孔贴之。

臁胫烂疮：用桃柳槐椿楝五枝，同荆芥煎汤洗拭净，以生黄蜡摊油纸上，随疮大小贴十层，以帛拴定，三日一洗，除去一层不用，一月全愈。 【 《医林集要》】 

臁胫生疮：头垢，枯矾研匀，猪胆调敷。 【 《寿域》】 

臁疮不敛：牛胞衣一具，烧存性研擦。 【 《海上方》】 

臁疮朽臭：生龟一枚，取壳酢炙黄，更煅存性，出火气，入轻粉麝香，葱汤洗净，擦敷之。 【 《急救方》】 

湿毒臁疮：枯竹蛀屑、黄蘗末等分，先以葱、椒、茶汤洗净擦之，日一上。

脚胫生疮：雄鸡肫内皮洗净贴之，一日一易，十日愈。 【 《小山奇方》】 

里外臁疮：羊屎烧存性，研末，入轻粉涂之。 【 《集要》】 

臁胫生疮：用中鲫鱼三尾洗净，穿山甲二钱，以长皂荚一挺，劈开两片，夹住扎之，煨存性研末，先以井水洗净脓水，用白竹叶刺孔贴之，候水出尽，以麻油、轻粉调药傅之，日一次。 【 《直指方》】 

臁胫烂疮：牛蹄甲烧灰，桐油和敷。 【 《海上方》】 

臁疮生虫：用小鰕三十尾，去头足壳，同糯米饭研烂，隔纱贴罩上，别以纱罩之，一夜解下，挂看，皆是小赤虫，即以葱、椒汤洗净，用旧茶笼内白竹叶，随大小剪贴，一日二换，待汁出尽，逐日煎苦楝根汤洗之，以好膏贴之。将生肉，勿换膏药。忌发物。 【 《直指方》】 

血风臁疮：生鰕、黄丹捣和贴之，日一换。 【 《集简方》】 

臁疮溃烂三四年：马牙匡骨烧研，先以土窖过小便，洗数次，擦之。 【 《圣惠方》】 

治臁疮极妙：地骨皮一斤，黄蘗二两，剉为粗末，用香油一斤半，煎滤过药油六七两，入净松香十两，黄丹二两，同煎，候黄丹微黑色，却入轻粉七角，光粉二角，煎法皆如煎膏法，用长条纸拖过，挂干用。若疮紫黑，先用三棱针去恶血，以冷水洗净，随疮大小，剪膏药掩上，用绢帛扎紧，俟一周时再换膏药。换时须用冷水洗疮，不过数换，不问新久即愈。须忌日气、火气、阳气。傥换膏药再看，如有黑肿未尽，可再出血，以紫黑血尽为度。 【 《纲目》，下同】 

臁疮：用糯米泔嗽口过，洗疮拭净，却以地骨皮为细末，蜜调敷疮上，又以油纸缚之。

臁疮：用韭汁洗净，挹干，剉虎骨敷上。

捷应散：治脚湿气成疮痒不可当，爬之流黄水。用羯羊粪晒干为末，安于瓦上，手把竹柴火烧作灰，又研细，先用葱、椒汤洗之，次用香油调厚敷上，以山茶花叶罨之，帛缚，四五日即可。

脚上烂疮久不瘥：先以酸浆豆腐水洗二三次，寻悬钩担叶，地暴扭叶捣细，入盐些少盦之。地暴扭叶即覆盆子叶也。 【 丹溪】 

足跟疮久不愈，毒气攻注：用白朮为细末，先以盐浆水温洗，干贴，二日一换，可以负重涉险。 【 海藏】 

血风湿疮：用千年陈石灰研擦，痛即止，疮即愈，神效。 【 蔺氏方】 

傅穿板药：地灯心、桁胡根酢蒸熏之，并敷上。
又方：滑菜砍烂，敷之。
又方：仙人掌、水杨根二味砍烂，敷之。
又方：赤梗、蜈蚣煎水浸洗之。

治足蜘蛛背：用地灯心砍烂敷之。
又方：金鸡舌砍烂敷之。
又方：臭藤、天布瓜根，砍烂酒炒敷之。
又方：紫鳖苏擂酒服，以滓敷患处。

脚面恶疮，如桐油浸淫延漫，及治一切恶疮，不问干湿痒痛，日近年深，百药不瘥者：用羊屎二三十粒，置瓦上四畔，炭火烧烟，住火箸钳于地上，以盏覆存性，罗成白灰，研细，以纱片筛去沙，麻油调，痒入轻粉痛入麝香少许，效。名百草膏。

臁疮：先以葱白浆水熬汤，洗净疮口，拭干，徐以轻粉末掺上疮口，却用五灵脂、黄蘗各等分，研细末，凉水调敷疮上，纸盖定，三五次即平复。

手指肿毒，叉指恶疮，消毒止痛：镜面草捣烂敷之。 【 《寿域神方》】 

天蛇头，指痛臭甚者：用黑豆生研末，入蚕茧内，以指笼之。 【 《济急方》】 

代指毒痛：取痿黄葱叶煮汁，热渍之。 【 《千金方》】 

手足冻疮：山药一截，磨泥敷之。 【 《儒门事亲》】 

指头肿毒痛甚者：乌梅肉和鱼鲊捣封之，妙。 【 《李楼奇方》】 

槠子嫩叶贴臁疮，一日三换，良。

足上风疮作痒甚者：皂角炙热，烙之。 【 潘氏方】 

穿掌肿毒：新桑叶研烂盦之，即愈。 【 《通元论》】 

代指作痛：崔氏云，乃五脏热注而然，刺热汤中七度，刺冷水中一度，即以羊胆涂之，立愈，甚效。 【 《外台秘要》】 

天蛇头：用蒲公英草，清明时节，如虀菜状，中开一朵花如菊花者，取晒干，与苍耳草二味等分为末，以好酢浓煎浸洗，即愈。 【 丹溪】 

蟹叉：用碌碡草叶砍烂酒炒敷之；又以梗煎水，浸洗。

天蛇头：用蒲公英捣细，水和调，去滓服之。又捣滓盦患处，屡效。

天蛇头：用野落苏即金丝草，金银花藤、五叶紫葛、天荞麦共等分，切细，用好米酢浓煎，先熏后洗。
又方：用人粪杂黄泥捣之，裹在患处，即愈。

手指肿痛，名为代指：以乌梅入酢，研，浸患处，立瘥。

病蟹叉：用山马梢根皮，砍烂糟炒敷之。

手指肿：用酸浆水，入少盐，热浸之，冷即愈。 【 《千金方》】 

妇人足疮经年不愈，名裙风疮。用男子头垢，桐油调，作隔纸膏贴之。 【 《简便方》】 

穿掌穿板溃烂者：用旧饭筲烧存性为末，桕油扫患处，湿以末掺之，或用生肌散，亦大效。饭筲要用农家者，取其日日贮饭藏气者效。

手足甲疽：熏黄蛇皮等分为末，以泔洗净，割去甲，入肉处敷之，一顷痛定，神效。 【 《近效方》】 

臁疮：用棘叶捣傅之，亦可晒研，麻油调敷。 【 时珍】 

臁疮溃烂：《海上方》诗云：左脚草鞋将捧挑，水中洗净火中烧。细研为末，加轻粉，洗以盐汤，敷即消。

穿掌穿板方：仙人掌根磨米酢，暖涂敷。又用藜芦子煎酢熏。又用零香子煎水浸洗。

手足皴裂：五倍子末同牛骨髓填纳缝中，即安也。 【 《医方大成》】 

臁胫浸淫：用黄(鱼乚)鱼破开，入蓖麻子二十粒，扎定，安厕坑中，冬三日，春秋一日，夏半日，取出洗净，黄泥固济，煅存性，研，香油调敷。

人指咬烂，久欲脱者：鳖甲烧灰敷之。 【 《摘元方》】 

两脚癣疮：白犬血涂之立瘥。 【 《奇效》】 

足趾肉刺，刺破：以新酒酢和羊脑涂之一合愈。 【 《古今验录》】 

草灵散：治病蟹叉。用薢叉草，又名薢叉秽。右砍烂，酒炒敷之。
又方：落鸦鎗根，捣烂糟炒敷之。

治恶指；俗名天蛇头：蜈蚣一条，火上烧，以烟熏病指一二次即安。

治蛇头子，及一切蝮蛇瘴：金脑香叶，擂，酒服，以滓敷之。
又方：蛇头抓草，又名赤田藚，又名一麻二麻，有一个根即一麻，有两个根即二麻。砍烂酒炒敷之。
又方：溪女树叶、过路蜈蚣，砍烂糟炒敷之。如痛不止，用雄黄末烧烟熏之。不拘已成未成，即刻取效。或加蜈蚣等分，亦妙。
又方：紫金钟、倒金钟、野芋子、香附子，砍烂糟炒敷之。
又方：井边羊苋子，砍烂糟炒敷之。
又方：山布瓜根磨酢刷，以赤梗蜈蚣、过路蜈蚣、穿山蜈蚣、飞天蜈蚣，煎水熏洗亦效。
又方：独龙须根，即大叶白槲根，砍烂糟炒敷之。
又方：地蜈蚣、叶、溪女树叶，砍烂冷敷之。
又方：飞天蜈蚣叶，砍烂冷敷之。
又方：金脑香叶，又名社茶，砍烂冷敷之。
又方：鸡卵一枚，开窍倾出少许，以指时时浸之。
又方：软骨草、赤麻卖、金盏草、耳环尻，砍烂，盐酒炒敷之。
又方：山蓼叶、田麻藚、地萹蓄、田螺，砍烂，盐酒炒敷之。
又方：山布瓜根、金脑香叶，捣烂，酒炒敷之。
又方：紫金钟、六月雪二味，砍烂槽炒敷之。

金鸡舌散：治病茧。用金鸡舌磨酒服，或磨半泔半酢暖涂之。

病蟹叉：用宿地薤白根叶，砍烂酒炒敷之。
又方：(木朕)子叶砍烂槽炒敷之。又以小叶，净瓶子煎水，熏洗，亦效。

风疽：以青竹筒一枚，径一寸半，长三尺，当中着大豆一升，以糠、马屎二物，烧为灰。当竹筒中烧之，以器承两头，取汁。先以泔清和盐热洗疮了，即涂豆汁，不过三度，极效。
又方：嚼胡麻敷，以绵裹之，日一易，神效。

古今图书集成医部全录卷一百九十七

　四肢门

　　针灸

《素问》曰：肝热病者，热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴少阳。
肾热病者，先腰痛胻酸，苦渴数饮，身热。热争则项痛而强，胻寒且酸，足下热，不欲言。其逆则项痛员员澹澹然。戊己甚，壬癸大汗。气逆则戊己死。刺足少阴太阳。
热病，先胷胁痛，手足躁，刺足少阳，补足太阴。病甚者，为五十九刺。
热病手臂痛者，刺手阳明、太阴而汗出止。
热病始于足胫者，刺足阳明而汗出止。
《灵枢经》曰：正月、二月、三月，人气在左，无刺左足之阳。四月、五月、六月，人气在右，无刺右足之阳。七月、八月、九月，人气在右，无刺右足之阴。十月、十一月、十二月，人气在左，无刺左足之阴。
手太阴之别名曰列缺，起于腕上分间，并太阴之经，直入掌中，散入于鱼际。其病实则手锐掌热，虚则欠(去欠)，小便遗数。取之去腕半寸，别走阳明也。
手少阳之别名曰外关，去腕二寸，外绕臂，注胷中，合心主。病实则肘挛，虚则不收。取之所别也。
足阳明之别名曰丰隆，去踝八寸，别走太阴；其别者循胫骨外廉，上络头项，合诸经之气，下络喉嗌。其病气逆则喉痹卒瘖。实则狂颠，虚则足不收胫枯。取之所别也。
邪在肝，则两胁中痛，寒中，恶血在内行，善掣节，时脚肿。取之行间以引胁下，补三里以温胃中，取血脉以散恶血，取耳间青脉以去其掣。
身有所伤，血出多，及中风寒，若有所堕坠，四肢懈惰不收，名曰体惰。取其小腹脐下三结交。三结交者，阳明太阴也，脐下三寸关元也。
暴挛癎眩，足不任身，取天柱。
病始手臂者，先取手阳明、太阴而汗出。病始头首者，先取项太阳而汗出。病始足胫者，先取足阳明而汗出。
热病面青脑痛，手足躁，取之筋间，以第四针于四逆。筋躄目浸，索筋于肝，不得索之金。金者肺也。
足髀不可举，侧而取之在枢合中。以员利针，大针不可刺。病注下血，取曲泉。
云门、髃骨、委中、髓空，此八者，以泻四肢之热也。
左足应立春，其日戊寅、己丑。左手应立夏，其日戊辰、己巳。右手应立秋，其日戊申、己未。右足应立冬，其日戊戌、己亥。腰尻以下应冬至，其日壬子。大禁太乙所在之日及诸戊己。凡此九者，善候八正所在之处，所主左右上下，身体有痈肿者，欲治之，无以其所直之日渍治之，是谓天忌日也。
《金匮要略》曰：病趺蹶，其人但能前，不能却，刺腨入二分，此太阳经伤也。
《甲乙经》曰：寒热懈懒，淫泺胫酸，四肢重痛，少气难言，至阳主之。
胷中膨膨然，甚则交两手而瞀，暴痹喘逆，刺经渠及天府，此谓之大俞。
寒热欬，呕沫，掌中热；虚则肩臂寒栗，少气不足以息；寒厥交两手而瞀，口沫出；实则肩背热痛，汗出，四肢暴肿，身温摇，时寒热；饥则烦，饱则善，面色变，口噤不开，恶风泣出，列缺主之。
心痛如悬，阴厥脚腨后廉急不可前却，血痈肠澼，便脓血，足跗上痛，舌卷不能言，善笑，足痿不收履，溺青赤白黄黑。青取井，赤取荣，黄取输，白取经，黑取合。
寒热酸痛，四肢不举，腋下肿，马刀瘘，喉痹，髀膝，颈骨摇，酸痹不仁，阳辅主之。
寒热善唏，头重足寒，不欲食，脚挛，京骨主之。
寒热篡后出，瘈瘲，脚腨酸重，战栗不能久立，脚急肿，跗痛，足筋挛，少腹痛引喉嗌，大便难，承筋主之。
跟厥膝急，腰脊痛引腹篡，阴股热，阴暴痛，寒热，膝酸重，合阳主之。
胷胁榰满，膈逆不通，呼吸少气，喘息，不得举臂，步廊主之。
胷满马刀，臂不得举，渊腋主之。
善惊悲不乐，厥胫足下热，面尽热，渴，行间主之。
胆眩寒厥，手臂痛，善惊妄言，面赤泣出，腋门主之。
腰脊痛，强引背少腹，俛仰难，不得仰息，脚痿重，尻不举，溺赤，腰以下至足清，不仁，不可以坐起，膀胱俞主之。
腰痛怏怏，不可以俛仰，腰以下至足不仁，入脊腰背寒，次髎主之。先取缺盆，后取尾骶与八髎。
腰痛不可举，足跟中踝后痛，脚痿，仆参主之。
气癃(疒颓)疝，阴急，股枢腨内廉痛，交信主之。
胷满膨膨然，实则癃闭，腋下肿，虚则遗溺，脚急兢兢然，筋急痛，不得大小便，腰痛引腹，不得俛仰，委阳主之。
热病先手臂瘈瘲，唇口聚，鼻张目下，汗出如转珠，两乳下二寸坚，胁满悸，列缺主之。
振寒瘈瘲，手不伸，欬嗽唾浊，气膈善呕，鼓颔不得汗，烦满，因为瘲衄，尺泽主之。左窒刺右，右窒刺左。
振寒，小指不用寒热，汗不出，头痛，喉痹舌卷，小指之间热，口中热，烦心心痛，臂内廉及胁痛，聋欬瘈瘲，口干，头痛不可顾，少泽主之。
振寒，寒热，肩臑臂痛，头不可顾，烦满身热，恶寒，目赤痛，眦烂生瞖膜，暴痛，鼽衄，发聋，臂重痛，肘挛，痂疥，胷中引臑，泣出而惊，颈项强，身寒头不可以顾，后溪主之。
振寒，热颈项肿，实则肘挛头项痛狂易，虚则生疣，小者痂疥，支正主之。
气喘，热病衄不止，烦心善悲，腹胀逆息，热气，足胫中寒不得卧，气满胷中，热暴泄，仰息，足下寒，中闷，呕吐，不欲食饮，隐白主之。
热痛烦心，足寒清，多汗，先取然谷，后取太溪、大指间动脉，皆先补之。
手足寒至节，喘息者，死。
手足清，烦热，汗不出，手肢转筋，头痛如锥刺之状，热不可以动，动益烦心，喉痹，舌卷干，臂内廉不可及头，耳聋鸣，窍阴皆主之。
膝外廉痛，热病汗不出，目外眦赤痛，头眩，两颔痛，寒逆泣出，耳鸣聋，多汗，目痒，胷中痛，不可反侧，痛无常处，侠溪主之。
目视不明，振寒，目瞖，瞳子不见，腰两胁痛，脚酸转筋，丘墟主之。
头重鼻衄及瘈瘲，汗不出，烦心，足下热，不欲近衣，项痛目瞖，鼻及小便皆不利，至阴主之。
鼽衄腰脊，脚腨酸重，战栗不能久立，腨如裂，脚跟急痛，足挛引少腹痛，喉咽痛，大便难，(月真)胀，承山主之。
四厥手足闷者，使人久持之，厥热胫痛，内庭主之。痉惊互引，脚如结，腨如裂，束骨主之。
痉脊项强，眩运，脚如结腨如裂，昆仑主之。
风痹注病不可已者，足如履冰，时如入汤中，肢胫淫泺，烦心头痛，时呕时闷，眩已汗出，久则目眩，悲以喜怒，短气不乐，不出三年死。
足痹不可举，侧而取之，在枢阖中。以员利针，大针不可。膝中痛，取犊鼻以员利针。针发而间之。针大如牦，刺膝无疑。
足不仁，刺风府。
腰以下至足清不仁，不可以坐起，尻不举，腰俞主之。
足下热，痛不能久坐，湿痹不能行，三阴交主之。
膝外廉痛不可屈伸，胫痹不仁，阳关主之。
髀枢中痛不可举，以毫针寒而留之，以月生死为痏数，立已。长针亦可。
偏枯，四肢不用，善惊，大巨主之。
手臂不得上头，尺泽主之。
两手挛不收伸，及腋偏枯不仁，手瘈偏小筋急，大陵主之。
足不收，痛不可以行，天泉主之。
足下缓失履，冲阳主之。
手及肾挛，神门主之。
痱痿臂腕不用，唇吻不收，合谷主之。
肘痛不能自带衣起，头眩颔痛，面黑，风肩背痛不可顾，关冲主之。
嗌外肿，肘臂痛，五指瘈，不可屈伸，头眩，颔额颅痛，中渚主之。
偏枯臂腕发痛，肘屈不得伸手，又风头痛涕出，肩臂颈痛，项急烦满，惊，五指掣不可屈伸，战怵，腕骨主之。
风眩惊，手腕痛，泄风，汗出至腰，阳谷主之。
风逆暴，四肢肿，湿则唏然寒，饥则烦心，饱则眩，大都主之。
风逆四肢肿，复溜主之。
痿厥风头重頞痛，枢股腨外廉骨痛，瘈瘲痹不仁，振寒，时有热，四肢不举，趺阳主之。
腰痛，颈项痛，历节，汗出而步履寒复不仁，腨中痛，飞阳主之。
肩中热，指臂痛，肩髃主之。
肩重不举，臂痛，肩髎主之。
肩重，肘臂痛不可举，天宗主之。
肘痛，尺泽主之。
肩肘中痛难屈伸，手不可举，腕重急，曲池主之。
肩肘节酸重，臂痛不可屈伸，肘髎主之。
肘中濯濯，臂内廉痛不可及头，外关主之。
肘痛引肩，不可屈伸，振寒热，颈项肩背痛，臂痿痹不仁，天井主之。
肘臂腕中痛，颈肿不可以顾，头项急，痛眩淫泺，肩胛小指痛，前谷主之。
肩痛不可自带衣，臂腕外侧痛不举，阳谷主之。
臂不可举，头项痛，咽肿不可咽，前谷主之。
肩痛欲折，臑如拔，手不能自上下，养老主之。
嗜卧，四肢不欲动摇，身体黄，灸手五里。左取右，右取左。
女子手脚拘挛，腹满疝，月水不通，乳余疾，绝子阴痒，阴交主之。
妇人阴挺出，四肢淫泺，身闷，照海主之。
膝内廉痛引膑，不可屈伸，连腹引咽喉痛，膝关主之。
痹胫重，足跗不收，跟痛，巨虚下廉主之。
胫痛，足缓失履，湿痹，足下热，不能久立，条口主之。
胫苦痹，膝不能屈伸，不可以行，梁丘主之。
膝寒痹不仁，不可屈伸，髀关主之。
髀痹引膝股，外廉痛不仁，筋急，阳陵泉主之。
寒从足小指起，脉痹上下带，胷胁痛无常处，至阴主之。
足大指搏伤，下车挃地，通背，指端伤为筋痹，解溪主之。
热病烦心，心闷而汗不出，掌中热，心痛，身热如火，浸淫烦满，舌本痛，中冲主之。
热病刺然谷。足先寒，上至膝，乃出针。
厥，四逆，喘气满风，身汗出而清，髋髀中痛，不可得行，足外皮痛，临泣主之。
身懈寒，少气，热甚，恶人，心惕惕然，取飞扬及绝骨、跗下临泣，立已。淫泺胫酸，热病汗不出，皆主之。
寒濯濯，舌烦，手臂不仁，唾沫唇干，引饮，手腕挛，指肢痛，肺胀上气，耳中生风，欬喘逆痹，臂痛呕吐，饮食不下膨膨然，少商主之。
《千金方》曰：掖门主手臂病。巨阙主手清。肩贞主手麻木不举。阴交主手脚拘挛。少商主手不仁。列缺主手臂身热。大陵主手挛不伸，又云主手掣小偏。内关主手中风热。间使主手痛。曲泽主手背逆气。中冲、劳宫、少冲、大泉、经渠、列缺，主手掌热，肘中痛。前腋主臂里挛急，手不上举。尺泽主掣痛，手不可伸。神门、少海主手臂挛。养老主手不得上下。内庭主四厥手足闷。腕骨、中渚主五指掣不可屈伸。曲池主手不可举重，腕急肘中痛，难屈伸；又云主手不举。阳溪主臂腕外侧痛不举。心俞、肝俞主筋急，手相引。尺泽、关冲、外关、窍阴，主臂不及头。前谷、后溪、阳溪，主臂重痛肘孪。臑会、支沟、曲池、腕骨、肘髎，主肘节痹，臂酸重，腋急痛，肘难屈伸。中(月吕)俞、譩嘻主腋挛。腕骨、前谷、曲池、阳谷，主臂腕急，腕外侧痛，脱如拔。天井、外关、曲池，主臂痿不伸。大泉、经渠主臂内廉痛。巨骨、前谷主内不举。肩髎、天宗、阳谷，主臂痛。曲池、关冲、三里、中渚、阳谷、尺泽，主肘痛时寒。关冲主肘疼，不能自穿衣。鱼际、灵道主肘挛柱满。大陵主肘挛腋肿。间使主肘内廉痛。地五会、阳辅、申脉、委阳、天池、临泣，主腋下肿。天宗主肩重臂痛。肩外腧主肩甲痛而寒至肘。腕骨主肩臂痛。阳关主膝外廉痛，不可屈伸，胫痹不仁。昆仑主脚如结，踝如裂。阴陵泉主足痹痛。京骨、承山、承筋、商丘，主脚挛。承山、承筋主脚胫酸，脚急跟痛，脚筋急痛兢兢。浮白主足缓不收。天柱、行间主足不任身。行间主厥足中热。然谷主足不能安，胫酸不能久立。中都主足下热，胫寒不能久立，湿痹不能行。冲阳、三里、仆参、飞扬、复溜、完骨，主足痿失履不收。仆参主足跟中踝后痛。飞扬主腨中痛。复溜主胫寒不能自温，又主脚后廉急不可前，足跗痛。京骨、然谷、肾俞，主足痛。太溪、次髎、膀胱腧，主足清不仁。太溪主手足寒至节。地仓、太泉主足痿躃不能行。光明主痿躄，坐不能起。风府、腰俞主足不仁。条口、三里、承山、承筋，主足下热，不能久立。丘墟主腕不收，坐不得起，髀枢脚痛。阳辅、阳交、阳陵泉，主髀枢膝骨痹不仁。环跳、束骨、交信、阴交、阴舍，主髀枢中痛不可举。临泣、三阴交，主髀中痛不得行，足外皮痛。申脉、隐白、行间，主胫中寒热。太冲、涌泉主胫酸。趺阳主腨外廉骨痛。至阴主风寒从足小指起，脉痹上下。至阳主胫疼，四肢重，少气难言。厉兑、条口、三阴交，主胫寒不得卧。内庭、环眺主肢痛不可屈伸。阳间、环跳、承筋，主胫痹不仁。涌泉、然谷，主五趾尽痛，足不践地。风市主两膝孪，痛引胁，拘急亸躄，或青或焦，或枯或黧如腐木。太冲主膝内踝前痛。梁丘、曲泉、阳关，主筋挛膝不得屈伸，不可以行。犊鼻主膝中痛不仁。犊鼻主膝不仁难跪。中封主少气，身重湿膝踵，内踝前痛。解溪、条口、丘墟、太白，主膝股肿胻酸转筋。合阳主膝股重。上廉主风水膝肿。阴市主膝上寒。伏兔主膝中寒。侠溪、阳关主膝外廉痛。髀关主膝寒不仁，痿痹不得屈伸。光明主膝痛胫热，不能行，手足偏小。膝关主膝内廉痛，引膑不可屈伸，连腹引咽喉痛。凡犊鼻肿，可灸不可刺，若其上坚，勿攻。攻之即死。章门主四肢懈惰、喜怒。列缺主四肢厥、喜笑。曲泉、趺阳、天池、大巨、支沟、小海、绝骨、前谷，主四肢不举。照海主四肢淫泺。五里、三阳络、天井、厉兑、三间，主嗜卧，四肢不欲动摇。复溜、丰隆、大都，主风逆四肢肿。
脚气初灸风市，次灸伏兔，次灸犊鼻，次灸膝两眼，次灸三里，次灸上廉，次灸下廉，次灸绝骨。
凡灸八处：第一风市穴。可令病人起，正身平立，垂两臂直下，舒十指掩着两髀，便点当手中央指头髀大筋上是。灸之百壮，多亦任人，轻者不可减百壮，重者乃至一处五六百壮，勿令顿灸，三报之，佳。第二伏兔穴。令病人累趺端坐，以病人手掌横掩膝上，指下旁与曲膝头齐，上旁侧肉际当中央是。灸百壮，亦可五十壮。第三犊鼻穴。在膝头盖骨上际，外骨边平处，以手按之，得节解则是；一云在膝头下，近外三骨箕肿中动脚，以手按之，得窟解是。灸之五十壮，可至百壮。第四膝眼穴。在膝头骨下两旁陷者，宛宛中是。第五三里穴。在膝头骨节下五寸，附胫骨外是；一云，在膝头骨节下三寸，人长短大小，当以病人手度取。灸之百壮。第六上廉穴。在三里下一寸，亦附胫骨外是。灸之百壮。第七下廉穴。在上廉下一寸；一云附胫骨外是。灸之百壮。第八绝骨穴。在脚外踝上一寸，一云四寸是。凡此诸穴，灸不必一顿灸尽壮数，可日日报灸之。三日之中，灸令尽壮数为佳。凡病一脚则灸一脚，病两脚则灸两脚。凡脚弱病皆多两脚。又一方云：如觉脚恶便灸三里及绝骨各一处。两脚恶者，合四处灸之。多少随病轻重，大要虽轻，不可减百壮。不瘥，速以次灸之，多多益佳。一说灸绝骨最要。人有患此脚弱，不即治，及少腹腹肿大，上气，于是乃须大法灸随诸俞，及诸关节腹背，尽灸之，并服八风散，往往得瘥者。觉病入腹，若病人不堪痛，不能尽作大灸，但灸胷心腹诸穴，及两脚诸穴，亦有得好瘥者。凡量一夫之法，覆手，并舒四指，对度四指上中节上，横过为一夫。夫有两种，有三指为一夫者，此脚弱灸以四指为一夫也。亦依支法存旧法，梁丘、犊鼻、三里、上廉、下廉、解溪、太冲、阳陵泉、绝骨、昆仑、阴陵泉、三阴交三阴交　此下原本有「足太阴、足太阳」，系衍文，删。、公孙、复溜、然谷、涌泉、承山、束骨等，凡一十八穴。旧法多灸百会、风府、五脏六腑腧募。顷来灸者，悉觉引气向上，所以不取其法。气不止者，可用之。其要，病已成，恐不救者，悉须灸之。其足十趾，去趾奇一分，两足凡八穴，曹氏乃曰八冲，极下气，有效。其足十指端，名曰气端，日灸三壮，并大神要。其八冲可日灸七壮，气下即止。病者非深相委悉，慎勿为人灸之。慎之慎之。凡灸八冲，艾炷须小作之。
《卫生宝鉴》曰：胻寒，气海一穴，在脐下一寸五分，任脉所发。三里二穴，在膝下三寸，胻外廉两筋间，举足取之，足阳明脉所合也。可灸三壮，针入五分。三阴交二穴，足内踝上三寸骨下陷中，足太阴、少阴、厥阴之交会，可灸三壮，针入三分。
髓会绝骨。《针经》云：脑髓消，胫酸，耳鸣。绝骨在外踝上，辅骨下，当腘中是也。髓会之处也。洁古老人云：头热如火，足冷如冰，可灸阳辅穴。又云：胻酸冷，绝骨取之。阳辅二穴，在足外踝上四寸，辅骨前，绝骨端，如前三分，去丘墟七寸，足少阳脉之所行也。可灸三七壮，针入五分。
《医学纲目》曰：足跟红肿，冻疮，于足指面、后跟赤白肉际，骨下，刺入三分，弹针出血，可灸二七壮。
脚气肿痛，取三里、绝骨各二寸半；丘墟针入一寸，泻之；行间五分，留八吸泻之；解溪针入五分，留十吸泻之；商丘针入五分，泻十吸。
治脚气诸穴，随经选用之。陷谷三分泻之；前谷五分泻之，灸；中封泻之，灸；侠溪先泻后补，灸；阳辅绝骨各二寸半泻之，灸；通谷一分泻之，灸。
扁鹊治脚气，取肾气在脐旁，相去各四寸。肩井、三里、气海、交龙。
寒湿脚气红肿生疮，取中封五分泻之；阳辅、绝骨各二寸半泻之，灸。
又法：取行间、三里、照海、昆仑、绝骨、京骨、委中、三阴交。
两足麻及足膝无力，取风市，在腿外廉，垂手中指点到处是穴。针五分，补多泻少，留五呼，先泻成，后补生。
又：足不能行，取丘墟、行间、昆仑、太冲、阳辅、三阴交、复溜、三里。此一穴大治足不能行。
刺灸诸痛法，先明经脉，次别浅深。盖经脉者，为手足十二经脉也。
臂膊疼痛：肩髃、手三里、外关。
臂膊疼痛，并麻痹：肩髃、肩井、曲池。
又法：取肩髃、曲池、手上廉、合谷。不应，再取肩井、列缺。
臂痛连腕：取腋门，沿皮向后透阳池，泻之；中渚沿皮透腕骨，泻之。
臂内廉痛：取经渠一分，忌灸；灵道一分，卧针，向前三分；少海五分。
臂酸挛：取肘髎、窍阴、尺泽、前谷、后溪。
腕痛取阳溪、曲池。
腕无力并痛：取腕骨，横针入三分，痛则泻，无力则补；曲池，补泻同上。
五指拘挛：取三间一分，先泻后补，灸之；前谷一分，泻之，灸。
五指皆痛：取阳池、外关、合谷。
胯痛腿支风：取环跳，在髀枢中，侧卧，伸下足，屈上足，方可针。可入三寸半，补少泻多，留八吸；居髎，一寸二分，留八吸，泻之；委中出血。
胯痛蹶足：取环跳、悬钟（《摘英》作丘墟），针五分，留三呼，灸三壮。
胯痛脚支风不能转侧，举动艰难：取环跳三寸半，灸七七壮；风市灸二七壮。又取委中、昆仑、三里、阳陵泉。如不已，取下穴：五枢、阳辅。
腰脚痛：取委中、昆仑、人中。
侧脚风：取绝骨、太冲。
髀枢痛：足胫寒热，足外廉皮骨痛，取临泣一分，足三阴寸半，阳辅。
髀筋急，胫痛足缓，痿痹腨疼，膝冷，外廉不可屈伸，湿痹流肿，取风市、中渎、阳关、悬钟。
腿痛：取阳陵泉、三里、伏兔、阴市。
腿膝拘挛，痛引胁，或青或焦，或黧或枯，如腐木状，风市灸之，取阳陵泉、曲泉、昆仑。
腿膝外廉痛，股肿胻酸，转筋痿痹，或膝胫热不可行动，取侠溪五分，髀关、光明各一寸。
髀痹引膝，股外廉急痛，胫酸，摇动有声，诸节酸不能行，取阳陵泉、绝骨、中封。
腿膝内廉，痛引膑不可屈伸，连腹引咽喉痛，取太冲五分，中封、膝关。
胫酸寒，足下热不能久立，湿痹不仁，取中都、冲阳、承山、承筋。
胫寒四肢重，少气难言，不得卧，取至阳、三阴交。
草鞋风：取昆仑泻之，留六呼；太溪泻之，留六呼；申脉五分，补少泻多，留二呼，忌灸。
草鞋风，足腕痛：取昆仑透太溪；又取丘墟、商丘各寸半，泻之，灸。
又法：取昆仑、丘墟、商丘、照海。如不已，取后穴：太冲、解溪。
足腕不任，痿躄坐不起，髀脚痛，取光明沿皮五分，丘墟直五分。
腕缓不收，覆足不任，胫酸，取然谷、浮白、昆仑。
外踝红肿痛，取申脉半寸泻之。
绕踝风取曲池。如绕外踝痛，兼刺孙络；如绕内踝痛，取足少阳小指间三分，兼刺大都三分；如绕前廉痛， 刺行间六分。
脚背红肿，取太冲、丘墟、冲阳，弹针出血；临泣。
又法：取太冲、临泣、行间、内庭。如不已，取昆仑、丘墟。
大拇指本节前骨疼，取太冲，弹针出血。
足五指尽痛，不得践地，取涌泉二分，然谷一分。
鹤膝风肿及腿痛：取髋骨，在膝盖骨上一寸，梁丘穴两旁各五分，针入五分，留一吸，泻之；又取膝关，在膝盖骨下，犊鼻内旁，横针透膝眼，在犊鼻外旁，禁灸，留八呼，泻之。
又法：取膝关、委中三寸半，俱紫脉上出血为妙。又取三里。如不已，取阳陵泉、中脘、丰隆。
膝肿取行间；又取阳陵泉横透阴陵泉，补生泻成；取阴陵泉横透阳陵泉，补生泻成；又取膝间。
脚拗痛，取委中出血。
脚膝痛筋急，取风池、三间、三阴交、三里。
蹇膝伸不屈治其楗。在髀辅骨上横骨下，股外之中，侧立摇动取之，筋动应手。
坐而膝痛治其机。在髀骨两旁相接处。
立而暑解治其骸关。膝解为骸关。若膝痛起立，而膝骨解中热者，治其骸关。
膝痛，痛及拇指，治其腘。在膝解之后，曲脚之中，委中穴。
坐而膝痛如物隐者，冶其关。在楗之后背，立按之，动摇，筋应手。
膝痛不可屈伸，治其背内，大杼穴也。
连胻若折，治阳明中俞髎，三里穴也。
膝痛若别，治巨阳少阳荣巨阳少阴荣　据《素问》骨空论王冰注，当为通谷、然谷二穴。，然谷穴也。
淫泺胫酸，不能久立，治少阳之维维　原作「杂」，据《素问》骨空论改。《新校正》云：按《甲乙经》外踝上五寸乃足少阳之络，此云维者，字之悞也。，在外踝上五寸，光明穴也。
两肘俱挛：取曲池九分，先泻后补，补四呼，泻九呼；尺泽，手如弓方可针，五分，先补后泻。
筋挛骨痛，取魂门补之。
张仲文神仙灸法，治脚筋挛急，不可屈伸：灸曲(月秋)两文头左右脚四处，各三壮，即内外曲交穴。每灸一脚，二火齐下，艾炷才烧至肉，初觉疼，便用二人齐吹至火灭，午时着艾，至人定已来，脏腑自动一二行，或转动如雷声，其疾立愈。此法神效，卒不可量也。
膝曲筋急，不可舒，取曲泉一寸半。
膝筋拘挛不开，取两膝外曲交尖，灸二十七壮，即委阳穴。
《景岳全书》曰：凡脚气初觉，即灸患处二三十壮，或用雷火针以导引湿气外出，及饮醪醴以通经散邪，其要法也。
若壅既成而邪盛者，必肿痛热甚，一时药饵难散，宜砭去恶血以消热肿，砭刺之后，以药继之。

　　导引

《奇效良方》曰：治脚转筋急，伸脚，将脚紧钩向前，其痛即止。
《保生秘要》曰：手足麻风导引法，将左足搭右膝上，以右手扳左脚，左手托脚跟，扳向右，头即转。左右亦如之。兼法：运动气脉，自潮运功，气血两虚之证，起于归元，会意运法，渐行患处，多旋百转，以还原位。行住坐卧得闲，皆可运用。或时以指甲捻麻处，捻之觉痛，使血来潮之意。
手足风病，念脐行通关法，或念背，再推散四肢，去手骨节疼痛，想火烧之。
手指痛，依患处念，用环转，再折分散。
手足不仁：目转脐轮并气海，夜翻背水溉昆仑。遍身汗出四肢瘥，要在勤行是妙功。还宜两足交相擦，更可三阴穴处同。
手足馁，先念脐，次涌泉处肋拔上至脐，又从脐处肋拔下至涌泉止，又从左手肋拔过右手，右手肋拔过左手，每次行六遍。
手足，火烧患处，推散，想水洗之。
手生鲁瘟，手内外骨节处，想火烧之，又以水洗之，再通散四肢血脉。
足胫臁疮，依患处念用环转数次，推开分散，用火烧之，即愈。
手战风，从左手心处，想火起转至于肩，过心头，直至右手心处，亦想火转至肩，过心头，于左手心处。
脚气，涌泉穴，在足心，湿气皆从此入，日夕之间，常以两足赤肉更次，用一手握指，一手摩擦，数目多时，觉足心热，即将脚指略略动转，卷则少歇。或令人擦之，亦得。终不若自擦为佳。脚力强健，无痿弱酸痛之疾矣。
附通关法，从北极定枢斗柄，大旋三遍，天地包罗，行于脐下，分开两路，旋下两腿之前，联络不绝，双行转腿底，向后绕元海，上至命门会合，从右转左大旋三遍，从椎骨下分行两肩，经肘后外关，达掌心，循内关过肩井，由项后透泥丸，行明堂，渐落双瞳，白面部下胷膈，会心窝，从左转下降，大旋三遍，如前脐下分开，循环遍体，周流运用，卯酉二辰行之，或九度或二十一度而止，慎勿执着，若有若无，此所谓炼其形和其气也。

古今图书集成医部全录卷一百九十八

　四肢门

　　医案

《三国志》华佗别传曰：人有在青龙中见山阳太守广陵刘景宗，景宗说中平曰：数见华佗，其治病手脉之候，其验若神。琅邪刘勋为河内太守，有女年几二十，左脚膝里上有疮，痒而不痛，疮愈数十日复发，如此七八年。迎佗使视，佗曰：是易治之。当得稻糠黄色犬一头，好马二匹，以绳系大颈，使走马牵犬，马极辄易，计马走三十余里，犬不能行，复令步人拖曳，计向五十里。乃以药饮女，女即安卧不知人。因取大刀断犬腹近后脚之前，以所断之处向疮口，令去二三寸停之。须臾有若蛇者，从疮中而出，便以铁锥横贯蛇头，蛇在皮中，动摇良久，须臾不动，乃牵出，长三尺许，纯是蛇，但有眼处而无童子，又逆鳞耳。以膏散着疮中，七日愈。

《兵部手集》曰：武元衡相国在西川，自苦胫疮，焮痒不可堪，百医无效。及到京，有厅吏上此方，用之便瘥也。方用马齿苋捣烂敷上，不过三两遍。

《挥尘录》曰：会稽杨梅，为天下冠。童贯苦脚气，或云杨梅仁可治之。郡守王嶷馈五十石，贯用之而愈。取仁法，以柿漆拌核，暴之则自裂出也。

《儒门事亲》曰：新寨马叟年五十九，因欠秋税，官杖之，得惊气，成风搐已三年矣。病大发则手足颤掉，不能持物，食则令人代晡，口目张睒，唇舌嚼烂，抖擞之状，如线引傀儡，每发市人皆聚观。夜卧发热，衣被尽去，遍身燥痒，中热而反外寒，久欲自尽，手不能绳。倾产求医，至破其家而病益坚。叟之子，邑中旧小吏也，以父母病讯戴人。戴人曰：此病甚易治。若隆暑时，不过一涌，再涌则愈。今已秋寒，可三之。如未愈，更刺俞穴必愈。先以通圣散汗之，继服涌剂，则吐痰一二升，至晚又下五七行，其疾小愈。待五日再一涌，出痰三四升，如鸡黄成块状，如汤热。叟以手颤不能自探，妻与代探，咽嗌肿伤，昏愦如醉，约一二时许，稍醒，又下数行，立觉势轻颤减，热亦不作，足亦能步，手能巾栉，自持匙箸。未至三涌，病去如濯，病后但觉极寒。戴人曰：当以食补之，久则自退。盖大疾之去，卫气未复，故宜以散风导气之药，切不可以热剂温之，恐反成他病也。

黄如村一叟两手搐搦，状如拽锯，冬月不能覆被。适戴人之舞阳，道经黄如，不及用药，针其两手大指后中注穴上。戴人曰：自肘已上皆无病，惟两手搐搦，左氏所谓风淫末疾者此也。或刺后溪，手太阳穴也，屈小指握纹尽处是穴。

李氏一小儿病手足搐搦，以示戴人。戴人曰：心火胜也，勿持捉其手，当从搐搦，此由乳母保抱太极所致。乃令扫净地，以水洒之，干令复洒之，令极湿，俛卧儿于地上，良久，浑身转侧，泥涴皆满，仍以水洗之，少顷而瘥矣。

一税官风寒湿痹，腰脚沉重浮肿，夜则痛甚；两足恶寒，经五六月间，犹着绵袜；足膝皮肤，少有跣露，则冷风袭之，流入经络，其病转剧，走注上下，往来无定；其痛极处，便挛急而肿起，肉色不变，腠理如虫行，每遇风冷，病必转增；饮食减少，肌体瘦乏，须人扶稍能行立。所服者，乌、附、姜、桂，种种燥热，燔针着灸，莫知其数，前后三年不愈。一日，予脉之，其两手皆沉滑有力，先以导水丸、通经散各一服，是夜泻三十余行，痛减半。渐服赤茯苓汤、川芎汤、防风汤，此三方在《宣明论》中治痹方是也。日三服，煎七八钱，漐漐然汗出，又作玲珑灶法熏蒸而愈。

颍皋韩吉卿自髀至足，生湿慝疮，大者如钱，小者如豆，痒则搔破，水到则浸淫，状类虫行袴袜，愈而复生，瘢痕成凹，十余年不瘥。戴人哂之曰：此湿慝疮也。由水湿而得，故多在足下。以舟车、浚川，大下十余行，一去如扫。

谷阳镇酒监张仲温谒一庙观，匠者砌露台高四尺许，因登之，下台或肭一足，外踝肿起，热痛如火。一医欲以(金非)针刺肿上出血。戴人急止之曰：肭已痛矣，更加针之，二痛俱作，何以忍也？乃与神佑丸八九十丸，下二十余行，禁食热物。夜半，肿处发痒，痛止，行步如常。戴人曰：吾此法十治十愈，不诳后人。

常仲明之妻，每遇冬寒，两手热痛。戴人曰：四肢者，诸阳之本也，当夏时散越而不痛，及乎秋冬，收敛则痛。以三花神佑丸，大下之而愈。

郾城梁贾人，年六十余。忽晓起梳发，觉左手指麻，斯须半臂麻，又一臂麻，斯须头一半麻，比及梳毕，从胁至足皆麻。大便二三日不通。往问他医，皆云风也，或药或针皆不解，求治于戴人。戴人曰：左手三部脉皆伏，比右手小三倍，此枯濇痹也，不可纯归之风。亦有火燥相兼，乃命一涌一泄一汗，其麻立已。后以辛凉之剂调之，润燥之剂濡之，惟小指次指尚麻。戴人曰：病根已去，此余烈也。方可针溪谷。溪谷者，骨空也。一日，晴和，往针之，用《灵枢》中鸡足法，向上卧针，三进三引讫，复卓针起，向下卧针送入，指间皆然，手热如火，其麻全去。昔刘河间作《原病式》，常以麻与濇同归燥门中，真知病机者也。

阳夏胡家妇，手足风裂，其两目昏漫。戴人曰：厥阴所至为璺。又曰：鸣紊启圻，皆风之用。风属木，木郁者达之。达谓吐也。先令涌之，继以调胃承气汤加当归泻之，立效。

戴人女僮足有冻疮，戴人令服舟车丸、浚川散，大下之，遂愈。人或疑之。戴人曰：心火降则下寒消，何疑之有？

麻先生兄村行，为犬所囓。舁至家，胫肿如罐，坚若铁石，毒气入里，呕不下食，头痛而重。往问戴人。女僮曰：痛随利减，以槟榔丸下之。见两行，不瘥。适戴人自舞阳回，谓麻曰：胫肿如此，足之三阴三阳可行乎？麻曰：俱不可行。如是何不大下之？乃命夜临卧服舟车丸百五十粒，通经散三四钱，比至夜半，下十四行，肿立消，作胡桃纹，反细于不伤之胫。戴人曰：慎勿贴膏纸，当令毒气出流，脓血水常行。又一日，戴人恐毒气末尽，又服舟车丸百余粒，浚川散三四钱，见六行。病人曰：十四行易当，六行反难，何也？戴人曰：病盛则胜药，病衰则不胜其药。六日，其脓水尽。戴人曰：脓水行时，不畏风，尽后畏风也。乃以愈风饼子，日三服之。又二日，方与生肌散一敷之而成痂。呜呼！用药有多寡，使差别相悬，向使不见戴人，则利减之言非也，以此知知医已难，用医尤难。

麻先生妻病代指，痛不可忍，酒调通经散一钱，半夜先吐，吐毕而痛减。予因叹曰：向见陈五会病此，医以为小虫伤，或以草上有毒物，手因触之，迁延数月，脓尽方已。以今日观之，可以大笑。息帅腰股沉痛，行步坐马皆不便。或作脚气寒湿治之，或作虚损治之。乌、附、乳、没，活血壮筋骨之药，无不用之。至六十余日，目赤上热，大小便俱濇，腰股之病如故。戴人诊其两手，脉皆沉迟。沉者在里也，宜泄之。以舟车丸、浚川散各一服，去积水二十余行。至早晨，服薤白粥一二顿，与之上马，已能矍烁矣。

棠溪李十八郎病腰，脚大不伸，伛偻跛躄而行，已数年矣。服药无功，止药却愈。因秋暮涉水，病复作。医氏使服四斤丸。其父李仲安乃乞药于戴人。戴人曰：近日服何药？仲安曰：四斤丸。曰：目昏赤未？其父惊曰：目正暴发。戴人曰：宜速来，不来则丧明矣。始来，策杖而行，目肿无所见。戴人先令涌之，药下忽走二十行，两目顿明，策已弃去。比再涌泄，能读官历日。调一月，令服当归丸，健步而归矣。

《东垣十书》曰：灵寿县董监军，癸卯冬大雪时，因事到真定，忽觉有风气暴至。诊候得六脉俱弦甚，按之洪实有力。其证手挛急，大便秘濇，面赤热，此风寒始至加于身也。四肢者，脾也，以风寒之邪伤之，则搐急而挛痹，乃风淫末疾而寒在外也。《内经》曰寒则筋挛，正谓此也。本人素饮酒，内有湿热乘于肠胃之间，故大便秘濇而面赤热。内则手足阳明受邪，外则足太阴脾经受风寒之邪。用桂枝、甘草以却其寒邪，而缓其急搐。又以黄蘗之苦寒，以泻实而润燥，急救肾水。用升麻、葛根以升阳气，行手足阳明之经，不令遏绝。更以桂枝辛热，入手阳明之经为引。用润燥复以芍药、甘草专补脾气，使不受风寒之邪而退木邪专益肺金也。加人参以补元气为之辅佐，加当归身去里急而和血润燥。活血通经汤主之。

乙巳春，廉平章年三十八，身体充肥，脚气始发，头面浑身肢节微肿，皆赤色，足胫赤肿，痛不可忍，不敢扶策，手着皮肤，其痛转甚，起而复卧，卧而复起，昼夜苦楚，难以名状，求予治之。平章以北土高寒，故多饮酒，积久伤脾，不能运化，饮食下流之所致。投以当归拈痛汤一两二钱，其痛减半。再服，肿痛悉除。止有右手指末微赤肿，以三棱针刺手爪甲端，多出恶血，赤肿全去。不数日，因食湿面，肢体觉痛，再以枳实大黄汤治之。夫脚气之疾，皆水湿之为也。面滋其湿，血壅而不行，故肢节烦疼。《内经》曰：风能胜湿。羌活辛温，透关节去湿，故以为主。血留而不能行则痛，当归之辛温，散壅止痛；枳实之苦寒，治痞消食，故以为臣。大黄苦寒，以导面之湿热，并治诸老血留结，取其峻快，故以为使也。

《丹溪心法》曰：恂奶脚底如锥刺痛，或跗肿，手腕亦痛而肿，大便泄滑里急，此血少，又下焦血分受湿气为病，健步丸主之。

一村夫背伛偻而足挛，已成废人。予诊其脉，两手皆沉弦而濇，遂以戴人煨肾散与之，上吐下泻，过月余久，吐泻交作，如此凡三贴，然后平复。

司丞叔平生脚自踝以下常觉热，冬不可加棉于上。尝自言曰：我资禀壮不怕冷。予曰：此足三阴虚，宜断欲事以补养阴血，庶乎可免。笑而不答。年方十七患痿，半年而死。

《卫生宝鉴》曰：真定府张大年二十九，素好嗜酒，至元辛未五月间，病手指节肿痛，屈伸不利，膝膑亦然。心下痞满，身体沉重，不欲饮食，食即欲吐，面色痿黄，精神减少。至六月间来求予治之，诊其脉沉而缓，缓者脾也。《难经》云：腧主体重节痛。俞者，脾之所主，四肢属脾，盖其人素饮酒，加之时助湿气大胜，流于四肢，故为肿痛。《内经》云：诸湿肿痛，皆属脾土。仲景云：湿流关节，肢体烦痛。此之谓也。宜以大羌活汤主之。《内经》云：湿淫于内，治以苦温，以苦发之，以淡渗之。又云：风能胜湿。羌活、独活辛温，透关节而胜湿，故以为君。升麻苦平，威灵仙、防风、苍朮苦辛温，发之者也，故以为臣。血壅而不流，则加当归辛温以散之；甘草甘温，益气暖中；泽泻咸平，茯苓甘平，导湿而利小便，以淡渗之也。使气味相合，上下分散其湿也。

中书粘合公年四旬，躯干魁梧，丙辰春，从征至扬州北之东武，偶脚气忽作，遍身肢体微肿，其痛手不能近，足胫尤甚，履不任穿跣，以骑马空两镫，而以竹器盛之，以困急来告。予思《内经》有云：饮发于中，胕肿于外。又云：诸痛为实。血实者，宜决之。以三棱针数刺其肿上，血突出高二尺余，渐渐如线流于地，约半升许，其色紫黑，顷时肿消痛减，以当归拈痛汤重一两半服之，是夜得睡，明日再服而愈。《本草》十剂云：宣可去壅，通可去滞。《内经》云：湿淫于内，治以苦温。羌活苦辛，透关节而胜湿，防风、甘草温散经络中流湿，故以为主。水性润下，升麻、葛根苦辛平，味之薄者，阴中之阳，引而上行，以苦发之也。白朮苦甘温，和中胜湿，苍朮体轻浮，气力雄壮，能去皮肤腠理间湿，故以为臣。夫血壅而不流则痛，当归身辛温以散之，使血气各有所归。人参、甘草甘温，温脾胃，养正气，使苦剂不能伤胃。仲景云：湿热相合，肢节烦疼。苦参、黄芩、知母、茵陈苦寒，乃苦以泄之者也。凡皆制炒以为因用。治湿不利小便，非其治也。猪苓甘温平，泽泻咸平，淡以渗之，又能导其留饮，故以为佐。气味相合，上下分消其湿，使壅滞之气得宣通也。

征南副元帅大忒木儿年六旬有八，戊午秋征南，予从之。过扬州十里，时仲冬，病自利，完谷不化，脐腹冷疼，足胻寒，以手搔之不知痛痒，尝烧石以温之，亦不得暖。予诊之脉沉细而微。予思之，年高气弱，深入敌境，军事繁宂，朝暮形寒，饮食失节，多饮奶酪，履于卑湿，阳不能外固，由是清湿袭虚，病起于下，故胻寒而逆。《内经》云：感于寒而受病，微则为欬，盛则为泄为痛，此寒湿相合而为病也，法当急退寒湿之邪，峻补其阳，非灸不能病已。先以大艾炷于气海灸百壮，补下焦阳虚。次灸三里二穴各三七壮，治胻寒而逆，且接引阳气下行。又灸三阴交二穴，以散足受寒湿之邪。遂处方云，寒淫所胜治以辛热，湿淫于外平以苦热，以苦发之。以附子大辛热，助阳退阴，温经散寒，故以为君。干姜、官桂大热辛甘，亦除寒湿；白朮、半夏苦辛温而燥脾湿，故以为臣。人参、草豆蔻、炙甘草，甘辛大温，温中益气；生姜大辛温，能散清湿之邪；葱白辛温以通上焦阳气，故以为佐。又云：补下治下制以急，急则气味厚，故大作剂服之。不数服，泻止痛减，足胻渐温，调其饮食，踰十日平复。明年秋，过襄阳，值霖雨阅旬余，前证复作，再依前灸添阳辅各灸三七壮，再以前药投之，数服良愈。

至元壬午五月二十八日，王伯禄年踰五旬有七，右臂膊肿盛，上至肩，下至手指，色变皮肤凉，六脉沉细而微，此乃脉证俱寒，予举疡医孙彦和视之。曰：此乃附骨痈，开发已迟。以燔针启之，脓清稀解。次日，肘下再开之，加吃逆不绝，彦和与丁香柿蒂散两服，稍缓。次日，吃逆尤甚，自利，脐腹冷痛，腹满饮食减少，时发昏愦，于左乳下黑尽处，灸二七壮，又处托里温中汤，用干姜、附子、木香、沉香、茴香、羌活等药，(口父)咀一两半，欲与服。或者曰：诸痛痒疮疡，皆属心火，又当盛暑之时，用干姜、附子可乎？予应之曰：理所当然，不得不然。《内经》曰：脉细皮寒，泻利前后，饮食不入此谓五虚。况吃逆者，胃中虚寒故也。诸痛痒疮疡，皆属心火，是言其定理也。此证内外相反，须当舍时从证也。非大方辛热之剂急治之，则不能愈也。遂投之，诸证悉去，饮食倍进，疮势温，脓色正。彦和复用五香汤数服，后月余平复。噫！守常者众人之见，知变者智者之事。知常而不知变，细事因而取败者亦多矣，况医乎哉？守常知变，岂可同日而语哉！

《医学纲目》曰：有人重病，足不履地者十年，良医殚技莫能治。所亲置之道旁，以求救者。遇一游僧见之告曰：此疾一药可治，但不知此土有否？因为之入山求索，果得，乃威灵仙也。使服之，数日能步履。其后山人邓思济知之，遂着其法云，采得阴干月余，捣筛，温清酒和二钱匕，空心服之。如人本性杀药，可加及六钱匕，利过两行则减之，病除乃停服。其性甚善，不触诸药，但恶茶及面汤，以甘草、栀子代饮可也。

一男子手足常自汗，医用芩、连、栀、蘗并补剂皆不效。又足汗常多，以八物、半、芩为君，白附、川乌佐使，其汗即无。

孙少府监韩彦正暴得疾，手足不举，诸医皆以为风，针手足亦不知痛，遂召孙诊之。孙曰：此脚气耳。用槟榔末三钱，生姜三片，紫苏七叶，陈皮三钱，水一大盏，煎至七分，去滓热服，数剂而愈。

一男子年近三十，滋味素厚，性多焦怒。秋间髀枢左右一点发痛，延及于膝，昼静夜剧，恶寒，口或渴或不渴，或痞或不痞。医多用风药，兼用补血。至次年春，其膝渐肿，痛愈甚，食渐减，形羸瘦。至春末，膝肿如桃，不可屈伸。诊其脉，左弦大颇实，寸濇甚，大率皆数，知其小便必数而短，遂作饮食痰积在太阳阳明治之。炒黄蘗一两，生甘草梢、犀角屑、苍朮盐炒各三钱，川芎二钱，陈皮、牛膝、木通、芍药各五钱，遇暄热加条芩三钱，为细末，每三钱重，与生姜自然汁同研细，多少以水荡起，煎令沸，带热食前饮之，一昼夜四次。与至半月后，数脉渐减，痛渐轻，去犀角，加牛膝、败龟板半两，当归半两，如前服。又与半月，肿渐减，食渐进，不恶寒，唯脚膝酸软，未能久立久行，乃于前方中去苍朮、黄芩，时当夏热，加炒黄蘗至一两半。予依本方内加牛膝，春夏用茎叶，冬用根，杵取汁用之，效尤速。须断酒肉湿面胡椒。当仲夏加生地黄半两，冬加茱萸、桂枝。不月而愈。

有人嗜酒，日须五七十杯，后患脚气甚危。或教以巴戟半两，糯米同炒，米微转色，不用米，大黄一两剉炒，同为末，熟蜜为丸，温水下五七十丸，仍禁酒，遂愈。

《薛己医案》曰：文选姚海山中暑，头痛发热，气高而喘，肢体倦怠，两手麻木，余谓热伤元气，用人参益气汤顿安，又用补中益气汤加麦门、五味而痊。

举人于尚之素肾虚积劳，足痿不能步履，后舌瘖不能言，面色黧黑。余谓肾气虚寒，不能运及所发，用地黄饮子治之而愈。后不慎调摄而复作，或用牛黄清心丸之类，发热痰甚，诚似中风，用祛风化痰之类，小便秘濇，口舌干燥。仍用前饮及加减八味丸渐愈，又用补中益气汤而痊。

一男子元气素弱，或头目眩运，或肢体倦热，仲夏因劳役饮食不时，两手麻木，肢体倦怠。余以为暑热伤元气，用人参益气汤而愈。

知州韩廷仪先患风证，用疏风化痰养血之药而痊。其腿膝骨内发热作痛，服十味固本丸、天麻丸益甚，两尺脉数而无力。余以为肾水虚不能生肝木，虚火内动而作，非风邪所致也。不信，又服羌活愈风丹之类，四肢痿软，遍身麻木，痰涎上涌，神思不清。余曰：皆脾气亏损，不能荣养周身，又不能摄涎归源。先用六君子加芎、归、木香数剂，壮其脾气，以摄涎归源。又以八珍汤数剂，以助五脏生化之气，以荣养周身，而诸证渐愈。乃朝以补中益气汤培养脾肺，夕以六味地黄丸滋补肝肾，如此三月余而安。

靳阁老夫人，先胷胁胀痛，后四肢不收，自汗如水，小便自遗，大便不实，口紧目瞤，饮食颇进，十余日，或以为中脏，公甚忧。余曰：非也。若风既中脏，真气既脱，恶证即见，祸在反掌，焉能延之？乃候其色，面目俱赤而或青。诊其脉，左三部洪数，惟肝尤甚。余曰：胷乳胀痛，肝经血虚，肝气痞塞也。四肢不收，肝经血虚，不能养筋也。自汗不止，肝经风热，津液妄泄也。小便自遗，肝经热甚，阴挺失职也。大便不实，肝木炽盛，克脾土也。遂用犀角散四剂，诸证顿愈。又用加味逍遥散，调理而安。后因郁怒前证复作，兼发热呕吐，饮食少思，月经不止，此木盛克土而脾不能摄血也。用加味归脾汤为主，佐以逍遥散，调补肝脾之气，清和肝脾之血而愈。后每遇怒，或睡中手足搐搦，复用前药即愈。

一妇人素经水过期，因劳怒四肢不能屈曲，名曰瘲证，此血虚而风热所乘，先用八珍汤加钓藤钩、柴胡渐愈，更佐以加味逍遥散，调理而痊。

冢宰刘紫岩因劳，下体软痛，发热痰盛，用清燥汤入竹沥、姜汁服之，热痛减半，再剂而全愈。

吾师愈宪高如斋自大同回，谓余曰：吾成风病矣。两腿逸则痿软而无力，劳则作痛如铁刺，脉洪数而有力。余告之曰：此肝肾阴虚火盛而致。痿软无力，真病之形；作痛如锥，邪火之象也。用壮水益肾之剂而愈。先生曰：向寓宦邸，皆以为风，恨无医药，若服风剂，岂其然哉？乃吾之幸也。窃谓前证往往以为风疾，辄用发散，而促其危者多矣。

一妇人素血虚，因大劳，两足发热晡热，月经过期，或用四物、芩、连，饮食少思，胷痞吐痰，用二陈，枳实、黄连。大便不实，吐痰无度，足跟作痛。余曰：足热晡热，月经过期，乃肝脾血虚也。胷痞吐痰，饮食少思，脾胃气虚也。盖胃为五脏之根本，胃气一虚，诸病悉至。先用补中益气加茯苓、半夏，脾胃渐健，乃佐以六味丸以补脾肾，不两月而痊。

一男子足痿软，日晡热。余曰：此足三阴虚，当用六味、滋肾二丸补之。一妇人腿足无力，劳则倦怠。余曰：四肢者土也，此属脾虚，当用补中益气，及遗少丹主之。俱不从余言，各执搜风、天麻二丸，并愈风丹而殒。

余素性爱坐观书，久则倦怠，必服补中益气，加麦门、五味，酒炒黑黄蘗少许，方觉精神清妥。否则夜间少寐，足内酸热，若再良久不寐，腿内亦然，且兼腿内筋似有抽缩意，致两腿左右频移，展转不安，必至倦极方寐，此劳伤元气，阴火乘虚下注。丁酉五十一岁，齿缝中有如物塞，作胀不安，甚则口舌如有疮然，日晡益甚，若睡良久，或服前药始安。至辛丑时五十有五，昼间齿缝中作胀，服补中益气一剂，夜间得寐。至壬寅有内艰之变，日间虽服前剂，夜间齿缝亦胀，每至午前，诸齿并肢体方得稍健，午后仍胀，观此可知血气日衰，治法不同。

一儒者，四时喜极热饮食，或吞酸嗳腐，或大便不实，足指缝湿痒，此脾气虚寒下陷，用六君子加姜、桂治之而愈。稍为失宜，诸疾仍作，用前药更加附子钱许，数剂不再发。

一男子，形体倦怠，饮食适可，足指缝湿痒，行坐久则重坠，此脾胃气虚而下陷，用补中益气加茯苓、半夏而愈。

一儒者，虽盛暑喜燃火，四肢常欲沸汤渍之，面赤，吐痰一似实火，吐甚，宿食亦出，惟食椒、姜之物方快。余谓食入反出，乃脾胃虚寒，用八味丸及十全大补加炮姜渐愈，不月平复。

一儒者善饮，便滑溺濇，食减胷满，腿足渐肿，证属脾肾虚寒，用加减金匮肾气丸，食进肿消。更用八味丸，胃强脾健而愈。

侍御谭希曾欬嗽吐痰，手足时冷，余以为脾肺虚寒，用补中益气加炮姜而愈。

阁老梁厚斋气短有痰，小便赤濇，足跟作痛，尺脉浮大，按之则濇，此肾虚而痰饮也，用四物送六味丸，不月而康。仲景先生云：气虚有饮，用肾气丸补而逐之。诚开后学之蒙聩，济无穷之夭札。肾气丸，即六味丸也。

一儒者患梦遗，脚跟作痛，口干作渴，大便干燥，午后热甚，用补中益气汤加芍药、元参，并加减八味丸而愈。

大尹徐克明因饮食失宜，日晡发热，口干体倦，小便赤濇，两腿酸疼。彼知医，自用四物、黄蘗、知母之剂，反头眩目赤，耳鸣唇燥，寒热痰涌，大便热痛，小便赤濇。又用四物、芩、连、枳实之类，胷膈痞满，饮食少思，汗出如水。再用二陈、芩、连、黄蘗、知母、麦门、五味，言语谵妄，两手举拂。余谓汗多亡阳，神无所依，用参、芪各五钱，归、朮各三钱，远志、茯神、酸枣仁、炙甘草各一钱服之，熟睡良久，四剂稍安；又用八珍汤，调补而愈。

一儒者，因累婚，腿脚软痛，面黑食减，恶寒足肿，小腹胀痛，上气痰喘。余以为少阴亏损，阳气虚寒之证，用八味丸料煎服，诸证顿除；又服丸剂半年，元气渐充，形体如故。

一妇人发热口干，月经不调，半载后两腿无力。服祛风散湿之剂，腿益肿痛，体更倦怠，经事不通。余作肝、脾、肾虚寒，用六味、八味二丸，兼服两月，诸证渐愈。

一男子腿内作痛，用渗湿化痰药，痛连臀肉，面赤吐痰，脚跟发热。予曰：乃肾虚阴火上炎，当滋化源。不信，服黄蘗、知母之类而殁。

通府黄廷用饮食起居失宜，两足发热，口干吐痰，自用二陈、四物益甚，两尺数而无力。余曰：此肾虚之证也。不信，仍服前药，足跟发痒，以为疮毒。又服导湿之剂，赤肿大热，外用敷药，破而出水，久而不愈。及用追毒丹，疮突如桃，始信余言。滋其化源，半载得瘥。

儒者章立之，左股作痛，用清热渗湿之药，色赤肿胀，痛连腰胁，腿足无力，余以为足三阴虚，用补中益气、六味地黄，两月余元气渐复，诸证渐退，喜其慎疾，年许而痊。

府庠钟之英两腿生疮，色黯如铁似癣者三四月，痒痛相循，脓水淋漓，晡热内热，口干面黧，此肾虚之证，用加味六味丸数日而愈。此等证候，用祛风败毒之剂，以致误人多矣。

一男子素遗精，脚跟作痛，口干作渴，大便干燥，午后热甚，用补中益气加芍药、元参及六味丸而愈。

大尹王汝邻两足发热，吐痰如涌，左尺数而无力。余谓足三阴虚。彼反服四物、二陈、黄蘗、知母之类，喉舌作痛；又服清热败毒之剂，其舌如赤桃，脉洪数而无力。此脾肺复伤，肾经亏甚，虚火上炎，水泛而为痰也，当滋化源以生肾水，遂用补中益气汤、六味地黄丸而痊。

阁老靳介庵脚指缝作痒出水，肿焮脚面，傅止痒之药不应，服除湿之剂益甚。余以为阴虚，湿热下注，用六味地黄丸、补中益气汤而愈。

大参李北溪左足赤肿作痛，此足三阳经湿热下注，先用隔蒜灸，活命饮一剂，其痛顿止，灸患处出水，赤肿顿消。次用托里败毒散四剂，灸患处出脓而愈。

儒者杨举元患脚发，微肿痛，微赤焮，此足三阴经阴虚湿热下注，用隔蒜灸、托里散而起发，用十全大补汤而脓成，又与加减八味丸料百剂而敛。

一儒者患脚发，肿硬色白，两月余矣。此足三阴经亏损，为外寒所侵。用大防风汤及十全大补兼服而消。后场屋不利，饮食劳倦，前证复作，盗汗内热，饮食不化，便滑肌瘦，此脾土虚寒而命门火不能相生，用八味丸、益气汤百余剂，喜其年壮，得愈。

一男子脚心发热，作渴引饮，或用四物、苓、连、黄蘗、知母辈，腹痛作呕，烦热大渴。此足三阴亏损，前药复伤脾胃也。先用六君加炮姜数剂而脾胃醒，再用补中益气加茯苓、半夏而脾胃健，乃以加减八味丸兼服半载而愈。

一儒者脚心发热作痒，以滚汤浸渍，溃而出水，肌体骨立，作渴吐痰，此脾肾虚而水泛为痰也。服益气汤、六味九年余，元气复而诸证愈。

少宗伯顾东江面黧作渴。余曰：此肾经亏损，当滋化源，以杜后患。彼虽然之，而终不服。次年九月内，左足面患疽，色黯不痛，脚腿沉重，用隔蒜灸三十余壮，足腿即轻，疮出血水，数日而消，疮色仍黯。时公将北行贺万寿。余诊之曰：脾脉衰惫，阳气虚极，不宜远行。公曰：余得梦屡验，向梦羣仙待我，此寿征也。至河间驿聚仙堂，病笃。叹曰：立斋岂能留我？果卒于此，亦异数也。

一人足指患脱疽，焮痛色赤发热，隔蒜灸之，更以人参败毒散去桔梗加金银花、白芷、大黄二剂痛止，又以十宣散去桔梗、官桂，加天花粉、金银花数剂而痊。

一人年踰四十，左足大指赤肿焮痛，此脾经积毒下注而然，名日脱疽。喜色赤而肿，以人参败毒散去人参、桔梗加金银花、白芷、大黄二剂，更以金银花、甘草节、(艹舌)蒌四剂顿退，再以十宣散去桔梗、官桂加金银花、防己数剂愈。

一人足指患脱疽，色紫赤不痛，隔蒜灸五十余壮尚不痛，又明灸百壮始痛，更投仙方活命饮四剂，乃以托里药溃脱而愈。

一膏粱人年踰五十，亦患脱疽，色紫黑，脚焮肿。孙真人曰：脱疽之证，急斩去之，毒延腹必不治。色黑不痛者亦不治。喜其饮食如故，动息自宁，为疮疡之善证也，尚可治。遂以连翘败毒散六剂，更以金银花、甘草节、(艹舌)蒌二十余剂，患指溃脱；更以芎、归、生地、连翘、金银花、白芷二十余剂而愈。次年忽发渴，予治以加减八味丸，不听。服生津等药，愈甚。服八味丸而止。

一蒭荛左足指患一泡，麻木色赤，次日指黑，五日连足黑冷，不知疼痛，脉沉细。此脾胃受毒所致，进飞龙夺命丹一服。翌日，令割去足上死黑肉，割后骨始痛，可救治，以十全大补汤而愈。盖死肉乃毒气盛而拒截荣气所致。况至阴之下，血气难达，经云风淫末疾是也。向若攻伐之，则邪气乘虚上侵，必不救也。

一人足指患脱疽，色黑不痛，令明灸三十余壮而痛，喜饮食如常，予谓急割去之，速服补剂。彼不信，果延上，遂致不救。

一人足指患脱疽，色赤焮痛作渴，隔蒜灸数壮，以仙方活命饮三剂而溃。更服托里药，及加减八味丸，溃脱而愈。

一妇人年踰四十，近环跳穴生一毒，尺脉沉紧，腿不能伸。经曰：脾寒移于肝，痈肿筋挛。夫脾主肉，肝主筋，肉温则筋舒，肉冷则筋急。遂与乳香定痛丸治之少愈，更以助胃壮气血药二十余剂而消。

王汝道膝腿赤肿，筋骨疼痛，服十宣散不应。诊其脉沉细，予以五积散二剂而痛止，更以十宣散去桔梗加牛膝、杜仲三十余剂，脓溃而愈。此寒气之肿，八风之变也。

一男子足指患脱疽，大痛色赤而肿，令隔蒜灸至痛止，以人参败毒散去桔梗加金银花、白芷、大黄而溃，更以仙方活命饮而痊。此证形势虽小，其恶甚大，须隔蒜灸之，不痛者宜明灸之，庶得少杀其毒。

一男子脚背患脱疽，赤肿作痛，令隔蒜灸三十余壮痛止，以仙方活命饮四剂而溃，更以托里消毒药而愈。

一男子足指患脱疽，色赤焮痛作渴，隔蒜灸数壮，服仙方活命饮三剂而溃，更服托里药及加减八味丸溃脱而愈。

一男子脚背患脱疽，色黯而不肿痛，烦躁大渴，尺脉大而濇，此精气已绝，不治。后果然。

一妇修甲伤次指，成脓不溃，焮痛至手，悞敷冷药，以致通腕焮肿，微呕少食。彼以为毒气内攻而然。予诊其脉沉细，此痛伤胃气而然也，遂刺之。服六君子汤加藿香、当归，食进；更以八珍汤加黄芪、白芷、桔梗，月余而愈。

一幼女因冻伤两足，至春发溃，指俱坏，遂去之，服以大补药而愈。

一女患嵌甲伤指，年余不愈，日出脓数滴。予谓足大指乃肝脾二经发源之所，宜灸患处，使瘀肉去，阳气至，疮口自合，否则不治。彼忽之，不早治，后变劳证而殁。盖至阴之下，血气难到，女人患此，多因扎缚，致血脉不通，或被风邪所袭则无血气荣养，遂成死肉。惟当壮脾胃、行经络、生血气则愈。有成破伤风，以致牙关紧急，口眼喎斜者，先与以玉真散一二服，后投以生血通经之剂则可。

一男子修伤足指，色黑不痛而欲脱。余曰：此因阳气虚不能运达于患处也，急去之，速服补剂以壮元气，否则死肉延足，必不救矣。不信，果黑烂上胫而死。大抵手足气血罕到之地，或生疮，或伤损，若戕其元气，邪气愈甚，溃烂延上，必死。不溃而色黯者亦死。若骨断筋皮尚连者，急剪去之。

赵子固母刘氏年六十，左足面一疮，下连大指，上延外踝以致臁骨，每岁辄数发，发必兼旬累月，昏暮痒甚，抓搔移时，出血如泉流，呻吟痛楚，殆不可忍。夜分即渐已，明日复然。每一更药，则疮转大而剧，百试不验，如是二十余年。湻熙甲辰仲冬之末，先生为大府丞。一夕母病大作，相对悲泣无计，困极就睡，梦四神僧默坐一室，旁有一长榻，子固亦坐，因而发叹。一僧问其故？子固答之以实。僧云：可服牛黄金虎丹。又一僧云：朱砂亦可服。既觉，颇惊异。试取药半粒，强服之，良久大痛，举家相泣且悔。俄而下石?垒磈物如铁石者数升，是夕疮但微痒，不痛而无血，数日成痂，自此遂愈。其朱砂之说，竟不复试。先生因图僧像如所梦者，而记其事。金虎丹出《和剂局方》，本治中风痰涎壅塞，所用牛黄、龙脑、腻粉、金箔之类，皆非老人所宜，今乃取奇效，意热积脏腑而发于皮肤，岁久根深，未易洗涤，故假凉剂以攻之，不可以常论。神僧之梦，盖孝感云。

大尹陈汝邻两腿酸软，或赤或白，足跟患肿，或痛或痒后痛，而或如无皮，或如皱裂，日晡至夜，胀痛焮热。用补中益气汤加八味丸料，补其肝肾而愈。

一男子足跟作痛，热渴体倦，小便如淋。误用败毒散，致头痛恶寒，欲呕不食，吐痰欬嗽，此足三阴亏损，而药复伤。余用十全大补汤、加减八味丸各五十余剂而愈。

一男子素不慎起居，内热引饮，作渴体倦，两足发热，后足跟作痛。或用清热除湿之剂，更加发肿。又服败毒之药，焮赤痛甚。恪用祛毒清热，溃裂翻张，状如赤榴，热痛如锥，内热晡热。此因足三阴亏损，朝用十全大补汤，夕用加减八味丸，外敷当归膏，两月余而愈。其服消毒等药而殁者，不能枚举。

一男子亦患足跟疮，服消毒散，搽追蚀药，虚证迭出，其形体骨立，自分必死。余用十全大补汤加山茱萸、山药，两月余而愈。

朱佐向因失足划然有声，坐立久则左足麻木，虽夏月足寒如冰。嘉靖己亥夏月，因醉睡觉，而饮水复睡，遂觉右腹痞结，以手摩之，腹间漉漉有声，热摩则气泄而止，每每加剧，饮食稍多则作痛泻。求治于医，令服枳朮丸，固守无效。甲辰岁，求治于予。予曰：此非脾胃病，乃命门火衰不能生土，虚寒使之然也。若专主脾胃，悞矣。可服八味丸则愈。敬服之，果验。盖八味丸有附子，医家罔敢轻用。夫附子斩关夺旗，回生起死，非良将莫能用。

杨锦衣脚跟生毒如豆许，痛甚，状似伤寒。予谓猎人被兔咬脚跟成疮，淫蚀为终身之疾。若人脚跟患疮，亦终不愈，因名兔啮也。遂以还少丹、内塞散治之，稍可。次因纳宠作痛，反服攻毒药，致血气愈弱，腿膝痿软而死。盖足跟乃二蹻发源之处，肾经所由之地，疮口不合，则蹻气不能发生，肾气由此而泄，故为终身之疾。况彼疮先得于虚，复不知戒，虽大补气血犹恐不及，况服攻毒暴悍之药以戕贼之乎？

一膏粱之人，两脚发热作渴，左尺脉数而无力。余谓此足三阴亏损，防患疽。不信，反服清热化痰之药，更加晡热头运；又服四物、黄蘗、知母，日晡热甚，饮食渐少，脚小面发疽。余用补中益气、六味地黄丸百余服而愈。其不信患疽以致不起者多矣。

一妇人经候不调，发热晡热，胷膈不利，饮食少思。服清热宽中消导之剂，前证益甚，更兼肢体酸痛；服除湿化痰等药，经候两三月一至；服通经降火之剂，足跟足指作痛，其热如炙。余以为足三阴亏损，用补中益气、六味地黄丸，两月诸证渐退；又用前汤并八珍汤，两月而康。

一妇人足跟患肿，两腿酸软，或赤或白，或痛或痒，或如无皮，或如皴裂，日晡至夜，胀痛焮热，此属足三阴虚损，用加减八味丸及逍遥散，加熟地、川芎百余剂而愈。

一妇人劳则足跟热痛，余以为足三阴虚，用八珍而痊。后遍身瘙痒，悞服风药，发热抽搐，肝脉洪数，此肝家血虚，火盛而生风，以天竺、胆星为丸，用四物、麦门、五味、芩、连、炙甘草、山栀、柴胡煎送下而愈。

一妇人两足发热，足跟作痛，日晡热甚，余以为肝肾血虚，用加味逍遥散、六味丸五十余剂，诸证悉愈。

新都杨太仆年踰四十，左足大指赤肿焮痛，此脾经积毒下注而然，名曰脱疽也。喜色赤而痛，以人参败毒散去人参、桔梗加金银花、白芷、大黄二剂，更以(艹舌)蒌、金银花、甘草节四剂顿退，再以十宣散去桔梗、官桂加金银花、防己数剂而愈。

韩判官亦患脱疽，色紫赤不痛，以隔蒜灸至五十余壮，尚不知痛，又明灸百壮方知。乃以败毒散加金银花、白芷数剂而愈。

一妇人臂痛筋挛，不能伸屈，遇寒则剧，脉紧细。正陈良甫所谓肝气虚，为风寒流于血脉经络，搏于筋，筋不荣则干急而为痛。先以舒筋汤，更以四物汤加牡丹皮、泽兰、白朮治之而痊。亦有臂痛不能举，或转左右作痛，由中脘伏痰，脾气滞而不行，宜茯苓丸，或控涎丹治之。

胡县丞遍身走痛，两月后左脚面结肿，未几腿股又患一块，脉轻诊则浮，重诊迟缓，此气血不足，腠理不密，寒邪袭虚而然。以加减小续命汤四剂，及独活寄生汤数剂，疼痛顿去。更以托里药倍加参、芪、归、朮百贴而愈。

刘生手臂结核如栗，廷至颈项，状如瘰疬，此风湿流注，亦以前药治之而愈。

一妇人两腿脘紫黯寸许，搔破出水，或用祛风砭血，年余渐开如掌许。乃服草乌等药，遍身搔痒，时出血水，内热体倦，饮食无味，月经三月一至，脉洪而数，按之则濇，此燥剂愈伤脾血也。先以补中益气汤加芍药、川芎、五味十余剂，乃与加味逍遥散加熟地、钓藤钩二十余剂，再用归脾汤加川芎、熟地黄治之而不发。

一男子善怒面青，腿内臁患癣类，色赤作痒。或为砭刺出血，发热焮肿作痛，服消风散而益甚，服遇仙丹愈加发热作渴。仍服之，脓水淋漓，其脉洪数，左关为甚。余谓肝经血虚火内动，复伤其血而疮甚耳。先用柴胡清肝散数剂，又用四物、山栀子治之，诸证渐愈。用八珍汤、地黄丸两月余而痊。

一人腿内侧患痈，未作脓而肿痛，以内托黄芪柴胡汤二剂稍愈，又二剂而消。

一人腿内患痈，漫肿作痛，四肢厥，咽喉塞，发寒热，诸治不应，乃邪郁经络而然也。用五香连翘汤一剂，诸证少退；又服，大便行二次，诸证悉退而愈。

丁兰年二十余，股内患毒日久，欲求内消。诊脉滑数，知脓已成，因气血虚不溃，遂刺之，脓出作痛。用八珍汤，稍可，但脓水清稀；用十全大补汤加炮附子五分，服数剂渐愈；仍服十全大补汤二十余剂而痊。丹溪云：脓出反痛者虚也。河间亦云。

有僧股内患肿一块，不痛不溃，治以托里药二十余剂，脓成，刺之作痛。予谓肿而溃，溃而反痛，此气血虚甚也，宜峻补之。彼云：痛无补法。予谓正气不足，不可不补，补之则气化而痛自除。遂以参、芪、归、朮、熟地黄治之，两月余而平。大凡疮疡先发为肿，气血郁积蒸肉为脓，故多痛。脓溃之后，肿退肌宽，痛必渐减。而痛愈盛者，此气血不足也。亦丹溪、河间虚甚之说。

一人股外侧患痈，漫肿大痛，以内托黄芪汤酒煎二剂，少可。更以托里散数剂溃之而愈。

一人年踰二十，禀弱，左腿外侧患毒三月方溃，脓水清稀，肌肉不生，以十全大补汤加牛膝二十余剂渐愈，更以豆豉饼灸月余而痊。

一男子素有脚气，胁下作痛，发热头运，呕吐，腿痹不仁。服消毒护心等药，不应。左关脉紧，右关脉弦，此亦脚气也。以半夏左金汤治之而愈。

一人腿痈内溃，针之，脓出四五碗许，恶寒畏食，脉诊如丝，此阳气微也。以四君子加炮附子一钱，畏寒少止，又四剂而止。以六君子加桂数剂，饮食顿进。乃以十全大补汤及灸附子饼，两月愈。

一老人腿痈，脓自溃，忽发昏瞀，脉细而微，此气血虚极也，以大补之剂而苏。

一人腿痈兼筋挛痛，脉弦紧，用五积散加黄蘗、柴胡、苍朮而痊。

一妇左腿痛不能伸，脉弦紧，按之则濇，以五积散二剂，痛少止，又二剂而止，以神应养真而愈。以脉弦紧濇属寒，故用五积散辛热以散之。

一人右腿赤肿焮痛，诊其脉沉数，用当归拈痛汤，四肢反痛，乃湿毒壅遏，又况下部药力难达，非药不对证。遂砭患处，去毒血，仍用前药一剂顿减，又四剂而消。

一人年踰五十，冬患腿痈，脉数烦躁，饮冷便秘，肿痛焮甚，此热淫于内也，宜用苦寒之药，投清凉饮倍加黄芩，其热顿退，更以四物汤加黄芩而愈。

一人年三十，连得忧患，作劳好色，左腿外侧红肿如粟，医以大府实，与承气两贴下之。又一医与大黄、朱砂、血竭三贴，而脉大虚，后果死。此厥阴多气少血故也。

一人腿痈脓成，针之，出脓二碗许，饮托里药一剂，大发热，更用圣愈汤二剂而止。翌日，恶寒不食，脉细如丝，以人参一两，熟附三片，姜枣煎服而愈。但食少不寐，更以内补黄芪汤而平。

一人腿肿，发热恶寒，以补中益气汤治之。彼以为缓，乃服芩、连等药，热愈盛，复请治。予以人参养荣汤二十余剂而溃，更以参、芪、归、朮、炙甘草、肉桂月余而敛。夫火之为病，当分虚实。芩连苦寒，能泻心肺有余之火。若老弱或饮食劳倦而发者，此为不足，当以甘温之剂治之。未尝有实热而畏寒，虚热而喜寒者，此其验。

陈监生年踰三十，左腿微肿而隐痛，虽日久肉色如故，不思饮食。东垣云：疮疡之证，肿下而坚者，发于筋骨。此附骨疽也，乃真气虚，湿气袭于肉理而然。盖诸肿皆禀于胃，食少则胃弱，法当助胃壮气，遂以六君子汤加藿香、当归数剂，饮食渐进，更以十全大补汤而愈。

一人遍身走痛，两月后在脚面结肿，未几腿股又患一块，脉轻诊则浮，重诊浮缓，此气血不足，腠理不密，寒邪袭虚而然。以加减小续命汤四剂，及独活寄生汤数剂，疼痛顿去；更以托里药倍加参、芪、归、朮百贴而愈。

南司马王荆山腿肿作痛，寒热发渴，饮食如常，脉洪数而有力，此足三阳经湿热壅滞。用槟苏败毒散，一剂而寒热止，再剂而肿痛消；更用逍遥散而元气复。两月后，因怒肿痛如锥，赤晕散漫，用活命饮二剂而痛缓，又用八珍汤加柴胡、山栀、丹皮而痛止。复因劳役，倦怠懒食，腿重头运，此脾胃气虚不能升举也，用补中益气汤加蔓荆子而安。

一儒者两腿肿痛，肉色不变，恶寒发热，饮食少思，肢体倦怠，此脾气不足，湿痰下注也。以补中益气加半夏、芍药、茯苓二剂，寒热退而肿痛消。又十余剂，脾胃壮而形体健。

一男子入房后，患两腿肿硬，二便不通。余谓肾开窍于二阴，此乃肝肾亏损也。用六味丸料加车前子、牛膝而二便利，用补中益气汤而肿硬消，喜其年少得生。

一上舍腿痛如锥，肉色如故，面黄懒食，痛甚作呕，此痛伤胃也。用六君子以壮其脾胃，用十全大补以助其脓而针之，更用前汤倍加参、芪、芎、归、麦门、五味、远志、贝母而疮敛。

一男子因负重，饮食失节，胷间作痛，悞认为疮毒，服大黄等药，右腿股肿，肉色如故，头痛恶寒，喘渴发热，脉洪大而无力，此劳伤元气，药损胃气而然耳。用补中益气汤四剂，又用十全大补汤数剂，喜其年少而愈。

鸿胪翟少溪两臁生疮，渐至遍身发热，吐痰口燥，咽干，盗汗，心烦，溺赤，足热，日晡益甚，形体日瘦，此肾经虚火也。用六味丸，不月诸证悉退，三月元气平复。

一男子左腿肿，肉色如故，寒热恶心，饮食少思，此脾气不足而为外邪所感也。用六君加藿香、桔梗、川芎而寒热止，又用补中益气汤而肿痛消。

陈湖陆懋诚素因阴虚过饮入房，发热，腿痛似臁疮，用发表之剂，两腿肿黯，热气如雾，欲发痉，脉皆洪数，两尺尤大。余曰：属足三阴虚，酒湿所乘，元气损而邪益甚耳。用十全大补加山药、山茱萸、附子一剂，脉证顿退。却去附子，又二剂全愈。

古今图书集成医部全录卷一百九十九

　四肢门

　　医案

《薛己医案》：钦天薛循斋年六十一，两臁患风疮，脓水淋漓，发热吐痰，四年，此肾脏风也。与六味丸、四生散而瘥。年余复作，延及遍身，日晡益甚，痰渴盗汗，唇舌生疮，两目昏赤，皆肾经虚火，水泛为痰，用加减八味丸而愈。三年后，小便淋漓，茎中濇痛，此阴痿思色，精不出而内败，用前丸及补中益气加麦门、五味而愈。

州守张天泽左膝肿痛，胷膈痞满，饮食少思，时欲作呕，头运痰壅，日晡益倦，此脾肺气虚，用葱熨法及六君加炮姜，诸证顿退，饮食少进。用补中益气加蔓荆子，头目清爽。间与大防风汤十余剂，又用补中益气三十余剂而消。

通府刘国威先筋挛骨痛，右膝漫肿，用化痰消毒之剂，肿痛益甚，食少体倦；加祛风消毒等药，寒热作呕，大便不实；用二陈除湿之类，肿起色赤，内痛如锥。余诊其脉，滑数而无力，此脓已成，元气虚而不能溃也。用十全大补汤四剂，佐以大防风汤一剂而溃，又百余剂而痊。

一儒者腿筋弛张，月余两膝肿痛，此阴虚湿热所乘也。用六味丸为主，佐以八珍汤加牛膝、杜仲，间以补中益气汤，三月余而消。

一男子腿痛膝肿，脉浮，按之弦紧，此肝肾虚弱，为鹤膝风也。用大防风汤二剂，已退。彼惑于附子有毒，乃服治疮之药，日渐消瘦，虚证渐至，复求治。余曰：倦怠消瘦，脾胃衰而不能营运也；小便不禁，膀胱虚而不能约制也；燥热虚痞，胃气弱而不能化也；恍惚健忘，精神失而愦辞也。恶证蜂集，余辞之，后果殁。此证多患于不足之人，故以加减小续命、大防风二汤有效。若用攻毒之药必悞。

一妇膝肿痛，遇寒痛益甚，月余诸药不应，脉弦紧，此寒邪深伏于内也，用大防风汤与火龙膏而消。

一男子左膝肿大，三月不溃。予谓体虚之人，风邪袭于骨节，使气滞而不行，故膝愈大而腿愈细，名曰鹤膝风。遂以大防风汤三十余剂而消。

张上舍患鹤膝风，伏枕半载，流脓三月。云：初服大防风汤去附子；将溃，服十宣散；今用十全大补汤去肉桂，俱不应。予视脉证甚弱，以十全大补汤，每贴加熟附子一钱，服三十余剂，少愈；乃去附子五分，服至三十余剂，将愈；却去附子，更三十余剂而痊。夫立方之义，各有所宜。体气虚弱，邪入骨骱，遏绝隧道，非用附、桂之辛温，开散关节腠理之寒邪，通畅隧道经络之气血，决不能愈。且《本草》云：附子治寒湿之圣药。桂通血脉，消瘀血，坚骨节，治风痹骨挛脚软，倡导诸药。十全大补汤以治前证，不但不可去桂，亦不可不加附子，无此二味，何以行参、芪之功，健芎、归之性，而补助血气，使之宣通经络，扶大虚之证，以收必捷之效哉？况前证在骨节之间，关键之地，治之不速使血气循环，至此郁而为脓，从此而泄，气血沥尽，无生之理。亦有秋夏露卧，为寒折之，怫热内作，遂成附骨疽。有贼风搏于肢节，痛彻于骨，遇寒尤甚，以热熨之少减，尤当用大防风汤，更以蒜捣烂摊患处，用艾铺蒜上烧之，蒜坏易之，皮肤破无妨。若经久不消，及阴生阳溃而出水，必致偏枯，或为漏证，宜服内塞散及附子灸之。或脉大发渴，不治，以其真气虚而邪气实也。

居庸关王挥使臂肿一块，不痛不赤，惟脉弱懒食，时呕。以六君子汤加藿香、酒炒芍药治之，呕止食进；再以八珍汤二十余剂，脓成刺之；又以十全大补而愈。次年伤寒后，此臂仍肿微痛，乃伤寒余毒也。然无表证，但虚弱，先用十宣散四剂，取参、芪、归、芎扶助元气，防风、桔梗、白芷、厚朴行散肿结，肉桂引经破血，肿退三四；再以八珍汤脓溃而愈。至冬，臂复作痛，因服祛风药，反筋挛痛甚。予谓此血虚不能养筋，筋虚不能束骨，遂以加味十全大补汤百贴而愈。

王文远臂患肿作痛，服寒凉药，遂致食少，大便不实。予以理中丸二服，更以六君子汤加砂仁、藿香治之，再以托里药脓溃而愈。大凡疮痛甚者，如禀厚有火，则宜苦寒之剂；若禀薄者，则宜补中益气汤加芩、连之类，在下加黄蘗；人肥而疮作痛者，宜用荆、防、羌、独之类，盖取其风能胜湿也。

一妇人年二十余，饮食后，每因怒气，吞酸嗳腐，或兼脚跟臖肿。服越鞠丸等药不应。此脾气虚，湿气下陷而然也。予以六君子汤、香附、砂仁、藿香、炮姜数剂少愈，更以六君子汤数剂而愈。

陈挥使年踰五十，冬月腿患痈，脉数烦躁，引冷便秘，肿痛臖甚，此热淫于内也。法当以苫寒之药，投以清凉饮倍加黄芩治之，其势顿退；更以四物汤加黄芩而痊。

张甫北京人，年踰三十，素怯弱，不能食冷，臂患一毒，脉虚弱，予以托里药治之而溃。但饮食少思，或作胀，或吞酸，日渐羸瘦，参、苓等药不应，但右尺脉弱，此命门火衰，不能生土，遂以八味丸补土之原，饮食渐进而愈。又有两膝痛起，以至遍身骨节皆痛，妇人类血风，男子类软风，此名风湿痹，又名历节。宜以附子八物汤加减用之。

一妇人患臂痈，疮口紫陷，脓清不敛。彼以为毒未尽，欲服攻毒之剂。予谓疮疡之证，肿起坚硬脓稠者，实也。肿下软慢脓稀者，虚也。用附子饼灸之，及饮十全大补汤百剂，始愈。

操江都宪张恒山左足次指患疔，痛不可忍，急隔蒜灸三十余壮，即能举步。彼欲速愈，自敷凉药，遂致血凝肉死，毒气复炽。再灸百壮，服活命饮，出紫血，其毒方解。脚底通溃，腐筋烂肉甚多。将愈，予考绩北上，又悞用生肌药，反助其毒，使元气亏损，疮口难敛。予回，用托里药补之。喜其禀实，且客处至三月余，方瘥。

表甥居富右手小指患疔，或用针出血，敷以凉药，掌指肿三四倍，六脉洪大，此真气夺则虚，邪气胜则实也。先以夺命丹一服，活命饮二剂，势稍缓。余因他往，或又遍刺出血，肿延臂腕如大瓠，手指肿大数倍，不能消溃，乃真气愈虚，邪气愈盛。余回，用大剂参、芪、归、朮之类，及频灸遍手，肿势渐消。后大便不实，时常泄气，此元气下陷，以补中益气汤加补骨脂、肉豆蔻、吴茱萸、五味子，又以生脉散代茶饮，大便渐实，手背渐溃；又用大补药五十余服而愈。

邻人苏子遇之内，左手指患疔，麻痒，寒热，恶心，左半体皆麻，脉数不时见。余曰：凡疮不宜不痛，不可大痛。烦闷者，不治。今作麻痒，尤其恶也。用夺命丹二服，不应。又用解毒之剂，麻痒始去，乃作肿痛。余曰：势虽危，所喜作痛。但毒气无从而泄，欲针之。适值望日，其家但言尻神，不从，势愈肿甚。余强针之，诸证顿退；又用解毒之剂，其疮全愈。

一男子腿外侧患痈，漫肿大痛，以内托黄芪酒煎汤二剂，少可。更以托里散数剂，溃之而愈。

一妇人腿痈久而不愈，疮口紫陷，脓水清稀，予以为虚。彼不信，乃服攻毒之剂，虚证蜂起，复求治。令灸以附子饼，服十全大补汤百余贴而愈。凡疮脓清及不敛或陷下者，皆气血虚极也，最宜大补，否则成败证。若更患他证，尤难治疗。

一妇人两腿作痛，不能伸展，脉弦紧，按之则濇，先以五积散二剂，痛少止；又一剂而全止；更以神应养真汤而能屈伸。

一妇人患脚气，或时腿肿筋挛，腹作痛，诸药不应，渐危笃。诸书云：八味丸治足少阴脚气，入腹疼痛，上气喘促欲死。遂投一服顿退，又服而愈。肾经虚寒之人，多有此患，乃肾乘心，水克火，死不旋踵。宜急服之。

一男子腿痛，兼筋挛骨痛，脉弦紧，以大防风汤二剂，挛少愈；又二剂而肿消。但内一处尚作痛，脉不弦紧，此寒邪已去，乃所滞瘀浊之物，欲作脓，故痛不止也。用托里药数剂，肿发起，脉滑数，乃脓已成矣。针之，用十全大补汤月余而安。

一男子先腿痛，后四肢皆痛，游走不定，至夜益甚。服除湿败毒之剂，不应。诊其脉滑而濇，此湿痰浊血为患，以二陈汤加苍朮、羌活、桃仁、红花、牛膝、草乌治之而愈。凡湿痰湿热，或死血流注关节，非辛温之剂，开发腠理，流通隧道，使气行血和，焉能得愈？

一男子腿痛，每痛则痰盛，或作嘈杂，脉滑而数，以二陈汤加升麻、二朮、泽泻、羌活、南星治之而安。

一男子臁胫兼踝脚皆焮痛，治以加味败毒而愈。

一妇人两腿痛，脉濇而数，此血虚兼湿热。先以苍朮、黄蘗、知母、龙胆草、茯苓、防风、防己、羌活数剂，肿痛渐愈；又以四物汤加二朮、黄蘗、牛膝、木瓜，月余而愈。

一男子肢节肿痛，脉迟而数，此湿热之证，以荆防败毒散加麻黄二剂，痛减半；以槟榔败毒散四剂，肿亦消；更以四物汤加二朮、牛膝、木瓜数剂而愈。

一妇人脚胫肿痛，寒热，脉浮数，此三阳经湿热下注，为患在表。用加味败毒散治之不应，乃瘀血凝结，药不能及也。于患处砭去瘀血，仍用前药二剂顿退，以当归拈痛汤四剂而愈。杨大受云：脚气是为壅疾，治法宜宣通之，使气不能成壅也。壅既成而甚者，砭去恶血，而去其势。经云：蓄则肿热，砭射之后，以药治之。

一妇人两腿痛，遇寒则筋挛，脉弦而紧，此寒邪之证，以五积散对四物汤数剂痛止，更以四物汤加木瓜、牛膝、枳壳月余而愈。

一男子腿肿筋挛，不能动履，以交加散二剂而愈。

一妇人患腿痛不能屈伸，遇风寒，痛益甚，诸药不应，甚苦。先以活络丹一丸顿退，又服而瘳。次年复痛，仍服一丸亦退大半，更以独活寄生汤四剂而愈。

一男子素有脚气，又患附骨痈作痛，服活络丹一九，二证并瘥。

一妇人肢节肿痛，胫足尤甚，时或自汗，或头痛，此太阳经湿热所致，用麻黄左经汤二剂而愈。

一妇人患血痔，兼腿酸痛似痹，此阴血虚不能养于筋而然也。宜先养血为主，遂以加味四斤丸治之而愈。

一老人筋孪骨痛，两腿无力，不能步履，以局方换腿丸治之而愈。

一妇人筋挛痹纵，两腿无力，不能步履，以三因胜骏丸治之而愈。

一妇人患腿痛，兼足胫挛痛，服发散药愈甚，脉弦紧，此肾肝虚弱，风湿内侵也，以独活寄生汤治之痛止，更以神应养真丹而弗挛矣。

一男子素有腿痛，饮食过伤，痛益甚，倦怠脉弱，以六君子汤加山楂、神曲、苍朮、芎、归、升麻、柴胡而愈。

一男子每饮食少过，胷膈痞闷，或吞酸，两腿作痛，用导引丸二服顿愈，更以六君子汤加神曲、苍朮、麦芽二十余剂，遂不复作。

金台王时亨年踰四十，臂患毒，焮痛作呕，服托里消毒药愈甚，予以凉膈散二剂顿退，更以四物汤加芩、连四剂而消。按此所谓肿疡热毒攻心而作呕也。

邵黄门子手合骨处患一核，半年后，溃一小孔如粟，又年余不合，日出清脓数滴，或止三四滴，面上赤，脉数口干，夜则发热，昼则恶寒，行履如故，此气血俱虚也，辞不治。月余后，他处相会。彼云：小儿有不药之功矣。余曰：过火令方为喜也。已而果毙。

一男子患腿痈，脓已成，予针之，出二碗许，饮以托里药一剂，大发热；更以圣愈汤二剂而止。翌日，恶寒不食，脉细如丝，以人参一两，熟附子三片，姜枣煎，再服而愈；但少食不寐，更与内补黄芪汤而平。

山西宋琰年踰三十，臂患痈，溃而不痛，脓稀脉弱。丹溪云：疽溃深而不痛者，胃气大虚而不知痛也。东垣云：脓水清稀，疮口不合，气血俱虚也。当以大补药治。彼不听，服消毒药，气血虚甚，遂不救。丹溪云：纔见肿痛，参之脉证虚弱，便与滋补，气血无亏，可保终吉。又云：溃疡内外皆虚，宜以补接为主。

一女臂患肿，溃久不敛，寒热交作，五心烦热，饮食少思，月水不通，以逍遥散月余，不可；更服八珍汤加丹皮、香附，又月余经通；再加黄芪、白蔹，两月余而愈。

一人手臂结核如粟　延至颈项，状似瘰疬，此风湿流注，用加减小续命汤及独活寄生汤，更以托里药倍加参、芪、归、朮百贴而愈。按此条有证无脉，认作风湿流注而治，当时必有所见也。后用补剂百贴而愈，是终不离于虚也。

一儿三岁，臂患毒焮痛，服解毒丸，搽神功散而消。尝治臂毒，便闭，烦躁，服五福化毒丹，亦效。若脓成，急刺，用纸捻蘸麻油纴疮内，以膏药贴之。若儿安静，不必服药，候有脓取去，仍用纴贴。

一人臂患疽，脉数，饮槐花酒一服，热顿退；再与金银花、黄芪、甘草十余服而平。槐花治湿热之功最为神速，胃寒不宜过剂。

尹老家贫，形志皆苦，自幼(疒颓)疝，孟冬于手阳明大肠经分出癣，第四日稠脓，臂外皆肿痛，在手阳明左右经中，其脉俱弦，按之洪缓有力。此得自八风之变。以脉断之，邪气在表，饮食如常，大小便如故，腹中和，口知味，知不在里也。不恶风寒，只热躁，脉不浮，知不在表也。表里既和，邪在筋脉之中。故曰，凝于血脉为痈是也。痈出身半已上，故风从上受，因之为八风之变。而疮只在经脉之中，法当却寒，调和经脉中血气，使无凝滞可愈矣。宜以白芷升麻汤。按此方举一身而言，故阳明为一身之中，若以各经言之，而阳明亦自有表里中三等之剂，太阳亦有表里中之方，余经皆可以类推也。

一人两臂肿痛，服托里药，日盛。予谓肿属湿，痛属火。此湿热流注经络也。用人参败毒散加威灵仙、酒黄芩、南星数剂渐愈；更以四物汤加苍朮、黄蘗、桔梗二十余剂而消。按此托里药日盛，故改作湿热治也。

一男子先患两臁，后及遍身生疮，似疥非疥，时或脓水淋漓，两腿为甚，肢体倦怠，作痒烦热，年余不愈。余作肾经虚火，用加减八味丸而痊。

《奇效良方》曰：董守约苦脚气攻注，或教以田螺数枚，搥碎敷两股上，便觉冷气趋下，至足而安。盖螺性能泌别清浊，故能疗脚气之湿热也。

毘陵有姓马人鬻酒，宿患肾脏风，一足发肿如瓠，自腰以下，粗细通为一律，痛不可忍，卧欲转侧，用两人挟持方可动。或者用以针刀决之。予用甘鳖散服之，至五更初，细嚼米饮下，至辰巳时，下脓如水晶者数升，实时痛止肿退。一月，尚拄拐而行。予再以赤乌散涂贴其膝，方愈。后十年，过毘陵，率其子致谢云：向脚疾至今不发，肾脏风并已失去，今健步不苦矣。

绍兴府戒珠寺一僧，病数年，足不能行，服立效丹而愈。亨老亦传此方。

一人体充肥，脚气始发，头面浑身肢节微肿，皆赤色，足胫赤肿，痛不可忍，不敢扶策，手近皮肤，其痛转甚，坐而复卧，卧而复起，昼夜苦楚，难以名状。乃北方高寒，故多饮酒，积久伤脾，不能运化，饮食下流之所致。投以当归拈痛汤一两二钱，其痛减半。再服，肿痛悉除，止有右手指微赤肿。以三棱针刺手爪甲端，多出黑血，赤肿全去。不数日，因食湿面，肢体觉痛，又以枳实半钱，大黄酒煨三钱，羌活一钱半，当归身一钱，水煎温服，利下两行，痛即止矣。

丁酉岁在临安，是时剧暑，见吴宽夫用火踏上寘一布囊烘足，叩其所以。答云：某旧有脚气之疾，近得一方，用川椒二三斤，实于疏布囊中，寘火踏上，趺足踏椒囊。盖椒气性热，能辟去寒湿气。言甚有理，用之月余，亦渐有效。庚子岁在淳安，宽夫经过，因问其疾，云：愈之已久，乃椒囊之力也。不特某用之效，传之数亲，知皆无恙矣，真奇方也。壬寅，再来临安，适于宾次中，邂逅都司王成之，见其用火踏亦有一布囊，问之，岂非椒乎？云：又添破开槟榔，并熟艾各三分之一。且云：果是奇妙。大抵足膝之病，居下属阴，又加寒湿，阴益甚矣。血气为冷凝结，非至热不可除，今用川椒性热，复加以火蒸之，自然寒湿俱去，信乎处方之妙也。

《医方考》曰：唐?柳子厚《救死方》云：元和十二年二月，得干脚气，夜成痞绝，左胁有块，大如石，且死。因大寒不知人，家人号哭。荣阳郑洵美传杉木汤，服半食顷，大下三次，气通块散。病盖死矣，会有救者，因得不死。恐他人不幸，有类予病，故以方传焉。

顾安中，广德人，久患脚气，筋急腿肿，行履不得，因至湖州附船，船中先有一袋物，为腿疼痛遂作，腿阁之袋上，微觉不痛，及筋宽而不急。乃问舟人袋中何物。应曰：宣瓜。自此脚气顿愈。噫！药气相感且能愈疾，则用药当病者从可知矣。

《外科正宗》曰：一男子年近五旬，右足小指初生如粟米，渐成白泡，三日始痛。请治，头已腐烂，一指紫肿，此脱疽也。随用艾火明灸十三壮，始大痛，乃止。又用针刺灸顶，以蟾酥饼贴灸上，膏盖。本指肿上，用铍针击刺七八处，发泄毒血，用蟾酥锭磨浓涂之，肿外以真君妙贴散，敷护良肉，庶不外侵。其时患者脉数，身发寒热，恶心体倦，先用人参败毒散解其表证，次用黄连内疏汤通其大便，而恶心烦热亦止。又以托里消毒散加金银花、牛膝数服，早以八味丸，晚用蜡矾丸，相兼服之。喜其火疏，毒气随散。又用针刺并泄其毒，故不变作，解毒为脓，其肿方散。后用十全大补汤加山萸、五味、麦冬等药，调理月余而愈。此疽若不针灸，发泄毒气，专假药力敷围，再加峻药攻利，必致伤其元气，岂岂　原缺，据《外科正宗》卷二补。能保毒不侵犯得安之理？

一客商右足次指生一紫泡，痒痛异常。次日，指甲俱紫肉黑，视之，乃肝肾二经之毒。彼曰：何别也？予曰：甲乃肝之余气，甲紫则肝受毒也。骨乃肾之余气，肾伤则骨黑，此理甚明。彼曰：何以致之？予曰：凡人劳疲筋力伤于肝，悞服热药伤于肾。旁者曰：情实有此。因彼久居客旅，交结私妓，情怀最密，极力承奉，但夜并服兴阳细丸，期许常至，立交戏谵，有此二年矣，前言正中其病。此劳力热药伤肾伤筋之实也，其病尤险欲辞不治。彼哀告客途欲得生返，再三求治。予又斟酌。先取妓者顶发十余根，捻线缠扎患指尽处，随将艾炷安于所扎上面紫色处，排匀三处，每灸七壮，各放蟾酥饼，膏盖。次后胀痛相忍，不令解此扎发。过夜，一指皆黑，相量筋骨皮肉俱死，仍用利刀顺节取脱患指，乃冰冷恶物，预煎甘草汤浸洗良久，候瘀血稍尽，以止血散掺之。次日，灸上紫色不退，恐其上延，又以神灯照法照之，候血散皮绉，旋合蟾酥丸料，多加海羊，研烂敷之，早晚二次，肿不复作，紫色变红，红色溃脓，外用生肌止痛活血收敛之药，又熬参、朮、地黄膏，朝服接补真元，午服健脾药以回胃气，晚用金液丹以解药毒，如此调理三月而愈。后人问之：用妓者顶发扎之，何也？予曰：彼之顶发，乃心契之物也，以发靠肉，虽疼而不疼，彼又如在目前，此释情之意也。

一妇人中年肥胖，生渴三载，右手食指麻痒，月余后节间生一小泡，随后本指渐肿，疼胀不堪，视之原泡处已生黑斑，半指已变紫黑，此亢阳之极，乃成脱疽。诊之脉洪大数而有力，此与肥人相反。如再黑色上延，坏人迅速。询问此妇，先居富室无嗣，每纵膏粱，架烘炉炭，又兼多服种子热药，中年丧夫，家业尽被嗣人侵费，致久怀忧郁，后与寡母同栖，身耽寂寞，此先富后贫，所愿不得，又为失荣证也，辞不可治。彼妇母子再三哀恳，予亦无之奈何，乃遵孙真人治法，在肉则割，在指则切，此外无他。彼愿从之，先用人参养荣汤，随用软绢条尺许，缠裹黑色尽处好肉节上，以渐收紧扎之，庶不通行血络；次用利刀放准，依节切下，将手随浸甘草温汤中片时，其血不大多，其疼亦不大甚。患者曰：惟心之惧，不知指之切下，似神力之佑也。予曰：所嫌者切而不痛，此为气血筋骨俱死，此物虽脱，其证未可得愈。每以八味丸料加人参、麦冬大剂煎服，先救肾水；次扶脾胃；间用金液戊土丹以解药毒。后三日，所扎指上渐渐放松以通血脉，搽贴红黑二膏，生肉止痛。次后，手背手掌日渐发肿，势恶之甚，惟不黑色，此内毒已出之故，仍用神灯照法，兼以猪蹄汤淋洗。后又肿上皆出数头，流去脓血不计几许。两月外，方得原肿稍退，脓秽稍减。又以参朮膏、人参养荣汤，兼服半年外，方妥。其妇虽活，五指失矣。

一男仆冬月严寒，主使赤足履地，不敢移，随后血水麻木，次日十指俱紫，又数日全变黑色，麻木不痛。请视之，强用辛热散寒、活血熏洗等药，终至不应，后必十指齐脱，又延黑脚面骨节一段，甚作疼痛。彼主恐脱疽也。予曰：似是而本非，后必不妨。令患者常用桑木火灸之，取其温暖活血，又能解散郁毒，其患渐腐渐脱，自不走散。内服健脾养血之药调理，外用生肌红黑二膏培长肌肉，百日外愈矣。

一侍女年十二岁，容貌颇美，新主嫌其脚大，用脚布任意缠紧，以线密缝，其脚胀痛不堪，诉主不听，至半月后，流出臭水，方解视之，其双足前半段，尽皆黑腐。请视之，骨肉已死。予曰：此已坏者，不能复活，则救将来未坏者，可也。先煮参粥食之，次煎葱汤，令彼家侍妇，将患足浸入汤内淋洗，再换汤浸，但腐黑不痛者，逐一剪割，连续知痛者，又以花蕊石散搽之，保将坏者复其生，已坏者得其脱。内服补中益气汤接其劳，外搽生肌玉红膏长其肉，后虽得愈，但二足俱致跛躄终身。

一男人右足小指缝中，初生一点黄粟泡，皮肉随变紫色，阴疼不肿，常如刀刺常如刀刺　原作「常以针刺」，据《外科正宗》卷二改。，视其形色，真脱疽也。诊其脉细数无力，此肾经伤败证也。但患者生平大饮，内有正副三人，此必精力已竭，纵治无功，予强辞之。后果延至脚面足底皆穿，痛彻不已，又饮食日少，气血日衰，形体自削，两月后百苦而终。

《医门法律》曰：徐岳生躯盛气充，昔年因食指微伤见血，以冷水濯之，遂至血凝不散，肿溃出脓血数升，小筋脱出三节，指废不伸。迩来两足间才至秋月便觉畏冷，重绵蔽之，外拊仍热，内揣独觉其寒。近日，从踵至膝后筋痛，不便远行。云间老医令服八味丸，深中其意。及仆诊，自云：平素脉难摸索，乃肝肺二部反见洪大。大为病进，况在冬月，木落金寒时，尤为不宜。方来之势，将有不可向迩者，八味丸之桂、附，未可轻服也。何也？筋者，肝之合也。附筋之血，既经食指之挹取，存留无几，不能荣养筋脉，加以忿怒数动，肝火传热于筋，足跗之大筋得熟而短，是以牵强不便于行也。然肝之所主者惟肺，木性畏金，禀令拥戴，若君主然，故必肺气先清，周身气乃下行。今肺脉大则肺气又为心主所伤，壅窒不清，是以阳气不能下达而足寒也。然则所患虽微，已犯三逆。平素脉细而今脉大，一逆也；肝脉大而热下传，二逆也；肺脉大而气上壅，三逆也。设误以桂、附治之，热者愈热，壅者愈壅，即日便成痿痹矣。此际用药，渊乎有寻常不能测识者。盖筋脉短劲，肝气内锢，须亟讲于金伐木荣之道，以金伐木而木反荣，筋反舒，匪深通元造者，其孰能知之？然非金气自壅，则木且奉令不暇，何敢内拒？惟金失其刚，转而为柔，是以木失其柔，转而为刚，故治此患，先以清金为第一义也。然清金又先以清胃为第一义，不清其胃，则饮酒焉而热气输于肺矣，厚味焉而浊气输于肺矣，药力几何能胜清金之任哉？金不清，如大敌在前，主将懦弱，已不能望其成功。况舍清金而更加以助火烁金，倒行逆施，以为治耶？必不得之数矣。翁见药石之言，漫无忌讳，反疑为张大其说而莫之信，竟服八味丸。一月后，痿痹之情悉着，不幸所言果验。乃卧床一载，必不令仆一见闻。最后，阳道尽缩，小水全无，乃肺金之气先绝于上，所以致此。明明言之，而竟蹈之，奈何奈何！

庚辰冬，于鼎翁公祖园中识先生半面，窃见身体重着，行步艰难，面色滞晦，语言迟缓，以为有虚风卒中之候也，因为过虑。辛巳秋，召诊间细察，脾脉缓急不调，肺脉劲大，然肝木尚平，阳气尚旺，是八风之邪未可易中，而筋脉掣痛，不能安寝者，大率风而加之以湿，交煽其虚所致，以斯知尚可引年而施治。何也？风者肝之病，天之气也；湿者脾之病，地之气也。天气迅疾，故发之暴。益以地气之迂缓，反有所牵制而不能暴矣。然气别则病殊，而气交则病合，有不可不明辨者。病殊者，在天气则风为百病之长。其来微则随相克为传次，必遍五脏而始烈；其来甚则不繇传次而直中。唯体虚之人，患始不测焉。在地气则湿为下体之患，其来微则足跗肿大，然得所胜亦旋消；其来甚则害及皮肉筋脉，以渐而上攻，亦惟阳虚之人，势始腾越焉。两者，一本之天，一本之地，病各悬殊，治亦异法者也。病合者，天之气入于筋脉，地之气亦入于筋脉。时乎天气胜则筋脉张而劲焉，时乎地气胜则筋脉亸而缓焉。两者其源虽异，其流则同，交相酝结，蔓而难图者也。先生房中之风，始虽不可知，然而所感则微也。至若湿之一字，既以醇酒厚味而酿之于内，又为炎蒸岚瘴而袭之于外，是以足患日炽，虽周身筋脉舒展，亦不自如。究竟不若足间昼夜掣痛，疮疡肿溃，浸淫无已也。夫春时之风也，夏时之湿与热也，秋时之燥也，三时之气，皆为先生一身之患者也。而一身之患，又惟一隅独当之，亦良苦矣。设内之风湿热燥不攘，足患其有宁宇乎？所可嘉者，惟冬月寒水司令，势稍末减。而医者不识此意，每投壮筋骨之药酒以驱其湿，不知此乃治寒湿之法，惟冬月病增者方宜，岂以风湿热湿而倒行逆施，宁不重其困耶？况乎先生肺脉劲大，三四日始一大便，虽冬月亦喜形寒饮冷而不常近火，何所见其为寒湿也哉？所以孙真人大小竹沥等方，风湿热燥寒五治之药具备，笼统庞杂，后人全不知用。若识此义为去取，则神而明之之事矣。然则不辨证而用方者，几何而不悞耶？

钱叔翁形体清瘦，平素多火少痰，迩年内蕴之热，蒸湿为痰。及辛巳夏秋间，湿热交胜，时忽患右足麻木，其冷有如冰石，盖热极似寒，如暑月反雨冰雹之类。医者以其足跗之冷也，不细察其为热极似寒，悞以牛膝、木瓜、防己、加皮、羌活、独活之属温之；甚且认为下元虚惫，悞用桂、附河车之属补之。以火济火，以热益热，繇是睡溃脓水，浸淫数月，踝骨以下，足背指踵，废而不用。总为悞治，而至于如此其极耳。其理甚明，无难于辨。若果寒痰下坠，不过坚凝不散止耳，甚者不过痿痹不仁止耳，何至肿而且溃，黄水淋漓，腐肉穿筋耶？彼不知为医药所悞，乃委咎于方隅神所杀致，岂其然哉？此与伤寒坏证，热邪深入经络而生流注，无少异也。所用参膏，但可颛理元气，而无清解湿热之药以佐之，是以未显厥效。以元老之官，不可以理繁剧，设与竹沥同事，人参固其经，竹沥通其络，则甘寒气味，相得益彰矣。徐太掖服人参以治虚风，悞佐以附子之热，迄今筋脉短缩，不便行持，亦繇不识甘寒可通经络也。今用参膏后，脾气亦既大旺，健运有加矣。此时傥能樽节饮食，俾脾中所生之阳气，得颛力以驱痰驱热，则痰热不留行，而足患并可结局。乃日食而外，加以夜食，虽脾气之旺，不为食所伤，然以参力所生之脾气，不用之运痰运热，止用之以运食，诚可惜也。今者食入亦不易运，以助长而反得衰。乃至痰饮胶结于胷中，为饱为闷，为烦欬而痰不应，总为脾失其健，不为胃行津液，而饮食反以生痰，渐渍充满肺窍，欬不易出。虽以治痰为急，然治痰之药，大率耗气动虚，恐痰未出而风先入也。惟是确以甘寒之药，杜风、消热、润燥、补虚、豁痰，乃为合法。至于辛热之药，断断不可再悞矣。医者明明见此，辄用桂、附无算，想必因脓水易干，认为辛热之功，而极力以催之结局耳。可胜诛哉！

钱小鲁，奕秋之徒也，兼善饮。每奕必饮，饮必醉，岁无虚日。卒巳秋，浩饮，晚归呕吐，寒热兼作，骨节烦疼，医以时行感冒，表散药治之，不愈。更医，知为酒毒，于寒凉药中用热药为向导治之，亦不愈。卧床二十余日，始请余诊。其脉洪大促急，身软，着席不能动展，左腿痛如刀刺，鼻煤，从病起至是，总末大便，此痈疽之候也。归语两门人。王生欣然有得曰：迄今燥金司令，酒客素伤湿热，至此而发，金盛则木衰是也。筋骨疼痛，而不能起于床，脏燥则腑亦燥，是以津液干枯而大肠失其润，以清金润燥治之可矣。吴生曰：不然。酒毒大发，肠胃如焚，能俟掘井取水乎？是必以大下为急也。余曰：下法果胜，但酒客胃气，素为多呕所伤，药入胃中，必致上涌，不能下达，即敷脐导肠等法，无所用之。掘井固难，开渠亦不易。奈何奈何！吾为子辈更开一窦。夫酒者清洌之物，不随浊秽下行，惟喜渗入者也。渗入之区，先从胃入胆，胆为清净之府，同气相求故也。然胆之摄受无几，其次从胃入肠，膀胱渗之，化溺为独多焉。迨至化溺，则所存者酒之余质，其烈性实惟胆独当之。每见善饮者，必浅斟缓酌，以俟腹中之渗。若连飞数觥，有倾囊而出耳。是以酒至半酣，虽懦夫有挥拳骂座之胆，虽窭人有千金一掷之胆，虽狷士有钻穴踰垣之胆，甚至凶徒，有抚剑杀人之胆，以及放浪形骸之流，且有一饮数斛，不顾余生之胆。以小鲁之赤贫而胆不丧落者，夫非借资于酒乎？其受病实有较他人不同者。盖胆之腑，原无输泻。胆之热，他人可移于脑，浊涕从鼻窍源源而出，亦少杀其热。若小鲁则阳分之阳过旺，阳分之阴甚衰，鬓发全无，直似南方不毛之地，热也极矣，肯受胆之移热乎？幸其头间多汗，脑热暗泄，不为大患。乃胆热既无可宣，又继以酒之热，时之燥，热淫内炽，脉见促急，几何不致极惫耶？故胆之热，汁满而溢出于外，以渐渗于经络，则身目皆黄，为酒瘅之病，以其渗而出也。可转驱而纳诸膀胱，从溺道而消也。今独攻环跳之穴，则在胆之本属无可驱矣。且其步履素为此穴所苦，受伤已久，气离血散，热邪弥漫留连，服药纵多，有拒而不纳耳，何能取效？即欲针之，此久伤之穴，有难于补补　原作「祛」，据文义改。泻者。设遇良工，如古人辈，将何法以处此乎？吾更有虑焉：有身以后，全赖谷气充养，谷气即元气也。谷入素少之人，又即借酒为元气。今以病而废饮，何所恃为久世之资耶？吾谛思一法，先搐脑中黄水出鼻，次针胆穴之络脑间者数处，务期胆中之热，移从脑鼻而出，庶乎环跳穴中，结邪渐运，而肠胃之枯槁渐回，然后以泻胆热之药入酒中，每日仍痛饮一醉，饮法同而酒性异，始得阴行而妙其用，盖其以生平之偏造为坚垒，必借酒转为向导，乃克有济也。岂清金润燥与下夺之法能了其局乎？两生踊跃曰：蒙诲治法，令人心地开朗，请笔之以志一堂授受之快。录此付渠子，令送商顾幼疏孝廉求救。小鲁竟阻之。或以余言为不然耶？

黄鸿轩手臂忽生痈疖，漫肿，头痛极莫耐。外科医者，咸谓热毒所致。揆之平素，淡泊明志，宁静居心，绝无生热致毒之因，究莫识其所起也。尊公我兼谓昌善议病，盍舍樽俎而一代庖人乎？昌曰：吾议此证，请先为致贺，后乃言之。疮疡之起，莫不有因：外因者，天行不正之时毒也，起居传染之秽毒也。内因者，醇酒厚味之热毒也　郁怒横决之火毒也。治火毒与治诸毒，原白天渊。盖火与元气势不两立，以寒凉折之，则元气转漓矣。鸿轩于四者总无其因，不问知为胎毒之余也。凡人禀受天地之气，有清浊之不同。惟纯粹以精之体，其福泽寿算，俱不可限量。然从父母构精而有身，未免夹杂欲火于形骸，所赖者惟在痘疮一举，暗将所藏欲火，运出躯外，复其粹精之恒体。如矿金相似，必经红炉煅炼，而滓滓与精莹，始分之为两。吾尝以此法观出痘者之眸子，七八日后眼开之时，黑白分明者精金也，赤筋红膜包裹者混金也。至于瞳人模糊，神光不现，则全非金也。鸿轩幼时出痘太多，元气不能充灌，又为杂证所妨，脏腑中之火毒虽尽，而躯壳间之留滞犹存。所以痘痈之发，必于手足之委中、曲池者，则以零星小毒无处可容，而潜避于呼吸难到之处耳。今之痈疖，正当委中之穴，其为痘毒何疑？毒伏肘腋之下，原无所害，但粹精之体微有夹杂，是亦宝鉴之纤尘，白璧之微颣也。日者，太和元气，充满周身，将十五年前之余滓，尽欲化为脓血而出。他人见之为毒，吾早巳卜其为兴者机矣。岂有畅于四肢而不发于事业者哉？治法：外用马齿苋熬膏敷之，速破；内用保元汤托之，尽出。仍以痘痈门药为治，即日自当痊愈，必不似疮毒之旷日持久。但不识证，而以治疮毒寒凉泻火诸药投之，适以增楚贻患耳。孰谓外科小恙，可无樽俎折冲之人耶？如法治之，溃出脓水甚多，果不用生肌长肉而自愈。

 

 

 



   
  

古今图书集成医部全录卷二百

　前阴门

　　黄帝素问

　　　阴阳应象大论

年六十，阴痿，气大衰，九窍不利，下虚上实，涕泣俱出矣。
【 注　人年六十，已踰七八之期。天癸竭，肾气大衰，而阴事痿矣。九窍为水注之气，精水竭而精气衰，则九窍为之不利也。精竭于下，水泛于上，而涕泣俱出矣。】 

　　　阴阳别论

二阳之病发心脾，有不得隐曲，女子不月，其传为风消。其传为息贲者，死不治。
【 注　二阳者，足阳明胃经也。夫人之精血，由胃腑水谷之所资生，脾主为胃行其精液者也。二阳病则中焦之汁竭，无以奉心神而化赤，则血虚矣。水谷之精，脾不能转输于五脏，则肾无所藏而精虚矣。男子无精，有不得为隐曲之事，在女子无血则月事不得以时下矣。此病本于二阳而发于心脾也。精血两虚，则热盛而生风，风热交炽，则津液愈消竭矣。火热烁金，而传为喘急息肩者，死不治。盖胃乃津液之生原，肺乃津液之化原也。】 
三阳为病发寒热，下为痈肿，及为痿厥腨(疒肙)，其传为索泽，其传为颓疝。
【 注　三阳者，太阳之为病也。太阳之气主表，邪之中人，始于皮毛，邪正相搏，发为寒热之病矣。太阳主开，病则开阖不得，邪气从之，逆于肉理，乃生痈肿。太阳为诸阳主气而主筋，筋伤则为痿，气伤则为厥也。此皆太阳筋脉之为病也。太阳之气主表，而经脉发原于下，是以始病寒热之在上在表，而渐为痈肿、痿厥、颓疝之在内在下也。太阳之经气生于膀胱。膀胱者，主藏津液，气化则出。太阳之气病热于表，传入于里，则水津枯索而泽竭矣。颓疝小腹控卵肿痛，所谓膀胱疝也。盖始病标而及本，始病气而及经与筋也。】 

　　　诊要经终论

厥阴终者，中热嗌干，善溺心烦，甚则舌卷卵上缩而终矣。此厥阴经之所败也。
 【 注　厥阴木火之气欲绝，故中热嗌干也。肝所生病者，遗溺，肝气下泄也。心烦者，包络之气上炎也。肝者筋之合，筋者聚于阴器，而脉络于舌本，甚则舌卷囊缩而终矣。此厥阴之所败，经气之所终也。】 

　　　热论

伤寒六日，厥阴受之。厥阴脉循阴器而络于肝，故烦满而囊缩。十二日厥阴病衰，囊纵，少腹微下，大气皆去，病日已矣。
 【 注　厥阴木火主气，故烦满。脉循阴器，故囊缩。伤寒之邪，为毒最厉，故曰大气。十二日邪气渐衰，则正气渐复矣。】 
其病两感于寒，三日则少阳与厥阴俱病，则耳聋囊缩而厥，水浆不入，不知人，六日死。
 【 注　少阳与厥阴为表里，故见少阳之耳聋，厥阴之囊缩而厥。水浆不入，谷气绝也。不知人者，神气伤也。此脏腑皆病，荣卫不行，故经气终而死也。】 

　　　风论

肾风之状，多汗恶风，面痝然浮肿，脊痛不能正立。其色炲，隐曲不利，诊在肌上，其色黑。
【 注　风邪干肾，则水气上升，故面痝然浮肿，风行则水涣也。肾主骨，故脊痛不能正立。肾主藏精，少阴与阳明会于宗筋，风伤肾气，故隐曲不利。水气上升，故黑在肌上，水乘土也。】 

　　　五脏生成篇

黄脉之至也，大而虚，有积气在腹中，有厥气名曰厥疝。女子同法。得之疾使四肢汗出当风。
 【 注　四肢汗出当风，则风湿内乘于脾，而为积气。盖风木之邪，内干脾土，湿与阴土同气相感，故留聚而为积也。脾气不能灌溉于四旁，则逆于中而为厥气矣。名曰厥疝者，气逆而痛也。】 
黑脉之至也，上坚而大，有积气在小腹与阴，名曰肾痹，得之沐浴清水而卧。
 【 注　尺以候肾，黑脉之至，上坚而大者，肾脏有积而肾脉坚大也。上坚者，坚大在上而不沉也。与阴者，小腹而兼于前阴也。肾脏寒水主气，亦同气相感也。】 

　　　脉要精微论

帝曰：诊得心脉而急，此为何病？病形何如？岐伯曰：病名心疝，少腹当有形也。帝曰：何以言之？岐伯曰：心为牡脏，小肠为之使，故曰少腹当有形也。
 【 注　诸急为寒。心为阳脏而畏寒，故脉急。心为君主之官而不受邪，故脉见于脏而形见于腑也。】 

　　　平人气象论

寸口脉沉而弱，曰寒热，及疝瘕少腹痛。
 【 注　寸为阳，沉为阴。寸口脉沉而弱，此正气虚而阳邪直入于里阴。阴阳相乘，故主寒热。阳邪入里，故又主疝瘕而少腹痛也。】 
脉急曰疝瘕，少腹痛。
【 注　诸急为寒，故主疝瘕在内。】 

　　　大奇论

肾脉大急沉，肝脉大急沉，皆为疝。心脉搏滑急为心疝。肺脉沉搏为肺疝。三阳急为瘕，三阴急为疝。
 【 注　大则为虚，急则为寒，沉为在下在里，故皆为疝。心疝之有形，在少腹，其气上搏于心，故心脉搏而滑急也。肺脉浮而反沉搏，是肺气逆聚于内而为肺疝矣。瘕，假也，假物而成形。疝字从山，艮止高起之象。故病三阳之气者为瘕，三阴之气者为疝。】 

　　　脉解篇

厥阴所谓(疒颓)疝，妇人少腹肿者，厥阴者，辰也。三月，阳中之阴，邪在中，故为(疒颓)疝少腹肿也。
 【 注　厥阴木火主气，故主于三月、四月之交。三月阳盛之时，而厥阴主气，故为阳中之阴。邪为阴气也，厥阴之气在内而未得尽出，故为(疒颓)疝腹肿也。】 
所谓(疒颓)癃疝肤胀者，曰阴亦盛而脉胀不通，故曰(疒颓)癃疝也。
 【 注　阴亦盛者，厥阴之气亦盛于外而脉胀不通，故(疒颓)癃肤胀也。(疒颓)癃疝者，阴器肿而不得小便也。】 

　　　痿论

思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰，筋痿者生于肝，使内也。
 【 注　思想无穷，所愿不得，则肝气伤矣。前阴者，宗筋之所聚。足厥阴之脉，循阴股入毛中，过阴器。意淫于外则欲火内动，入房太甚则宗筋纵弛，阴痿白淫，乃欲火盛，而淫精自出也。筋痿者，又生于所愿不遂而伤肝，兼之使内，入房之太甚也。】 
阳明者，五脏六腑之海，主润宗筋。宗筋主束骨而利机关也。
【 注　阳明，为水谷血气之海。五脏六腑，皆受气于阳明，故为脏腑之海。宗筋者，前阴者。前阴者，宗筋之所聚，太阴、阳明之所合也。诸筋皆属于节，主束骨而利机关。宗筋为诸筋之会，阳明所生之血气为之润养，故诸痿独取于阳明。】 
冲脉者，经脉之海也，主渗灌溪谷，与阳明合于宗筋。
 【 注　冲脉起于胞中，上循背里为经络之海。其浮而外者，渗灌于溪谷之间，与阳明合于宗筋。是以宦者去其宗筋则伤冲任，血泻不复而须不生。】 
阴阳总宗筋之会，会于气街，而阳明为之长。
 【 注　少阴、太阴、阳明、冲、任、督脉，总会于宗筋，循腹上行，而复会于气街。气街者，腹气之街，在冲脉于脐左右动脉间，乃阳明之所主，故阳明为之主也。】 
故阳明虚则宗筋纵。
 【 注　阳明为水谷之海，主润宗筋。阳明虚则宗筋纵，宗筋纵弛，不能束骨而利机关，则成痿躄矣。故诸痿独取阳明。】 
故阳明虚则宗筋纵。
 【 注　阳明为水谷之海，主润宗筋。阳明虚则宗筋纵，宗筋纵弛，不能束骨而利机关，则成痿躄矣。故诸痿独取阳明。】 

　　　厥论

前阴者，宗筋之所聚，太阴、阳明之所合也。
 【 注　宗筋根起于胞中，内连于肾脏。阴阳二气，生于胃腑，输于太阴，藏于肾脏。太阴、阳明合聚于宗筋者，中焦之太阴、阳明，与下焦之少阴、太阳，中下相合，而会合于前阴之间。】 
厥阴之厥，则少腹肿痛，腹胀，泾溲不利，好卧屈膝，阴缩肿胻内热。
 【 注　足厥阴之脉，内抵少腹，挟胃属肝络胆，故厥则少腹肿痛而腹胀。其下循阴股，入毛中，环阴器，抵少腹，是以泾溲不利，阴缩而肿。肝主筋，膝者筋之会。筋脉厥逆，不能濡养筋骨，故好卧而屈膝。其脉起于大指丛毛之际，上循足胻，厥阴木火主气，荣俞厥逆，故胻内肿热也。】 

　　　玉机真脏论

风者，百病之长也。弗治，脾传之肾，病名曰疝瘕，少腹冤热而痛，出白，一名曰蛊。
 【 注　邪聚下焦，故少腹冤热而痛，溲出淫浊也。蛊，言阴邪居下而坏事之极。】 

　　　骨空论

任脉为病，男子内结七疝，女子带下瘕聚。
 【 注　七疝者，其病各异，其名不同。瘕者，假血液而时下汁沫；聚者，气逆滞而为聚积也。冲脉之血气，散于脉外之气分，故病则逆气里急。】 
督脉生病，从少腹上冲心而痛，不得前后，为冲疝。
 【 注　其脉从少腹直上贯心，故冲心而痛。绕于前后二阴之篡间，故不得前后而为冲痛之疝。】 

　　　四时刺逆从论

厥阴滑则病狐疝风。少阴滑则病肺风疝。太阴滑则病脾风疝。阳明滑则病心风疝。太阳滑则病肾风疝。少阳滑则病肝风疝。
 【 注　滑者，阳气盛微有热气病之谓。疝气盛而生热，则为疝痛。所谓风者，热所生也。】 

　　　至真要大论

太阳在泉，寒淫所胜，民病少腹控睾，引腰脊，上冲心痛，血见嗌痛，颔肿。
 【 注　丑未之岁，太阳在泉，寒淫于下，则膀胱与肾受之。膀胱居于少腹，故少腹痛。肾主阴器，故控引睾丸。太阳之脉，挟脊抵腰中络心，故引腰脊。肾脉络心，故上冲心痛。心主血而寒气逼之，故血见嗌痛颔肿，乃小肠经病。小肠者，心之腑也，亦水邪上侮火脏火腑而然。】 
阳明司天，丈夫(疒颓)疝，妇人少腹肿。
 【 注　(疒颓)疝少腹肿，皆肝经之病。】 
太阳之复，少腹控睾，引腰脊，上冲心。
 【 注　此亦厥阴之病也。】 
阳明之胜，清发于中，左胠胁痛溏泄，内为嗌塞，外发(疒颓)疝，胷中不便，嗌塞而欬。
 【 注　金气寒肃，故清发于中，金胜则木气受亏，故为胁痛(疒颓)疝。】 
太阴在泉，主胜则寒气逆满，食饮不下，甚则为疝。
 【 注　主胜则寒气逆满者，水淫而上乘于土也。四之客气，乃厥阴风木，食饮不下。甚则为疝者，湿气上逆而病及厥阴之经也。】 

　　　五常政大论

太阴司天，湿气下临，肾气上从，胷中不利，阴痿，气大衰而不起不用。
 【 注　胷中不利，水气上逆也。阴痿者，肾气衰于下也。夫阳气生于肾阴，而运用于肤表。肾气大衰，故阴器不起不用。】 

　　灵枢经

　　　邪气脏腑病形篇

肝脉微大为肝痹，阴缩；滑甚为(疒贵)疝。
 【 注　大主肝气盛。阴缩(疒贵)疝，肝气逆于下也。】 
心脉微滑为心疝引脐，小腹鸣。
脾脉微大为疝气，滑甚为(疒贵)癃，濇甚为肠(疒贵)，微濇为内(疒贵)，多下脓血。
 【 注　脾为阴湿之土，湿热则为疝(疒贵)。虚而有寒则为肠(疒贵)。脾脏多血少气，故下脓血。】 
肾脉滑甚为癃(疒贵)，大甚为阴痿。
 【 注　肾有热则为睾丸肿。(疒贵)痿者，阴器痿而不举也。】 

　　　经脉篇

肝足厥阴之脉，是动则为腰痛不可以俛仰，丈夫(疒贵)疝，妇人少腹肿；是主肝所生病者，狐疝。
 【 注　腰痛不可以俛仰，盖厥阴从少阳中气之化，厥阴之化气病也。(疒贵)疝少腹肿，皆厥阴之本气病也。】 
足厥阴气绝则筋绝。厥阴者，肝脉也。肝者，筋之合也。筋者，聚于阴器而脉络于舌本也。故脉弗荣则筋急，筋急则引舌与卵。故唇青舌卷卵缩，则筋先死。庚笃辛死，金胜木也。
 【 注　足厥阴之气主筋，故气绝则筋绝。厥阴者肝脉，肝者筋之合，谓厥阴之气合于肝脉，肝脏之气合于筋也。聚于阴器者，脉气之会于宗筋也。筋聚于阴器而络于舌本，故脉不荣于筋，则筋急而舌卷卵缩矣。厥阴气绝，则筋先死。庚笃辛死，金胜木而肝脏之木气绝也。】 

　　　经筋篇

手少阴经筋之病，寒则反折筋急，热则筋弛纵不收，阴痿不用。阳急则反折，阴急则俛不伸。焠刺者，刺寒急也。热则筋纵不收，无用燔针，名曰季冬痹也。
 【 注　手少阴其病在气而为经筋之病者，寒则反折筋急，热则筋纵不收。阳急则反折，阴急则俛不能伸。盖少阴本阴而标阳，故有寒热阴阳之证，少阴之从本从标也。少阴主气，故为季冬之痹。】 
足厥阴之筋，起于大指之上，上循阴股，结于阴器，络诸筋。其病阴器不用，伤于内则不起，伤于寒则阴缩入，伤于热则纵挺不收。治在行水清阴气气　原缺，据《灵枢》经筋补。。
 【 注　阴器乃宗筋之会而主筋，故连络于三阴三阳之筋也。其病为阴器不用。伤于内则阴痿不用，伤于寒则阴器缩入，伤于热则阴挺不收。厥阴从中见少阳之火化，故有寒热之分。夫金气之下，水气治之。复行一步，木气治之。厥阴之木气本于水，故治在行水，以清厥阴之气也。】 

　　　五味论篇

阴者，积筋之所终也。故酸入而走筋矣。
 【 注　阴者前阴。积筋者，宗筋也。宗筋者，筋之主也。酸入于宗筋，故走筋。盖足厥阴肝经，主宗筋而外合于通体之筋。】 

　　　五音五味篇

黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。
 【 注　宦者去其宗筋，伤其冲脉，血泻而不复上荣于唇口，故须不生。此因割去前阴，而伤其先天之精气也。】 
有天宦者，此天之所不足也。其任冲不盛，宗筋不成，有气无血，唇口不荣，故须不生。
 【 注　天宦者，谓之天阉。不生前阴，即有而小缩，不挺不长，不能生子，此先天所生之不足也。其冲任不盛，宗筋不成，有气无血，唇口不荣，故须不生。】 

　　　刺节真邪篇

茎垂者，身中之机，阴精之候，津液之道也。
 【 注　茎垂者，乃宗筋之会。肾者，胃之机关，主受藏津液。夫肾脏所藏之津液，从宗脉而上濡于空窍。故曰茎垂者，身中之机，阴精之候，津液之道也。】 

　　　本神篇

肝悲哀动中则伤魂，魂伤则狂忘不精，不精则不正，当人阴缩而筋挛，两胁骨不举，毛悴色夭，死于秋。
 【 注　悲哀，肺之情也。如肝因悲哀动中则伤肝脏所藏之魂，魂伤则狂忘不精。盖肝将军之官，谋虑出焉。肝志伤则不能处事精详矣。胆为中正之官，决断出焉。脏气伤则腑志亦不正，而无决断矣。肝主筋而脉络阴器，阴缩筋挛胁骨不举，情志伤而及于形也。】 

　　　本脏篇

耳后陷者肾下，肾下则为狐疝。
 【 注　狐疝者，偏有大小，时上时下，如狐之出入无时，此肾脏之疝也。】 

　　金匮要略 【 汉?张机】 

　　　阴肿湿

心水者，其身重而少气，不得卧，烦而躁，其人阴肿。
肾水者，其腹大，脐肿腰痛，不得溺，阴下湿如牛鼻上汗，其足逆冷，面反瘦。

　　　阴吹

胃气下泄，阴吹而正喧，此谷气之实也。膏发煎导之。

　　　食忌

鱼无肠胆者不可食。食之，三年阴不起，女子绝生。

　　　疝

腹痛，脉弦而紧，弦则卫气不行，即恶寒，紧则不欲食，邪正相搏，即为寒疝。寒疝绕脐痛。若发则白津出，手足厥冷。其脉沉紧者，大乌头煎主之。
寒疝腹中痛，及胁痛里急者，当归生姜羊肉汤主之。寒疝，腹中痛，逆冷，手足不仁。若身疼痛，灸刺诸药不能治，抵当乌头桂枝汤主之。
其脉数而紧乃弦，状如弓弦，按之不移。脉数弦者，当下其寒。脉紧大而迟者，必心下坚。脉大而紧者，阳中有阴，可下之。
趺阳脉当伏，今反紧，本自有寒疝瘕，腹中痛，医反下之，下之即胷满短气。
阴狐疝气者，偏有小大，时时上下，蜘蛛散主之。

　　　阴蚀

少阴脉滑而数者，阴中即生疮，阴中蚀，疮烂者，狼牙汤洗之。

　　中藏经 【 汉?华佗】 

　　　卵缩

脾中寒足热，则皆使人腹中痛，不下食，又病其舌强语濇，转卵缩，牵阴股中引痛。

　　　验病生死

凡病舌卷卵缩者死。
掌肿无纹，脐肿出，囊茎俱肿者，死。

　　　疝脉

左手寸口阳绝，则无小肠也。六日死。病则脐脾小腹中有疝瘕也。

　　千金方 【 唐?孙思邈】 

　　　阴(疒颓)

(疒颓)有四种：有肠(疒颓)、卵胀、气(疒颓)、水(疒颓)。肠(疒颓)、卵胀，难瘥。气(疒颓)、水(疒颓)，针灸易治。

　　　妬精疮

有人自少至长，阴下常有干癣者，宜依癣方主之。有五劳七伤而得阴下痒湿，搔之黄汁出者，宜用补丸散主之，仍须敷药治之。亦有患妬精疮者，以妬精方治之。夫妬精疮者，男子在阴头节下，妇人在玉门内，并似疳疮。作臼齐食之大痛，疳即不痛也。
跌阳脉滑而数，法当下重。少阴脉滑而数，妇人阴中生疮。

　　活人书 【 宋?朱肱】 

　　　囊缩

伤寒六七日，烦满囊缩，其脉尺寸俱微缓，此足厥阴肝经受病也。
脉浮缓，必囊不缩，外证必发热恶寒似疟，为欲愈，宜桂枝麻黄各半汤。若尺寸脉俱沉短者，必是囊缩，毒气入脏，宜承气汤下之。
大抵伤寒病，脏腑传变，阳经先受病，故次第传入阴经。以阳主生，故太阳水传足阳明土，土传足少阳木，为微邪也。阴主杀，故木传足太阴土，土传足少阴水，水传足厥阴木。至六七日，当传厥阴肝木，必移气克于脾土，脾再受贼邪，则五脏六腑皆困而危殆。营卫不通，耳聋囊缩，不知人而死矣。速用承气汤下之，可保五死一生。古人云：脾热病则五脏危。又云：土败木贼则死。若第六七日传厥阴，脉得微缓、微浮为脾胃脉，故知脾气全，不再受客，邪无所容，否极泰来，营卫将复，水升火降，则寒热作而大汗解矣。

　　济生方 【 宋?严用和】 

　　　七疝

巢氏云：疝者痛也，皆由荣卫虚弱，饮食寒温不调，致风冷邪气，乘虚入于腹中，遂成诸疝。发则小腹疼痛，痛或绕脐，或逆上抢心，引心背痛。甚则手足厥冷，自汗呕逆，或大小便秘难。大抵诸疝之脉当弦紧。盖弦者寒也，紧者痛也。疝有七证，厥疝、症疝、寒疝、气疝、盘疝、附疝、狼疝是也。何以言之？厥疝则心痛足冷，食已则吐；症疝腹中气乍满，气积如臂；寒疝因寒饮食，卒然胁下腹中痛；气疝腹中乍满乍减而痛；盘疝腹中痛引脐旁；附疝腹痛连脐下有积聚；狼疝小腹与阴相引而痛。诸疝不愈，邪气留滞，乃成积聚。其为病也，或左或右，胁下有如覆杯，或脐上下如臂，或腹大如盘，令人羸瘦少气，洒淅寒热，嗜卧，饮食不为肌肤，或腹满呕泄，或遇寒则痛。其脉厥而紧，浮而牢，皆积聚之脉也。但牢强急者生，虚弱急者不可治。

　　　阴(疒颓)

夫阴(疒颓)之证有四种：一曰肠(疒颓)，二曰气(疒颓)，三曰卵胀，四曰水(疒颓)是也。《圣惠》云：肾气虚，风冷所侵，流入于肾，不能宣散而然也。《三因》云：阴(疒颓)属肝，系宗筋，胃阳明养之。考之众论，俱为至当。多由不自卫生，房室过度，久蓄忧思恐怒之气，或坐卧冷湿处，或劳役无节，皆能致之。病则卵核肿胀，偏有大小，或坚硬如石，或脐腹绞痛，甚则肤囊肿胀，多成疮毒，轻则时出黄水，甚则成痈溃烂。大抵卵胀、肠(疒颓)皆不易治，气(疒颓)、水(疒颓)灸之易愈也。又有小儿有生以来便如此者，乃宿疾也。四(疒颓)治法，橘核丸用之屡验。

　　疮疡全书 【 金?窦汉卿】 

　　　肾痈

此毒年高者，因宿有疝气疾，及感冒寒湿气，辛勤；少壮为因房事所得。初起阴囊赤肿，身发寒热，攻水道、归来二穴，痛不可忍，用手按之，皮宽不急，可用败毒散加入当归须、川楝子发散。用手按之急胀似火之热，急用阴囊毒之药治之，更服黄矾丸。
倘或开刀，须待其熟，以油头绳扎住肾子，以小刀开海底穴，其脓血即流尽矣。外贴金丝等膏。少劳戒色，并避汤火风气及诸毒物。

　　　阴囊毒 【 即外肾痈】 

此证因肝经湿热不利，遂流毒于膀胱肾经，感冒寒暑邪气，偏盛于阴之经络，以致血气凝聚，寒湿不散，阴囊上肿而痛，或溃烂皮脱，肾子悬挂，宜用泻肝清热汤服之，外用铁箍散围之。
此证腐坏，急用乌金散敷之。或溃烂，饮食少思，日晡发热，急服加味小柴胡汤。痛甚加黄连，小便不利加木通、车前子，口渴加天花粉、麦门冬、五味子。

　　　阴蚀疮

阴蚀疮之生，皆由脏中虚怯，肾气衰少，风邪入腑，毒恶损伤荣卫，或与有毒妇人交接，不曾洗净。故时痛时痒，以渐成窍作疳，脓水涌流。若不早治，命亦难保。先用蛇床子、地骨皮、桑槐枝煎汤温洗，内服清热消疳解毒汤，外用掺药。先用金丝膏，后用紫金膏，拔出毒水，易能长肉。
夫阴蚀疮者，即下疳也。阴汗臊臭，故茎根生疳疮。乃肝经所属之分野。
内外蛀疳，身热，小便濇滞，宜服小柴胡汤加龙胆草、黄连、车前子。

　　　左右便毒 【 又名血疝】 

夫便毒者，生于小腹两腿合缝之间。或行路远涉辛苦，或上或下低闪肭气，或房事所伤，或男女大欲，不得直遂其志，故败精滞血，留聚中途；或梦寐之间而不泄，或妄想不能忘情息念，故结成毒。然肾者作强之官，伎巧所出，一有所感，精血凝滞，此证遂生。初起之时，寒热交作，两腿牵绊，肿起不能屈伸，乃证之渐也。急服龙胆汤。

　　　小肠流注

此证受在心经伏热，结聚成毒也。当用败毒流气饮，再服清心流气饮治之，时服腊矾丸。

　　河间六书 【 金?刘完素】 

　　　(疒颓)疝

(疒颓)疝，少腹控卵，肿急绞痛也。寒主拘缩，寒极而土化治之，故肿满。经言丈夫(疒颓)疝，谓阴器连少腹急痛。其妇人少腹肿，皆肝足厥阴脉之为病。经注曰：寒气聚而为疝也。又按《难经》言五脏皆有疝，但脉急也。注言脉急者，寒之象。然寒则脉当短小而迟，今言急者，非急数而洪也。由紧脉主痛，急为痛甚。病寒虽急，亦短小也。所以有痛而脉紧急者，脉为心之所养也。凡六气而痛则心神不宁，而紧急不得舒缓，故脉亦从之而见。欲知何气为其痛，当适其紧急相兼之脉而可知。如紧急洪数，则为热痛之类。又经言脾传之肾，病名曰疝瘕，少腹烦冤而痛，出白液，一名曰蛊。注言少腹痛，溲出白液也。一作客热内结，销烁脂肉如虫之食，故名曰蛊也。然经之复言热为疝瘕，则亦不可止言为寒，当以脉证别之。

　　　小肠气

《甲乙经》云：小肠病结于腰，上而不下，痛冲心肺邪所系，茴香楝实丸主之。

　　　阴疝

足厥阴之脉，环阴器，抵小腹。肿或痛，肾虚寒水涸，宜泻邪补脉为治，蒺藜汤主之。
　　　蛊疝

脾风传肾，一名疝气，小腹痛出白液，名曰蛊。《左传》云，以丧志名为蛊病，乃真精不守也。大建中汤主之。

　　　心疝

心脉急，小腹有形，心不受邪，必传于腑，故小腹有形，心气逆不顺则痛不已，当兼心气治。不止，为有寒邪所中。木香散主之。

　　儒门事亲 【 元?张从政】 

　　　茎中痛

茎中痛者，先宜清剂、寒剂夺之，后以淡剂、甘剂分之。

　　　疝本肝经宜通勿塞论

疝有七，前人论者甚多，非《灵枢》、《素问》、《铜人》之论，余皆不取。非余好异也，但要穷其源耳。七疝者何？寒疝、水疝、筋疝、血疝、气疝、狐疝、(疒颓)疝，是谓七疝。俗工不识，因立谬名。或曰膀胱，或曰肾冷，或曰小肠气，小儿曰偏气，立名既谬，并丧其实。何哉？盖医者既断为膀胱肾冷小肠气，又曰虚寒所致。其药之用也，不鹿茸、巴戟，则杜仲、苁蓉；不附子、乌头，则干姜、官桂；不楝实、蘹香，则金铃、补骨脂。朝吐暮饵，曾无殊效。三二十年，牢不可去。间因微病，稍似开通。执此微芒，浸成大错。标既不除，本必归甚。处处相传，曾无觉者。岂知诸疝皆归肝经，其奈通流归之小肠脬囊。夫膀胱水腑，专司渗泄；小肠水道，专主通流；肾为少阴，总统二水。人之小溲，自胃入小肠，渗入膀胱。膀胱者，脬囊也，气化则水出茎端，此常道也。及其为疝，乃属足厥阴肝经。盖环阴器而上入小腹者，足厥阴肝经也。夫肝肾皆属于下，与冲、任、督相附。然《灵枢经》言：足厥阴肝经病，则有遗溺、癃闭、狐疝。专主肾与膀胱、小肠三经，则不言疝，是受疝之处，乃肝之部分也。且《内经》言：男子宗筋为束骨之会。而肝专主筋。睾者，囊中之丸。虽主外肾，非厥阴环而引之，则玉茎无由伸缩。在女子则为篡户，其内外为二：其一曰廷孔，其二曰窈漏。此足厥阴与冲、任、督之所会也。《灵枢》言：足厥阴之经筋，聚于阴器。其病伤于寒则阴缩入，伤于热则纵挺不收，治在行水清阴气。故阳明与太阴、厥阴之筋，皆会于阴器。惟厥阴主筋，故为疝者，必本之厥阴。《灵枢》又言：足厥阴之别，名曰蠡沟，去内踝五寸，别走少阳，循胫上睾，结于茎。其病气逆睾肿卒疝，实则挺长，虚则暴痒，取之所别也。岂非厥阴为受病之处耶？《灵枢》又言：邪在小肠，连睾系，属于肾，贯肝络肺。心系气盛，厥逆上冲，肠胃熏肝，散于肓，结于脐。故取之肓原以散之，取太阴以平之，取厥阴以下之，取巨虚、下廉以去之，按其所过之经以调之。此其初虽言邪在小肠，至其治法，必曰取厥阴以下之，乃知诸疝关于厥阴，可以无疑。以脉考之，《素问》云，厥阴滑为狐风疝，少阳滑为肺风疝，太阴滑为脾风疝，阳明滑为心风疝，太阳滑为肾风疝，少阴滑为肝风疝。凡此六疝，虽见于他脉中，皆言风疝者，足厥阴肝经之气也。《灵枢》亦曰，心脉微滑为心疝，肝脉滑甚为(疒贵)疝，肾脉滑甚为癃(疒贵)。凡此三脏脉之疝，亦以滑为疝也。《素问》又云，脉大急皆为疝。心脉滑，传为心疝。肺脉沉，传为肺疝。三阴急为疝，三阳急为瘕。王太仆云，太阳受寒，血凝为瘕；太阴受寒，气聚为疝。此言太阴受寒，传之肝经，可以温药逐之，而不可以温药补之。若补之者，是欲病去而强挽留之也。历考《素问》，三阳为病发寒热，其传为(疒颓)疝。此亦言膀胱非受病之处，必传于厥阴部分，然后为疝也。又言，病在少腹，腹痛，不得大小便，病名曰疝，得之寒。言脉急者曰疝瘕，少腹痛。凡言少腹者，岂非厥阴之部分耶？又言：脾风传胃名曰疝瘕，此谓非肝木不能为风气。名曰厥疝，盖脾土虚而不能制水，又为肝木所凌也。又言督脉为冲疝，盖厥阴与冲、任、督俱会于前阴也。岂不明哉？至如运气中又言，岁太阳在泉，寒淫所胜，民病少腹控睾。盖寒客于小肠、膀胱，则肝木缩而不得伸，此母传之子也。阳明司天，燥淫所胜，丈夫(疒颓)疝，妇人少腹痛。此言肝气不得上行，为金所抑，鬼贼故也。又言，太阴在泉，土胜则寒气逆满，食饮不下，甚则为疝。此亦言寒客太阴湿土，土不胜水，水传之肝经也。又尝遍阅《铜人》俞穴，亦相表里。如背上十三椎俞，肝经言寒疝。腹部中行，惟阴交一穴寒疝言，任脉之所发也；关元一穴言暴疝，小肠之募，足三阴任脉之会也；中极一穴言疝瘕，膀胱之募，亦足三阴任脉之会也；曲骨一穴言(疒贵)疝，任脉、足厥阴之会也。其腹部第二行，肓腧二穴言寒疝，冲脉足少阴之会也；四满二穴言疝瘕，冲、任脉、足少阴肾之会也。其腹部第三行，大巨二穴言(疒贵)疝，足阳明脉气之所发也；气冲二穴言(疒颓)疝，茎中痛两丸寒痛，亦足阳明脉气之所发也。其腹部第四行，府舍二穴言疝痛，足太阴、厥阴、阴维之交会也；冲门二穴言阴疝，足太阴、厥阴之会也。其在侧胁者，五枢二穴言寒疝，阴邪上入少腹，带脉下三寸也。其在足六经者，足厥阴穴十名，言疝者七，谓大敦、行间、太冲、中封、蠡沟、中都、曲泉。足少阳穴十四名，言疝者一，谓丘墟穴也。足太阴穴十一名，言疝者一，谓阴陵泉也。足阳明穴十五名，言疝者一，谓阴市穴也。足少阴穴十名，言疝者五，谓然谷、太溪、照海、交信、筑宾也。足太阳穴十八名，言疝者二，谓金门、合阳也。由是言之，惟厥阴言疝独多，为疝之主也。其他经穴，虽亦治疝，终非受疝之地，但与足厥阴相连耳。或在泉寒胜，木气挛缩禁于此经；或司天燥胜，木气抑郁于此经；或忿怒悲哀，忧抑顿挫，结于此经；或药淋外固，闭尾缩精，壅于此经。其病差别如此。不知世间之方多热补，信俗方则《素问》、《灵枢》、《铜人》非也，信《素问》、《灵枢》、《铜人》则俗方非也。呜呼！余立于医四十余岁，识练日久，因经识病，然后不惑。且夫遣溺闭癃，阴痿脬痹，精滑白淫，皆男子之疝也，不可妄归之肾冷。血涸不月，月罢腰膝上热，足躄，嗌干，癃闭，少腹有块，或定或移，前阴突出，后阴痔核，皆女子之疝也。但女子不谓之疝，而曰瘕。若少年得之，不计男子、妇人皆无子。故隐蔽委曲之事，了不干脬、肾、小肠之事，乃足厥阴肝经之职也。俗方止言脬、肾、小肠，殊不言肝木一句，惑人甚矣。且肝经乙木也，木属东方，为心火之母也。凡疝者，非肝木受邪，则肝木自甚也，不可便言虚而补之。《难经》所谓东方实，西方虚，泻南方，补北方。此言泻火，木自平，金自清，水自旺也。昔审言为蔡之参军也，因坐湿地，疝痛不可堪，诸药莫救。余急以导水丸、禹功散泻三十余行，肿立消，痛立减。又项关一男子病卒疝，暴痛不任，倒于街衢，人莫能动，呼予救之。余引经证之邪气客于足厥阴之络，令人卒疝，故病阴丸痛也。余急泻大敦二穴，大痛立已。夫大敦穴者，乃足厥阴之二穴也。殄寇镇一夫病(疒皆)疟发渴，痛饮蜜浆，剧伤冰水。医者莫知泻去其湿，反杂进姜附，湿为躁热所壅，三焦闭溢，水道不行，阴道不兴，阴囊肿坠，大于升斗。余先以导水百余丸，少顷，以猪肾散投之。是夜，泻青赤水一斗，遂失痛之所在。又一夫病卒疝，赤肿大痛，数日不止，诸药如水投石。余以导水一百五十丸，令三次咽之；次以通经散三钱，空腹淡酒调下。五更，下脏腑壅积之物数行，痛肿皆去，不三日平复如故。《内经》曰，木郁则达之，谓吐之令条达也。肝积本当吐，然观其病之上下，以顺为贵。仲景所谓上宜吐，下宜泻也。

　　　七疝病形

寒疝，久而无子，其状囊冷，结硬如石，阴茎不举，或控睾丸而痛。得于坐卧湿地，或寒月涉水，或置雨雪，或坐卧砖石，或风冷处，使内过劳。宜以温剂下之。
水疝，其状肾囊肿痛，阴汗时出，或囊肿而状如水晶，或囊痒而燥出黄水，或少腹中按之作水声。得于饮水醉后，使内过劳，汗出而遇风，寒湿之气，聚于囊中，故水多令人为卒疝。宜以逐水之剂下之。有漏针去水者，人多不得其法。
筋疝，其状阴茎肿胀，或溃或脓，或痛而里急筋缩，或茎中痛，痛极则痒，或挺纵不收，或白物如精，随溲而下。得于房室劳伤，及邪术所使。宜以降心之剂下之。
血疝，其状如黄瓜，在大腹两旁，横骨两端约中，俗云便痈。得于重感，春夏大燠，劳动使内，气血流溢，渗入脬囊，留而不去，结成痈肿，脓少血多。宜以和血之剂下之。
气疝，其状上连肾区，下及阴囊，或因号哭忿怒，则气郁之而胀，怒哭号罢，则气散者是也。有一治法，以针出气而愈者，然针有得失，宜以散气之药下之。或小儿亦有此疾，俗曰偏气，得于父已年老，或年少多病，阴痿精怯，强力入房，因而有子，胎中病也。此疝不治，惟筑宾一穴主之。
狐疝，其状如瓦，卧则入小腹，行立则出小腹，入囊中。狐则昼出穴而溺，夜则入穴而不溺。此疝出入上下往来，正与狐相类也。亦与气疝大同小异，今人带钩钤是也。宜以逐气流经之药下之。
(疒颓)疝，其状阴囊肿缒，如升如斗，不痒不痛者是也。得之地气卑湿所生，故江淮之间，湫塘之处，多感此疾。宜以去湿之药下之。女子阴户突出，虽亦此类，乃热则不禁固也。不可便谓虚寒而濇之燥之补之。本名曰瘕，宜以苦下之，以苦坚之。王冰云：阳气下坠，阴气上争，上争则寒多，下坠则筋缓。故睾垂纵缓，因作(疒颓)疝也。已上七疝，下去其病之后，可调则调，可补则补，各量病势，勿拘俗法。经所谓阴盛而腹胀不通者，(疒颓)癃疝也，故不可不下。

　　　便痈

夫便痈者，乃男子之疝也。俗呼为便痈，言于不便处害一痈，故名便痈。便痈者，谬名也，《难》、《素》所不载。然足厥阴肝之经络是气血行流之道路，冲、任、督脉亦属肝经之旁络。《难经》曰：男子有七疝是也。便痈者，血疝也。治之以导水丸、桃仁承气汤，或抵当汤投之，同瘀血不散而治，大作剂料，峻泻一二十行。次以玉烛散和气血通经络之类则是。世只知多用大黄、牡蛎而已，间有不愈者，是不知和血通经之道也。

　　　下疳

夫下疳久不愈者，俗呼曰臊疳是也。先以导水、禹功，先泻肝经；外以木香散掺之，日上三两度；然后服淡粥一二日则止。

　　东垣十书 【 元?李杲】 

　　　隐曲不利

经曰：二阳之病发心脾，有不得隐曲，女子不月。释之者谓，男子则脾受之而味不化，故少精；女子则心受之而血不流，故不月。分心脾为男女，各受立说。窃独谓不然。夫二阳，阳明也。胃与大肠之脉也。肠胃有病，心脾受之。发心脾，犹言延及于心脾也。虽然，脾胃为合，胃病而及脾，理固宜矣。大肠与心，本非合也。今大肠而及心，何哉？盖胃为受纳之府，大肠为传化之府。食入于胃浊气归心，饮入于胃输精于脾者，以胃之能纳，大肠之能化也。肠胃既病，则不能受，不能化，心脾何所资乎？心脾既无所资，则无所运化而生精血矣。故肠胃有病，心脾受之，则男为少精，女为不月矣。心脾当总言男女，不当分说，至隐曲、不月方可分说耳。若如释者之言，则男之精独资于脾而不资于心，女之血独资于心而不资于脾，有是理耶？盖男女之精血，皆由五脏之相养而后成。可谓之男精资于脾，女血资于心乎？经本曰：男女皆有心脾之病。但在男子则隐曲不利，在女子则月事不来耳。

　　　论疝

前阴分大寒大热，囊垂缩。阴阳别论云：三阳为病发寒热，下为壅肿，及为痿厥腨(疒肙)，其传为索泽，又传为(疒颓)疝。夫热在外寒在内则囊垂，此九夏之气也，寒在外热在内则卵缩，此三冬之气也。足太阳膀胱之脉逆，上迎手太阳、小肠之脉，下行至足厥阴肝之脉，不得伸，其任脉并厥阴之脉逆，则如巨川之水，致阳气下坠。是风寒湿热，下出囊中，致两睾肿大，谓之曰疝，大甚则为(疒颓)。足厥阴之脉，与太阳、膀胱寒水之脉，同至前阴之末。《伤寒论》云：足厥阴肝经为病，烦满囊缩，急下之，宜大承气汤以泻大热。《灵枢》经筋篇云：足厥阴肝，伤于寒则阴缩入。前说囊缩为大热，此说为大寒。又说：囊缩垂睾，下引(疒颓)疝脚气，为大寒风湿盛，下垂为寒。与上二说不同，何也？曰：以平康不病人论之，夏暑大热，囊卵累垂，冬天大寒，急缩收上，与前三说又不同。何也？曰：伤寒家囊卵缩，大热在内，宜承气汤急下之。与经筋说阴缩入，大寒在外，亦是热在内与伤寒家同。故再引平康人以证之。冬天阳气在内，阴气在外，人亦应之，故寒在外则皮急，皮急则囊缩。夏月阴气在内，阳气在外，人亦应之，故热在外则皮缓，皮缓则囊垂，此(疒颓)疝之象也。三说虽殊，皆一理也。

　　　论阴疮

夫阴疮者，大概有三等：一者湿阴疮；二者妬精疮；三者阴蚀疮，又曰下疳疮。盖湿疮者，由肾经虚弱，风湿相搏，邪气乘之，瘙痒成疮，浸淫汁出，如疥癣者是也。妬精者，由壮年精气盈满，久旷房室，阴上生疮，赤肿作害，妨闷痒痛者是也。阴蚀疮者，由肾脏虚邪，热结下焦，经络否濇，气血不行，或房劳洗浴不洁，以致生疮，隐忍不医，焮肿尤甚，由疮在里，措手无方，疼痛注闷，或小便如淋，阴丸肿痛是也。或经十数日，溃烂血脓，肌肉侵蚀，或血出不止，以成下疳。若身体壮热，烦渴恶寒，宜急治之，以大豆甘草汤渍之，渍毒之汤洗浴之，服五香连翘汤、漏芦汤等疏之，更以截疳抵圣散干掺之，四畔用摩风膏温润之，后以将护忌慎之。渴不止者，服竹叶黄芪汤。大便软者，宜服托里茯苓汤调治之。夫如是则无不差矣。

　　丹溪心法 【 元?朱震亨】 

　　　疝痛

疝痛，湿热痰积流下作病。大概因寒郁而作，即是痰饮食积并死血。
专主肝经，与肾经绝无相干，大不宜下。
痛甚者，不宜参、朮。
(疒颓)湿多成疝气，宜灸大敦穴，在足大指爪甲后一韭叶聚毛间是穴。
食积与死血成痛者，栀子、桃仁、山楂、枳子 【 一作枳实】 吴茱萸，并炒以生姜汁，顺流水煎汤调服。一方加茴香、附子。
亦有水气而肿痛者。
又有挟虚者，当用参、朮为君，佐以疏导之药。其脉沉紧豁大者是。
按之不定者，属虚，必用桂枝、山栀炒、乌头细切炒为末，姜汁糊丸，每服三四十丸，姜汤下，大能刧痛。
按戴思恭云：疝本属厥阴肝之一经。余常见俗说小肠、膀胱下部气者，皆妄言也。

　　　木肾

木肾者，心火下降则肾水不患其不温，真阳下行则肾气不患其不和，既温且和，安有所谓木强者哉？夫惟嗜欲内戕，肾家虚惫，故阴阳不相交，水火不相济，而沉寒痼冷，凝滞其间，胀大作痛，顽痹结硬，势所必至矣。不可纯用燥热，当温散温利，以逐其邪。邪气内消，荣卫流转，如寒谷回春，盖有不疾而速，不行而至者矣。

　　　治法

凡治七疝，多用热药而获效者，即《内经》从治之法耳。须用寒凉药监制之，不可纯用大热之剂，如乌头、附子之类，令人久服多服，必变剧不可治矣。但宜以二陈汤加枳实、橘核、栀子、山楂等药，煎入生姜汁，热辣饮之。
恐有瘀血作痛者，本方加延胡索、桃仁泥。
如有气作痛者，本方加木香、茴香、楝实等药。
如六脉沉细，手足厥冷者，本方加附子、干姜、肉桂之类以佐之。
如睾丸痛甚者，加荔枝核、乳香、没药为细末调入。本方煎药内，或另用顺流水调服亦可。
如木肾肿大如升斗者，本方去甘草加海藻、昆布、荔枝核、茴香、川楝子等药为末，顺流水调服，作丸子服亦可。

　　　囊痈

《外科精要》云：痈疽入囊者死。囊属厥阴，今以死言之，将以为属少阴肾经邪？予亲见入囊者七八人，悉以湿热入肝经施治，而用补阴药佐之，虽脓溃皮脱，睾丸悬挂可畏者，皆不死。但不知下虚年老者如何耳？囊痈，湿热下注也。有作脓者，此浊气润下，将流入渗道，因阴道或亏，水道不利而然。脓尽自安，不药可也。惟在善于调摄耳。又有因腹肿，渐流入囊，肿甚而囊自裂开，睾丸悬挂，水出，以杉木炭末敷外，以紫苏叶包裹，仰卧养之。
大抵此证属阴道亏，湿热下利所致，故滋阴降湿药不可缺。常治肿痛，小便秘滞者，用除湿为主，滋阴佐之。肿痛已退，便利已和者，除湿滋阴药相兼治之。欲其成脓，用托里为主，滋阴佐之；候脓成即针之，仍用托里滋阴。若湿毒已尽者，专用托里。如脓清或多或敛迟者，用大补之剂，或附子饼灸之。

　　　阴疮

男子阴疮，又名耻疮。或痛在茎之窍，或痛在茎之标，皆手足太阳经不利，热毒下传，入于足厥阴经，故变紫黑色，作蚀疮，毁其茎而死。宜以子和泄水丸散导湿毒，无不愈者。若已成疮，先泄其根，次从标而治外。以葱白、黑豆汁渫洗拭干，以黄连、木香、密陀僧、干臙脂之类细末搽之。如内溃脓不出，以追脓散上之，又用子和泄水丸。如后窍脓少，可用黄连、木香、臙脂等贴之。

　　格致余论 【 元?朱震亨】 

　　　疝气论

疝气之有甚者，睾丸连小腹急痛也。有痛在睾丸者，有痛在五枢穴边者，皆足厥阴之经也。或有形，或无形，或有声，或无声。有形如瓜，有声如蛙。自《素问》以下，历代名医，皆以为寒。盖寒主收引，经络得寒故收引不行，所以作痛，理固然也。有得寒而无疝者，又必有说以通之可也。予尝屡因门户雪上有霜，没脐之水，踢冰徒涉，不曾病此，以予素无热在内也。因而思之，此证始于湿热在经，郁而至久，又得寒气外束，则湿热之邪，不得疏散，所以作痛。若只作寒论，恐为未备。或曰：厥阴一经，其道远，其位卑，郁积湿热，何由而致？予曰：大劳则火起于心，醉饱则火起于胃，房劳则火起于肾，大怒则火起于肝。本经火积之既久，母能令子虚，湿气便盛。厥阴属木，系于肝，为将军之官。其性急速，火性且又暴，今既为寒所束，宜其痛之大暴也。愚见有用乌头、栀子等分作汤用之，其效亦敏捷。后因此方随证与形，加减用之，无有不应。然湿热又须分多少而施治。但湿者肿多，(疒颓)疝是也。又有挟虚而发者，当以参、朮为君，而以疏导药佐之。诊其脉，有甚沉紧而豁大无力者是也。其痛亦轻，惟觉重坠牵引耳。
下部(疒颓)气不痛之方，细思非痛断房事与厚味不可。若徒恃用药，惟促其寿。若苍朮、神曲、白芷、山楂、川芎、枳实、半夏皆要药。人视其药皆鄙贱之物，以启慢心，又不能断欲以爱护其根本，非徒无益，而反被其害者多矣。且其药宜随时月寒湿，更按君臣佐使加减。大抵(疒颓)疝属湿者多。

　　卫生宝鉴 【 元?罗天益】 

　　　疝

至真要大论云：小腹控睾，引腰脊，上冲心，唾出清水，及为白淫，甚则入心，善悲善忘。《甲乙经》曰：邪在小肠也。小肠病者，小腹痛引腰脊，贯肝肺，其经虚不足，则风冷乘间而入。邪气既入则厥，其证上冲肝肺，客冷散于胷，结于脐，控引睾丸，上而不下，痛而入腹，其冲心胷，盖其经络所属所系也。

　　　胞痹

痹论云：胞痹者，小腹膀胱，按之内痛，若沃以汤，濇于小便，上为清涕。夫膀胱者，为州都之官，津液藏焉，气化则能出矣。今风寒湿邪气客于胞中，则气不能化出，故胞满而水道不通。其证小腹膀胱，按之内痛。若沃以汤，濇于小便，以足太汤经其直行者，上交巅入络脑，下灌鼻窍则清涕也。

　　医学正传 【 明?虞抟】 

　　　疝气论

愚按子和论七疝病源至为详悉，但其处方一以攻下之法为主治，不能使人无疑耳。既曰多由房劳致虚而作，其可一例施之以攻下之法乎？大抵七疝为病，若非房劳所致，即是远行辛苦，涉水履冰，热血得寒，而凝滞于小肠、膀胱之分；或湿热乘虚，而流入于足厥阴之经。古方一以为寒而纯用乌、附等热药为治，我丹溪先生独断为湿热，此发古人之所未发者也。夫热郁于中，而寒束于外，宜其有非常之痛。故治法宜驱逐本经之湿热，消导下焦之痰血，而以寒因热用之法，立方处治，即邪易伏而病易退也。其攻下之法，愚故未敢试而行之，以俟识者。

　　明医杂着 【 明?王纶】 

　　　阴痿

男子阴痿不起，古方多云命门火衰，精气虚冷，固有之矣。然亦有郁火甚而致痿者。经云：壮火食气。譬如人在暑热而倦怠痿弱，遇冬寒而坚强也。予尝亲见一二人肾经郁火而有此证，令服黄蘗、知母清火坚肾之药而效。故须审察，不可偏认作火衰也。
 【 注　阴茎，属肝之经络。盖肝者木也，如木遇湛露则森立，遇酷热则萎悴。若因肝经湿热而患者，用龙胆泻肝汤以清肝火、导湿热。若因肝经燥热而患者，用六味丸以滋肾水、养肝血而自安。】 

　　　阴虚疝

若阴虚兼有疝气病者，补阴丸加苍朮盐水炒一两半，黄连姜汁炒、山栀炒各六钱，川芎一两，吴茱萸炒、青皮去穰各五钱。
 【 注　疝证专主肝经者多。如运气或在泉寒胜，木气挛缩，禁于此经。或司天燥胜，木气抑郁于此经，或忿怒悲哀，忧抑顿挫，结于此经；或药淋外固，闭尾缩精，壅于此经。其病差别如此。且夫遗溺闭癃，阴痿脬痹，精滑白淫，皆男子之疝也，不可妄归之肾冷。血涸不月，月罢腰膝上热，足躄，嗌干，癃闭，少腹有块，或定或移，前阴突出，后阴痔核，皆女子之疝也，但女子不谓之疝而谓之瘕。若年少而得之，不计男子妇人皆无子。故隐蔽委曲之事，了不干脬、肾、小肠之事，乃足厥阴之证也。窃谓前证若因肝经湿热，当用炒山栀、茯苓、黄蘗、泽泻、川芎、当归、吴茱萸、黄连、山楂。若肝肾二经湿热，当用六味地黄丸料加柴胡、山栀。若肝脾二经阴虚湿热，宜补中益气加炒山栀、炒黑黄连、吴茱萸。盖疝名有七，形证所因不同，治法亦异。】 

　　奇效良方 【 明?方贤】 

　　　囊缩

此厥阴经证，其筋脉循阴器，络舌本。厥阴经受病，其筋脉动急，故舌卷囊缩者难治。治用当归四逆汤、吴茱萸生姜汤治之。

　　　疝论

《巢氏病源》论疝者痛也，其名曰厥、曰症、曰寒、曰盘、曰气、曰附、曰狼，此七者疝之名也。其厥逆心痛足寒，呕吐饮食不下，曰厥疝；腹中气乍满，心下尽痛，气积如臂，曰症疝；因寒饮食，即胁下腹中尽痛，曰寒疝；腹中乍满乍减而痛，曰气疝；腹中痛在脐旁，曰盘疝；腹中脐下有积聚，曰附疝；小腹与阴相引而痛，大便难，曰狼疝。其证发则可验。又有石疝、血疝、阴疝、妬疝、气疝，此五者有名而无形也。外有心疝、寒疝、饥疝、疝癖数者，其名不同，病则大同小异。世俗呼为小肠气、膀胱气、奔豚气、蟠肠气、横弦、竖弦、偏坠、木肾、肾余、阴肿与疝病，其名有别也。至于张子和论七疝，曰寒疝、水疝、筋疝、血疝、狐疝、气疝、(疒颓)疝之名，又与诸论不同。且如(疒颓)疝者，外肾坚肿也。痛者为阴肿，不痛者为木肾，一边坠下者为偏坠。疝诸论立名虽多且异。《灵枢经》云：邪在小肠，连睾系属肾，贯肝络肺系心。气盛，厥气上冲也。《内经》又云：任脉为病，男子内结七疝，女子带下瘕聚。冲脉逆为气里急。然则任脉虽称病有七疝之名，而无七疝之状。而任脉者，是疝病之本源，各经是病疝之支流也。又云：厥阴脉滑为狐疝，少阳脉滑为肝风疝，太阴脉滑为脾风疝，少阴脉滑为心风疝，太阳脉滑为肾风疝，阳明脉滑为肺风疝。此风非外入之风，乃肝木阳脏气动之风也。此六疝者，应乎六经，在于五脏。何谓疝病皆属肝？病生于阴，起于下，阴者内之，太阴脾、厥阴肝、少阴肾，皆足之阴经也。下者地下寒气也，足常履地，盖天地之风寒，皆入于地，人之风湿皆从足起。或因经虚，聚于脬囊小腹，两阴相并，二气相搏，则为疼痛矣。或冷饮过情，水流归肾，或坐卧处湿，寒搏留阴，以寒攻阴则为疝痛。经曰：痛者，通也。疝气作痛，宜通不宜塞，宜温不宜凉。通谓泻其实，不泻其虚。寒谓补其虚，不补其实。实者邪气也，虚者正气也。若正气虚极，则先温而后泻。若邪气盛极，则先泻而后补。温者必兼于气，泻者必兼于寒。寒则入于经而导其邪，温则疏其气养其正也。大凡内外之气，交入于肾者为肾气，入于膀胱者为膀胱气，入于小肠者为小肠气。肾与膀胱为脏腑，其气相通，连为外肾，系于睾丸，此三经乃相连而病者也。其脉当以弦紧，弦则为寒，紧则为痛。从寒则痛，从湿则肿。始得不愈，邪气留滞，结成积聚而为疼痛，或胁左右如杯，或脐上下如臂，或腹大如蛊，令人羸瘦少气，洒淅寒热，嗜卧，饮食不为肌肤，腹满呕吐。医者当临期审察，若因七情而得者，当调其气安五脏；外邪相干者，散湿祛寒为先。去邪之实，补肝之虚，无不愈矣。

　　证治要诀 【 明?戴思恭】 

　　　囊缩

舌卷囊缩，不特阴中之阴有之，阳明之热陷入厥阴亦有之。盖阳明主宗筋，宗筋为热风所吹，故弗荣而急引舌与卵，是以舌卷囊缩。当泻阳以救阴，宜大承气汤。
厥阴舌卷囊缩，宜急下。如此等证，当速用利下之剂。苟或当下而不下，则热毒转深，遂致失下不可救疗，岂可一以下药宜迟为说。

　　　小肠气

气因寒聚为疝，血因寒聚为瘕，即是疝气，今谓之横弦、竖弦，绕脐走注，小腹(疒丂)痛，宜蟠葱散吞下茱萸内消丸，或盐酒调异功散。
不问何证，皆可用生料五苓散，加炒茴香半钱或一钱。服药未效，大痛攻刺不已，阴缩，手足厥冷，宜香附子，仍炒盐乘热，用绢裹熨脐下。若大小腑不甚通者，五苓散加桂，下青木香丸。
初发或头疼身热，或憎寒壮热，并宜参苏饮加木香。气逆上攻心下，不觉痛而见心疼者，宜以生韭捣取自然汁，和五苓散为丸，茴香汤下，亦于心痹疼证中互言之。有肾气才动，心气亦发，上下俱疼者，宜异功散吞茱萸内消丸。或且专治下，下痛定则止痛定矣。

　　　(疒颓)疝

一核偏坠或俱肿胀，或一核缩入小腹，痛不可忍，用手按捺方得还旧，是为(疒颓)气。宜蟠葱散吞下茱萸内消丸。若未愈，荜澄茄散下大茴香丸。
若大小腑不通，宜木香丸半贴以通润之。却以螌蝥十个，去头足翅，剉碎同炒，去蝥出火毒，浓煎，灯心汤调，五苓散下五七十丸；或用灯心葱入水酒内煎，去灯心葱调五苓散。若痛入腹，逆上攻心，至成呕逆，先用盐酒下养正丹，次用生料五积散加吴茱萸、茴香、桃仁、延胡索各炒入半钱。有因登高攧伤外核，以致肿疼，或小便出血，或小便不通，宜五苓散和复元通气散服。
有阴(疒颓)大如斗，诸药不能效者，宜当归四逆汤加生姜、茱萸，曾用之效。

　　医学纲目 【 明?楼英】 

　　　运气为疝

疝痛，属足厥阴肝经也。小腹，亦肝经也。故疝痛与小腹痛同一治法。所谓疝者，睾丸连小腹痛也。其痛有独在睾丸者，有独在小腹偏于一边者。有睾丸如升斗者，(疒颓)疝是也。又立卧出入往来者，狐疝是也。
运气小腹痛有三：一曰肝病，小腹引胁痛是也。经云：厥阴之复，少腹坚满，里急暴痛。是风气助肝盛而然，治法当泻肝也。又云：岁金太过，民病两胁下痛，小腹痛。又云：岁木不及，燥乃大行，民病中清胠胁痛小腹痛。又云：岁土不及，风乃大行，民病腹痛，复则胷胁暴痛，下引小腹者。是燥邪攻肝虚而然，治法当补肝泻金也。又寒气客于厥阴之脉，则血泣脉急，故胁与小腹相引痛者，治法亦同也。
二曰小肠，其病小腹引睾丸腰脊痛是也。经云：少阴之脉，心下热，善饥，脐下痛。又云：少阴之复，燠热内作，小腹绞痛者，是热助小肠盛而然，治法当泻小肠也。又太阳在泉，寒淫所胜，与太阳之复，皆病小腹控睾，引腰脊，上冲心痛，及太阴司天，大寒且至，病小腹痛者，是寒邪攻小肠虚而然，法当补小肠泻寒邪也。
三曰膀胱，其病小腹痛肿，不得小便是也。经云：太阴在泉，病小腹痛肿，不得小便者，是湿邪攻膀胱虚而然。治法当补膀胱，泻湿土邪也。
夫滑脉关已上见者为大热，盖阳与阳并也，故大热。滑脉尺部见为大寒，生(疒颓)疝。滑脉者，命门包络之名也，为丙丁火热并于下，盖丙丁不胜壬癸，故从寒水之化而生(疒颓)疝。
运气(疒颓)疝有一，经云：阳明司天，燥淫所胜，丈夫(疒颓)疝，妇人小腹痛。又云：阳明之胜，外发(疒颓)疝者，是燥邪攻肝，气虚而然。治法当补肝泻燥金也。

古今图书集成医部全录卷二百一

　前阴门

　　医学入门 【 明?李梴】 

　　　疝

醉饱劳役，房欲忿怒动火，火郁久则生湿，津液凝为痰浊，流入肝经，肝性急速又暴，为外寒所束，是以痛甚。有专言寒者，论其标耳。大要热者遇热则发，二便赤濇，小腹肛门俱热，外肾累垂，玉茎挺急。寒者遇寒则发，二便皆利，胁腹清冷，外肾紧缩。又有冷热不调者，外肾小腹，或冷或热，二便或闭或利。
《局方》多以为小肠气、膀胱气、肾气者，亦自其标末而言，其实主于肝也。盖肝环阴器而上入小肠，又肝肾皆属于下，与冲、任、督相附。肾与膀胱为脏腑，其气相通，运为外肾，系于睾丸。此三经相连相会。然肝主筋，睾丸虽名外肾，非厥阴环而引之，则玉茎无由伸缩。在女子则为篡户。经云：邪在小肠，连睾系属于肾，贯肝络肺，心系气盛，厥逆上冲，肠胃熏肝，散于肓，结于脐，惟取厥阴以下之。及论三脏脉，皆以滑为疝。每云风疝者，非外风也，乃肝木阳脏气动之风。论三阳疝发寒热，言膀胱非受病之处，必传于肝而后为疝。又《明堂》穴法治疝，皆取厥阴部分，可见疝主肝经。
小肠多气少血之经，忿怒忧思起于肝，而心气因之郁结。心与小肠为表里，膜外气聚无出，攻及膀胱。肾纳气，房劳过度，败精蓄为邪水，气滞入里。胞络真气，膀胱气胀，然皆肝所主也。所以病发，不特外肾小腹作痛，或攻刺腰胁，或游走胷背，或抢心痛，或绕脐痛，男子遗精，女人不月，令人羸瘦少气，洒淅寒热，食少呕吐吞酸，久则遂成暴吐，甚则角弓反张，咬牙战汗，冷汗流不止者，难治。
疝有睾丸痛者，有连小腹痛者。感冷触怒，则块物逆上囊根。心和气平，则块物自循营系，归入囊中。
水疝，囊肿如水晶，或囊痒而流黄水，阴汗自出，小腹按之作水声，得于醉酒行房，遇外邪结于囊中。
筋疝，阴茎肿胀，或挺长不收，或痛痒至极，得于房劳。
血疝，如黄瓜在小腹两旁，俗云便毒，得于春夏大燠，气劳于使内，血渗入脬囊，结气痈肿。
气疝，上连肾俞，下及阴囊，得于号哭忿怒，气郁而胀，或劳役坐马，致核肿胀，偏有大小者难治。
狐疝，状如仰瓦，卧则入小腹，如狐之昼出穴而溺，夜入穴而不溺，亦与气疝大同。
寒疝，囊冷结硬如石，阴茎不举，或控睾丸而痛，得于寒湿，使内过劳，久而无子。此七疝之名，从经旨也，余皆谬妄不取。凡疝久则成积，盘附脐之上下左右，为瘕为症。
肿痛硬如石者即(疒颓)疝，在妇人则为阴户突出。寒胜则痛，湿胜则肿，寒湿相搏，热毒又重，则肿硬如石。
肠(疒颓)，即小肠气，吊外肾偏坠肿痒。
卵(疒颓)，玉茎肿硬，引脐绞痛，甚则阴缩肢冷，囊上生疮成痈。二证出水不止者，死。
气(疒颓)，素有湿热，因怒激起相火，昏眩手搐如狂，面黑，睾丸能左右相过，气疝饮、萸连栀石丸。寒冷者五积散、蟠葱散、当归四逆汤、木香匀气散、青木香丸、茱萸内消丸、黑锡丹。
水(疒颓)，外肾肿大，如斗如升，不痛不痒，得于卑湿，五苓散加小茴、韭汁为丸，单竹茹汤。热者。三白散、橘核散。久者，橘核丸。
木肾坚硬，顽痹不痛，乃心火不降，肾水不温，活肾丸、四制茱萸丸、四炒川楝丸。或单用雄楮树叶不结子者是，晒干为末，酒糊丸梧子大，每五十九，空心盐酒下。又有跌伤惊气与败血攻入者，当消瘀血。
偏坠肿有大小，偏左多瘀血怒火，或肾气虚横；偏右多湿痰食积。是知(疒颓)疝证兼七疝，治宜详审。外治摩腰膏。
疝虽湿热，然生于阴，起于下，四气每先伤足三阴部分，所以遇外感而发。
风证，小肠阴筋走注，痛甚有汗，身痛，乌头桂枝汤。遗泄者，四君子汤加羌活、附子。
寒证，心痛筋缩肢冷，食已则吐，古栀附汤、五积散加吴萸、小茴及食盐少许、四制茱萸丸、硫荔丸。
暑证，小腹胀急溺濇，香茹饮加瞿麦、木通。
湿证身重，小便不利，大便或溏，五苓散最妙。湿热入里，暴痛难当者，加减柴苓汤、加减八正散。湿盛者，导水丸、三白散，或复元通圣散加黑丑。虚者，十味苍蘗散。在表有寒热者，柴胡桂枝汤。
七情疝，乍满乍减。湿热者，气疝饮、古萸连丸；寒冷者，蟠葱散、生料木香匀气散。
通用五苓散。猪苓、泽泻分阴阳以和心与小肠，白朮利腰脐间湿及死血，茯苓利膀胱水。木得桂则枯，故用以伐肝木。风换桂枝，寒加紫苏、生姜、盐少许，暑加白芍，湿加白朮；小肠气加小茴，膀胱气加金铃子、橘核，肾气加槟榔、木通少许。
凡疝痛走注无形，属气。痛有常处有形，乃湿痰食积，瘀血下聚而成。
痰疝，海石、香附二味，姜汁调服。痰饮食积，守效丸。
食积瘀血者，栀桃枳楂散、失笑散。食积挟热者，积疝丸。食积挟虚者，八味茴香丸。
虚疝暴痒，四君子汤加川楝子、茴香、枳实、山楂、山栀。按之不痛者，加肉桂、姜汁。按之不定者，用桂枝、乌头、山栀为末，姜汁糊丸，姜汤下，大能刧痛。久者，三萸内消丸。凡虚疝不宜顶补。经云：邪之所凑，其气必虚。留而不去，其病则实。必先泻其所蓄之热而后补之，是以诸方多借巴豆气者此也。虚甚，上为吐逆，下有遗精者，危。要知湿热为病，俱宜泻南方、补北方，不可妄用刚剂。
久成症瘕，腹满气积如臂者，白葱散或理中汤加阿魏。腹痛有块盘脐旁者，聚香饮子、壶卢巴丸。腹痛有块附脐下者，金铃丸。欲作奔豚者，茯苓桂甘汤。奔豚疝痛者，大七气汤加炒牵牛。
通用二陈汤加姜汁。积加枳实、山楂，热加山栀，痛加橘核，瘀血加延胡索、桃仁、郁加木香、茴香、川楝子，痛甚加乳香、没药、荔枝核，肾大如斗加茴香、青皮、昆布、海藻为丸服；水疝加猪苓、泽泻以逐水；筋疝加黄连、白朮、茯苓以降火；血疝合四物汤以调血，不愈，清肝益荣汤，或清暑益气汤；气疝加柴胡、青皮、香附行气；狐疝加青皮、香附、苍朮逐气流经，更以蜘蛛十四枚，桂枝五钱为末，蜜丸米饮下；(疒颓)疝加白朮、苍朮、猪苓、泽泻煎调荔枝核散；寒疝加吴萸、姜、桂温散。
常用辛平破血、消痰积之剂，橘核散，辛温散气温散之剂，五炒川楝丸、四炒川楝丸、金铃丸、四味茴香散、古延蝎散、辰砂一粒丹、神圣代针散选用。

　　　路岐

肿痛者，内服单蜘蛛方，外用炒葱熨三五次，后以消毒消肿药加大黄、木鳖子、南星、草乌敷之，破者用生肌散。其证小儿患之，多因食积痰滞。

　　　阴疮

阴疮由肾虚风湿相搏，邪气乘之，瘙痒成疮，浸淫汁出，状如疮癣。

　　　妬精

妬精疮因久旷房室，思色动欲，以致败精流入茎内，初发如粟，赤肿溃烂作臼，痛痒妨闷。

　　　阴蚀

阴蚀疮，因妇人子宫有败精滞浊，或月水未净，与之交合，房室后，又未洗浴；男子肾虚，邪秽滞气，遂令阴茎连睾丸肿痛，小便如淋。

　　　杨梅

经久溃烂，侵蚀肌肉，血出不止，以成下疳，疮久不愈，乃成杨梅疮，宜服仙遗粮汤预防之。
身体烦热，壮热恶寒，宜急治之。阴血虚而有热者，小柴胡汤加参、朮、芎、归；肿痛发热者，四物汤加柴胡、山栀；湿热肿痛，破裂寒热者，小柴胡汤加胆草、黄连、青皮；热胜二便秘者，八正散；湿热甚则肿痛溺濇及茎缩纵作痛，或出白津者，龙胆泻肝汤。如气虚者，补中益气汤加胆草、山栀；烦渴不止者，竹叶黄芪汤。肿溃后，气血虚而有火者，八物汤加柴胡、山栀；无火，大便软者，托里散、内托十宣散。大要此证肝经阴虚为本，肿痛寒热为标，宜常服肾气丸，若专治肝则悞矣。

　　　茎中痒

茎中痒，出白津，多因脾土软弱，不能滋生金水，以致肝经血虚火燥，宜补中益气汤与清心莲子饮间服。盖脾胃为肝肾之源，心实主之。

　　　诸疮治法

外治：湿阴疮，蘗蛤散、铜绿散；妬精疮，津调散、芦脑散；阴蚀疮，凤衣散；下疳疮，旱螺散；玉茎破裂肿痛者，鹅管散；烂臭成瘘者，截疳散，或用洗药，茎上生疮久不合口者，用经布烧灰，蜜调涂上，即愈；有阴毛间生虫作痒者，捣桃仁泥涂之。
阴囊两旁生疮，湿痒甚者，牡矾丹；或连两腿上生风湿疮者，硫槟散。

　　　囊痈

初起肿赤胀痛，小便濇滞，寒热作渴，当清肝火、分消湿热以泄之，宜黑龙汤吞滋肾丸。如或因入房，囊肿大如斗许，小腹胀闷，溺濇发热，口干痰壅，命在反掌，宜肾气丸料加车前子、牛膝，煎吞滋肾丸。渗利湿热后仍肿痛者，宜补阴托里，以速其脓而针之。若脓焮而便秘者，热毒壅滞也，宜托里消毒散。或又不减者，热毒未解也，宜清肝益荣汤。脓已成者，活命饮。
脓溃皮脱，睾丸悬挂，或内见筋一条不消，阴囊悉腐，玉茎下面贴囊者，亦腐如半边笔管，只宜托里散加故纸、黄芪、五味子、菟丝子，或四物汤加参、朮吞肾气丸，兼服补中益气汤倍黄芪、归、朮大补气血脾胃。切忌寒冷攻伐，及淡渗损阴之药。外涂白蜡膏，囊茎旬日可复，虽曾去阴子亦无害。

　　　便毒

俗云便毒，实血疝也。生腿胯小腹之间，乃厥阴肝经及冲、任、督三脉隧道，乃精气出入之路也。
或入房忍精，或思色不遂，或当泄不泄，败精凝滞为瘀，肿痛在胯腹之间，先用五苓散利去败精，便秘加大黄，有寒热者小柴胡汤加山栀、泽泻；后用肾气丸以补精，兼逐瘀血。
内有湿热，外被寒邪相拒，败瘀不得散，治宜清肝火、活瘀血、渗利肾经邪水。体实二便难者，两解汤、八正散。挟郁怒者，流气饮子，或复元通气散加花粉、白芷、青木香。肿痛甚者，活命饮。湿热壅滞者，龙胆泻肝汤。体薄大便易小便濇者，小柴胡汤加芎、归、知、蘗、泽泻，或神效(艹舌)蒌汤加柴胡、山栀。痛甚者活命饮去大黄。湿热因劳倦气滞者，补中益气汤。溃后俱宜托里散、八物汤加柴胡，或十全大补汤。久欲成漏者，蜡矾丸。单方用紫花地丁擂酒服，最妙。
便毒左右两边俱发，或先有疳疮而发，或卒然起核疼痛而发，用药同前。古方初起宜国老膏入皂角炭少许主之。外用凤尾草煎汤洗净，以明松香为末，日三次，干掺自愈。愈后，仍戒房室行动。

　　医学准绳六要 【 明?张三锡】 

　　　前阴诸病

阴痿证。方书云：男子精盛而思室。《内经》曰：男子二八精气盛，阴阳溢泄。若夫斵丧太过，精液枯竭，则阳道痿弱不举。中年人虽举亦不得壮者，皆精力乏所致。昧者悉指为阳虚，妄投桂、附、锁阳、苁蓉，徒助邪火煎熬真阴，卒至毒发中风暴亡，莫之能悟。朱子曰：有子后，一点不宜亏泄，诚保命良方也。人惟知欲而不知重命，鞭马于危途，良可太息。倘无子而有此，须大补气血，滋阴助精，佐以鹿茸、鹿角胶、苁蓉、锁阳一二味，以兼补命门相火，鼓舞元阳。又须审气血虚实。肥人大补气，集灵膏；瘦人大滋阴，八味丸为主。
瘦人六味地黄丸加枸杞、菟丝、五味、鹿角胶大效。
阴痿责之精衰斵丧太过所致。经曰：足厥阴之经，伤于内则不起是也。仲景八味丸特妙。甚者加人参、鹿胶、鹿茸，或加苁蓉、锁阳、枸杞，是兼补右肾相火也。按前论虽有不可妄投桂、附等药煎熬真阴之戒，苟果属真阳亏损即当益火之源，而又何必规规于斯论哉！
阴汗阴臭，俱属下焦湿热，酒面厚味过度而然，龙胆泻肝汤妙。虚者内服青蛾丸，外用炉甘石蛤粉扑，或密陀僧和蛇床子研末扑之。
阴汗多者，二陈二朮加风药以胜之，防风、羌活、藁本之类。
阴缩，谓前阴受寒入腹内也。阴纵，谓前阴受热挺长不收也。经曰：足厥阴之筋伤于寒缩入，伤于热则挺纵不收。
阴痒，亦是肝家湿热，泻肝汤妙。瘦人燥痒属阴虚，坎离为主，外用蛇床子煎汤洗之。(上匿下虫)疮同治，要分虚实耳。
阴茎痛，足厥阴经气滞兼热，用甘草梢，盖欲缓其气耳。若病淋而痛，似难一概治，必用清肺气，而清浊自分。气虚六君，血虚四物，各加黄蘗、知母、滑石、石苇、琥珀。
阴痛宜舒郁和血，四物加香附、红花。《千金方》有人阴冷渐渐入，阴囊肿满，昼夜疼闷不已，用上好川椒为末，帛包裹囊，如不觉热，烘热更妙，以知为度。内煎大蓟汤汁，服妙。阴冷，两丸如水出汗，两脚痿弱，宜补肝汤。
病后动淫，卵痛，大伤气血而然，八珍加肉桂、附子。
病后阴肿，连小腹及腿，属脾肾两虚。少食大便不实责之脾，补脾为先。小水短少责之肾，肾气丸主之，妙在桂、附。

　　薛氏医案 【 明?薛己】 

　　　悬痈

焮痛或发热者，清肝解毒。
肿痛者，解毒为主。
肿痛，小便赤濇者，肝经湿热也，宜分利清肝。
不作脓或不溃者，气血虚也，宜补之。
悬痈，谓生于玉茎之后，谷道之前，属足三阴亏损之证。轻则为漏，沥尽气血而亡，重则内溃而即陨。若初起湿热壅滞，未成脓而作痛，或小便濇滞，用龙胆泻肝汤，肿焮痛甚，仙方活命饮，并以制甘草佐之。如此虽患亦轻，虽溃亦浅。若不能成脓，或脓成不溃者，八珍散补之。若脓已成者，急针之。欲其生肌收敛，肾虚者六味地黄丸，血虚者四物加参、朮，气虚者四君加芎、归，脾虚者补中益气汤，气血俱虚者八珍汤并十全大补汤。若用寒凉消毒则悞矣。
悬痈原系肝肾二经阴虚，惟一于补。初起不治，或脓成而又克伐，不死何待！常治初起肿痛，或小便赤濇，先以制甘草一二剂，及隔蒜灸，更饮龙胆泻肝汤。若发热肿痛者，以小柴胡加车前、黄蘗、芎、归。脓已成即针之。已溃用八珍汤加制甘草、柴胡梢，酒炒黄蘗、知母。小便濇而脉有力者，仍用龙胆泻肝汤加制甘草。小便濇而脉无力者，用清心莲子饮加制甘草。脓清不敛者，用大补剂，间以豆豉饼。或久而不敛者，亦用附子饼灸，并效。
水谷道前后生痈，谓之悬痈。乃肛门前，阴囊后，生核子如橄榄样，或如梅李状，初不作痛，至旬日渐热。不早治，疮溃，脓血日出数碗，至有肠腐而大便从疮口出者，其苦不可言。近亦数月，远至一二年亦愈。须是作核未痛以前，以甘草膏治之，不过一二服，便自消。此病初发如松子大，渐如莲子，数十日后，始觉赤肿如桃李，即破。若破则难治。服此药虽不能急消，过二十余日必消尽矣。投两服，亦无害。
大抵此证属阴虚，故不足之人多患之。寒凉之剂不可过用，恐伤胃气。惟制甘草一药，不损气血，不动脏腑，其功甚捷。

　　　便毒

内蕴热毒，外挟寒邪者，解散之。
劳役而患者，补之。
不遂交感，或强固精气，致败精而结者，解之。
湿热而致者，清肝导湿。
便痈属厥阴肝经，内热外寒，或劳倦过度，或房欲不节，或欲心不遂，或强固其精，或肝经湿热而致。治法内热外寒者，双解散；劳倦过度者，补中益气汤；房欲不节者，六味丸料；欲心不遂者，先用五苓散加大黄，疏其精滞，后用地黄丸以补其肝肾，强固其精。或湿热壅滞者，宜龙胆泻肝汤，疏肝导滞。夫便痈，血疝也，属厥阴肝经之络脉，冲、任、督脉之隧道。妇人患此，多在两拗肿痛，或腹中结块，小便濇滞。苟治者得法，患者又能调摄，何难敛之有？若概用大黄等剂，以求其内消，或令脓从便下，损其气血，及不慎起居饮食者，皆为不治。
大抵便痈者，血疝也。俗呼为便毒，言不便处患之故也。乃足厥阴肝经络，及冲、任、督脉，亦属肝之旁络也，是气血流通之道路。今壅而肿痛，此则热毒所致，宜先疏导其滞，更用托里之剂，此临证制宜也。

　　　囊痈

肿痛未作脓者，疏肝导湿。
肿硬发热者，清肝降火。
脓成胀痛者，急针之，更饮清毒之剂。
已溃者，滋阴托里。
脓清不敛者，大补气血。
囊痈，属肝肾二经阴虚湿热下注。若小便濇滞者，先分利以泄其毒，继补阴以令其自消。若湿热退而仍肿痛，宜补阴托里，以速其脓。脓焮而便秘者，热毒壅闭也。先用托里消毒散，后用针以泄之，脓去即解。若脓去而肿痛不减者，热毒未解也，用清肝养荣汤。口干而小便数者，肾经虚热也，六味丸。内热晡热者，肝经血虚也，四物加参、朮。体倦食少者，脾气虚热也，补中益气汤。脓水清稀者，气血俱虚也，十全大补汤。此证虽大溃而睾丸悬露，治得其法，旬日肉渐生而愈。若专攻其疮，阴道益虚，则肿者不能溃，溃者不能敛，少壮者多成痼疾，老弱者多致不起。亦有患痔漏久而患及于囊者，当兼治其痔，切忌寒药，克伐亏损胃气。

　　　下疳

肿痛或发热者，肝经湿热也，清肝除湿。
肿痛发寒者，邪气传表也，发散之。
肿痛小便赤濇者，肝经湿热壅滞也，疏肝导湿。
下疳疮，属肝经湿热下注，或阴虚火燥。治法，肿痛发热者，血虚而有热也，四物汤加柴胡、山栀。肿痛寒热者，肝经湿热也，小柴胡汤加龙胆草、黄连。肿痛便濇者，湿热壅滞也，龙胆泻肝汤。肿痛腐溃者，气血虚而有火也，八物汤加山栀、柴胡。日晡热甚者，阴血虚而有热也，小柴胡汤加参、朮、芎、归。日晡倦怠者，阳气虚而下陷也，补中益气汤。其经久不愈而发寒热者，肾水不能生肝木也，用六味丸。若筋缩纵，或为痒痛，或出白津，此筋疝也，用龙胆泻肝汤。气虚者，补中益气加炒山栀、炒龙胆。阴虚火燥者，用六味丸。茎中痒出白津，用补中益气汤与清心莲子饮间服。盖此证肝经阴虚为本，肿痛寒热等证为标，须用六味丸以生肝血。凡脾土虚不能生金水，而见一切肝证者，当佐以补中益气汤加麦门冬以滋化源。

　　医宗必读 【 明?李中梓】 

　　　疝论

愚按《内经》所谓任脉为病内结七疝，合言疝证之原也。所谓冲疝、狐疝、(疒颓)疝、厥疝、瘕疝、(疒贵)疝、(疒贵)癃疝，分言七疝之状也。巢氏不能详考《内经》原具七疝，乃强分厥、症、寒、气、盘、附、狼，自附于《内经》之七疝，不亦妄乎？宜张子和非之曰，此俗工所立谬名，似矣。及其立论，但辨阴器，与小肠、膀胱、肾了不相干，专属肝经受病，竟不知任脉为七疝之原，亦不知经文自有七疝散见于各论之中，又添寒、水、筋、血、气、狐、(疒颓)之七种，此其疵谬，与巢氏未有以异也。若言疝为筋病，皆挟肝邪则可。若言止在厥阴一经，不亦与《内经》相戾耶？且执病在下者引而竭之，不问虚实，概与攻下，其祸有不可胜言者，岂待下后始补而可回其生乎？学者但当以《内经》为正，不当惑于多岐。丹溪以为疝证皆始于湿热，盖大劳则火起于筋，醉饱则火起于胃，房劳则火起于肾，大怒则火起于肝，火郁之久，湿气便盛，浊液凝聚，并入血隧，流于厥阴，肝性急速，为寒所束，宜其痛甚。此亦补前人未备之一端，不可守为揆度也。故夫治法，寒则多痛，热则多纵，湿则肿坠，虚者亦肿坠。在血分者不移，在气分者多动。盖睪丸有两：左丸属水，水生肝木，木生心火，三部皆司血，统纳左之血者，肝也；右丸属火，火生脾土，土生肺金，三部皆司气，统纳右之气者，肺也。是故诸寒收引，则血泣而归肝，下注于左丸；诸气膹郁，则湿聚而归肺，下注于右丸。且睪丸所络之筋，非尽由厥阴，而太阴、阳明之筋，亦入络也。故患左丸者，痛多肿少；患右丸者，痛少肿多，此确然者耳。
巢氏七疝证：厥疝者，厥逆心痛吐食。症疝者，气乍满心下痛，气积如臂。寒疝者，寒饮食胁，腹尽痛。气疝者，乍满乍减而痛。盘疝者，脐旁作痛。附疝者，脐下有积气。狼疝者，小腹与阴相引痛，大便难。
小肠气，乃小肠之病。小腹引睾丸，必连腰脊而痛。小肠虚则风冷乘间而入，邪气既入则厥而上冲肝肺，控引睪丸，上而不下。
膀胱气，乃小腹肿痛，不得小便是也。

　　　治法

狐疝者，卧则入腹立则出腹是也。仲景治狐疝时上时下者，蜘蛛散。或用牡蛎六两，盐泥固济，炭三斤，煅至火尽，取二两，干姜一两，焙为细末。二味和匀，水调得所，涂痛处，小便不利即愈。
(疒颓)疝者，阴囊肿大如升如斗，甚而如栲栳大者，三层茴香丸、荔核散、宣胞丸、地黄膏子丸。木肾不痛，南星、半夏、黄蘗、苍朮、枳实、山楂、白芷、神曲、滑石、茱萸、昆布，酒糊丸，空心盐汤下。雄楮叶不结子者，晒干为末，酒糊丸，盐汤下。又用马鞭草捣涂，效。
厥疝者，脾受肝邪，气逆有积。肝邪甚者，当归四逆汤、川苦楝散、木香楝子散。
瘕疝者，脾传肾，少腹热痛，出白，即巢氏之症疝，子和之筋疝也。丹溪所谓内郁湿热者，与此疝相似，乌头栀子汤，或加橘核、桃仁、吴茱萸。丹溪云：阳明受湿热，传入太阳，发热恶寒，小腹闭痛，栀子，桃仁，枳实、山楂等分同煎，加生姜汁。
(疒贵)疝，乃足阳明筋病，内有脓血，即巢氏之附疝，子和之血疝也。宜用桃仁、延胡索、甘草、茯苓、白朮、枳实、山楂、橘核、荔枝核。
(疒贵)癃疝者，内有脓血，小便不通，加味通心散，或五苓散加桃仁、山楂。
气上冲心，二便不通，巢氏狼疝略似，宜用木香散。

　　古今医鉴 【 明?龚信】 

　　　疝病治法

寒疝，宜以温剂下之，禹功散、加味五苓散下青木香丸，或五积、蟠葱之类。水疝宜禹功散、三花神佑丸、导水丸逐水之剂下之。筋疝，以降心火之剂下之，泻心汤主之。血疝，宜玉烛散和血之剂下之。气疝，宜散气药下之，荡疝丸或蟠葱散主之。狐疝，宜以逐气流经之剂下之。(疒贵)疝，宜去湿之剂下之，三花、神佑丸之类。元神虚弱受寒，作小肠疝气滚痛，以蟠葱散加故纸、小茴、川楝子、木香之类。体壮实，小肠气痛，或小便不通，以八正散加破故纸、小茴香、川楝子。

　　古今医统 【 明?徐春甫】 

　　　阴肿

夫阴肿者，皆由膀胱蕴热，风湿相乘；或湿热流注；或疝气攻作；或暴风客热，及小儿啼叫，怒气结聚；或虫蚁吹毒所致。详其所因，施以方治。

　　　疝

疝脉紧急洪数，则为热痛。经言：脾传之肾，病名曰疝瘕。少腹烦冤而痛出白，名曰蛊。注言少腹痛，溲出白液也。一作客热内结，销铄脂肉，如蛊之食，故名曰蛊。然经复言热为疝瘕，则不止为寒，当以脉证辨之。
《辨疑录》云：每见男子小肠疝气，痛不可忍，阴囊肿大，或偏坠一边，发作之时，小肠扪之，声如青蛙，状如桃、李、木瓜，冲上则面黑，坠下则仆地。病者不胜痛苦，诸医治疗，莫测其机。有云：疝本肝经，与肾经绝无相干。恐为未备之说。原夫疝气，肝经属本，心肾属标。疝者多湿热怒气伤肝，房劳过度，心肾包络郁结，小肠皮里膜外，气聚无出，以致如斯。或曰：以心肾为标，今以房劳过伤，是独言其肾也。譬如小儿偏坠无房劳，斯疾何由而作也？曰：小儿因禀父母湿热，气郁小肠而成偏坠，皆不作疼痛。至于中年房劳过度，戕其真气，包络气虚，肾邪冲上，往来疼痛，故发作无度。今世俗作寒气，或作郁结而治，每用香燥及用大黄、牵牛、巴霜利其大便，元气转伤而病愈甚。予考小肠多气少血之经，心气郁结则腑受邪，肝气一盛则子亦盛矣。故二气攻入小肠、膀胱而痛。病者但以手扪之可忍，殊不知皮膜渐宽，其气愈炽，服药不能避忌，年远根深，故难治救。每用五苓散内加行气之药，获效者多，利小便以出邪者鲜矣。按药性猪苓、泽泻分理阴阳以和心与小肠之气，白朮调脾，并利脐腰间湿及死血，茯苓淡利膀胱之水，桂能伐肝邪，茴香善治小肠之气，金铃子、橘核去膀胱之气，槟榔下气，少加木通以为导引小肠之邪出也。屡用屡验。
木肾是湿热顽痹，结硬如痰核之类，反不痛是也。治宜温散疏利以逐之。

　　证治凖绳 【 明?王肯堂】 

　　　疝论

或问疝病，古方有以为小肠气者，有以为膀胱气者，惟子和、丹溪专主肝经而言，其说不同，何以辨之？曰：小肠气，小肠之病；膀胱气，膀胱之病；疝气，肝经之病。三者自是不一。昔人以小肠、膀胱气为疝者，悞也。殊不知足厥阴之经，环阴器，抵少腹。人之病此者，其发睾丸胀痛，连及少腹，则疝气之系于肝经可知矣。小肠气，俗谓之横弦、竖弦，绕脐走注，少腹攻刺。而膀胱气则在毛际之上，小腹之分作痛，与疝气之有形如瓜，有声如蛙，或上于腹，或下于囊者不同也。但小肠、膀胱，因经络并于厥阴之经，所以受病连及于肝，则亦下控引睾丸为痛，然止是二经之病，不可以为疝也。
赵以德曰：此条本为睾丸之证立名。然《内经》以疝者痛也，有腹中脏腑之痛，一以疝而名者，故通叙于此。其腹中五脏之疝，得以就此而考焉。有睾丸之痛，《内经》谓任脉为病，男子内结七疝，女子带下瘕聚。冲脉为病，逆气里急。然称任脉有七疝之名而无七疝之状。及按诸篇，以双字命其名曰(疒颓)疝者，以三阳为病，发寒热，痿厥，其传为(疒颓)疝；及阳明司天，阳明之胜肝是动病，足阳明筋病，皆为(疒贵)疝；谓厥疝者，面黄，脉之至大而虚，有积气在腹中，有厥气，名曰厥疝；谓疝瘕以脾邪传之肾，病名疝瘕，少腹冤热而痛，出白，一名曰蛊；谓冲疝者，以冲任督生病，上冲心痛，不得前后；谓卒疝者，邪客厥阴之络，则卒疝暴痛，与厥阴之别蠡沟，气逆亦睾丸卒痛；谓(疒贵)癃疝者，厥阴之阴盛而脉胀不通；谓狐疝者，肝所生病也。殆非及此双字之名者，由任脉行诸经之会，而有七疝者欤？此外独称一宇疝者，则有太阴在泉，主胜则寒气逆满，甚则为疝；有太阳在泉，少腹控睾上引心痛；有少腹痛不得大小便，名曰疝，得之寒；有足太阴经病，阴器纽痛，上引脐；有心疝脉急，小肠为之使，少腹当有形；有肾脉大急滑皆为疝，心脉搏滑急为心疝，肺脉沉搏为肺疝，三阴急为疝。《灵枢》有谓心脉微滑为心疝。肝脉滑甚为(疒贵)疝。脾脉微大为疝气，腹中裹大脓血在肠胃之外；滑甚为(疒贵)癃疝。肾脉滑甚为癃(疒贵)。诸脉之滑者，为阳气甚盛，微有热。夫如是者，名为七疝，中分邪气之寒热者也。《内经》又云：厥阴滑则病狐疝，少阴脉滑病肺风疝，太阴脉滑病脾风疝，阳明脉滑病心风疝，太阳脉滑病肾风疝，少阳脉滑病肝风疝。所言风者，非外入之风，由肝木阳脏自动之风也。故经云，脉滑曰风。然连以疝称者，盖肾肝同居下焦，而足厥阴佐任脉之生化，因肝肾之气并逆，所以任之阴气为疝，肝之阳气为风，所以风疝连称也。李东垣谓脉滑者，为丙丁火热并于下，不胜壬癸，从寒水之化，故生(疒颓)疝，亦用热治，《内经》亦不专主尺部而言也，岂不为外寒郁内热之故？乃曰热火从寒化，恐理未当。而经更有茎垂者，身中之机，阴阳之候，津液之道也。或饮食不节，喜怒不时，津液内溢，下流于睪，血道不通，日久不休，俛仰不便，趋翔不能，此病荣然有水，不上不下，若此者，亦(疒贵)疝之一也。张仲景言疝皆由寒邪得之，亦同《内经》之云脉紧者，当温散之。或曰：《内经》言疝，似若各从诸经脉所生，今子何为尽属于任脉乎？曰：任脉是疝病之本源，各经是疝病之支流。何以言之？盖肾脏以四方分部者言，则属五行之寒水，以居在下位者言，则属地道之阴。阴形偶，故肾有两，其形两则地道之刚柔立焉。包居两形之间，出纳肾脏之精血，以行坤土之化生，成百骸万象，及夫生长壮老已之天癸，与作强伎巧之用，悉在于斯。然而坤土居尊，不自司其职，司其职者，乃冲、任二脉起于胞中者，行其化也。是故五脏六腑之经，皆受气于六脉，因以海名之。所以，二脉贵乎流通而恶闭塞。流通则天之阳气下降，与之从事，故施化之道行；闭塞则天之阳绝，故地之阴亦结，而百病作矣。故疝是二者所致也。任脉之病者，若刚柔自相胜负，与内外邪之感伤，皆得使其阴阳不和，阴偏胜则寒气冲击，阳偏胜则热气内入，阴反之外，悉致任脉为疝。纵其邪不自任脉而起，初由各经所受而得者，亦必与任脉相犯故也。所犯者何？或所胜之经脉相传，或受不以次所乘，或任脉过处与受邪之经相会，或六经受气之际，挟邪犯其海，则皆足以感动任脉，内含结固不化之阴，上击脏腑则为腹中之疝，下入厥阴会于阴器则为睪丸之疝。盖疝自立名，独为任脉所职，在地之阴，特然起击者而命之也。若诸经受邪，不与任脉相干，则不名为疝矣。不然，何《内经》举痛篇、《灵枢》百病始生篇专为发明经脉腹中诸痛者，乃无一字名其疝也？此可见任脉者，是疝病之本源。诸经所云疝者，是其支流余裔耳。若夫巢氏所叙七疝，曰厥、症、寒、气、盘、附、狼，及言诸疝之候，止以阴气积于内，为寒气所加，使荣卫不调，血气虚弱，故风冷入于腹内而成疝也。小儿(疒贵)者，阴核肿大，由啼哭躽气不止，动于阴气，结聚不散所致者也。观于五疝，皆是痛在心腹之疝，独举(疒贵)疝属小儿病。后人述其说，更举《内经》谓脾风传之于肾名曰蛊。疝瘕少腹烦冤而痛，一名曰蛊者，谓之蛊病。又立阴疝条，即(疒颓)疝也，将以足七疝之数。此言五条为心腹痛者之治疗，则曰：若因七情所伤者，当调气安其五脏；外邪所干者，当温散之。治之不当，内外之气，交入于肾者为肾气，入于膀胱者为膀胱气，入于小肠者为小肠气。肾与膀胱，一脏一腑，其气通于外肾，小肠系于睪丸，系会故也。又谓阴疝一名(疒颓)疝，其种有四，肠、气、卵、水也。至张戴人非之曰：此俗工所立谬名也。盖环阴器，上抵少腹，乃属足厥阴肝经之部分，是受疝之处也。或在泉寒胜，水气挛缩，郁于此经；或司天燥胜，木气抑郁于此经；或忿怒悲哀，忧抑顿挫，结于此经；或药淋外固，闭尾缩精，壅于此经。了不相干膀胱、肾、小肠之事，乃厥阴肝经之职也。凡疝者，非肝木受邪，则肝木自甚也。由是于阴疝中，亦立七疝之名，曰寒、水、筋、血、气、狐、(疒颓)也。夫既曰用《内经》、《灵枢》、《明堂》之论，要穷疝病之源，而不及于任脉生病之源，何也？盖因力辨阴器与小肠、肾、膀胱了不相干，是属足厥阴部分受病之原，立说所以不及于任脉，然已三见于论中矣。其间引治疝之穴，多与任脉所会，一也。又称冲、任、督与厥阴会于曲骨，环阴器，二也。复言凡精滑白淫，皆男子之疝也；血涸不月，月罢腰膝上热，嗌干，少腹有块，女子之疝也；但女子不谓之疝而谓之瘕，即任脉内结之病尤明，三也。凡戴人辨论之词强直，专主其一，则不复顾其二。在(疒颓)疝中有无六经外证之可辨，若果有膀胱、小肠之证者，又安得不从之？如《灵枢》谓小肠病者，小腹痛，腰脊控睪丸而痛之类，论治法亦然。因病在下，必先下之，更不问虚弱之人，于首尾不可下者下之，有不旋踵之祸，岂待下后始补而可回其生乎？然而戴人之书，其词直，其义明，读之使人豁然，以去胷中之茅塞，诚是诸医书之冠。及乎详究之，则少温润反复之意。且夫阴阳变化，生病于无穷，治法亦无穷，非一人所能究。学者当因其已明，益其未至，然后得为善用其书者。丹溪先生尝论睾丸连小腹急痛者，或有形，或无形，或有声，或无声，人皆以为经络得寒，收引不行而作痛。不知此病始于湿热，郁遏至久，又感外寒湿热，被郁而作痛也。其初致湿热之故，盖大劳则火起于心，醉饱则火起于胃，房劳则火起于肾，大怒则火起于肝。火郁之久，湿气便盛，浊液凝聚，并入血隧，流于厥阴。肝属木，性急速，火性又暴烈，为寒所束，宜其痛甚而暴也。此论亦就厥阴受病处，发明戴人之未至者也，诚有功于后学。盖(疒颓)疝不离此三者之邪，热则纵，寒则痛，湿则肿，须分三者多少而治之。两丸俱病，固然也。设有偏于一者，予又不能无其说焉。肾有两，分左右，其左肾属水，水生肝木，木生心火，三部皆司血，统纳左之血者，肝木之职也；其右属火，火生脾土，土生肺金，三部皆司气，统纳右之气者，肺金之职也。是故诸寒收引则血泣，所以寒血从而归肝，下注于左丸；诸气膹郁则湿聚，所以湿气从而归肺，下注于右丸。且夫睾丸所络之筋，非尽由厥阴，而太阴、阳明之筋亦入络也。往往见人偏患于左丸者则痛多肿少，偏于右丸者则痛少肿多，此便可验也。

　　　悬痈

悬痈生于篡间，谓前阴之后，后阴之前，屏翳处也，即会阴穴，属任脉别络，挟督脉、冲脉之会。痈生其间，人起立则若悬然，故名悬痈。

　　　便毒

《鬼遗》云：腿(月坒)两旁处，起为便毒。胯下两臀尖下，谷道前，水道后，成悬痈，皆是虚极。若近谷道左右，亦名痔痈。宜急补脾脏，及发处贴药，即用发穴散；破后用抽脓膏；脓尽用合疮口散。慎勿过冬，即成冷漏，难治。
便毒生于小腹下两腿合缝之间。初发寒热交作，腿间肿起，疼痛是也。夫肾为作强之官，所藏者精与智，男女大欲，不能直遂其志，故败精搏血，留聚经隧，乃结为便毒矣。盖合缝之间，精气所出之道路也。或触景而动心，或梦寐而不泄，既不得偶合阴阳，又不能忘情息念，故精与血滞而成肿结也。初起切不可用寒凉之药，恐气血愈滞，不得宣通，反成大患；惟当开郁散气，清利热毒，使精血宣畅，则自然愈矣。
前论为思想无穷，所愿不遂者设，而意犹未完。果如此论，当僧尼孀妇，宫人旷夫，多有此患。然予目击商贾中野合不洁，淫妓便构此疾，或疳疮，或杨梅者，亦由欲火淫炽，一旦交合不洁，为淫火冲动，肤腠开通，是以受毒初发之时，慎不宜以败毒之药泻之。何也？毒邪非虚不入，若复虚胃气，则毒邪下陷，治之非弥年累月不愈也。捷法只宜发汗，其次利小便，肤腠所感之邪易散也。阴茎腿缝，皆肝经络，肝肾主下焦，又肝主小便，使毒邪从小便中出，所治皆顺也。故治之不旬日，便可奏功。若曾已发汗，利小便，体厚邪固而不得宣通者，乃以破毒活血调气之剂攻之，俟毒气宣通，随以补剂托之，亦不失先后着也。

　　　阴疮

阴器属足厥阴肝经、任脉之会。《素问》云：厥阴之脉，络阴器，系于肝。《灵枢》曰：筋者聚于阴器，而脉络于舌本。肝者，筋之会也，又属督脉。《素问》曰：督脉者，其络循阴器合篡间是也。至于足太阳外合清水，内属膀胱而通水道；手太阳外合淮水，内属小肠而水道出焉，则又属手足太阳也。肾主水，则又属足少阴也。饮入于胃，游溢精气，上输于脾，脾气散精，上归于肺，通调水道，下输膀胱，则又属手太阴也。《素问》又谓，前阴者宗筋之所聚，太阴、阳明之所合，则又属脾与胃矣。痈疮生其间，须细心求而责之，不可专主一厥阴肝经而惟清肝导湿之为事，斯无悞矣。
隐处瘙痒成疮，挟有耳鸣目痒，鼻赤齿浮，指缝白等证，为肾脏风。疮生于阴头为阴头痈，生于窍口为下疳疮。今但生于阴茎者，皆为下疳，姑从之。

　　　毛际疡

或问小腹至阴之下，玉茎之根，痒极，沸汤沃之，稍止而复作，有三四窍，黄水淋漓，何如？曰：此广疮结毒也。询之，幼时曾生恶疮。旬日后，大痛肿甚，饮食少进，作结毒治之。

　　医方考 【 明?吴昆】 

　　　七疝方论

疝，隐疾也，证有七，皆有虚实。今考七方，志七疝耳。若虚实之辨，则在夫人之变通也。
寒疝腰痛，牵引睾丸，屈而不伸，尺内脉沉迟者，吴茱萸加附子汤主之。夫七疝：寒、水、筋、血、气、狐、(疒颓)也。寒疝之由，是寒客下体，如坐于卑冷，涉于寒渊所致。寒气自外入内，束其少火，郁其肝气，故令腰痛。痛而牵引睾丸者，肝之经络环阴器也。寒主收引，故屈而不伸。尺内主腰以下，脉沉迟，阴脉也，寒亦明矣。故用吴茱萸、附子之辛热以温其寒，生姜、大枣之辛温以和其气。邪伤之后，其正必虚，人参之补以去其虚。
水疝者，肾囊肿大，阴汗不绝，升阳除湿汤主之。子和云：水疝者，得之饮水醉酒，劳于使内，其言当矣。盖饮水醉酒则湿气胜，劳于使内则肾气虚，肾气虚则湿胜而流坎也，故令肾囊肿大如水晶，阴汗下溉如罅漏。《内经》曰：下者举之。又曰：风能胜湿。是方也，柴胡、羌活、苍朮、防风、升麻、藁本、蔓荆、独活，皆味辛而气清，风药也，升药也，故可以胜湿升阳。而黄芪之甘可使托其陷下之气，甘草之温可使培其防水之土，当归之润可使调荣血于风药之队也。胃苓汤亦可酌用。
外肾因扑损而伤，睾丸偏大，有时疼痛者，此中有死血，名曰血疝。宜按摩法，详导引中。
筋疝者，甘草梢黑豆汤主之。夫筋疝者，茎筋挈痛，挺胀不堪也。子和云：此以邪术得之。邪术者，房术春方之类也。治宜解毒缓急，故用甘草梢、黑豆以主之。
气疝者，拂郁则睪丸肿大，悲哀则不药而消，虎潜丸主之。盖邪之所凑，常乘其虚。拂郁而睾丸肿大者，肝气乘肾之虚也。悲哀不药而消者，气有所泄也。夫肝肾之病同一治，故知、蘗、熟地、芍药、牛膝、当归、琐阳味厚之品，补肾补肝。龟得天地之阴气最厚，虎得天地之阴气最雄，以血气中之阴类以补阴，欲其同气相求耳。陈皮者，取其能推陈腐之气；羊肉者，取其能补五脏之阳也。或问何以不用橘核、枳实、细辛、川楝子、青皮之辈？余曰：此皆破气药也。昔医固多用之，然而治标云尔，况蹈重虚之戒乎？气实者用之可也。
狐疝者，昼则气出，而肾囊肿大，令人不堪。夜则气入，而肿胀皆消，略无疾苦。补中益气加黄蘗、知母汤主之。病愈而止。夫狐之为物也，昼则出穴而溺，夜则入穴而不溺，以斯证肖之，故曰狐疝。夫昼，阳也；夜，阴也。昼病而夜否者，气病而血不病也。故用人参、黄芪、白朮、甘草以益气。方内有升麻、柴胡，则能举其陷下之阳；方内有黄蘗、知母，则能益夫不足之坎。当归味辛，可以活其壅滞之血；陈皮气芳，可以利其陈腐之气。或问何以不主辛香流气之剂？余曰：本以气不足而致疾，复以流气之剂主之，非惟无益而又害之矣。
(疒颓)疝者，顽疝也。睪丸虽大而无疾苦也。此以父子相传，得于有生之初已然，非若有生之后三因所致之疾也，故不必主治。或有先是(疒颓)疝，后来疼痛疾苦者，此兼前件六证也，宜于前方消息之。

　　外科正宗 【 明?陈实功】 

　　　肾囊风

肾囊风，乃肝经风湿而成。其患作痒，喜浴热汤，甚者疙瘩顽麻，破流脂水。宜蛇床子汤熏洗，二次即愈。

　　　阴虱

阴虱，又名八脚虫也。乃肝肾二经浊气而成，生此不吉。宜银杏无忧散津调擦之；内服六味地黄丸，每斤加蜜炒黄蘗一两、芦荟五钱以清化源，愈后不发。

　　　下疳

下疳者，邪淫欲火郁滞而成。其来有三：一由因男子欲念萌动，阳物兴举，淫火猖狂，而未经发泄者，以致败精浊血，流滞中途，结而为肿者，一也。二由妇人阴器瘀精，浊气未净，接与交媾，以致淫精传袭而成者，二也。三由房术热药，涂抹玉茎，洗搽阴器，兴助阳火，煽动阴精，侥幸不衰，久顿不泄，多致火郁末发而成者，三也。男子萌念火郁之证，初起先必濇淋，小便溺痛，次流黄浊败精，阳物渐损，甚则肿痛腐烂。法当疏利肝肾邪火，如八正散、清肝导滞汤之类是也。妇人阴器不洁，初起皮肤肿光亮，甚则如水晶，皮破流水，肿痛日生，痒麻时发。治当解毒消风，如龙胆泻肝汤兼平胃散，合而用之。男妇房术所伤，蕴毒所致，初起阳物痒痛，坚硬紫色，疙瘩渐生，腐烂渐作，血水淋漓，不时兴举。治当泻火解毒，如黄连解毒汤、芦荟丸之类是也。外以银粉散、珍珠散、人中白散选用。又有先发时疮，悞用熏条擦药，结毒于此者，详结毒门。
看法
初起，不红不肿，睡不举阳，玉茎微损，小水自利者轻。已成，微热微肿，皮色光亮，小便赤色，更兼白浊者平。已损，肉色红活，焮热坚肿，小便不疼，大便不秘者易。初起，小便淋漓，伤损阳物，坚硬作疼，腐烂渐开者险。已成，腐溃内攻，伤损玉茎，色紫无脓，疼如针刺者重。
治法
初起，肿痛发热，小水濇滞，肝经湿热也，宜泻肝渗湿。肿痛坚硬，焮发寒热，口燥咽干，大便秘者，通利二便。玉茎肿痛，小便如淋，自汗盗汗，时或尿血，清心滋肾。茎窍作痒，时出白浊，发热口干，津液少者，益肾清心。溃后肿痛，小便赤濇，日则安静，夜则痛甚，滋阴泻火。溃烂不已，肿硬又作，疼痛日深，秽气不回，清肝解毒。

　　　鱼口便毒

夫鱼便者，左为鱼口，右为便毒。总皆精血交错，生于两胯合缝之间结肿是也。近之于小腹之下，阴毛之间结肿，名曰横痃，又名外疝是也。得之入房忍精，强固不泄，或欲念已萌，停而不遂，以致精血走动，凝滞结而为肿。治当散滞行瘀，通利大小二便，九龙丹、山甲内消散是也。七日已后服之，根本坚固。恐其作脓，宜用火针法刺之，亦妙。已出脓者，十全大补汤服之，庶易收敛；迟则恐生别证，难愈。
看法
初起，结肿不红，微热，行走稍便，无寒热交作者为轻。已成，红赤肿痛，发热焮疼，举动艰辛，至夜尤甚者易。已溃，脓稠，肉色红活，肿消痛止，新肉易生作痒者顺。初起，结肿坚硬如石，硬强刺疼，起坐不便，寒热者重。已溃，肉烂肿痛不减，脓水清稀，孔深口大不敛者险。
治法
初起，漫漫结肿，疼痛，两胯牵强，身发寒热，宜散表邪。已成，坚硬发热，疼痛内热，口干，大小便秘，宜通利之。发散疏利之后，肿痛仍作，欲其作脓，宜用托里消毒。焮肿发热，疼痛日久，急胀苦甚，内脓已成，宜急开之。已溃之后，脓水不干，新肉生迟不敛，健脾胃，补气血。

　　　囊痈

夫囊痈者，乃阴虚湿热，流注于囊，结而为肿。至溃后睪丸悬挂者，犹不伤人。以其毒从外发，治当补阴、清利湿热，取效者十有八九。近时人悞用疝家热药，多致热甚为脓，后难收敛。初宜龙胆泻肝汤，稍久滋阴内托散，外敷如意金黄散，俱可内消。又一种水疝，皮色光亮，无热无红，肿痛，有时空囊聚水，宜用针从便处引去水气则安。如肿痛日久，内脓已成，胀痛者，可速针之，内服十全大补汤加山茱萸、牡丹皮、泽泻治之，间以六味地黄丸服之，亦愈。
看法
初起，不红微肿，肾子引痛，不作寒热，起坐自便者轻。已成，红肿发热，形色光亮，疼痛有时，饮食有味者顺。已溃，脓稠肿消，痛止，新肉渐生，不痛作痒，收敛者吉。溃后，腐烂，囊皮脱落，甚者睾丸突出，能食不疼者可。初起，坚硬紫色，日夜痛甚，小水不利，大便泻泄者重。已成，坚而不溃，头腐无脓，疼痛无时，常流血水者重。溃后，脓口开张，肿痛不减，身发寒热，睡卧不宁者险。
治法
初起，寒热交作，肾子肿痛，疼连小腹者，宜发散寒邪。已成，红肿发热，口干焮痛，小水不利，大便秘者利之。已溃，疼痛不减，脓水清稀，朝寒暮热者，宜滋阴内托。溃后，不能收敛，日晡发热，饮食减少者，宜养血健脾。溃后，睪丸悬挂，不能收敛者，当外用生肌，内加补托。

　　　悬痈

夫悬痈者，乃三阴亏损，湿热结聚而成。此穴在于谷道之前，阴器之后，又谓海底穴也。初生状如莲子，少痒多痛；日久，渐如桃李，赤肿焮痛，欲溃为脓；破后轻则成漏，重则沥尽气血，变为痨瘵不起者多矣。初起时，元气壮实，宜用九龙丹泻去病根；稍虚者，内消沃雪汤利去湿热，亦有可消者，十中三四。如十余日后，肿势已成，不得内消，宜托里消毒散加山甲、皂角刺，服之自破。如肿高光亮，脓熟不破头者，用针急破之，秽脓一出，其患易安。如脓出之后，朝服六味地黄丸，午服十全大补汤加丹皮、泽泻，温补滋阴。如厚味膏粱，气体壮实者，初服龙胆泻肝汤，溃后滋阴八物汤以清蕴热。体瘦房劳，气血虚弱者，初服八珍汤加泽泻、制甘草，溃后，十全大补汤加丹皮、熟附子。脾弱者，补中益气汤以滋化源。日久成漏者，国老膏化汤吞服蜡矾丸。首尾悞服寒凉，损胃伤脾，冰凝气血，以致患孔渐开，秽脓不止者，定变成虚羸痨瘵，终为难愈。
看法
初起如松子，渐大若梅李，红赤肿痛，光亮发热者轻。已成，高肿作痛，根脚不散，皮薄易破，脓成胀痛者易。已溃，脓稠而黄，气味不臭，焮肿易消，痛止作痒者顺。初起，色紫坚硬，根脚漫肿，痛连臀膝，二便不利者重。已成，肿如黄瓜，紫斑腐烂，秽水无脓，痛甚气息者难。已溃，秽脓不绝，疮口开张，肉不红活，虚热食少者逆。
治法
初起寒热如疟，喜覆衣被，口干，好饮热汤，宜发散。已成，焮热作痛，内热，口干喜冷，大便秘濇者，微利之。日久，内脓已成，不破头而胀痛者，急针之，法当补托。溃后，脓水清稀，虚热不退，肿痛不消者，宜滋阴健脾。疮口不敛，饮食减少，余肿不消，新肉不生，峻补脾胃。

　　医门法律 【 清?喻昌】 

　　　疝

凡治水肿病，遇少腹素有积块疝瘕，悞行发表攻里，致其人浊气上冲胷胃，大呕大逆，痛引阴筋，卒死无救者，医杀之也。
发明《金匮》腹痛脉弦而紧，弦则卫气不行，即恶寒，紧则不欲食，邪正相搏，即为寒疝。寒疝绕脐痛，若发则自汗出，手足厥冷。其脉沉弦者，用大乌头煎。繇《内经》心疝之名推之，凡腹中结痛之处，皆可言疝，不独睪丸间为疝矣。然寒疝绕脐痛，其脉阳弦阴紧，阳弦故卫气不行而恶寒，阴紧故胃中寒盛不杀谷。邪即胃中之阴邪，正即胃中之阳气也。论胃中水谷之精气与水谷之悍气，皆正气也。今寒入荣中，与卫相搏，则荣即为邪，卫即为正矣。绕脐腹痛，自汗出，手足厥冷，阳微阴盛，其候危矣。故用乌头之温，合蜜之甘，入胃以建其中而缓其势，俾卫中阳旺，荣中之邪自不能留，亦不使虚寒自下而上之微旨也。

古今图书集成医部全录卷二百二

　前阴门

　　景岳全书 【 明?张介宾】 

　　　阴器纵痿

凡男子阳痿不起，多由命门火衰，精气虚冷，或以七情劳倦，损伤生阳之气，多致此证。亦有湿热炽盛，以致宗筋弛纵，而为痿弱者。譬以暑热之极，则诸物绵萎。经云壮火食气，亦此谓也。然有火无火，脉证可别，但火衰者十居七八，而火盛者仅有之耳。
凡思虑焦劳，忧郁太过者，多致阳痿。盖阴阳总宗筋之会，会于气街，而阳明为之长。此宗筋为精血之孔道，而精血实宗筋之化源。若以忧思太过，抑损心脾，则病及阳明冲脉，而水谷气血之海，必有所亏，气血亏而阳道斯不振矣。经曰：二阳之病发心脾，有不得隐曲，及女子不月者，即此之谓。
凡惊恐不释者，亦致阳痿。经曰恐伤肾，即此谓也。故凡遇大惊卒恐，能令人遗失小便，即伤肾之验。又或于阳旺之时，忽有惊恐，则阳道立痿，亦其验也。
命门火衰，精气虚寒而阳痿者，宜右归丸、赞育丹、石刻安肾丸之类主之。若火不甚衰，而止因血气薄弱者，宜左归丸、斑龙丸、全鹿丸之类主之。
凡思虑惊恐，以致肾亏损而阳道痿者，必须培养心脾，使胃气渐充，则冲任始振，而元阳可复也，宜七福饮、归脾汤之类主之。然必大释怀抱，以舒神气，庶能奏效，否则徒资药力无益也。其有忧思恐惧太过者，每多损抑阳气，若不益火，终无生意，宜七福饮加桂、附、枸杞之类主之。
凡肝肾湿热，以致宗筋弛纵者，亦为阳痿。治宜清火以坚肾，然必有火证火脉，内外相符者，方是其证。宜滋阴八味丸，或丹溪大补阴丸、虎潜丸之类主之。如火之甚者，滋肾丸、大补丸之类皆可用。

　　　疝论

疝气病者，凡小腹睾丸为肿为痛，止作无时者，皆是也。但疝证不一，如《内经》所谓狐疝者，以其出入不常也；有言(疒颓)疝者，以其顽肿不仁也；有冲疝者，以其自少腹上冲而痛也；有厥疝者，以结气在阴而气逆为疝也，有疝瘕者，以少腹冤热而痛出白，一名曰蛊也；有六经风疝者，如四时刺逆从论所言者是也；有小肠疝者，如邪气脏腑病形篇所言者是也。凡此七者，总皆疝之为义。然疝之为病，不独男子有之，而妇人亦有之。经曰：有积气在腹中，有厥气名曰厥疝，女子同法。又曰：厥阴所谓(疒颓)疝，妇人少腹肿也。至若冲疝瘕之属，亦皆男妇之所同病者。然惟睾丸之病独在男子，而他则均当详察也。观张子和曰：夫遗溺闭癃，阴痿脬痹，精滑白淫，皆男子之病也。若血涸不月，月罢腰膝上热，足躄，嗌干癃闭，少腹有块。或定或移，前阴突出，后阴痔核，皆女子之病也。但女子不谓七疝而谓之瘕。若年少而得之，不计男子妇人，皆无子。此说诚非谬也。然今人但言男子之疝，而全不知妇人之疝，殊失之矣。
疝气所属，本非一经。如《内经》所云：任脉为病，男子内结七疝，女子带下瘕聚。督脉生病，从少腹上冲心而痛，不得前后，为冲疝。又曰：脾传之肾，病名曰疝瘕。又曰：三阳为病发寒热，其传为(疒颓)疝。又曰：邪在小肠者，连睾系，属于脊。又曰：邪客于足厥阴之络，令人卒疝暴痛。又如心肝脾肺肾五疝之脉，各有所辨。此《素问》言诸经之疝也。又经筋等篇言足阳明之筋，病(疒贵)疝腹筋急；足太阴之筋，病阴器纽痛，下引脐，两胁痛；足厥阴之筋，病阴器不用等义，此《灵枢》言诸经之疝也。自张子和云：疝有七，前人论者甚多，其非《灵枢》、《素问》、《铜人》之言，予皆不取。乃引《灵枢》之论曰：足厥阴之筋，聚于阴器，故阳明与太阴之筋，皆会于阴器。惟厥阴主筋，故为疝者，必本之厥阴。此子和之意，以疝为筋病，而筋主于肝，故为疝必厥阴，似亦有理，而实则不然。观《内经》诸论之如前者，谓非《灵》、《素》之言，而子和皆可不取乎？且筋虽主于厥阴，然散见诸经，即为诸经之筋矣。若病在诸经，固可因筋而废经乎？矧如厥论曰：前阴者，宗筋之所聚，太阴、阳明之合也。又痿论曰：阴阳总宗筋之会，会于气街，而阳明为之长。此亦可以不取乎？然则小腹前阴之经，则厥阴、少阴、太阴、阳明、少阳、太阳，以至冲、任、督脉，皆有所涉。今考《铜人经》治疝之法，则诸经皆有俞穴。若谓止属厥阴，则诸经皆废矣。即子和亦历指诸经之穴，谓诸穴虽亦治疝，然终非受疝之地，此何说也？自后丹溪遂因子和之言，谓经有七疝，寒、水、筋、血、气、狐、(疒颓)也，专主肝经，与肾经绝无相干。再至戴原礼，又因丹溪之说，云疝本属厥阴之一经。余尝见俗说小肠、膀胱下部气者，皆妄言也。呜呼！此等议论，皆后学臆见，果堪信乎？果堪法乎？医失真传，类多如此。故非《灵》、《素》、《铜人》之言，余诚不敢取也。
疝气之病，有寒证亦有热证。然必因先受寒湿，或犯生冷，以致邪聚阴分，此其肇端之始，则未有不因寒湿而致然者。及其病郁既久，则郁而成热者有之。或以阳脏之人，火因邪聚，而湿热相资者，亦有之。故在《内经》言疝，则寒热皆有所论。如曰：病在少腹，腹痛，不得大小便，病名曰疝，得之寒；曰阴亦盛，而脉胀不通，故曰，(疒颓)癃疝也；曰肝脾得之寒湿，与疝同法；曰太阳、太阴、阳明之胜复，皆有疝气，是皆言疝之寒也。又如曰脾风传肾，名曰疝瘕，少腹冤热而痛，出白，一名曰蛊；曰足厥阴之筋，病阴器不用，伤于寒则阴缩入，伤于热则纵挺不收，是皆言疝之热也。此《内经》之言寒言热，未尝偏废者如此。观丹溪曰：自《素问》而下，皆以为寒，盖寒主收引，经络得寒，则引而不行，所以作痛者。然亦有踢冰涉水，终身不病此者，无热在内故也。大抵此证始于湿热在经，郁而至久，又得寒气外束，不得疏散，所以作痛。若只作寒，恐末为备。此丹溪之论如此。故其治多从火，而倍用山栀、黄蘗之属。余则不能无言也。观《内经》之言疝者如前，原非只作寒论，第言寒者，较多于热，亦自疝家之正，理不可易也。矧疝以寒邪入经，所以为痛，及其久也方为郁热，使其始不受寒，何由致疝？此寒为本而热为标也。若谓始于湿热在经，又得邪气外束，所以作痛，则反以热为本而寒为标矣，岂其然乎？至若踢冰涉水，终身不病者，此虽有贵贱之分，久暂之异，然必以阳气内实，而寒不能犯者有之。若谓无热在内，故寒自不入，又岂其然乎？此致病之因，有不得不辨也。是以《内经》之论，凡至切至当者，胡可弗遵？后世之谈其多凿多偏者，安庸尽信？再若治此之法，固不可必其为寒，又不可必其为热。但治初受之邪，必当以温经散寒，行气除湿为主。切不可早用寒凉，致留邪气，则遗害非浅。及其久也，则有始终以寒者，有因寒郁热者，有元阳受伤而虚陷日甚者。但当察其形气病因，而因病制方。若果有热证、热脉，显然外见者，方可治以寒凉。如无热证可据，而执云大抵疝由湿热，则无者生之，有者甚之矣。此习俗之通弊，又不可不鉴也。

　　　论治

凡治疝之法，当察所由。此虽以受寒受湿，因而成疝，然或以色欲，或以劳损，或以郁怒，或以饮食酒湿之后，不知戒慎，致受寒邪，则以阴求阴，流结于冲任血气之海，而下归阴分，遂成诸疝。故其为病，则有遇寒而发者；有郁久成热，遇热而发者；有郁则气逆，遇郁怒而发者；有湿因寒滞。遇湿而发者；有疲极则伤筋，遇劳苦而发者；有虚邪在少阴厥阴，遇色欲而发者；有饮食之湿在阳明、太阴，遇酒酪而发者。至其久也，则正气陷而不举，邪气留而不去，而为(疒颓)为木，难于愈矣。故治此者，必当因其所因，辨而治之，则无不随手可愈。若茫然混然，徒执一偏之见而至老不寤者，即与之谈，终无益也。
治疝必先治气，故病名亦曰疝气，非无谓也。盖寒有寒气，热有热气，湿有湿气，逆有逆气。气在阳分则有气中之气，气在阴分则有血中之气。凡气实者必须破气，气虚者必须补气。故治疝者，必于诸证之中，俱当兼用气药。如疝之暴痛，或痛甚者，必以气逆，宜先用荔香散；气实多滞者，宜宝鉴川楝散，或天台乌药散。非有实邪而寒胜者，宜暖肝煎主之。
寒疝最能作痛，多因触冒寒邪，或犯生冷所致。凡喜暖恶寒，脉弦细，鼻尖手足多冷，大小便无热之类，皆是也。寒微者，宜荔香散、暖肝煎、肾气丸、神应散、丁香楝实丸之类主之。寒甚者，宜医林四神丸、《百一选方》十补丸、壶卢巴丸、沉香桂附丸之类主之。一法以五积散加盐炒吴茱萸、小茴香各一钱，姜五片，葱白五寸同煎，空心热服，大治气痛不可忍。
热疝大能作痛。凡火邪聚于阴分而为痛者，必有热证、热脉，或大便秘结，或小水热闭不通，或为胀为满，而烦热喜冷者是也。宜大分清饮，或茵陈饮加茴香、川楝子之类，或以加味通心饮、葵子汤之类主之。又有肾本不虚而肝经湿热火旺，茎中作痛，筋急缩，或痛或痒，或肿或挺纵不收，白物如精，随溺而下者，此筋疝也。宜龙胆泻肝汤主之。
湿疝多为重坠胀满，然亦有痛者，宜以前寒热证参而治之。有不痛而久坠不愈者，是即(疒颓)疝之属。单宜治湿理气，以加味五苓散，或《局方》守效丸，或苍朮散，或三层茴香丸之属主之。一云，凡治(疒颓)疝，非断房事厚味，不能取效。
疝病遇酒而发者，多因湿热，当先去其湿。湿而热者，大分清饮加茴香、川楝之属。湿兼寒者，宜加味五苓散主之，或以葛花解酲汤加减用之。
血结少腹间者，是为血疝。但察其非气非食，小腹鞕而有形，大便秘结而黑，小水利者，必血积血疝之属，宜桃仁膏，或桃仁煎，或玉烛散之类下之。
疝遇色欲而发者，是必阴虚之属。若阴虚兼动相火者，宜以六味地黄汤加黄蘗、知母、山栀、茴香、川楝之类主之。若阴虚无火，或兼有寒而痛精虚者，宜理阴煎，或八味地黄汤加茴香、枸杞之类，或用暖肝煎主之。
疝久者必多虚证。或以元气本虚而偶患者，或不耐劳苦而微劳即发者，当以脉证辨之。凡治虚疝，当察其虚在阴分，或在阳分。阴分者，轻则暖肝煎、八味地黄汤；甚则理阴煎、补阴益气煎之类酌而用之。若阳虚者，宜温胃饮、归脾汤、补中益气汤之类主之。若阳虚至甚者，必用桂、附、椒、姜，或以六味回阳饮之类主之。若虚中挟滞者，宜以前法为主，而加以疏导之药，如川楝子、茴香、枳实、山楂、栀子之属，酌其宜而佐用之。
疝有邪实当下者，详张子和论中。
按子和七疝之治，虽各有不同，然无非用下，则不能无偏，故刘宗厚、徐用诚皆疑而议之，亦谓其太过耳，非谓尽不可用也。再观丹溪之法，则曰治疝大不宜下，是又相左之甚矣。余因考子和治案，如治蔡参军因坐湿地，疝痛不堪，用导水丸下之而愈。又治一人因疟渴过饮浆水病疝，医进姜、附，为燥热所壅，以致阴囊重坠，大如升斗，乃先以导水丸、后用猪肤散大下之而愈。又如一夫病卒疝，赤肿大痛，数日不止，诸药如石投水，遂以导水丸、次以通经散大下之而愈。若此类者岂皆不可下乎？故但宜酌其虚实缓急，如或为邪热所闭、或以少年暴疾、或以肿硬赤痛之极者，则如导水丸、三花神佑丸、禹功散之类皆所当用。盖邪盛而急，势不可当，有非行气利水等剂所能及者，则不得不攻。此子和之法，亦自有必不可废者，是不可不察也。

　　　阴疮

凡治此之法，若肿痛内外俱溃者，宜芍药蒺藜煎为最佳，或四物汤加栀子、丹皮、胆草、荆芥，或用加味逍遥散。
若湿痒者，宜芍药蒺藜煎，或归脾汤加柴、栀、丹皮。
淋濇者，宜龙胆泻肝汤加白朮、丹皮。
淋濇而火盛痛胀者，宜大分清饮，或抽薪饮。
肿而坠毒者，补中益气汤加山栀、丹皮。
可洗者，用百草煎。
可傅者，宜螵蛸散、完疮散。

　　　下疳

下疳一证，本肝肾湿热证也。若无外因而病者，不过去其湿热或滋真阴。湿热既清，其疮自愈，无足虑也。惟感触淫毒而患者，毒有浅深，则病有微甚，皆宜用百草熏洗，外以螵蛸散敷之，则轻者自愈。若湿热甚而为肿为痛者，宜用芍药蒺藜煎兼而治之。如毒甚者，必用萆薢汤亦可。
若感触淫邪，毒自少阴直入精宫者，不易愈，即治如前法。然不见便毒广疮发出，而后下疳始愈。既见疮毒，即当于本证条下条法治之。

　　　便毒

便毒论，治如薛氏之法，固已详矣。然又惟交感不洁，遭淫毒而患者，为最多。每每先起下疳，下疳未已，便毒继之，此湿热秽毒之为患也。凡初起肿痛，尚未成脓，而元气尚强者，速宜先去其毒，惟会脓散或牡蛎散为最善。若已成脓，则或针或蚀，惟速去其脓，随因证调补，使速收口为善。
若初起一核，其痛微，其肿漫者，此有二证，一以邪轻，一以元气虚弱，毒深而然。若邪轻者，只用会通膏加麝香贴之，无有不散，或降痈散亦可。若元气虚弱而毒深者，既不肯散，又不早溃，愈久必愈甚，最为可畏。及其溃后，多不能收，轻则为瘘，重则殒命，此惟大补元气，方不致害。
若焮肿痛甚，脓已将成，势不能消，宜用降痈散留头围之，则势可敛、痛可解、脓可速成而溃也。

　　石室秘箓 【 清?陈士铎】 

　　　强阳不倒

强阳不倒，此虚火炎上，而肺金之气，不能下行故尔。若用黄蘗、知母二味煎汤饮之，立时消散。然而自倒之后，终岁经年，不能重振，亦自苦也。方用元参、麦冬各三两，肉桂三分，水煎服即倒。此方妙在元参以泻肾中浮游之火；尤妙肉桂三分，引其入宅，而招致其沸越之火，同气相求，火自回合。况麦冬又助肺金之气清肃下行以生肾水，水足，火自息矣。

　　　痿阳不振

至于痿而不振者，乃过于琢削，日泄其肾中之水，而肾中之火，亦日消亡。盖水去而火亦去，必然之理。如一家人口，厨下无水，又何以煮爨而生烟？必汲其泉源，而后取其薪炭，可以钻燧取火，以煮饮食，否则空铛安爨也。方用熟地一两，山茱萸四钱，远志、巴戟天、杜仲、肉苁蓉各一钱，人参、枸杞子各三钱，茯神、肉桂各二钱，白朮五钱，水煎服，一剂起，二剂强，三剂妙。老人倍加。此方用热药于补水之中，则火起而不愁炎烧之祸，自然煮汤可饮，煮米可餐，断不致焦釜沸干，或虞爆碎也。
阳倒不举，方用熟地一斤，黄芪二斤，巴戟天、当归各六两，肉桂、柏子仁去油，覆盆子、麦冬各三两，白朮八两，各为末，蜜为丸，每日白滚汤送下一两，自然阳旺不倒矣。

　　　狐疝

男子与女子之治，原无分别，然而亦有殊处。男子与妇人殊者，疝病，阳强不倒、痿而不举。然而疝病与妇人异者，止狐疝不同耳，余俱相同。狐疝者，日间缩在囊之上，夜间垂在囊之下也。此乃寒湿，又感阴阳不正之气，乘于交感之际，或在神道之旁，或在风湿之际，感而成之也。方用杜若五钱，捣汁，以凉水浣之，取汁一碗，加沙参一两，肉桂、桂枝、小茴香、橘核各一钱，水煎服。一服即伸出，二服即消，三服全愈。

　　方

固真汤 【 《东垣十书》，下同】 　治阴汗湿痒，正月内定此方。
升麻　柴胡　羌活各一钱　炙甘草　泽泻各一钱半　草龙胆炒　知母炒　黄蘗各二钱
右剉如麻豆大，水三盏，煎至一盏，稍热空心服，以美膳压之。

升阳除湿汤　治两外肾冷，两髀枢阴汗，前阴痿弱，阴囊湿痒，臊气。
泽泻　升麻各一钱半　红花少许　生甘草　黄蘗酒制，各二钱　草龙胆　当归梢　羌活　麻黄根　柴胡　汉防己　白茯苓各一钱　五味子二十粒
右水三大盏，煎至一盏，稍热服，食前。忌酒、湿面、房事。

龙胆泻肝汤　治阴部时复湿痒及臊臭。
柴胡梢　泽泻各一钱　车前子　木通各五分　当归梢　龙胆草　生地黄各三分
右(口父)咀，水三大盏，煎至一盏，空心稍热服，更以美膳压之。

温肾汤　治前证，二月定此方。
麻黄　柴胡梢各六分　泽泻二钱　防风根　苍朮各一钱半　白朮　猪苓　升麻　白茯苓　黄蘗酒炒，各一钱
右件分作二服，每服水二大盏，煎至一盏，稍热服，食前。天晴明服之，候一时辰许，方食。

补肝汤　治前证。
黄芪七分　人参　白茯苓　葛根各三分　甘草炙　苍朮各五分　猪苓　升麻各四分　知母　柴胡　羌活　陈皮　归身　黄蘗炒　防风　泽泻　神曲末　连翘各二分　水二大盏，煎一盏，稍热，空心、食前服。忌酒、湿面。

清震汤　治前证，十二月定此方。
羌活　酒黄蘗各一钱　升麻　柴胡　苍朮　黄芩各五分　防风　猪苓　麻黄根各三分　藁本　甘草炙　当归身各二分　红花一分　泽泻四分　水二盏，煎一盏，临卧服。忌同前。

大蒜丸　治阴汗湿痒。
大蒜不拘多少
右煨，剥去皮，烂研，同淡豆豉末，搜丸如梧子大，朱朱为衣，每服三十丸，枣子灯心煎汤送下。

阴汗湿痒方
炉甘石二钱半　真蛤粉一钱二分半
右为粉，扑敷。

蟠葱散 【 《和剂》】 　治男子妇人脾胃虚冷，攻筑心腹，胁肋刺痛，胷膈痞闷，背膊连项拘急疼痛，不思饮食，时或呕逆，霍乱转筋，腹冷泄泻，膀胱气刺小肠及外肾肿痛；及治妇人血气攻刺，症瘕块硬，带下赤白，或发寒热，胎前产后，恶血不止，脐腹疼痛，一切虚冷。
延胡索三两　苍朮泔浸一宿　甘草炙，各半斤　白茯苓　蓬朮　三棱煨　青皮各六两　丁皮　缩砂仁　槟榔各四两　肉桂　干姜炮，各二两
右捣罗为末，每服二钱，水一盏，连根葱白一茎，煎七分，空心、食前稍热服。
又方　治阴忽疼痛。
桃仁汤浸，去皮尖双仁，麸炒微黄　苦楝子　怀香子　没药各一两
右为细末，每服二钱，食前热酒调服。

铜绿散 【 《医学入门》，下同】 　治男女阴湿疮，虫蚀疮。
五倍子五钱　白矾一钱　乳香　铜绿各五分　轻粉二分半
右为末，先以药水洗，后掺之。

蝉蜕散　治脬囊忽肿，多因坐卧湿地，或为虫蚁吹着。
蝉蜕半两
右用水一碗，煎汤洗，再温再洗，仍与五苓散合三疝汤加灯心煎服。

泻肝清热汤 【 《疮疡全书》，下同】 　治肝经湿热，流毒膀胱经，生肾囊痈。
龙胆草酒拌炒　当归梢　车前子炒　泽泻　生地　芍药　黄连　黄蘗　知母　淡竹叶　木通　防风各一钱　甘草梢五分
右作一剂，水二碗，煎八分，食前服。

乌金散　治前证腐坏，用此敷之。
麸不拘多少，烧存性　紫苏叶
右为细末，香油调搽，干掺亦可。

加味小柴胡汤　治前证溃烂，饮食少思，日晡发热。
柴胡　人参　黄芩　川芎　白朮　黄芪　当归　甘草　黄蘗　知母各一钱　半夏　白芍各五分
右水煎服。

掺药　治前证。
轻粉　孩儿茶各二钱　红绒灰一钱五分　飞丹　鸡内金烧存性　炉甘石煅，各一钱　冰片三分　真珠五分　麝香二分
右为极细末，掺疮上。

清湿泻肝汤　治肿毒疳疮。
升麻　羌活　柴胡　知母　黄蘗　泽泻　青皮　川芎　生地　苍朮　木通　龙胆　生甘草
右(口父)咀，水煎服。热加黄芩，小便不利加车前子，虚加人参。
又方　治气弱无力，茎根下生疮，脓水不止。
人参　黄芪　当归　柴胡　升麻　甘草梢　黄蘗　知母　红花　白芍　黄芩　龙胆草
右(口父)咀，水煎服。

防风羌活汤　治下疳。
防风　羌活　荆芥　独活　制黄芪　牛蒡子　山栀　甘草　木通　苍朮　车前子　天花粉
右(口父)咀，水煎服。

洗方　治下疳。
冬青叶四五十片　甘草　黄蘗　防风
右(口父)咀，煎汤洗之。

掺药　治下疳。
孩儿茶　轻粉　黄蘗　冰片　橄榄核烧，各一钱
右为末，掺之。
又方　治内外蛀疳疮，并小便一切疳疾。
苍朮　黄蘗　滑石各二钱　秦艽一钱
右(口父)咀，水煎服。如小便濇滞疼痛，加甘草节、蒲黄。
又方　治前证。
黄芪　白蒺藜　羌活　白附子各二钱
右末之，用猪腰子一副，竹刀切破，入药在内，线扎定，白酒煮熟，空心服之。

隔纸膏　治小便疳疮大烂者。
面粉　白蜡各一两　黄蜡八钱　冰片一钱　先用麻油三两，火上熬化二蜡，随下面粉，次下冰片，为隔纸膏贴之，五日后痛即止，肉即生矣。

茯苓补心汤　治一切妬精阴疮。
白茯苓　干葛　前胡　桔梗　甘草　陈皮　白芍　紫苏　人参　半夏　当归　熟地　川芎　枳壳
右(口父)咀，姜三片，枣肉二枚，灯心二十茎，水二钟，煎服。

补心养胃汤　治前证。
陈皮　半夏　茯苓　甘草　白朮　黄连　当归　生地　青皮　白芍　槟榔　乌药　远志　滑石　山栀　车前子　延胡索　川芎
右(口父)咀，水煎服。

内补托里流气饮　治前证。
茯苓　泽泻　猪苓　紫苏　山栀　甘草节　黄连　白朮　川芎　当归　生地　白蒺藜　白芍　人参　黄芪　木通　青皮　香附子　苦参
右(口父)咀，水煎服。

水黄膏　治前证。
黄连二两，水二碗，文武火煎至一碗，滤去滓，再重汤慢火煎至一酒杯　加冰片三分　麝香三分　轻粉五分　硫黄末一钱
右俱研末，以黄连汁调和，用鹅毛润患处，立效。

一抹散　治前证。
黄连末　鹿角灰　鸡内金灰各一钱　红绒灰　孩儿茶各七分　珍珠末　冰片　轻粉各五分　麝香三分
右为细末，干掺患处。

洗方　治阴蚀(上匿下虫)疮。
川椒五分　蛇床子半斤　白矾三钱　桃枝　柳枝各七枝　蕲艾　苦参各一两
右用米泔水五六碗，煎滚去滓，乘热熏洗之。
又方　治前证。
雄黄一钱　硫黄五分　木鳖子一枚，去壳剉片　桃仁五粒　艾五钱　入前药在内，作条放在马桶熏之，其虫即死。

麻黄汤　治阴肿或疮或烂。
麻黄　黄连　蛇床子各五钱　蕲艾三钱　乌梅三枚　大戟　防风　白矾各八钱
右剉，煎汤熏洗；再用孩儿茶一钱，轻粉、冰片、杏仁灰各五分，为末掺之。

黄芩汤　治妬精阴疮。
当归　黄芩　川芎　大黄　白矾各二钱　黄连三钱
右剉，水五碗煎，熏洗；洗后敷雄黄、硫黄、轻粉末。
又方　治阴烂。
孩儿茶　鸡内金各一钱　轻粉五分　冰片三分
右为细末，干掺上。
又方　治阴疮，与男子妬精疮略同。
黄丹　枯矾　萹蓄　藁本各一两　硫黄五钱　蛇蜕一条，烧灰

龙胆汤　治左右便毒。
龙胆草一钱　木鳖子三枚　大黄三钱　桃仁　红花　当归须各等分　(艹舌)蒌一枚
右(口父)咀，水酒各一碗，煎八分，去滓，夜露一宿，次早，空心温服，行利十余次。

荆防败毒散　治前证
穿山甲　甘草　红花　羌活　当归　金银花　天花粉　赤芍　防风　生地黄　木通　枳壳　川芎　乌药各一钱　槐花末，二钱　牛膝五钱
右，水煎服。

败毒流气饮　治小肠流注。
紫苏　桔梗　枳壳　甘草　香附　防风　川芎　羌活　独活　白芷　白芍　槟榔　茴香　泽泻　延胡索
右(口父)咀，姜三片，枣一枚，水煎，空心服。

清心流气饮　治前证。
白朮　茯苓　猪苓　泽泻　麦冬　青皮　防风　柴胡　羌活　赤芍　香附　生地黄　川芎　紫苏　甘草
右(口父)咀，姜三片，枣一枚，水煎服。小便不利，加车前子、滑石、木通。

乳香散 【 《儒门事亲》】 　治下疳。
乳香　没药　轻粉　黄丹　龙骨　乌鲗骨　黄连　黄芩　铜绿各等分　麝香少许
右为细末，先以温浆水洗过，掺疳疮上。

疳蚀散　治同上。
虾蟆　木香　硫黄　铁精等分
右，五月五日为末，入麝香少许，掺敷患处。

青木香丸 【 《医学入门》】 　治寒疝及膀胱疝气肿气。
破故纸　荜澄茄　槟榔各二两　青木香一两　黑丑头末三两
右为末，水丸梧子大，空心，盐汤下五十丸。
又方
青木香丸二百粒　螌蝥七个
右同炒，令微香，以磁器盖之，候冷去蝥，每五十丸，茴香酒吞下。盖疝属肝，故借蝥以治风。

当归四逆汤 【 《医学纲目》】 　治寒疝，脐下冷痛。
当归一钱二分　附子　肉桂　茴香各一钱　白芍药　柴胡各九分　延胡索　川楝子　茯苓各七分　泽泻五分
右剉，作一贴，水煎，空心服。

羊肉汤 【 《金匮要略》】 　治寒疝脐腹胀痛，手不敢近。
羊肉一斤　生姜五两　当归三两
右水八升，煮取三升，每服七合，日三服。

葱白散 【 《三因方》】 　治寒冷气，入膀胱作痛。
川芎　当归　枳壳　厚朴　蓬朮　三棱　肉桂　干姜　人参　神鞠　麦芽　青皮　茴香　木香　熟地黄　白芍药　赤茯苓　川楝肉各五分
右剉，作一贴，葱白二茎，盐一匙，煎服。

四神丸 【 《丹溪心法》】 　治冷疝胀痛。
吴茱萸一半酒浸，一半酢浸，焙干　荜澄茄　青木香各五钱　大香附一两
右为末，糊丸梧子大，盐汤下七八十丸。

秘传茱萸内消丸 【 《直指方》】 　治疝气及阴(疒贵)偏大，或生疮出黄水。
吴茱萸半酒半酢，浸一宿，焙干　山茱萸　肉桂　马蔺花酢浸，焙　木香　黑丑头末　茴香盐炒　延胡索炒　川楝肉　青皮　陈皮并去白　海藻洗去咸，焙　桃仁炒　白蒺藜炒，各五钱
右为末，酒糊丸梧子大，盐汤或温酒下五七十丸。

牡矾丹 【 《医学入门》，下同】 　治阴囊生疮出水，其痒甚苦，搔之无足，后必痛。
牡蛎粉　黄丹各二两　枯白矾四两
右为末，遇夜用手捏药于痒处擦之，连擦三四次，自然平复。

加减柴苓汤　治诸疝因湿热肿痛出水。
柴胡　泽泻各一钱　半夏　赤茯苓　荔枝核　白朮　猪苓　山楂　栀子各七分
右剉，作一贴，水煎服。无荔核则代以橘核。

神圣代针散 【 《医学正传》】 　治血积疝痛，及诸疝刺痛，服之神效。
乳香　没药并去油，研　当归　白芷　川芎　芫青制，各一钱
右为末，每服一字，甚者五分，先点好茶一盏，次掺药末在茶上，不得吹搅，立地细细呷之。

荡疝丸 【 《古今医鉴》】 　治气疝。
蓬朮　木香各四钱　黑丑头末　破故纸炒　茴香炒　川楝子炒，各一两　青皮　陈皮各三钱
右为末，酒糊和丸梧子大，空心酒下五七十丸。

气疝饮 【 《医学入门》】 　治气疝。
黄连以吴茱萸煎水浸，炒，二钱　甘草三分　人参　白朮各一钱　白芍药　陈皮各七分
右剉，作一贴，姜三片，水煎服。

三茱丸 【 《丹溪心法》】 　治气疝肿痛。
山茱萸　吴茱萸　食茱萸各二两　川楝一两　破故纸炒，一两七钱　螌蝥十四个，同炒赤，去蝥　黑丑头末炒一两　青盐　青皮　茴香炒，各三钱
右为末，酢面糊和丸梧子大，先嚼桃仁十五粒，以温酒或盐汤下三五十九。

聚香饮子 【 《医学入门》】 　治七情所伤，遂成疝气。
乳香另研　沉香　白檀香　木香　藿香叶　丁香各八分　延胡索　姜黄　乌药　桔梗　桂心　甘草各四分
右剉，作一贴，姜三片，枣二枚，水煎服。

二香丸 【 《丹溪心法》】 　治狐疝上下出入作痛，或疝痛作则腹内块痛止，疝痛止则腹内块痛复作。
木香　香附子各三两　山楂肉二两　三棱　蓬朮并酢煮　神鞠　姜黄　南星各一两　黄连与吴茱萸同炒　萝卜子　桃仁　栀子仁　橘核炒，各五钱
右为末，姜汁浸蒸，饼丸梧子大，白汤下五七十丸。

天台乌药散 【 《东垣十书》】 　治小肠气。
川楝子十个，以巴豆十四粒，同麸炒黑色，去豆麸　乌药　木香　茴香炒　良姜　青皮各五钱　槟榔三钱
右为细末，每一钱温酒调下；痛甚，炒姜热酒下。

救命通心散 【 《医学纲目》】 　治小肠气痛。
川乌一两，以青盐一钱。酒一盏，浸一宿，去皮尖焙　川楝子肉一两，以巴豆肉二十一粒，同炒黑，去豆　茴香五钱　石燕一对，火煅酢淬　土狗五枚　芥子一钱六分
右为末，每三钱，入羊石子内，湿纸裹煨熟，夜半时，好酒半斤，入盐细嚼石子，以酒咽下，不得作声。小便大利，其病即去。

去铃丸 【 《医学入门》】 　大治小肠疝气。
茴香一斤，以生姜一斤取自然汁，浸一宿，约姜汁尽入茴香，然后入青盐二两同炒赤，取出焙燥
右为末，酒糊丸梧子大，每三五十丸，温酒米饮任下。此药全实脾胃，且有盐能引入下部，有姜汁专一发散而无疏导之害，服之累效。

加味通心饮 【 《得效方》】 　治小肠疝气热痛，小便不通。
瞿麦　木通　栀子　黄芩　连翘　枳壳　川楝子　甘草各一钱
右剉，作一贴，灯心三十茎，车前草五叶，同煎服。

蠲痛丸 【 《直指方》】 　治小肠膀胱气痛。
延胡索一两　川楝子肉　茴香炒，各五钱　白丑头末炒　当归　良姜　青皮　木香　乌药各二钱半　全蝎焙七个
右为末，姜汁浸，蒸饼和丸梧子大，烧绵灰调酒，送下三五十丸。

消疝丸 【 《集略》】 　治小肠疝气。
苍朮一斤，泔浸，切片　川椒微炒　白茯苓　茴香炒，各四两　葱白一斤，切，盐一两同炒黄，去葱
右为末，酒糊和丸梧子大，空心温酒下五七十丸。

立效散 【 《资生方》】 　治小肠气痛。
全蝎七个　缩砂三七枚　茴香一钱
右为末，分三贴，热酒调下，空心，即效。

茱萸内消丸 【 《医学入门》】 　治膀胱肾虚结成寒疝，偏坠引痛，及小肠奔豚痃癖等证。
山茱萸　吴茱萸　川楝子　马蔺花　茴香　青皮　陈皮　山药　肉桂各二两　木香一两
右为末，酒糊和丸梧子大，酒下五十丸。

杨氏麝香丸 【 《直指方》】 　能寻诸处痛。凡膀胱气，胁下痛，最难治，此药主之。
木香　胡椒各一两　全蝎炒　巴豆各四钱　麝香一钱
右为末，蒸饼和丸麻子大，朱砂为衣，熟水下五十丸。

金铃散 【 《直指方》】 　治膀胱小肠气肿痛。
大川楝肉三十枚，切片，以巴豆肉三十粒作片同炒焦，去巴豆　茴香炒，与川楝肉等分　木香一钱半
右为末，每二钱，水酒各半，煎葱白汤调下，空心。

三疝汤 【 《集成》】 　治膀胱气肿痛。
车前子二钱四分　茴香一钱六分　沙参八分　葱白一钱二分
右剉，作一贴，水煎服。

橘核散 【 《丹溪心法》】 　治四种(疒贵)疝，久者用橘核丸，新者用橘核散。
橘核一钱半　桃仁十五枚　栀子仁一钱　川乌炮　吴茱萸各五分
右各炒为粗末，作一贴，水煎服。《入门》曰：按橘核单止痛，乌头散寒郁，山栀除湿热，又引乌头速下，不令胃中停留，用之甚捷。

三白散 【 《得效方》】 　治膀胱气蕴热，阴囊肿胀，大小便不通。
白丑头末一两　桑白皮　白朮炒　木通　陈皮各二钱半
右为末，每服二钱，姜汤或葱白汤调下。

四味茴香散 【 《医学入门》】 　治囊茎抽痛不可忍，俗名小肠气
乌药酒浸一宿，焙　良姜　茴香　青皮各一两
右为末，每二钱，发时，热酒调下。

金铃子丸 【 《澹寮》】 　治疝气偏坠，痛不可忍。
川楝子肉五两，剉作五分：一用螌蝥十个，同炒，去螌蝥；二用茴香三钱，盐半钱同炒，去盐留茴香；三用黑丑三钱，同炒，去黑丑；四用破故纸三钱，同炒，留故纸；五用萝卜子一钱，同炒，去萝卜子
右为末，酒糊和丸梧子大，温酒下三五十九。

茱萸内消丸 【 《得效方》】 　治阴(疒贵)偏大，肾囊肿胀，或生疮疡，时出黄水。
川楝肉一两半　大腹皮　五味子　延胡索　海藻各一两二钱半　木香七钱　桔梗　青皮　山茱萸各一两　川乌炮　吴茱萸　食茱萸　茴香　桂心　桃仁各五钱
右为末，酒糊和丸梧子大，温酒下三五十丸。

马蔺花丸 【 《医学正传》】 　治(疒贵)疝偏坠，及妇人阴(疒贵)，小儿偏坠，无有不效。
橘核丸　加马蔺花一两　槟榔五钱
右服法，同橘核丸。

茴香安肾汤 【 《古今医鉴》下同】 　治左边偏坠，丸如鸡鸭子大。
人参　白朮　白茯苓　茴香　破故纸　槟榔　乌药　香附童便制　缩砂　荔枝核各八分　黄蘗　泽泻各六分　木香　延胡索各四分　升麻　甘草各二分
右剉，作一贴，煎服。

加减香苓散　治偏坠气初起，壮热憎寒。乃发表分利药也，一服愈。
枳壳　陈皮　苍朮　麻黄　猪苓　香附子　泽泻　木通　滑石　三棱　蓬朮　车前子　川楝子　延胡索　甘草各七分
右剉，作一贴，入生姜三片，葱白二茎，水煎服。

川楝散 【 《直指方》】 　治木肾外肾，胀大麻木痛硬，并奔豚疝气偏坠。
川楝子四十九个。先切七个，取肉，以茴香二钱半同炒并留，又切七个，以破故纸二钱半，同炒并留；又切七个，以黑丑二钱半，同炒并留；又切七个以盐一钱，同炒并留，又切七个，以螌蝥十四个，同炒去蝥；又切七个，以巴豆肉十四个，同炒去巴豆；又切七个，以萝卜子二钱半，同炒，去萝卜子。乃入下药　茴香炒　木香各五钱　辣桂二钱半
右为末，酒面糊和丸梧子大，空心盐酒下三五十九。瘀血木肾，以此方加延胡索五钱略炒剂之，以没药末，和温酒吞下。

九仙灵应散 【 《万病回春》】 　治男子阴湿阳痿，每逢不举。
附子炮　蛇床子　紫梢花　石菖蒲　海螵蛸　远志　丁香　木鳖子各二钱　片脑一钱半
右为粗末，每五钱，水三碗，煎至一碗半，温洗湿处并阴囊，日二次，留水再温洗，多洗尤好。

加减内固丸 【 《医学入门》】 　治命门火衰，肾寒阴痿，元阳虚惫。
巴戟　肉苁蓉　山茱萸　菟丝子各三两　破故纸二两半　钗石斛　胡卢巴各二两　茴香一两　附子五钱
右为末，蜜丸梧子大，温酒或盐汤下五七十丸。

十补丸 【 《丹溪心法》】 　治寒疝阴冷，及小肠、膀胱奔豚等证。
附子　防风各一两，剉豆大　盐四两　黑豆一合，四味同炒，附子裂，去诸药，只用附子　胡卢巴　川楝肉　巴戟　肉桂　延胡索　破故纸炒　木香　荜澄茄　茴香炒，各一两
右为末，糯米粉酒打糊，和丸梧子大，朱砂为衣，酒下五七十丸。

吴茱萸汤 【 《医学正传》】 　治厥疝上逆，阴冷囊寒。
川乌　细辛各七分半　吴茱萸五分　良姜　当归　干姜　肉桂各二分半
右剉，作一贴，水煎服。

清魂汤 【 《东垣十书》】 　治外肾冷，前阴痿，阴囊湿痒。
柴胡　黄蘗酒炒　甘草生各一钱　升麻　泽泻各七分半　当归梢　羌活　麻黄根　草龙胆　防己　赤茯苓各五分　红花一分　五味子九粒
右剉，作一贴，水煎服。

回春散 【 《古今医鉴》下同】 　治阴冷如神。
歌曰：一钱白矾八分丹黄丹也，二分胡椒细细研，焰硝一分共四味，好酢调和手内摊。男左女右合阴处，浑身是汗湿衣衫，此方用者如神效，不义之人不可传。

助阳散　治急阴冷。
干姜　牡蛎各一两
右为末，以烧酒调稠搽手上，用双手揉外肾，妇人揉两乳。

阴疮膏　治男女阴疮。
米粉酒一杯许　芍药　黄芩　牡蛎　附子　白芷各七钱半
右六味为(口父)咀，以不入水猪膏一斤，微火上煎，三上三下，候白芷黄膏成，绞滓去，内白粉和，取敷疮上。

活血驱风散 【 《直指方》，下同】 　治肾脏风，囊下湿痒，脚生疮癣。
白蒺藜炒　当归　川芎　白芷　细辛　桃仁　半夏　槐角　白芍　五灵脂　甘草生，各六分　苍朮　杜仲　薏苡仁　桂皮　天麻　橘红　槟榔　厚朴　枳壳各二分
右剉，作一贴，姜五片，枣二枚，水煎，入乳香未少许，空心服之。乳香以佐心气，使心肾相交也。

蒺藜散　治(疒贵)风上攻，耳鸣目眩，下注阴湿疮痒。
草乌水浸三日夜，逐日换水，取出，去皮晒干　白蒺藜炒，各五钱　白芷　白附子生　苍朮炒　荆芥穗各二钱半
右为末，米糊和丸梧子大，盐酒下三五十丸。

四生散 【 《局方》】 　治肾脏风，脚下生疮癣，或两耳鸣痒。
白蒺藜　黄芪　独活　白附子各等分
右为末，每一钱，薄荷酒调下；或以猪腰批开入药末二钱，合定裹煨香熟，空心细嚼，以盐酒送下，即瘥。

乳香龙骨散 【 《东垣十书》】 　治外肾湿痒淫烂。
龙骨　石膏生　五倍子各二钱半　白芨　乳香　黄丹各一钱二分半　麝香少许
右为末，先以苦参、大腹皮、紫苏叶煎汤，温洗后掺敷。

乌龙丸 【 《本事方》】 　一名乌头丸，治肾脏风下注，生疮癣。
川乌　草乌各一两，以黑豆半升煮透软，去皮脐，切，晒干　大白附子　天麻　地龙各五钱
右为末，酒糊和丸梧子大，空心盐汤吞下三五十丸。

椒粉散 【 《东垣十书》】 　治阴囊湿痒。
麻黄根二钱　黑狗脊即贯众　蛇床子各一钱　川椒　当归梢　猪苓各六分　螌蝥四枚　轻粉　红花各少许
右为末，干掺，避风冷。

茴香楝实丸 【 《丹溪心法》】 　治男子七疝，妇人带下瘕聚，痛不可忍，皆任脉所主，治法同焉。
川楝子炒　茴香　山茱萸　吴茱萸　食茱萸　青皮　陈皮　马蔺花　芫花各一两
右为末，酢糊和丸梧子大，温酒下五十丸。

木香金铃丸 【 《古今医鉴》】 　治诸般疝气，及外肾肿胀痛，一服立应。
乳香　没药　木香　附子炮　茴香盐炒　川楝肉　延胡索　全蝎炒　人参各等分
右为末，酒糊和丸，梧子大，空心黄酒下百丸。

丁香楝实丸 【 《医学纲目》】 　治男子七疝，女子瘕聚带下。
当归　附子炮　川楝肉　茴香各一两，并剉，好酒三升，煮酒尽为度，焙作细末，每末一两入　丁香　木香各二钱　全蝎十三个　延胡索一两
右并为末，与前药拌匀，酒糊和丸梧子大，空心，酒下百丸，凡疝气带下，皆属于风。全蝎治风之圣药，川楝、茴香皆入小肠经，当归、延胡索和血止痛。疝气带下，皆积寒邪于小肠之间，故以附子佐之，丁香、木香为引导也。有人患疝痛三年，服此三剂良愈。

四炒川楝丸 【 《医学入门》，下同】 　治一切疝气肿痛缩小，久服断根。
川楝肉一斤，作四分：一分用麸一合，螌蝥四十九枚，同炒；一分用麸一合，巴戟一两，同炒；一分用麸一合，巴豆四十九枚，同炒；一分用盐一两，茴香一合，同炒。并以麸黄色为度，拣去同炒药，只取川楝肉　再加木香、破故纸炒各一两为末，酒糊和丸梧子大，每五十丸，盐汤下，日三服。

五炒川楝丸　治诸疝。
川楝肉五两。将一两螌蝥三个，同炒；一两茴香三钱五分，同炒；一两黑?三钱，同炒；一两破故纸三钱，同炒，一两萝卜子一钱，同炒。拣去同炒药，只留茴香、破故纸、川楝肉为末　酒糊和丸梧子大，温酒下五十丸。

乌附通气汤　治新久疝病，四气七情疝，皆效。
乌药　香附子　当归　白芍药　山楂肉　橘皮各一钱　赤茯苓　泽泻各五分　猪苓　木香　甘草各三分　白朮七分
右剉，作一贴，水煎，空心服。

十味苍蘗散　通治湿热疝痛。
苍朮　黄蘗　香附子各一钱　青皮　延胡索　益智仁　桃仁各七分　茴香炒　附子炮　甘草各五分
右剉，作一贴，空心，水煎服。

神消散 【 《古今医鉴》】 　治诸般疝气，外肾胀痛。
益智仁炒，七钱　山栀仁盐水炒黑　橘核炒　茴香盐水炒，各一两　荔枝核八钱　槟榔五钱　青皮油炒，三钱
右为末，每二钱，烧酒调，空心服；不饮酒，盐汤服。

浴毒汤　治小肠风，阴疮痒痛。
木通　藁本　枳壳　贯众　荆芥　甘松　薄荷　白芷
右剉碎，用药二两，水五升，入芒硝半两，煎至三升，去滓，热洗浴疮。

清心莲子饮　治悬痈势退，惟小便赤濇。
黄芩五钱　黄芪蜜炙　石莲肉去心　人参　赤茯苓各七钱半　车前子炒　麦门冬去心　甘草炙　地骨皮　制甘草　每服一两，用水二钟，煎至八分，食前服。如发热，加柴胡、薄荷。

加味托里散　治悬痈不消不溃。
人参　黄芪盐水拌炒　当归酒拌　麦门冬　川芎　知母酒拌炒　黄蘗酒拌炒　芍药炒　柴胡　金银花　制甘草各一钱
右作一剂，用水二钟，煎八分，食前服。

加味十全大补汤　治悬痈溃而不敛，或发热，饮食少思。
人参　黄芪盐水拌炒　白朮炒　茯苓　川芎　熟地黄酒蒸　当归酒拌　白芍药炒，各一钱　肉桂　麦门冬　甘草炒　五味子捣炒，各五分
右作一剂，用水二钟，煎一钟，食前服。茎肿加青皮，热加黄芩、柴胡，日晡热加柴胡、地骨皮，小便赤加酒制知母、黄蘗，小便濇加车前子、山栀子俱炒。

肾脏风方　凡指缝白者，只一二服效。
黄芪一两　木通　甘草　黑牵牛各半两
右四味，细剉，用螌蝥七枚，去翅，同药炒焦黑，去螌蝥，余为末，蒸饼糊为丸如桐子大，空心盐汤下三十丸。

全蝎散　治肾脏风发疮痒。
全蝎三枚，焙　明硫黄二钱，研　生虢丹一钱　槟榔一大个，破开，用好黄丹一钱合内，湿纸裹煨　麝香少许，研　轻粉半钱
右为细末，研匀，磁盒收，每用少许，麻油调抹两掌，先以鼻嗅，男以两掌揜外肾，女以两掌揜两乳，各睡至醒，次日依前再用药，屡效。

牡蛎散　治阴囊两旁生疮，或阴湿出水，其痒甚苦，夜则抓之无足，后必自痛；或两腋汗，脚板心汗湿，无可奈何，此药主之。予亲得此证，受苦数十年，得此方，随用一二日，如法擦之，二十余年不发，实为神效。
牡蛎　黄丹炒，各二两　枯白矾四两
右为细末，遇夜睡时，用手捏药于阴痒处痛擦之；不一时，又搽之三四次，后顿减。次夜，再搽，虽大减，又搽，后自然平复。如腋汗亦有顿搽方。如脚汗，先搽，后装药于靴或鞋底上，脚板上涂药缠脚裹之，亦可。

古今图书集成医部全录卷二百三

　前阴门

　　方

人参酒 【 《千金方》，下同】 　治交接过度，或病未平复交接，伤气筋绝，舌卷唇青，引卵缩，胻脉疼急，腹中绞痛欲绝，不能饮食。
人参　防风　白茯苓　细辛　秦椒　黄芪　当归　牛膝　桔梗各一两半　丹参　干地黄　薯蓣　钟乳石　矾石　山萸　芎藭各二两　白朮　麻黄各二两五钱　大枣三十枚，擘开　五加皮一升　生姜切炒干　乌麻碎，各二升
右二十二味，(口父)咀，钟乳别以小袋子盛，清酒二斗半，浸五宿，温服三合，日再。不知，随意增进。一本无乌麻，用杜仲一两半。

猪蹄汤　治服石发热，因劳损热盛，当风露卧，茎肿。
猪蹄一只　蒴藋三升　蒺藜子研二升　葶苈子五合　黄蘗五两
右五味，(口父)咀，以水一斗，煮取三升，冷浴阴茎，日三。

葱白膏　治证同上。
葱白　松菜子　葶苈子　蒴藋根　蒺藜子　丹参各半升　猪膏五升
右七味，(口父)咀，煎如煎膏法，去滓用之。

正阳散　治阴缩囊缩，大小便俱通，地道不塞，不渴不饮，邪不在里，宜温之灸之，外相接以复阳气。
附子炮去皮脐　皂角酥炙，去皮弦，各一两　干姜炒　甘草炙，各二钱半　麝香一钱，研极细
右为末，每服二钱，水一盏，煎五分，不拘时，和滓温服。

立效散　治疝因食积作痛。
山楂酢炒，一钱五分　青皮酢炒，一钱二分　小茴香盐水炒　枳实麸炒　苍朮米泔浸，炒　香附　吴茱萸　山栀炒黑　川楝肉各一钱
右(口父)咀，水二钟，姜三片，煎八分，食前服。

活肾丸 【 《医学入门》】 　治木肾不痛。
昆布　吴茱萸各三钱　苍朮盐水炒，一两　黄蘗酒洗　枳实　滑石各七钱　南星炮　半夏制　山樝肉　神曲炒　白芷各五钱
右为末，酒糊和丸梧子大，盐汤下七十丸。一方无枳实，有枸杞子。

夺命丹 【 《局方》】 　治奔豚疝气上冲，小腹引痛。神效。
吴茱萸一斤，分四处：以四两酒浸，四两酢浸，四两白汤浸，四两童便浸，并焙干　泽泻二两
右为末，酒面糊和丸梧子大，空心盐汤下五七十丸。

壶卢巴丸 【 《直指方》】 　治奔豚疝气上冲，痛不可忍。
茴香炒三两　白丑头末二两　川乌炮　巴戟　吴茱萸各一两半　川楝子　壶卢巴各一两
右为末，酒糊和丸梧子大，空心酒下二三十丸。

一捏金散 【 《医学正传》】 　治奔豚疝气上冲，及小肠气脐腹大痛。
延胡索　川楝肉　全蝎炒　茴香炒
右为末，每二钱，热酒调下，神验。

还少丹 【 《集略》】 　治下部脉微细，阴痿不起。
熟地二两　枸杞子　山药　牛膝各一两半　山茱萸　巴戟　白茯苓　五味子　远志　肉苁蓉　楮实子　杜仲　小茴香各一两　石菖蒲五钱
右为末，蜜和枣肉为丸梧子大，空心温酒或盐汤下三五十丸。节斋曰：按亦有郁火盛而致痿者，非还少丹所能起，常服黄蘗、知母清火坚肾之药。

五精丸 【 《丹溪心法》】 　治肾虚阴痿。
秋石　鹿角霜　茯苓　阳起石　山药各等分
右为末，酒糊和丸梧子大，每服五十丸，常近火气使干燥，服之，无恋膈之患。

上丹 【 《局方》】 　治劳伤虚损，男子绝阳，房事不兴。
五味子八两　蛇床子　菟丝子　杜仲　防风　百部根　白茯苓　巴戟　肉苁蓉　枸杞子　山药　远志　柏子仁各二两
右为末，蜜丸梧子大，空心，温酒盐汤下五七十丸。

腽肭补天丸 【 《医学入门》】 　治虚损阴痿。
胡桃肉三两　白朮二两半　白芍药　熟地黄　黄芪　杜仲炒去丝　牛膝　破故纸　川楝肉　远志各二两　腽肭脐人参　白茯苓　当归　枸杞子　川芎　茴香各一两半　木香　茯神　甘草蜜炙，各一两　沉香五钱
右为末，用酒制腽肭，煮面糊和丸如梧子大，空心温酒或盐汤下五七十丸。

小浴方　治虚劳阴湿痒生疮。
川椒　苦参　蛇床子各一两半　白矾　白芷　香附子　狗脊　细辛各一两　桂心三分
右(口父)咀，每用药一两，以水三升，煎至二升，去滓，倾入盆子内，但乘热气坐盆子上熏之，良久，通身汗出，便洗患处，甚者不过三两度。

沐浴长春散　治男子下元阴湿久冷，阴囊左右夜痒，抓之则喜，住之则痛，成疮流水，为害甚苦，此药见效。及治妇人下部阴湿，胎元久冷。
牡蛎　蛇床子　破故纸　紫梢花　官桂　干荷叶各等分
右(口父)咀，每用一两半，水一小锅，入葱白数茎，煎至八分，去滓，先熏后洗，却用后药：枯矾一两，黄丹、蛤粉各半两。
右件共研为细末，熏洗了后，以手捏药末，搽湿痒处。

铜绿散　治男妇阴部湿淹疮。
铜绿少许　白矾一钱　乳香半钱　轻粉一字　五倍子细研，半两
右为细末，洗净掺之。

子和泄水丸　一名大智丸，治下疳疮。
大戟　芫花　海带洗　海藻洗　(木郁)李仁　甘遂　续随子各半两　樟柳根一两
右为细末，水煮枣肉为丸如小豆大，每服五七十丸，熟水下。按此药太峻，用者慎之。

下疳疮方　先用张子和泄水丸去根，后用此药干上。
黄连　滑石各半两　定粉三钱　轻粉少许　乳香一钱　蜜陀僧二钱
右细末干上。或加干胭脂，或加木香、槟榔。

大芦荟丸　一名九味芦荟丸。治肝火炎盛，下疳溃烂，或作痛焮肿；或治小儿疳膨食积，口鼻生疮，牙龈蚀烂等证，并虫蚀肛门痒痛。
胡黄连　芦荟　黄连　木香　白芜荑　青皮　白雷丸　鹤虱草各一两　麝香一钱
右为末，蒸饼糊丸桐子大，每服一钱，空心米饮下。

八正散　治下疳便毒，小便淋漓，脉证俱实者。
大黄　车前子　瞿麦穗　萹蓄　山栀子仁　木通各一钱　滑石二两　甘草五分
右水煎服。

洗毒汤　治阴蚀疮。
苦参　防风　露蜂房　甘草炙，各等分
右(口父)咀，水煎浓汁洗疮。

金银花散　治下疳疮。
金银花　荆芥　(石卜)硝　蛇床子　甘松　白芷　槟榔各一钱
右(口父)咀，每用五钱，水五碗，加葱白三根，同煎数沸，盆盛水，先熏后洗。

洗疳药
黄连　黄蘗　当归　白芷　独活　防风　(石卜)硝　荆芥各等分
右入钱五十文，乌梅五个，盐一匙，入水同煎，温洗，日五七次，敷下项药。

敷疳药
木香　槟榔　黄连　铜青　轻粉　枯矾　麝香　海螵蛸各等分
右为极细末，洗后，至夜敷上。

丹溪方　治下疳疮。
蛤粉　腊茶　苦参　青黛　密陀僧
右，用河水洗疮净，腊猪脂调敷，并治臁疮。

追脓锭子海藏　下疳有脓，内溃不出，此药追之。
雄黄二钱　巴豆一钱半　轻粉一字
右为细末，敷之。

七宝槟榔散　治下元玉茎上或阴头上有疳疮，渐至蚀透，久不愈者。
槟榔　雄黄　轻粉　密陀僧　黄连　黄蘗　(石卜)硝
右为细末，和匀，先以葱白浆水洗净，软帛挹干，如疮湿干掺，如干，小磨麻油调涂。

玉粉散　治下阴疮疼不止。
滑石　密陀僧　寒水石煅，各半两　腻粉　麝香各少许
右为细末，油调敷，或干贴患处。

截疳散　治年深疳瘘疮大效。
白芨　白蔹　黄丹　密陀僧各一两　冰片　麝香各半钱　黄连半两　轻粉一钱
右为细末和匀，每用或掺或纴疮中，以膏药贴之。

甘石散　治下部疳疮。
炉甘石　蜜陀僧各一钱半　轻粉一分　橡斗子烧灰存性，三钱　龙骨半钱　麝香少许
右为细末，先用荆芥、杜仲、川椒煎汤，放温洗罢，次用药些少干贴。

博金散　治下疳疮臭烂肿痛。
白矾　密陀僧各五钱，同为末相和入于沙锅内，火炮汁尽　白垩二钱　乳香五分　麝香一字　黄丹　轻粉各一钱
右为细末，先须另用槐枝、葱白、盐、甘草熬汤，淋溻洗一二时，挹干，掺上项药。每用药先须洗溻，然后掺药，甚者三五次，瘥。

胜金散　治下疳溃烂或疼痛。
黄连　黄蘗　轻粉　银朱　孩儿茶各五分　冰片一分
右为细末，香油调搽，内服加味泻肝汤。

双解散　治便痈内蕴热毒，外挟寒邪，或交感强固精气，致精血交错，肿结疼痛，大小便秘者，宜用此药通解，更随证调治。
辣桂　大黄酒拌炒　白芍药　牵牛炒捣　桃仁去皮尖　泽泻　甘草炒　干姜炮，各五分
右作一剂，水二钟，煎八分，空心服。

滋肾丸　治下焦阴虚小便濇滞，或脚膝无力，阴汗阴痿，或足热不能履地，不渴而小便闭。
黄蘗酒洗焙　知母酒洗焙，各一两　肉桂二钱
右为末，水丸如梧子大，每服百丸，加至二百丸，白滚汤送下。

加减龙胆泻肝汤　治肝经湿热，玉茎患疮，或便毒悬痈肿痛，小便赤濇，或溃烂不愈。又治阴囊肿痛，或溃烂作痛，小便濇滞，或睾丸悬挂。
龙胆草酒拌炒黄　泽泻各一钱　车前子炒　木通　生地黄酒拌　当归尾酒拌　山栀炒　黄芩　甘草各五分
右作一剂，水二钟，煎八分，食前服。如热盛加黄连，大便秘加大黄炒。

导水丸　治便痈初起肿痛，及下疳大小便秘。又治杨梅疮初起，湿盛之际，宜先用此丸数服。
大黄酒拌炒　黄芩炒二钱　黑牵牛末炒　滑石煅，各二钱
右为末，糊为丸，梧子大，每服五十丸，临卧温汤下。

玉烛散　治便痈初起，肿痛发热，大小便秘，用此以散之。
川芎　当归酒拌　芍药　生地黄酒拌　芒硝　大黄煨，各二钱　甘草炙，五分
右作一剂，水二钟，煎八分，食前服。

托里当归汤　治溃疡气血俱虚，发热及瘰疬流注乳痈，不问肿溃，但疮疡气血虚而发热者，皆宜服之。久服能收敛疮口。
当归酒拌　黄芪盐水拌炒　人参　川芎　熟地黄酒拌蒸　白芍药酒炒，各一钱　柴胡　甘草炙，各五分
右作一剂，水二钟，煎八分，食远服。

补中益气汤　治劳役患便痈不消。
人参　黄芪盐水拌炒　白朮炒，各一钱五分　当归酒拌　陈皮各一钱　柴胡　升麻各五分
右作一剂，姜三片，枣二枚，水二钟，煎八分，食前服。

补骨脂散　治不慎房劳，患便痈，或劳役患此肿痛，并治之。
补骨脂研炒，一两　牛蒡子研炒　牵牛研炒　大黄酒拌炒，各五钱
右为末，每服五钱，痛甚者一两，空心热酒调下。
又方　治便毒。
刘寄奴　王不留行　大黄　金银花　木鳖子
右等分，酒水煎，露一宿，五更服。
又方　治便毒初起。
射干二寸　生姜如指大，捣细
右取顺流水煎，微沸服之，以泻为度。又用牛皮胶酢煮涂患处。射干，紫花者是，红花者非。
又方　治便毒已结成脓者。
连翘　大黄各半两　枳实　厚朴各三钱　甘草节一钱　桃仁泥二十一枚
右分三服，姜三片，水煎服。
又方　治便毒。
青皮　白芷　柴胡　赤芍药　槟榔　(石卜)硝　乌药　木瓜　大黄　连翘　(艹舌)蒌　生地黄　甘草节　黄芩　三棱　蓬朮　犀角　皂角刺
右为(口父)咀，以水三碗，煎至一碗，候大饥服，以泻为度。

三物汤　治便痈。
牡蛎　大黄　山栀子各等分
右为末，以酒水一大盏，煎至七分，露一宿，空心温服。

狼牙汤 【 仲景】 　治阴蚀疮。
狼牙三两
右一味，以水四升，煮取半升，以绵缠筋如茧，浸汤沥阴中，日四遍。

消毒五圣汤　治便毒肿疼，神效。
五灵脂　白殭蚕　郁金　贝母　大黄各三钱
右，酒水各半煎服，连服三贴，立愈。

消毒饮　治便毒初发，三四日可消。
皂针　金银花　防风　当归　大黄　甘草节　(艹舌)蒌实各等分
右(口父)咀，酒水各半煎，食前温服，仍频提掣顶中发，立效。

止痛妙绝饮　治便毒肿硬，不消不溃，疼痛无已，此方一服，立能止痛。
人参　大黄各五钱
右用酒水各一钟，煎至一钟，入乳香、没药各一钱，空心食前服。

牡蛎散　治血疝即便毒。
酒当归　甘草节　滑石煅　牡蛎煅，各一钱半　大黄三钱　木鳖子五枚，杵
右作一剂，用水二钟，煎一钟，露一宿，五更顿服。冬月火温服。已，未溃，脓血从大便出。薛己曰：按此方乃咸寒导滞之剂。若久旷房室，大小便秘，发热焮痛，或交感强固精气，致精血交错，肿结疼痛，便秘者宜用。若劳倦之人，不甚焮肿，大小便如常，或小便赤色发热，不作脓，及溃而不敛，宜用十全大补汤。盖此证多起于劳役不足，或房劳过度，精气俱虚之人。俗云：一石米疮，此言百日后可愈也。若大补气血，不旬日而愈，何用百日？盖疮之收敛，在乎血气之盛也。尝治举人凌待之虚而服克伐药，几致危殆，予用托里健脾药而消。秀才王文远劳苦患之，服小柴胡汤而表证散，后用托里药，脓成针之，而旬日愈。胡判官脓清脉弱，以大补之药而已愈。因新婚复发，自用连翘消毒汤，致泻痢不止，竟致不救。可见此证属不足多矣，非补不可。大抵便毒属肝经，初起坚硬，肝主筋故也。五七日后，当赤软脓成，若尚坚硬，乃元气虚，不能腐化，往往人见坚硬，只欲内消，反服攻散药，以致虚虚之祸。前所治者，即其验也。
又方　治便毒。
山栀　大黄　乳香　没药　当归各半钱　(艹舌)蒌仁二钱　代赭石一钱
右作一服，水煎。

防风通圣散　治疮疡便毒，若泻去芒硝、大黄，能解暑月热毒，或遍身头面患疮。
芍药　芒硝　滑石煅　川芎　大黄煨　桔梗　石膏煅　荆芥　麻黄各四分半　白朮　连翘　当归　薄荷叶　甘草生防风　山栀　子仁　黄芩焙，各八分
右作一剂，水二钟，煎八分服。薛己曰：按此方非表里俱实大小便秘者，恐不可用，宜审之。

苏方散　治便毒。
木鳖肉　当归尾　芍药　白芷　甘草　川芎　射干　大黄　没药　苏木　穿山甲煻火煨　忍冬各六分，即金银花
右细切，作一服，酒水各一盏，煎至一盏，食前服。

青皮汤　治便毒。
青皮　防风　当归身　甘草梢生，各等分
右(口父)咀，分作四服，水一小碗，煎至八分，去滓，大温服，空心，日进三服。

复原通气散　便毒初发用此。
南木香　延胡索　天花粉酒浸　舶上蘹香炒　白牵牛炒　白芷　当归尾　生甘草各一两　青木香半两　穿山甲酒浸炙焦，二两
右为细末，每服二钱，食前温酒调服，木香汤亦可。

(艹舌)蒌散　治便痈等恶疮。
(艹舌)蒌一枚　金银花　牛蒡子炒，各三钱　生姜　甘草各半两
右将药不犯铜铁器槌碎，用酒一大升，煎数沸，空心温服。

追毒散　治便毒肿结。
穿山甲蘸酢炙焦，五钱　木猪腰子酢微炙，三钱
右为末，每服二钱，食前老酒调下，次以酢煮肥皂研膏敷之，妙。木猪腰子，即木猪苓。

立消散　消便毒痈肿如神。
全蝎炒　核桃去壳肉，只用膈膜，炒
右等分为末，空心酒调下三钱，下午再服，三日全愈。

敷药方　治便毒肿痛。
雄黄　乳香各二两　黄蘗一两
右为细末，用新汲水调敷，肿处自消。
又方　治便毒。
乳香研　没药研，各半两　大黄　黄连　黄蘗　半夏　防风　羌活　皂角刺　木鳖子　(艹舌)蒌　甘草节　草乌头　阿胶炒　南星
右为细末，酢调成膏，入石器内，火熬黑色，鹅翎蘸敷之。

威灵仙散　治便毒。
威灵仙　贝母　知母各一两
右三味为末，每服三钱，空心温酒调下。如不散，再服。薛己曰：按此方通经去脓，消毒，补虚益气，盖此证多患于阴虚之人，此方乃是一见也。亦有焮痛小便数者，宜用加减龙胆泻肝汤；大小便秘，焮肿作痛，宜八正散；憎寒发热，荆防败毒散。然后用此方。若不作脓，或脓不溃，宜用大补之剂。溃而不敛者，更用豆豉饼灸之。

胃苓散　治便毒。
猪苓　泽泻　白朮　茯苓　苍朮　厚朴　陈皮各一钱　甘草炙　肉桂各五分
右作一剂，水二钟，姜三片，枣二枚，煎八分服。

金白散叶心仰方　治疳疮。
铅粉不拘多少，银窠倾过，取出去铅，每用八钱　轻粉三钱　冰片三分　共研末，搽于患处少许，先用茶洗净，然后用药。

疳疮方
灯心灰二钱　轻粉二钱　冰片一分　共研末，搽于患处。如水管肿硬，用酸枣树去粗皮，用内白皮煎水浸洗，即消，以便掺药。
又方
海蚆子烧灰，三钱　孩儿茶二钱　轻粉一钱　片脑一分　黄蘗末五分　共研末，搽于患处。
又方
墙上久烂螺蛳壳洗净泥，煅过，五钱　轻粉三钱　片脑一分　共研末，搽患处。

妬精疮方
孩儿茶　黄丹各二钱　黄连　赤石脂各一钱　朱砂四分　轻粉三分　黄蘗六分　片脑一分　共为末，用生猪油三两，取油去滓，调末搽于患处，以苦虀菜叶贴住。

川楝子丸　治疝气，一切下部之疾，悉皆治之。肿痛缩小虽多年，服此药，永去根本。
川楝子净肉一斤，分四处：四两用麸一合、螌蝥四十九个同炒麸黄色，去麸螌蝥不用；四两用麸一合、巴豆四十九粒同炒麸黄色，去麸、巴豆不用；四两用麸一合、巴戟一两同炒麸黄色，去麸巴戟不用；四两用盐一两、川茴香一合同炒黄色，去盐茴香不用　木香不见火　破故纸炒香为度，各一两
右为末，酒糊丸如梧子大，每服五十丸，盐汤下，甚者日进三两服，空心食前。

沉香桂附丸 【 《卫生宝鉴》】 　疗七疝痛引小腹，不可忍，腰屈不能伸，热熨稍缓。
沉香　附子炮去皮脐　山乌炮去皮脐　官桂　干姜炮　高良姜炒　吴茱萸热汤浸去苦　茴香炒，各一两
右研为末，酢煮面糊为丸如桐子大，每服五十丸至七八十丸，食前米饮下，日二。忌生冷。

丁香疝气丸 【 《东垣十书》，下同】 　治肾疝。
当归　茴香各一两　延胡索　甘草梢各五钱　羌活七分半　麻黄根节　丁香　川乌　肉桂　防己各二钱半　全蝎三十个
右为细末，酒糊丸如豌豆大，每服五十丸，淡盐汤或温酒送下，须空心宿食消尽服之。

川苦楝散　治(疒颓)疝。
川楝子剉细，用巴豆十粒，打破，一处炒黄，去巴豆　茴香盐一匙，炒黄，去盐　木香各一两
右为细末，每服二钱，空心食前，温酒调下。

木香楝子散 【 《易简方》】 　治小肠疝气，膀胱偏坠，久药不效者，服此神效。
川楝子三十个，巴豆二十枚，同炒黄赤色，去巴豆不用　萆薢半两　石菖蒲炒　青木香各一两，炒　荔枝核二十枚，炒
右研为细末，每服二钱，入麝香少许，空心炒茴香盐酒调下。

乌头桂枝汤 【 《金匮要略》，下同】 　治寒疝。
桂枝去皮　芍药　生姜各三两　甘草炙，二两　大枣十二枚，擘
右用乌头一味，以蜜二斤，煎减半，去滓，以桂枝汤五合解之，得一升后，初服二合，不知，即服三合；又不知，复加至五合。其知者，如醉状得吐者为中病。

乌头煎
乌头大者五枚，熬去皮，不(口父)咀
右以水三升，煮取一升，去滓，纳蜜二升，煎令水气尽，取二升，强人服七合，弱人五合。不瘥，明日更服。又不可，日再服。

胡卢巴丸 【 《和剂》】 　治小肠疝气，偏坠阴肿，小腹有形如卵，上下来去，痛不可忍，或绞结绕脐，攻刺呕吐闷乱。
胡卢巴炒，一斤　茴香盐炒，十二两　吴茱萸洗炒，十两　川楝子去核炒，一斤二两　巴戟去心炒　川乌炮，去皮脐，各六两
右为末，酒糊丸桐子大，每服十五丸至二十丸，空心温酒下。小儿五丸，茴香汤下。一方有黑牵牛。

蒺藜汤 【 《卫生宝鉴》】 　治阴疝，牵引小腹痛。诸厥疝，即阴疝也。房欲劳役，辄痛不可忍者。
蒺藜炒，去刺　附子炮去皮脐　山栀仁各等分
右为末，每服三钱，水一盏半，煎至七分，食前温服。

丹溪方　治寒热疝。
橘核　桃仁　栀子　吴茱萸　川乌各等分
右研，水煎服。
又方　治疝作急痛。
苍朮　香附子俱盐炒　茴香炒，为佐　延胡索　黄蘗酒炒，为君　青皮去瓤麸炒　益智仁　桃仁为臣　附子盐水炒　甘草为使
右研末作汤，服后一痛过，更不作痛矣。

仓卒散　一名栀附汤，治寒疝入腹卒痛，及小肠膀胱气(疒丂)刺，脾肾气攻挛急，痛不可忍，屈伸不能，腹中冷重如石，白汁出。
山栀子四十九个，烧半过　附子一枚，炮
右剉散，每服二钱，水一盏，酒半盏，煎七分，入盐一捻，温服即愈。

木香导气丸　治男子小肠气肚疼，一切气积，补下元虚冷。
木香　乳香　川楝子去核　八角　茴香　丁香　香附　破故纸　胡卢巴　三棱　甘草各一两　杜仲炒去丝，半两
右为细末，酒糊为丸梧桐子大，每服三十丸，加至五十丸，用温酒或盐汤空心送下，日进三服。

补肾汤　治寒疝入腹，小肠(疒丂)痛，时复泄泻，胷膈痞塞。
沉香木研，五分　人参　茯苓　附子炮去皮脐　黄芪　白朮　木瓜各一钱半　羌活　芎藭　紫苏　甘草炙，各一钱
右作一服，水二钟，姜三片，红枣一枚，煎一钟，食前服。呕吐加半夏一钱，生姜七片煎服。

敌金丸　治疝气外肾肿胀极大，或生疮出黄水，其痛绕腹，寒热往来。
京三棱煨　蓬朮煨　猪苓　白附子　萝卜子　赤芍药　黑牵牛　川楝子　山茵陈　青木香　陈橘皮　五灵脂　海藻酒浸焙　小蘹香　穿山甲灰火煨焦　姜黄各一两　泽泻一两半　海浮石酢浸煅红酢淬，再煅再淬，黑色为度，一两　青皮去白，二两。一两生用；一两剉，以螌蝥五十枚去头足翅，同炒黄色，去螌蝥不用　南木香半两　香附子净，二两。一两生用；一两以巴豆五十粒去壳同炒色焦，去巴豆不用　丁香二钱半
右为细末，酒煮缅糊为丸，如梧子大，每服二十丸，用温酒下。此药能泄，斟酌用之。

腰子散，治肾气作痛。
黑牵牛炒熟　白牵牛炒熟，等分
右为细末，每用三钱，猪腰子一对，薄切开缝，入川椒五十粒，茴香一百粒，以牵牛末遍掺于腰子中，线扎，湿纸数重裹煨，香熟取出，放地上出火气，灯后，空心嚼吃，好酒送下，少顷就枕，天明，取下恶物，即愈。

肾气疼痛方　治丈夫肾气，妇人血气，疼痛不可忍，面青唇黑，几于不救。丈夫则攻击脏腑，腰背拳曲，妇人则腹中成块，结为症瘕，骤然疼痛，便至危困，经年累月，痛无暂停者，并宜服之。
当归　白芍各一钱　没药　麒麟竭　延胡索　蓬朮　三棱　牵牛酢煮焙干　木香各半两　狼毒半两，碎　芫花四两，同狼毒于瓦器内，酢炒黄
右先修制芫花、狼毒，乳钵内研如泥，又将麒辚竭等亦作一处，研如飞尘，余药又作一处为细末，方将芫花、狼毒、麒麟竭、没药等末相和匀，更研千遍，每服一钱半，气痛时，葱酒调下，和滓吃，不可饱食后吃。若大腑热秘，出后不通，唇皮焦黑，口中涎溢，吃药一服效。

木香汤　治寒疝攻注，胷胁满痛，汗出。
木香七分半　槟榔　细辛　赤茯苓　人参　芍药　当归切焙　官桂　前胡　青皮各一两
右剉，每服三钱，水一盏，煎七分，去滓服，无时。

喝起丸　治小肠气及腰痛。
杜仲酥炙去丝　胡卢巴芝麻炒　破故纸炒　小茴香盐水浸一宿　胡桃肉汤浸，去皮，研泥　萆薢各一两
右为细末，入胡桃肉和匀，丸如桐子大，每服三十丸或五十丸，空心盐酒或盐汤下。

夺命丹　治远年近日，小肠疝气，偏坠搐痛，脐下胀痛，以致闷乱，及外肾肿硬，日渐滋长，阴间湿痒，抓之成疮等证。
吴茱萸一斤，去枝梗挣，四两酒浸，四两盐汤浸，四两酢浸，四两童便浸　泽泻二两，酒浸一夜
右为细末，酒糊丸如梧子大，每服五十丸，食前盐酒或盐汤送下。

救命散　治小肠疝气，筑心疼痛不可忍。
肉豆蔻面裹煨　木香煨，各半两　荆三棱煨　马蔺花酢炒　金铃子去核　茴香炒，各一两
右为细末，每服一钱，痛时热酒调服，立效。

五苓加川楝散　治疝气卒痛，小便濇。
猪苓　泽泻　白茯苓　白朮黄土炒，各十八铢　肉桂去粗皮，半两　川楝子一分　澹寮云，治疝气发作，痛不可忍，真料五苓散一贴，连根葱白一寸，灯心七茎，煎汤，吞下青木香丸五十粒，即效。又法以青木香丸二百粒，螌蝥七枚，去头翅为粗末，瓦铫，以文武火同炒，令药微香，用磁盘盖之，放冷处，去螌蝥，取丸子分二服，空心茴香酒吞下，累效。

硇砂丸 【 《本事》】 　治膀胱疝气。
木香　沉香　巴豆各一两　青皮去白，二两　铜青半两，研　硇砂一钱，研
右木香、沉香及青皮三味，同巴豆慢火炒紫色，去巴豆为细末，入硇砂二味，同研匀，蒸饼和丸如桐子大，每服七丸至十丸，盐汤下，日二三服，空心食前。

葵子汤 【 《济生》方】 　治膀胱湿热腹胀，小便不通，口干舌燥。
赤茯苓　猪苓　葵子　枳实　瞿麦　车前子　木通　黄芩　滑石　甘草各等分　每服五钱，入姜煎，空心服。

葱白散　治一切冷气不和，及本脏膀胱发气，攻刺疼痛；及治妇人产后腹痛，或血刺痛；及治脏腑宿冷百节倦痛，怯弱伤劳滞癖，久服尽除。但妇人一切疾病宜服。
川芎　当归　枳壳去瓤，麸炒　厚朴姜汁制炒　蓬朮酢浸，焙　官桂　干姜炮　川楝子炒　茴香炒　神曲炒　麦蘖炒　干地黄　三棱煨　人参　茯苓　芍药　青皮　木香煨，各一两
右为末，每服三钱，水一盏，葱白二寸，煎七分，入盐少许，热服。如大便秘濇，加大黄煎。大便溏利，加诃子煎。食前服。

茴香散　治膀胱气痛。
茴香　蓬朮　京三棱　金铃子肉各一两　炙甘草半两
右为细末，每服二钱，热酒调服，每发痛甚，连日只二三服，立定。

木香散　治心疝小腹痛闷不已。
木香　陈皮　高良姜　干姜炮　诃子去核　枳实各一钱半　草豆蔻　黑牵牛　川芎各一钱　水二钟，煎至一钟，食前服。或为细末，每服二钱，白汤调服。

广朮煮散　治心疝心痛，肢体虚冷。
蓬莪朮煨　槟榔　官桂　附子炮去皮脐　甘草炙，各半两　芎藭　白朮各七钱半
右剉碎，每服二钱，水一盏，煎七分，温服，无时。

海蛤丸洁古　治(疒颓)疝。
海蛤煅酢淬七次　当归　海金沙　腻粉　硇砂各一钱　海藻　粉霜各五分　青黛青黛　用量原缺。　地龙去头尾　水蛭各二十一条，炒　滑石　乳香各一钱　朱砂二钱，另研
右为细末，盐煮面糊为丸如小豆大，朱砂为衣，每服十丸，灯心汤空心服。小便下冷脓恶物乃效。却以黄连、紫河车、板蓝根各二钱，煎汤漱口，以固牙齿。或去板蓝根，加贯众。

荔枝散　治疝气阴核肿大，痛不可忍。
荔枝核新者，十四枚，烧灰存性　八角蘹香炒　沉香　木香　青盐　食盐各一钱　川楝肉　小蘹香各二钱
右为细末，每服三钱，空心热酒调服。

三层茴香丸　治肾与膀胱俱虚，为邪气搏结，遂成寒疝，伏留不散，脐腹疼痛，阴核偏大，肤囊壅肿，重坠滋长，有妨行步，瘙痒不止，时出黄水，浸成疮疡，或长怪肉，屡治不痊，以致肾经闭结，阴阳不通，外肾肿胀，冷硬如石渐大，皆由频服热药内攻，或因兜取以致如此。用药温导阳气，渐退寒邪，补虚消疝，暖养肾经，能使复元。一应小肠气寒疝之疾，久新不过三料，全愈。

第一料药
舶上茴香用盐半两，同炒焦黄，和盐秤　沙参　川楝子炮去核　木香各一两
右为细末，水煮米糊为丸如桐子大，每服二十丸，空心用温酒或盐汤下，日三服。小病一料可安。才尽，便可用第二料。

第二料药
前药加荜茇一两　槟榔半两
右共前药六味，重五两半，为末糊丸，丸数汤使俱如前。若病未愈，服第三料。

第三料药
前药加茯苓四两　黑附子炮，去皮脐，半两或一两
右通前八味，重十两，并依前糊丸，汤使丸数加至三十丸。小肠气发频及二十年者，寒疝气如栲栳大者，皆可消散，神效。

宣胞丸　治外肾肿痛。
黑牵牛半生半熟，取头末　木通炒　青木香各一两，以螌蝥七枚同炒香，用螌蝥五枚
右为细末，酒糊为丸如桐子大，每服三十丸，温酒盐汤任下。

地黄膏子丸海藏　治男子妇人，脐下奔豚气块，小腹疼痛，卵痛即控睾相似，渐成肿，阴痛，上冲心腹，不可忍者。
血竭　沉香　木香　广朮炮　延胡索　人参　蛤蚧　当归　川芎　川楝子去核麸炒　续断　白朮　全蝎　茴香炒柴胡　吴茱萸　没药　已上分两不定，随证加减用之，共为细末，地黄膏子丸如桐子大，空心温酒下二十丸，日加一丸，至三十丸。气多加青皮，血多加肉桂。

安息香丸 【 《易简》方】 　治阴气下坠痛胀，卵核肿大，坚硬如石，痛不可忍。
延胡索炒　海藻洗　昆布洗　青皮去白　茴香炒　川楝子去核　马蔺花各一两半　木香半两，不见火　大戟酒浸三宿，切片，焙干，三钱半
右为细末，另将硇砂、真阿魏、安息香三味各三钱半，用酒一盏，酢一盏，将上三味淘去砂土，再用酒酢合一盏，熬成膏，入麝香一钱，没药二钱半，俱各另研细，入前药一同和丸如菉豆大，每服十丸至十五丸，空心用绵子灰调酒下。

念珠丸 【 《本事方》】 　治膀胱疝气，外肾肿，痛不可忍。
乳香　硇砂飞，各三钱　黄蜡一两
右二味同研匀，熔蜡和丸，分作一百八丸，以线穿之，露一宿，次日，用蛤粉为衣旋用乳香汤下。

蜘蛛散　治狐疝。
蜘蛛十四枚，炒焦　肉桂半钱，要入厥阴，取肉厚者
右为散，每服一钱，蜜丸亦可。雷公云：凡使蜘蛛，勿用五色者，兼大身上有刺毛者，并薄小者，须用屋西南有网，身小尻大，腹内有苍黄脓者，真也。凡用，去头足了，研如膏，投药中。此余之法。若炒焦用，则全无功矣。
又方　治水(疒颓)偏大，上下不定，疼痛不止。
牡蛎不拘多少，盐泥固济，炭三斤煅，令火尽冷，取二两　干姜一两，焙
右为细末，二味和匀，冷水调得所，涂病处，小便大利即愈。

橘核丸 【 《济生》方】 　治四种(疒颓)病，卵核肿胀，偏有大小，或坚硬如石，痛引脐腹，甚则肤囊肿胀成疮，时出黄水，或成痈溃烂。
橘核炒　海藻　昆布　海带各洗　川楝肉炒　桃仁麸炒，各一两　制厚朴　木通　枳实麸炒　延胡索炒　桂心　木香各半两
右为细末，酒糊丸如梧子大，每服七十丸，空心盐酒汤下。虚寒甚者加炮川乌一两；坚胀久不消者加硇砂二钱酢煮，旋入。

昆布丸　治阴疝肿大偏坠。
昆布　海藻各洗去咸，炙　芜荑仁炒　蒺藜子炒，去角　槟榔剉，各一两半　枳壳麸炒火麻仁研，各二两　诃藜勒炒去核　黄芪　木香各七钱五分　陈皮去白炒　桃仁去皮尖，炒研　菟丝子酒浸一宿，另研，各一两
右为细末研匀，炼蜜和丸如梧桐子大，每服三十九，空心用温酒或盐汤送下。

雄黄洗方　治阴疝肿痛不能忍，及阴肿大如斗核痛者。
雄黄研　甘草各一两　白矾研，二两
右为细末，每用药一两，热汤五升，通手洗肿处，良久，再暖洗至冷，候汗出瘥。

香附散　治(疒颓)疝胀及小肠气。
香附不拘多少
右为末，每用酒一盏，入海藻一钱，煎至半盏。先捞海藻细嚼，用煎酒调香附末二钱，服。一方以海藻为末，用热酒调尤妙。甚者灌之。一方热酒下荆芥末。

海藻丸　治偏坠小肠气效。
螌蝥去足翅　巴豆各二十八个，去壳完全者　海藻　海带各一两
右螌蝥、巴豆二味，同装生绢袋中，用好酢一碗，以瓦铫盛四味同煮，将干，去螌蝥、巴豆不用，只将海带二味，细研为末，以淡豆豉一百粒以煮药，余酢略浸，蒸饼为膏，和药末为丸如梧子大，每服用麝香少许，朱砂三钱，乳钵细研，至无声，却入麝香研匀为衣，日干，以新瓦瓶收之。每初服七粒，再服十粒，三服十五粒。若未愈再进三两服，尽用十五粒，仍用盐炒茴香细嚼，酒吞下，空心服。忌鸭子并鲊酱动气等物。久病，三五服效。此药贵新合效速。若合下稍久，多服为佳。

古今图书集成医部全录卷二百四

　前阴门

　　方

(疒颓)疝方 【 《千金方》】 
桃仁　蜘蛛各五十枚　桂心　蒺藜子　泽泻　地肤子　防风　五味子　橘皮　茯苓　防葵　芍药各二两　牡丹皮　细辛　海藻各一两　狐阴一具
右十六味为末，蜜和丸如梧子大，初服十丸，稍加至三十丸。方角处一丸令顿上两爪角，各令半丸上爪指，灸七壮，愈。[方角处……灸七壮愈　据《千金》卷二十四阴(疒颓)载，治(疒颓)丸方即本方，其方下无此段文字，而在灸治法中有：「(疒颓)病阴卒肿者，令并足合两拇指，令爪相并，以一艾灸两爪端方角处，一丸令顿上两爪角，各令半丸上爪指佳，七壮愈。」]

两解汤 【 《医学入门》】 　治便毒内蕴热气，外挟寒邪，精气交错，肿结疼痛。
辣桂　大黄　白芍药　泽泻　牵牛　桃仁各一钱　干姜五分　甘草二分半
右水煎温服。

狼毒丸 【 《济生方》，下同】 　治七疝久而不愈，发作无时，脐腹坚硬疼痛。
狼毒剉炒　芫花酢炒　川乌炮，去皮尖，各一两　椒红炒　干姜炮　干漆炒烟尽　鳖甲酢煮　三棱　没药各半两　全蝎去毒，九枚
右为细末，酢糊为丸，如梧桐子大，每服四十丸，空心，姜汤温酒任下。

益智仁汤　治疝痛连小腹挛搐，叫呼不已，诊其脉沉紧，是肾经有积冷所致。
益智仁　干姜炮　甘草炙　茴香炒，各三钱　乌头炮去皮　生姜各半两　青皮去白，二钱
右(口父)咀，每服四钱，水二盏，入盐少许，煎至七分，去滓，空心食前温服。

延附汤　治七疝，心腹冷痛，肠鸣气走，身寒自汗，大腑泄泻。
延胡索炒去皮　附子炮去皮脐，各一两　木香不见火，半两
右(口父)咀，每服四钱，水一盏半，生姜七片，煎至七分，去滓温服，不拘时。
又方　治偏坠疝气，不拘远年近日。
木香三钱　破故纸一两　大茴香　川楝二两　小茴香各五钱　青盐一钱五分
右为末，每服一钱，温酒调下。

回春丸　治小肠疝气。
白朮炒　茯苓　山楂炒　枳实炒　八角茴香　吴茱萸炒　荔枝核　橘核各一两
右共为末，炼蜜为丸，如梧桐子大，姜汤下。

藿香养胃汤 【 《医学入门》】 　治阳明经虚，不荣肌肉，阴中生疮不愈。
藿香　薏苡仁　神曲　乌药　砂仁　半夏　白茯苓　白朮炒　人参各五分　荜澄茄　甘草各三分半
右姜枣煎服。

大建中汤 【 《济生方》，下同】 　治蛊病，小腹急痛，便溺失精，溲而出白液。
黄芪　远志去心　当归　泽泻各三两　芍药　人参　龙骨　甘草炙，各二两
右为末，每服三钱，水一盏，生姜五片，煎至八分，去滓温服，不计时候。

木香散　治心疝，小腹痛，闷绝不已者。
木香　陈皮各一两　良姜　干姜　诃子皮　赤芍药　枳实麸炒，各半两　草豆蔻　川芎　黑牵牛各三两
右为末，每服二钱，水一盏，煎至七分，去滓温服。

六合散　一名金钥匙散。治小肠气结，心腹满，胷中结痞，走注疼痛。
大黄一两，纸裹煨　白牵牛生　黑牵牛微炒　甘遂各半两　槟榔生，三钱　轻粉一钱
右为细末，每服一钱，蜜水调下服，量虚实加减。

香壳散　治小肠气，脐腹搅痛急，阴股中痛闷，不省人事。
舶上茴香盐炒　枳壳各一两　没药半两
右为末，每服一钱，温热酒下，不计时候，并二三服。

疝痛方 【 《平治会萃》，下同】 　治食积与瘀血成痛者。
栀子　桃仁　山楂　枳实　吴茱萸
右为末，生姜汁顺流水作汤调服。

刧痛方　治疝，按之不痛，必用桂枝，属虚也。
桂枝　山栀炒　乌头细切炒
右为末，姜汁为丸，每服三十丸。
又方　定痛速效。
山栀炒　糖球炒　吴茱萸炒，各等分　枳壳十五个
右或汤或丸服。湿胜者，加荔枝核炮。

守效丸　治(疒颓)要药，不疼者。
苍朮　南星　白芷　山楂　川芎　半夏　枳实一本枳核
右为末，神曲作丸。
又方　治阳明受湿熟，传入大肠，恶寒发热，小肠连毛际结核，闷痛不可忍。
山栀炒　枳壳炒　桃仁炒　山楂各等分
右研细，砂钵内入生姜汁，用水一盏，煎令沸，热服之。治诸疝发时，用海石、香附二味为末，以生姜汁汤调服。亦能治心痛。

便痈方 【 《儒门事亲》】 
牡蛎　大黄　甘草各五钱　(艹舌)蒌一个
右酒浸，露一宿服之，以利为度。

黑龙汤 【 《医学入门》】 　治阴囊肿痛溺濇，寒热作渴。
龙胆草炒黑　柴胡　木通　甘草节　金银花　当归　皂刺　赤芍　防风　黄连　吴萸炒，各等分
右水煎服，一服肿痛止，后加川芎、茯苓。

漏芦汤 【 《东垣十书》，下同】 　治一切痈疽，并下疳阴疮。
漏芦　白蔹　黄芩去黑心　麻黄去节　升麻　芍药　枳实麸炒去瓤　甘草炙　(石卜)硝各一两　大黄二两
右除硝外，余(口父)咀，与硝同和匀，每服三钱，气实人五钱，水一盏半，文武火煎七沸，去滓，空心热服。

五香连翘汤　治前证。
麝香一字　沉香　藿香　木香　丁香俱另研　连翘　射干　独活　升麻　甘草炙　寄生草各一两　大黄一两五钱
右七味，(口父)咀，与前五味和匀，每服五钱，水一盏半，煎至一盏，去滓温服，取利为度，未利，再服如前。

摩风膏　治前证。
白附子　白芍药　白茯苓　零陵香　白芨　白蔹　白芷　白檀香　藿香　升麻　细辛　黄芪　甘草　杏仁去皮尖，各五钱　脑子一分　(艹舌)蒌根一两　大(艹舌)蒌去皮二两　黄蜡六两　芝麻油一斤
右先药十四味剉，油内浸百日，于腊月木炭火上银石器内煎至白芷微黄色，离火，入(艹舌)蒌二味着内，煮百沸，重绵滤去滓，再慢火上炼，油香下净黄蜡镕开为度，倾在磁器内收贮，上掺脑子密封，旋用摩风膏贴之。

沉香内消丸　治阴(疒颓)肿痛偏坠，或小肠疝气，下元虚冷，久不愈者。
沉香　木香各半两　胡卢巴酒浸炒　小茴香炒，各二两
右为末，酒糊丸梧子大，每服五七十丸，盐酒下。

抵圣散　治前证。
白枯矾一两　乌鱼骨三钱　乳香二钱　轻粉　干臙脂一钱　麝香五分
右为细末，或掺或纴，以膏贴之。

疝方　治诸疝定痛速效。
枳实十五片，一作橘核　山栀仁炒　山楂肉炒　吴茱萸炒，各等分
右为末，酒糊丸服，或为末，生姜水煎服，或长流水调下一二钱，空心。如湿胜，加荔枝核炮。
又方　治(疒颓)疝。
天南星　山楂　苍朮各二两　白芷　半夏　枳核　神曲各一两　海藻　昆布各半两　元明粉　吴茱萸各二钱
右为末，酒糊丸。

肾气方　治前证。
舶上茴香　破故纸　吴茱萸盐水炒，各五钱　胡卢巴七钱半　木香二钱半
右为末，萝卜捣汁丸，盐汤下。
又方　一人疝痛作，腹内块痛止；疝痛止，腹内块痛作。
三棱　莪朮酢煮　炒曲　姜黄　南星各一两　山楂二两　木香　沉香　香附子酢炒，各三钱　黄连用吴茱萸炒，去茱萸，净五钱　萝卜子　桃仁　山栀　枳实炒，各半两
右为姜汁浸，蒸饼为丸。
又方　治木疝不痛。
枸杞子　南星　半夏　黄蘗酒炒　苍朮盐炒　山楂　白芷　神曲炒　滑石　昆布　吴茱萸
右为末，酒糊丸桐子大，空心盐汤下七十丸。
又方　治肾囊湿疮。
吴茱萸　樟脑　蛇床子各半两　轻粉十盝　黄蘗　硫黄　槟榔各二钱　白芷　寒水石　白矾各三钱
右为末，先用吴茱萸煎汤洗，后用麻油调搽。
又方　治疝作痛。
苍朮盐炒　香附盐炒　黄蘗酒炒　附子盐炒　延胡索　青皮　益智仁　桃仁　茴香　甘草
右为末，作汤服后，一痛过更不再作矣。

复元通气散　治诸气濇闭，耳聋耳痛，腹痈便痈，疮疽无头，通一切气。
青皮　陈皮各四两　甘草三两，半生半熟　穿山甲炮　(艹舌)蒌根各二两　金银花一两
右为末，每服二钱，热酒调下。如疮无头，津液调涂。此方活血止痛，内消疮肿。

控引睾丸　治小肠病结。
芫花酢炒，五钱　茴香炒　楝实剉炒　食茱萸　陈皮　马蔺花酢炒，各一两
右为末，酢糊丸如桐子大，每服十丸至二十丸，温酒送下，空心食前。

代灸涂脐膏
附子　马蔺子　蛇床子　木香　肉桂　吴茱萸
右六味，为细末，用面一匙，药一匙，生姜汁和煨成膏，摊纸上，圆三寸许，贴脐下关元、气海，自晓至晚，其火力可代灸百壮，脐痛亦可贴之。

延胡索苦楝汤 【 《医学纲目》，下同】 　治脐下冷撮痛，阴冷大寒。
肉桂　附子各三分　熟地黄一钱　延胡索　苦楝子各二分　甘草梢炙，半钱　黄蘗一钱
右件都作一服，水四盏，煎至一盏，依法食前服，

大戟丸　治阴(疒颓)肿胀，或小肠气痛。
麝香另研　大戟去皮剉，炒黄　附子炮，去皮脐　槟榔　茴香　诃子煨去核，各半两　川楝五两　胡卢巴四两　木香一两
右为末，独取川楝，以好酒二斤，葱白头七枚，长三四寸，煮川楝软，去皮核取肉，和上件药，杵丸如桐子大，空心温酒下十丸。潮发疼痛，炒姜热酒下十五丸。

四制茱萸丸 【 《奇效良方》，下同】 　治远年近日疝气疼痛，偏坠肿硬，阴间湿痒，抓成疮癣。
吴茱萸一斤，用酒、酢、白汤、童便，各浸四两，过一宿，焙干　泽泻二两
右为末，酒糊丸梧子大，每三十丸，空心盐汤下。

三萸内消丸　治肾虚受邪，结成寒疝，阴囊偏坠，痛引脐腹，或生疮疡，时出黄水
山茱萸　食茱萸　吴茱萸　桔梗　川乌　茴香　蒺藜　青皮　肉桂　川楝各二两　桃仁　枳实　陈皮各一两　木香一两半　大腹皮　五味子　海藻　延胡索各二两半
右为末，酒糊丸如梧子大，每三十丸，空心温酒下。

八味茴香丸　治疝如神。
橘核三两　枳实八钱　茯苓　白朮　山楂　角茴　吴茱萸　荔枝核各一两
右为末，蜜丸弹子大，每细嚼一丸，姜汤下。

麝香轻粉散　治血疳疮，阴蚀疮，一切恶疮皆治。
麝香　轻粉各半钱　乳香　没药　白矾各一两
右为细末，量疮干贴。

积疝丸　治积疝。
山栀一两　茴香　柴胡各二钱　牡丹皮一钱
右为末，酒糊丸梧子大，每五六十丸，盐汤下。
又方　治疝痛。
山楂炒，四两　枳实　茴香炒　山栀炒，各二两　牡丹皮　柴胡　桃仁炒　八角茴香炒，各一两　吴茱萸炒，半两
右为末，酒糊丸桐子大，每服五十丸，空心盐汤下。

将军散　治阴囊肿痛，溺濇，寒热作渴。
大黄煨　贝母　白芷　甘草节
右为末，酒调空心服。虚弱加当归。

禹功散　治寒疝。
黑牵牛头末一钱　小茴香二钱五分　木香一钱
右共为末，每服三钱，姜汁调下。

文蛤散　治偏坠气神效。
五倍子五六个，烧存性
右为末，陈酒调服，以醉为度。

神消散 【 《秘方》，下同】 　治诸般疝气，外肾肿胀疼痛。
益智仁炒，七钱　山栀子盐水炒黑　橘核炒　小茴香盐水炒，各一两　青皮香油炒，六钱　槟榔一钱　荔枝核八钱
右为细末，每服二钱，烧酒调服。如不用酒，以灯草煎汤，加盐少许调服，立效。

三香酒　洽偏坠气。
南木香　小茴香　八角茴香　川楝肉各三钱
右合一服，锅内炒四味，入葱白连须五根，水一碗，淬入锅，将碗罩住，候煎至半碗，取出去滓，加陈酒半碗合和，入炒盐一茶匙，空心热服，神效。

全鹿丸　健阳道，补虚损，功效不能尽述。人制一料服之，可以延年一纪。其法须四人共制一鹿分服，踰年又共制之，四人共制四年，则每人得一全鹿。若一人独制一料，恐久留变坏，药力不全矣。
中鹿一只，杀之退去毛，将肚杂洗挣，鹿肉加酒煮熟，将肉横切，焙干为末，取皮同杂，仍入原汤熬膏，和药末肉末加炼蜜和捣为丸，其骨须酥炙为末，同入人参　白朮炒　茯苓　炙甘草　当归　川芎　生地黄　熟地黄　黄芪蜜炙　天冬　麦冬　枸杞　杜仲盐水炒　牛膝酒拌蒸　山药炒　芡实炒　菟丝子制　巴戟　五味子　肉苁蓉　锁阳酒拌蒸　破故纸酒炒　胡卢巴酒拌蒸　覆盆子酒拌蒸楮实酒拌蒸　秋石　川续断　陈皮各一两　川椒去目炒　小茴香炒　沉香　青盐各半斤
右先须精制诸药为末，和匀一处，候鹿胶成就，和捣为丸桐子大，焙干，用生黄绢作小袋五十条，每袋约盛一斤，悬置透风处。用尽一袋，又取一袋。阴湿天须用火烘一二次为妙。每服八九十丸，空心临卧，姜汤、盐汤、白汤任下，冬月温酒亦可。

仙传斑龙丸　壮精神，兴痿弱，养气血，补百损。
鹿角胶　鹿角霜　柏子仁　菟丝子酒拌蒸　熟地黄各八两　白茯苓　补骨脂各四两
右将胶先镕化，量入无灰酒，打糊丸桐子大，每服六七十丸，空心淡盐汤或酒任下。

加味虎潜丸　治阳痿腰痛，行步无力，壮元气，滋肾水。
熟地八两　人参　黄芪制　当归　杜仲酥炙　牛膝酒蒸　锁阳酒洗　龟板酥炙　菟丝子制　茯苓　破故纸炒　黄蘗蜜水炒　知母酒炒　虎骨酥炙，各一两　山药炒　枸杞子各二两
右炼蜜加猪脊髓酒蒸熟，同捣丸梧子大，每服百余丸，空心淡盐汤，或酒任下。

四圣散　治疝气外肾肿胀。
小茴香炒　穿山甲炒　全蝎炒　南木香各等分
右为末，每服二钱，陈酒调，一服痛止。

大小茴香丸　治疝气如神。
大茴香　小茴香　吴茱萸　川楝　川椒各一两
右共为末，连须葱头八两，同药捣成饼子，晒干，用黏米五合，同药饼研碎，微火炒黄为末，酒糊为丸如梧子大，每服八九十丸，空心盐汤或酒下。忌发气物。

回阳丹　治阴寒囊缩。
舶上硫黄　附子炮　木香　全蝎　荜澄茄　吴茱萸洗炒，各半两　干姜炒，二钱半
右为末，酒糊丸如梧桐子大，生姜汤下三五十丸，并二三服，并热投之，衣被取汗。

壮精固本丸　填精起痿。
枸杞子　人参　沙苑蒺藜　山药　山茱萸　锁阳　菟丝子各二两　地黄四两　麦门冬　归身　天门冬各一两　砂仁五钱，酒蒸九次　白茯苓　鹿角胶　泽泻　五味子各两半　共为末，蜜丸桐子大，每服一百丸，空心白汤下。

蛇床子汤 【 《外科正宗》，下同】 　治肾囊风，湿热为患，疙瘩作痒，搔之作疼，宜洗。
蛇床子　当归尾　威灵仙　苦参各五钱　水五碗，煎数滚，入盆内，先熏，待温浸洗，二次愈。

狼毒膏　治证同前。
狼毒　槟榔　硫黄　五倍子　川椒　枫子肉　蛇床子各三钱
右为末，用香油一大杯煎滚，入皮硝三钱再煎滚，次下公猪胆汁一个和匀，调前药搽患上。此药诸痒疮用之，并效。

银杏无忧散　治阴虱。
水银　杏仁去皮，捣膏　轻粉　雄黄　狼毒　芦荟各一钱　麝香一分　除水银、杏仁膏，余药共碾筛细，入上二味再碾匀，先用土菖蒲煎汤洗之，用针挑去虱孔，随用津唾调擦，使药气入内，愈不复生。切忌牛、犬、鳖肉。

清肝导滞汤　治肝经湿热，玉茎肿痛，小水濇滞作疼者服之。
萹蓄四钱　瞿麦三钱　滑石二钱　甘草一钱　水二钟，灯心二十根，煎八分，空心服。便秘加大黄二钱。

清肝渗湿汤　治阴囊玉茎湿肿如猪肚，小水不利，坠重作痛。
苍朮　白朮　茯苓　山栀　厚朴　泽泻　陈皮　木通　昆布　花粉各一钱　甘草五分　川芎　当归各六分　木香三分　水二钟，煎八分，空心服。作热红色，加黄连、龙胆草各七分。

解毒木通汤　治男妇房术热药所伤，致玉茎、阴户痒痛，小水濇滞，白浊滑精，至夜阳物兴起不得眠者，服之。
木通　黄连　龙胆草　瞿麦　滑石　山栀　黄蘗　知母各一钱　芦荟　甘草各五分　水二钟，灯心二十根，煎八分，食前服。

九龙丹　治鱼口、便毒、骑马痈、横痃初起，未成脓者服之。
儿茶　血竭　乳香　没药　巴豆不去油　木香
右各等分为末，生蜜调成一块，磁盒盛之，临时旋丸寒豆大，每服九丸，空心，热酒一杯送下，行四五次，方吃稀粥。肿甚者，间日再用一服，自消。

红花散瘀汤　治入房忍精，强固不泄，以致瘀精浊血，凝结两胯，或小腹之旁，结成肿痛，小水濇滞者并服之。
当归尾　皂角针　红花　苏木　殭蚕　连翘　石决明　乳香研　穿山甲　贝母去心，各一钱　大黄三钱　牵牛二钱酒水各一碗，煎八分，空心服。行五六次，方吃稀粥补之。

黄芪内托散　治鱼口、便毒、横痃等证，已成不得内消者服之。
川芎　当归　黄芪各二钱　白朮　金银花　天花粉　皂角刺各一钱　甘草　泽泻各五分　水三钟，煎八分，食前服。

滋阴内托散　治囊痈已成，肿痛发热，服之有脓，即可穿溃也。
当归　川芎　白芍　熟地　黄芪各一钱半　皂角针　泽泻　穿山甲各五分　水二钟，煎八分，食前服。

导水消肾丸　治囊痈内伤生冷，外受风寒，以致寒湿浸入囊中，小者如升，大者若斗，皮肤顽厚，阳物短缩，小水不利，不痛多冷，俗称沙鼓是也。宜服此药，引导水气，日久渐消，终身不为废也。此方常验。
茅山苍朮一斤，米泔水浸，切片炒黄　木通半斤　肉桂一两，去粗皮　牵牛二两，微炒　木香一两　共为细末，陈米粉打糊丸桐子大，每服百丸，空心白滚汤、清米汤任下。忌生冷面食。虽夏月炎天，亦以衣被覆之为妙。

木香补肾丸　治偏坠，一名木肾，不疼不痒，渐渐而大，最为顽疾，有妨行动，多致不便。但灸木肾子根后，宜服此药，俱可内消。此药功效不独治疝，中年后宜服之益寿延年。黑发壮筋填髓，明目聪耳补肾，助元阳，调饮食，其功不可尽述。妇人服之，颜如童女，肌肤莹洁如玉。又精寒血冷，久无嗣息者服之更妙。
怀庆生地四两，酒煮，捣膏　菟丝子　肉苁蓉　黄精　黑枣肉　牛膝　蛇床子微炒　茯苓　远志各一两二钱　当归二两四钱　丁香三钱　大茴香　木香各六钱　枸杞子二两半　巴戟　杜仲各三两　青盐　人参各五钱
右为细末，炼蜜为丸，如梧子大，每服六七十丸，空心温酒送下。又诸疝不常举发者，服之亦宜。

滋阴八物汤　治悬痈初起，状如莲子，红赤渐肿，悠悠作痛者。
川芎　当归　赤芍　生地　牡丹皮　天花粉　甘草节各一钱　泽泻五分　水二钟，灯心二十根，煎八分，食前服。便秘加蜜大黄一钱。

还元保真汤　治悬痈已溃，疮口开张，脓水淋漓，不能收敛者。
当归　川芎　白芍　熟地黄　白朮　白茯苓　人参　黄芪各一钱　牡丹皮　枸杞子各八分　甘草炙　熟附子各五分肉桂　泽泻各二分　水二钟，煨姜三片，大枣二枚，煎八分，食前服。

滋阴九宝饮　治悬痈厚味膏粱，蕴热结肿，小水濇滞，大便秘结，内热口干，烦渴饮冷，及六脉沉实有力者，服。
川芎　当归　白芍　生地　黄连　天花粉　知母　黄蘗　大黄蜜水拌炒，各二钱　水二钟，煎八分，空心服。

左归丸 【 《景岳全书》，下同】 　治真阴肾水不足，不能滋养营卫，渐至衰弱，宜壮水之主以培左肾之元阴，而精血自充矣，宜此方主之。
大熟地八两　山药炒　枸杞子　山茱萸肉　鹿角胶敲碎炒珠　龟板胶切碎炒珠，无火者不用　菟丝子各四两　川牛膝酒洗，蒸，三两，精滑者不用
右先将熟地蒸烂杵膏，加炼蜜丸桐子大，每食前，用滚汤或淡盐汤送下百余丸。

右归丸　治元阳不足，或先天禀衰，或劳伤过度，以致命门火衰，宜益火之原以培右肾之元阳，而神气自强矣，此方主之。
大熟地八两　山萸微炒，三两　当归三两，便溏勿用　鹿角胶炒珠　枸杞微炒　山药炒　菟丝子制　杜仲姜汁炒，各四两　肉桂二两，渐可加至四两　制附子自二两，渐可加至五六两
右丸法如前，或丸如弹子大，每嚼服二三丸，以滚白汤送下，其效尤速。

七福饮　凡五脏气血亏损者，此能兼治之，足称王道之最。
人参　熟地各随宜　当归二三钱　枣仁二钱　白朮炒一钱半　炙甘草一钱　远志三五分制　水二钟，煎七分，食远温服。或加生姜三五片。凡治气血俱虚等证，以此为主。或宜温者加姜、附，宜散者加升麻、柴、葛。左右逢源，无不可也。

大营煎　治真阴精血亏损，及妇人经迟血少，腰膝筋骨疼痛，或气血虚寒，心腹疼痛等证。
当归二三钱或五钱　熟地三五七钱　枸杞子　杜仲炒去丝，各二钱　炙甘草　肉桂各一二钱　牛膝一钱半　水二钟，煎七分，食远温服。

补阴益气煎　此补中益气汤之变方也。凡属阴气不足，而虚邪外侵者，用此升散，无不神效。
人参一二三钱　当归　山药酒炒，各二三钱　熟地三五钱，或一二两　陈皮　炙甘草各一钱　升麻三五分，火浮于上者勿用　柴胡一二钱无外邪者勿用　水二钟，加生姜三五七片，煎八分，食远温服。

保阴煎　治男妇带浊遗淋，色赤带血，脉滑多热，便血不止，及血崩血淋，或经期太早，或一切阴虚内热动血等证。
生地　熟地　芍药各二钱　山药　川续断　黄芩　黄蘗各一钱半　生甘草一钱　水二钟，煎七分，食远温服。

抽薪饮　治诸凡火炽盛，而不宜补者。
黄芩　石斛　木通　栀子炒　黄蘗各一二钱　枳壳　泽泻各一钱半　细甘草三分　水一钟半，煎七分，食远温服。
内热若甚者，冷服更佳。

徙薪饮　治三焦火，一切内热渐觉而未甚者，先宜清以此剂；其甚者宜抽薪饮。
陈皮八分　黄芩二钱　麦冬　芍药　黄蘗　茯苓　牡丹皮各一钱半　水一钟半，煎七分，食远温服。

大分清饮　治积热闭结，小水不利，或致腰腹下部极痛，或湿热下利，黄疸溺血，邪热蓄血，腹痛淋闭等证。
茯苓　泽泻　木通各二钱　猪苓　枳壳　栀子或倍之　车前子各一钱　水一钟半，煎八分，食远温服。

滋阴八味丸　治阴虚火盛，下焦湿热等证。此方变丸为汤，即名滋阴八味煎。
山药　山茱萸肉各四两　牡丹皮　白茯苓　泽泻　知母盐水炒　黄蘗盐水炒，各三两　熟地黄八两蒸捣
右加炼蜜捣丸梧桐子大，或空心、或午前，用滚白汤或淡盐汤送下百余丸。

六味回阳饮　治阴阳将脱等证。
人参二两或数钱　制附子　炮干姜各二三钱　炙甘草一钱　熟地五钱或一两　当归身三钱　水二钟，武火煎七八分，温服。

理阴煎　此理中汤之变方也。通治真阴虚弱，胀满呕哕，痰饮恶心，吐泻腹痛，妇人经迟血滞等证。
熟地五七钱或一二两　当归一二钱或五七钱　炙甘草一二钱　干姜炒黄色，一二三钱　水二钟，煎七八分，热服。或加肉桂一二钱。

温胃饮　治中寒疝气，不思饮食。
人参一二三钱或一两　白朮炒一二钱或一两　扁豆二钱，炒　陈皮一钱，或不用　炙甘草一钱　干姜炒焦，一二三钱　当归一二钱，滑泄者勿用　水二钟，煎七分，食远温服。如下寒带浊者，加破故纸一钱。如兼外邪及肝肾之病者，加桂枝、肉桂，甚者加柴胡。

五君子煎　治脾胃虚寒，呕吐泄泻，而兼湿者。
人参二三钱　白朮土炒　白茯苓各二钱　炙甘草一钱　干姜炒黄，一二钱　水一钟半，煎服。

镇阴煎　治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻，而血不能止者，速宜用此，使孤阳有归，则血自安也。如治格阳喉痹上热者，当以此汤冷服。
熟地黄一二两　牛膝二钱　炙甘草一钱　泽泻一钱半　制附子五七分或一二三钱　肉桂一二钱　水二钟，速煎服。

暖肝煎　治肝肾阴寒，小腹疼痛疝气等证。
当归二三钱　枸杞三钱　沉香一钱，或木香亦可　茯苓　小茴香　乌药各二钱　肉桂一二钱　水一钟半，加生姜三五片，煎七分，食远温服。如寒甚者加吴茱萸、干姜，再甚者加附子。

寿脾煎　一名摄营煎。治脾虚不能摄血等证。凡忧思郁怒积劳，及误用攻伐等药，犯损脾阴，以致中气亏陷，神魂不宁，大便脱血不止，或妇人无火崩淋等证。凡兼呕恶，尤为危候，速宜用此。单救脾气，则统摄固而血自归原。此归脾汤之变方，其效如神。若犯此证，再用寒凉，则胃气必脱，无不即毙者。并治血。
白朮二三钱　当归　山药各二钱　枣仁钱半　远志三五分　干姜炮一二三钱　炙甘草一钱　莲肉炒，二十粒　人参随宜一二钱，急者用一两　水二钟，煎服。

秘元煎　治遗精带浊等病，此方专主心脾。
远志八分炒　山药炒　芡实炒　金樱子去核　枣仁炒，捣碎，各二钱　白朮炒　茯苓各钱半　炙甘草一钱　人参一二钱　五味十四粒，畏酸者不用　水二钟，煎七分，食远服。此治久遗无火，不痛而滑者，乃可用之。如尚有火觉热者，加苦参一二钱。如气大虚者，加黄芪一二三钱。

固阴煎　治阴虚滑泄，带浊淋遗，及经水因虚不固等证。此方专主肝肾。
人参随宜　熟地黄三五钱　山药炒二钱　山茱萸一钱半　远志七分炒　炙甘草一二钱　五味子十四粒　菟丝子炒香，二三钱水二钟，煎七分，食远温服。

清化饮　治血热妄行，阴亏诸火不清等证。
芍药　麦冬各二钱　丹皮　茯苓　黄芩　生地各二三钱　石斛一钱　水一钟半，煎七分，食远温服。

赞育丹　治阳痿精衰，虚寒无子等证妙方。
熟地蒸捣　白朮各八两　当归　枸杞各六两　杜仲酒炒　仙茅酒蒸一日　巴戟肉甘草汤炒　山茱萸　淫羊藿羊脂拌炒　肉苁蓉酒洗去甲　韭子炒黄，各四两　附子制　蛇床子微炒　肉桂各二两
右加炼蜜丸服，或加人参、鹿茸亦妙。

荔香散　治疝气痛极。凡在气分者，最宜用之。并治小腹气痛等证，神效。
荔枝核炮微焦　大茴香等分，炒
右为末，用好酒调服二三钱。如寒甚者，加制过吴茱萸减半用之。

芍药蒺藜煎　治通身湿热疮疹，及下部红肿热痛诸疮，神效。外以螵蛸粉敷之。
龙胆草　栀子　黄芩　木通　泽泻各钱半　芍药　生地各二钱　白蒺藜连刺槌碎，五钱，甚者一两　水二钟，煎八分，食远服。如火不甚者，宜去龙胆、栀子，加当归、茯苓、薏苡仁之属。如湿毒甚者，加土茯苓五钱或一二两。

百草煎　治百般痈毒，诸疮损伤，疼痛腐肉，肿胀，或风寒湿气，留聚走注疼痛等证，无不奇效。
田野山间百草，无论诸品，皆可取用。然犹以山草为胜，辛香者佳。冬月可用干者，须预为收采之。
右不论多寡，取以多煎浓汤，乘热熏洗患处，仍用布帛蘸之。良久，务令药气蒸透，然后敷贴他药，每日二三次不拘，但以频数为善。盖其性之寒者可以除热，热者可以散寒，香者可以行气，毒者可以解毒。无所不用，亦无所不利。汤得药性则汤气无害，药得汤气则药力愈行。凡用百草以煎膏者，其义亦此。此诚外科中最要最佳之法，亦传之于方外人者也。

螵蛸散　治湿热破烂，毒水淋漓等疮，或下部肾囊，足股肿痛下疳诸疮，无不神效。
海螵蛸　人中白等分。或人中黄、硇砂皆可
右为细末，先以百草多煎浓汤，乘热熏洗，后以此药掺。如干者，以麻油或熬猪油或蜜水调敷之。若肿而痛甚者，加冰片少许更妙。若湿疮脓水甚者，加密陀僧等分，或煅过官粉亦可，加煅制炉甘石更佳。

银朱烟　治头发生虱及诸疮之有虫者。
银朱四五分，揩擦厚纸上，点着置一碗中，上用一湿碗，露缝覆之，其烟皆着于湿碗之上
右用指揩碗上烟，擦发中，覆以毡帽，则虮虱皆尽矣。此烟以枣肉捻作饼，或作丸，或擦于猪鸡熟肝之间，用贴诸疮癣之有虫者。及虫蚀肛门者，以绵裹枣丸纳肛门中一宿，无不神效。须留绵带在外，以便出之。

完疮散　治湿烂诸疮，肉平不敛，及诸疮毒内肉既平，而有口不收者，皆宜用此最妙。
滑石飞一两　赤石脂飞五钱　粉甘草三钱
右为末，干掺，或用麻油调敷，或加枯矾一钱，痒者极宜。若痒甚者必有虫，先用水银三四钱，同松香二钱，研匀后，拌前药和匀敷之。

银粉散　治下疳疮，毋论新久，但腐烂作痛，及悞熏杨梅疮后，致结毒，玉茎腐烂，或阳物半伤半全者，并宜用之。
好锡六钱，化开，入朱砂末二钱，搅炒砂枯，去砂留锡，再化开，投水银一两，和匀，倾出听用　杭粉一两，铺夹纸平地上，卷成一条，一头点火，烧至纸尽为度，吹去灰，用粉　真轻粉一两
右共成一家研细。凡遇前患，先用甘草汤淋洗挹干，随用此药掺上，止痛生肌收敛，极妙。

珍珠散　治下疳皮损肉烂，痛极难忍，及诸疮新肉已满，不能生皮；又汤泼火烧，皮损肉烂，疼痛不止者。
青缸花五分。如无可用头刀靛花体轻虚而色翠者代之，然终不及缸花为妙　珍珠一钱，不论大小，以新白为上，入豆腐内煮数滚，研为极细，无声　真轻粉一两
右三味，共研千转，如飞面，方入罐收。凡下疳初起皮损，搽之即愈。腐烂疼痛者，甘草汤洗净，猪脊髓调搽。如诸疮不生皮者，用此干掺，即可生皮。又妇人阴蚀疮，或新嫁内伤痛甚者，亦用此搽，极效。汤泼火烧痛甚者，用玉红膏调搽之。

山甲内消散　治鱼口便毒、骑马痈、横痃等证，初起未成脓者。
当归梢　甘草节　大黄各三钱　土木鳖三个　穿山甲炮，三大片　殭蚕　黑牵牛各一钱
右以酒水各一碗，煎八分，空心服。滓再煎服。大便行三四次，方吃稀粥。淡味饮食为妙。

古今图书集成医部全录卷二百五

　前阴门

　　单方

丈夫阴囊湿痒及阴汗：取铸铧鉏孔中黄土细末，扑之。 【 藏器】 

男阴卒肿，及阴冷发闷，冷气入腹，肿满杀人：用釜月下土和鸡子白敷之。 【 《千金方》，下同】 

阴冷疼闷，冷气入腹，肿胀杀人，酢和热灰频熨之。

阴下湿汗：用滑石一两，石膏半两，白矾少许，研掺之。 【 《集简方》】 

阴汗湿痒：用炉甘石一分，真蚌粉半两，细研粉扑之。 【 《直指方》】 

偏坠气痛：陈石灰炒、五倍子、山栀子等分为末，面和酢调敷之，一夜即可消。 【 《医方摘要》】 

小肠疝气，茎缩囊肿者：用浮石为末，每服二钱，木通、赤茯苓、麦门冬煎汤调下。 【 《直指方》】 
又方：海石、香附等分为末，每服二钱，姜汁调下。 【 丹溪方】 

阴湿疮疱：硫黄敷，日三。 【 《梅师方》】 

交接劳复，卵肿或缩入，腹痛欲绝：矾石一分，硝三分，大麦粥调服方寸匕，日三服，热毒从二便出也。 【 《肘后方》】 

阴下湿痒：甘草煎汤，日洗三五度。 【 《古今录验》】 

阴汗湿痒：用绵黄芪酒炒为末，以猪心煮熟蘸吃，妙。 【 《济急方》】 

卒得疝气，小腹及阴中相引痛如绞，白汁出欲死者：沙参捣筛为末，酒服方寸匕，立瘥。 【 《肘后方》】 

寒疝腹痛，小腹阴中相引痛，自汗出欲死：丹参一两为末，每服二钱，热酒调下。 【 《圣惠方》】 

阴(疒颓)偏肿：白头翁根生者，不限多少，捣敷肿处，一宿当作疮，二十日愈。

男子阴肿胀痛：蛇床子末鸡子黄调敷之。 【 《永类方》】 

(疒颓)疝偏坠气胀不能动者：牡丹皮、防风等分为末，酒服二钱，甚效。 【 《千金方》】 

小肠脏气非时，痛不可忍：蓬莪朮研末，空心，葱酒服一钱。 【 《护命方》】 

(疒颓)疝胀痛及小肠气：香附末二钱，以海藻一钱煎酒，空心调下，并食海藻。 【 《集简方》】 

阴(疒颓)肿痛：荆芥穗瓦焙为散，酒服二钱，即消。 【 《寿域神方》】 

疳疮简便方：用油透罗缎旧帽沿烧灰，杭粉瓦上煅黄色各等分，共研极细，磁罐收贮，先用红枣十五个，甘草三钱，煎汤洗患上，挹干搽药，即效。 【 《外科正宗》】 

虾蟆散：治阴蚀欲尽，疮痛甚者。虾蟆一枚烧灰，兔粪一两同研细，每用少许敷疮上，日三四次。

小肠气痛：胡卢巴炒研末，每服二钱茴香酒下。 【 《直指方》】 

冷气疝痛：胡卢巴酒浸晒干，荞麦炒研，面，各四两，小茴香一两，为末，酒糊丸梧子大，每服五十丸，空心盐汤或盐酒下。服至两月，大便出白脓则除根。 【 《心法附余》】 

寒疝不能食，及腹内一切诸疾，消食肥肌：马蔺子一升，每日取一把，以面拌煮吞之，服尽愈。 【 《集验方》】 

胭脂散，治阴疮。坯子胭脂、真菉豆粉各等分，同研匀敷之。

小肠疝气：木贼细剉微炒为末，沸汤点服二钱，暖服取效。一方用热酒下。 【 《本草衍义》】 

寒疝绞痛来去：用乌鸡一只，治如常法；生地黄七斤，剉细，甑中同蒸，下以铜器承取汁，清旦服至日晡令尽，其间当下诸寒癖，讫，作白粥食之。久疝者作三剂。 【 《肘后方》】 

疝气危急：地肤子即落蒂子，炒香研末，每服一钱，酒下。 【 《简便方》】 

狐疝阴(疒颓)：超越举重，卒得阴(疒颓)，及小儿狐疝，伤损生(疒颓)，并用地肤子五钱，白朮二钱五分，桂心五分，为末，米饮或酒服三钱。忌生葱桃李。 【 《必效方》】 

阴冷闷痛，渐入囊内，肿满杀人：车前子末，饮服方寸七，日二服。 【 《千金方》】 

阴下痒痛：车前子煮汁，频洗。 【 《外台秘要》】 

男子阴肿大如升，核痛，人所不能治者：马鞭草捣涂之。 【 《集效方》】 

男子偏坠作痛：大黄末和酢涂之，干则易。 【 《梅师方》】 

阴疝欲死，丸缩入腹急痛者：用狼毒四两，防风二两，附子三两，炮以蜜丸梧子大，每服三丸，日夜三度，白汤下。 【 《肘后方》】 

疝气偏肿：甘遂、茴香等分为末，酒调二钱，食前服之。 【 《儒门事亲》】 

心痛疝气湿热，因寒郁而发：用栀子降湿热，乌头破寒气，各一钱为末，顺流水入姜汁一匙，调下。

小肠、膀胱痛不可止者：神砂一粒丹，用熟附子去皮，郁金、橘红各一两为末，酢面糊丸，如酸枣大，朱砂为衣，每服一丸，男人酒下，女人酢汤下。 【 《宣明方》】 

寒疝引胁肋，心腹皆痛，诸药不效者：大乌头五枚，去皮脐四破，以白蜜一斤，煎令透，取焙为末，别以熟蜜和丸梧子大，每服二十丸，冷盐汤下，永除。

寒疝滑泄，腹痛肠鸣，自汗厥逆：熟附子去皮脐，延胡索炒，各一两，生木香半两，每服四钱，水二盏，姜七片，煎七分，温服。 【 《济生方》】 

寒气心疝三十年者：射罔、食茱萸等分为末，蜜丸麻子大，每酒下二丸。日三服。 【 东阳方】 

偏坠疝气：白附子一个为末，津调填脐上，以艾灸三壮，或五壮，即愈。 【 《简便方》】 

阴肿疝刺，发时肿痛如刺：用生射干捣汁与服，取利。亦可丸服。 【 《肘后方》】 

血疝初起：胡椒菜叶挼按揉之。 【 《集简方》】 

偏疝痛极，刧之立住：用绵袋包暖阴囊，取天花粉五钱，以醇酒一碗浸之，自卯至午，微煎滚，露一夜，次早低凳坐定，两手按膝，饮下即愈，未下，再一服。 【 《本草蒙筌》】 

小肠偏坠：天门冬三钱，乌药五钱，以水煎服。 【 《活人心镜》】 

阴溃囊肿：木莲即木馒头，烧研，酒服二钱。
又方：木馒头子、小茴香等分为末，每空心酒服三钱，取效。 【 《集简方》】 

疝气作痛：天仙藤一两，好酒一碗，煎至半碗，服之神效。 【 《集效方》】 

阴汗湿痒：石菖蒲、蛇床子等分为末，日搽二三次。 【 《济急仙方》】 

阴下湿痒：蒲黄末敷三四度，瘥。 【 《千金方》】 

阴囊生疮：胡麻嚼烂敷之，良。 【 《肘后方》】 

阴冷闷痛，渐入腹，肿满：酢和面熨之。 【 《千金方》】 

小肠疝气：荞麦仁炒去尖，胡卢巴酒浸晒干，各四两，小茴香炒一两，为末，酒糊丸梧子大，每空心盐酒下五十丸，两月，大便出白脓，去根。 【 《集效方》】 

治肾气偏坠牵引及心腹痛，茴香浸酒，煮饮之。

津调散：治妬精疮，脓汁淋漓，臭烂。黄连、(艹欵)冬花各等分，麝香少许，共为细末，先以地骨皮、蛇床子煎汤洗，软帛拭干，掺上。忌生汤洗。

阴囊或玉茎肿痛：葱白、乳香捣涂，实时痛止肿消。 【 《山居四要》】 
又方：用煨葱入盐，杵如泥，涂之。

阴肿如刺汗出者：小蒜、韭根、杨柳根各一斤，酒三升，煎沸，乘热熏之。 【 《永类方》】 

阴汗作痒：大蒜、淡豉捣丸梧子大，朱砂为衣，每空腹，灯心汤下三十丸。

阴肿如斗：生蔓菁根捣封之，治人所不能治者。 【 《集疗方》】 

疝气入腹：茴香炒作二包，更换熨之。 【 《简便方》】 

小肠气坠：用八角茴香、小茴香各三钱，乳香少许，水服取汗。 【 《直指方》】 
又方：用大茴香、荔枝核炒黑各等分，研末，每服一钱，温酒调下。 【 《集效方》】 
又方：用大茴香一两，花椒五钱，炒研，每酒服一钱，良。 【 《集简方》】 

膀胱疝痛：用舶茴香、杏仁各一两，葱白焙干五钱为末，每酒服二钱，嚼胡桃送下。 【 《本事方》】 

一方用茴香盐炒，晚蚕砂盐炒，等分为末，炼蜜丸弹子大，每服一丸，温酒嚼下。 【 《集要方》】 

疝气偏坠：大茴香末，小茴香末，各一两，用牙猪尿胞一个，连尿入二末子内，系定罐内，以酒煮烂，连胞捣丸如梧子大，每服五十丸，白汤下，仙方也。 【 《笔峰杂兴》】 

阴囊湿痒：松毛煎汤，频洗。 【 《简便方》】 

丈夫阴疮，茎及头溃烂，痛不可忍，久不瘥者：以五月五日系缕烧灰五分，入新出蚯蚓屎二分，入少水和研作饼贴之，干即易。禁酒面五辛及热食等物，效。

阴肿痛极：马齿苋捣敷之，良。

阴囊(疒颓)肿：莴苣子一合捣末，水一盏，煎五沸，温服。

卵(疒贵)偏坠：用双蒂茄子悬于房门上，出入用眼视之，茄蔫，所患亦蔫，茄干，亦干矣。又法：用双茄悬门上，每日抱儿视之二三次，钉针于上，十余日消矣。 【 《保寿堂方》】 

小肠气痛，绕脐冲心：连蒂老丝瓜烧存性，研末，炼蜜调成膏，每服三钱，热酒调下，甚者不过二三服，消。

卵肿偏坠：丝瓜架上初结者留下，待瓜结尽叶落，取下烧存性为末，炼蜜调成膏，每晚好酒服一匙，如在左左睡，在右右睡。 【 《保寿堂方》】 

阴子偏坠：丝瓜叶烧存性三钱，鸡子壳烧灰二钱，温酒调服。 【 《选奇方》】 

小肠气痛：大枣一枚，去核，用螌蝥一枚，去头翅，入枣内，纸包煨熟，去蝥食枣，以桂心荜澄茄汤下。 【 《直指方》】 

偏坠疝气：山棠梂肉、茴香炒各一两为末，糊丸梧子大，每服一百丸，空心白汤下。 【 《易简方》】 

小肠疝气及阴核肿痛：橘核炒研五钱，老酒煎服或酒糊丸服，甚效。

阴冷入腹：有人阴冷，渐渐冷气入阴囊，肿满，日夜疼闷欲死，以布裹川椒包囊下，热气大通，日再易之，以消为度。 【 《千金方》】 

肾风囊痒：川椒、杏仁研膏，涂掌心合阴囊。

寒疝往来：吴萸一两，生姜半两，清酒一升，煎温分服。阴下湿痒：吴茱萸煎汤，频洗取效。 【 《外台秘要》】 

阴肿痛痒：荷叶、浮萍、蛇床等分，煎水日洗之。 【 《医垒元戎》】 

偏坠气块：鸡头根切片煮熟，盐酢食之。 【 《法天生意》】 

疝气痛：杉子，一岁一粒，烧研酒服。

外肾偏肿：桂末水调方寸匕涂之。 【 《梅师方》】 

小肠疝气：乌药一两，升麻八钱，水二钟，煎一钟，露一宿，空心热服。 【 《集效方》】 

(疒颓)疝疼痛：败精恶血，结在阴囊所致。阿魏二两，酢和荞麦面作饼裹之，煨熟。大槟榔二枚，钻孔，镕乳香填满，亦以荞麦面裹之煨熟。入硇砂末一钱，赤芍药末一两，糊丸梧子大，每食前，酒下三十丸。 【 《危氏得效方》】 

丈夫疝气，本脏气伤，膀胱连小肠等气：金铃子一百个，温汤浸过，去皮，巴豆二百个，微打破，以面一升，同于铜铛内炒至金铃子赤为度，放冷取出，去核为末，巴面不用。每服三钱，热酒或酢汤调服。一方入盐炒茴香半两，亦妙。 【 《经验方》】 

疝气(疒颓)肿：用荔枝核炒黑色，大茴香炒等分为末，每服一钱，温酒下皆效。 【 孙氏方】 

来笑丹：用荔枝核四十九个，陈皮连白九钱，硫黄四钱为末，盐水打面糊丸菉豆大，遇痛时，空心酒服九丸，良久再服，不过三服，其效如神。亦治诸气痛。 【 方玉环】 

阴肾肿痛：荔枝核烧研，酒服二钱。

肾肿如斗：荔枝核、青橘皮、茴香等分，各炒研，酒服二钱，日三。

水病囊肿：牡蛎煅粉二两，干姜炮一两，研末，冷水调糊埽上，须臾，囊热如火，干则再上，小便利即愈。一方用葱汁白面同调，小儿不用干姜。 【 初虞世《古今录验方》】 

阴肾(疒颓)肿：橄榄核、荔枝核、山楂核等分，烧存性，研末，每服二钱，空心茴香汤调下。

肾风囊痒：用猪尿胞火炙，以盐酒吃之。 【 《救急方》】 

男子阴冷：以食茱萸纳牛胆中百日，令干，每取二七枚，嚼纳阴内，良久如火。 【 《千金方》】 

肾冷偏坠疝气：用生雀三枚，燎毛去肠，勿洗，以舶上茴香三钱，胡椒一钱，缩砂、肉桂各二钱，入肚内，湿纸裹煨熟，空心食之，酒下，良。 【 《直指方》】 

小肠疝气：用带毛雀儿一枚，去肠，入金丝矾末五钱，缝合，以桑柴火煨成炭为末，空心，无灰酒服，年深者二服。 【 《瑞竹堂方》】 

阴囊湿痒：鰞鲗骨、蒲黄扑之。 【 《医宗三法》】 

小肠气痛：胡桃一枚，烧灰研末，热酒服之。 【 《奇效良方》】 

治下疳疮：以孩儿茶研为细末，先洗净疮，干则小油调敷，湿则干掺之，神效。

下部疳疮：用生白果杵涂之。 【 赵原阳】 

疝气坠痛：用猪脬一枚，洗，入小茴香、大茴香、破故纸、川楝子等分填满，入青盐一块，缚定，酒煮熟，食之。其药焙，捣为丸，服之。

阴虱作痒：乃阴毛际肉中生虫如虱，或红或白，痒不可忍者，白果仁嚼细，频擦之，取效。 【 刘长春方】 

小肠疝气：每顿用鲫鱼十个，同茴香煮食，久食自愈。 【 《生生编》】 

小肠疝气：鸡子黄搅温水服之，三服效。

阴囊湿疮，出水不瘥：用五倍子、腊茶各五钱，腻粉少许，研末，先以葱椒汤洗拭过，香油调搽，以瘥为度。 【 《太平圣惠方》】 

小肠气痛：地胆去翅足头微炒，朱砂各半两，滑石一两为末，每用苦杖，酒食前调服，二钱即愈。 【 《宣明》】 

小肠疝气：用紧小全蝎焙为末，每发时服一钱，入麝香半字，温酒调服，少顷，再进神效。

下疳：苍耳叶为末，敷之。

男子阴疝卵肿，妇人阴门痒痛及下部湿痒：槐白皮水煮取汤淋浴之。 【 《本草》，下同】 

阴痒：白矾、蛇床子煎水淋洗。

阴疮痒不可忍：硫黄白矾煎汤洗之，杏仁烧灰油调涂之。

外肾肿痛：桂心末和酒涂之。桂能泄奔豚，故效。

阴痿：牛膝煎服，或酿酒服之。

蛇床子，温阴之主药，煎汤浴男女阴，去风冷，益阳事，去阴汗；又为末和米粉绵裹，纳阴中，即温。

地肤子治跳跃举重，卒得阴(疒贵)。地肤子二两半，白朮一两半，桂心五钱，共为末，酒下三钱。 【 《千金方》】 

疝痛欲死：取沙参为末，酒服三钱，或剉一两，煎服亦佳。 【 《本草》】 

下疳疮及阴茎上疮：黄蘗、蛤粉等分为末，掺之即愈。盖黄蘗去热，蛤粉燥湿故也。 【 《丹溪心法》】 

木肾：取雄楮叶晒干为末，酒糊和丸梧子大，空心盐酒下三十丸。楮无实者雄也。 【 《纲目》】 

寒疝痛，四肢逆冷：桂心末一钱，热酒调下。 【 《本草》，下同】 

肾气痛：须用川椒，水煎服。

奔豚气及内外肾牵痛：椒叶和艾及葱白同研烂，以酢汤拌罯妙，秦椒亦可。

神妙方：治茎头三五孔小漏疮，出血微脓，用油发烧作灰，存性研细敷之，干则津唾调敷，仍以米饮调发灰，食前服。 【 《直指方》】 

阴蚀疮：鰞鲗鱼骨为末敷之。又治小户嫁痛，烧为末，酒服二钱。 【 《本草》，下同】 

壮阳起阴痿，令交接不倦：原蚕蛾焙为末，酒服一钱，或丸服亦佳。

鳗鲡鱼起阳。取鱼和五味煮熟，空心食，甚补益。

阴蚀疮痒：取鳗鲡油涂，或烧烟熏。

小儿阴囊肿痛：取地龙粪、甘草汁调敷，薄荷汁调敷尤好。

干地龙为末，葱椒汤洗后，唾调敷。 【 《纲目》，下同】 

治偏坠大者：桂心、干姜各一钱为末，绵一两，水三碗，同煮晒干；又浸煮，又晒，水尽为度。用绵包阴丸，汗出数次，便愈。亦治(疒贵)疝不痛。

阴痿：用覆盆子作丸，久服能令坚长。 【 《本草》，下同】 

淫羊藿，主阴痿，此兴阳之剂也。取一斤酒浸服之，或作丸久服亦佳。

海藻疗疝(疒贵)核肿，常食消男子(疒贵)疝，入药服亦佳。海带、昆布同功。

奔豚疝气痛：葱白浓煎汤饮之。

(疒贵)疝小腹痛：细切葱白和盐炒熨之。

壮阳强阴：取雀肉，以蛇床子熬膏和丸服，名驿马丸。雀卵和天雄、菟丝子丸服，令阴强盛。

鹿肾壮阳气，作酒及煮粥服。

鹿头骨髓和蜜煮服，壮阳，令有子。

牡狗阴茎，主阴痿，令强热大，能生子。焙干为末，和酒服。

黄狗肉壮阳道。和五味煮熟，空心食。

腽肭脐主阴痿，助阳气，治疝冷。酥炙为末，空心酒下一钱，或丸服之。

疝痛：牛阴茎炙干作末，温酒调服。 【 俗方，下同】 

卒疝痛：取貂鼠四足烧为灰，酒调服，青鼠足、黄犷足亦同。

偏坠气痛：用五倍子一个，放食盐少许在内，以火纸包定，用水浸湿，放文武火灰内煨存性为末，酒调服之。

血疝便毒，不拘已成未成，随即消散：螌蝥三个去翅足炒，滑石三钱同研，分作三服，空心白汤下，日一服，毒从小便出。如痛，以车前、木通、泽泻、猪苓煎饮，名破毒饮，甚效。 【 东垣方】 

偏坠疼痛：青娘子、红娘子各十枚，白面拌炒黄色，去前二物，熟汤调服，立效也。 【 《谈埜翁方》】 

治交接伤损，卵缩筋挛：烧妇人月经衣灰，服方寸匕。 【 《千金方》】 

治男子卵大如斗，核痛，人所不能疗者：雄黄一两研，矾石二两研，甘草，生，半两切，以水五升，煮减半，洗肿痛处。

治阴肿皮痒：熬桃仁令香，细研为末，酒服方寸匕，日三。

治阴冷，冷气渐入阴囊，肿满不得眠，捣苋菜根敷之。
又方：煮大蓟根汁服一升，日三，不过三剂，愈。

阴痛：用甘草、石蜜等分为末，乳和涂之。

小肠疝痛，不省人事：茴香盐炒，枳壳各一两，没药五钱为末，酒下二钱。
又方：麝香、黄矾、青矾各等分三味为末，小便后敷上，不过三度。

阴蚀疮：用蒲黄一升，水银一两，二味研成粉，小便后即敷上，瘥止。
又方：以肥猪肉五斤，水三斗，煮令极烂，去肉，以汤令极热浸疮，冷即易，不过三十斤，瘥。
又方：狼牙草两把切，以水五升，煮取一升，温洗之，日五度。

阴蚀生疮或痒：用雄黄、矾石各二分，麝香半分，三味治下筛为粉，敷疮上，即愈。

阴部恶疮：蜜煎甘草末涂之。

男女阴疮：石硫黄为末，以敷疮上。

阴下生疮：地榆、黄蘗各八两，二味(口父)咀，以水一斗五升，煮取六升，去滓，适冷暖便洗疮，日再。或只取黄蘗汁洗亦佳。

下疳掺药：轻者，用轻粉一味掺上。 【 《疮疡全书》】 

蛙疳：轻粉、韶粉各等分为末，掺之。

内外蛀疳：冰片二分，轻粉六分，麝香五分，为细末，掺孔内。

下疳掺药：青橄榄烧灰、孩儿茶各一钱，冰片三分为细末；先用杏仁四分，去皮尖另研，又加轻粉四分，和研如泥。先敷患上一日，米泔洗之；后用前掺药。
又方：红枣去核，嵌明矾二分，珍珠四分，煅过存性，末之，干掺。
又方：疼痛不可忍者，用黑羊角、穿山甲、煅过研末，各二钱，乳香、没药各一钱，空心酒下。

下疳熏法：菉豆一升，煮极烂，茶叶五钱，研末，乘热倾在多年马桶内，在无风处熏之，待出一身汗，妙甚。男妇并用。

银粉散：治下疳阴头生疮。用墙上白螺蛳壳，不拘多少，火内煅酥为末，水内飞过先去上石粗者。次用轻粉，随分两入在末内，每以少许干贴在疮上。

阴部生疮：以鲫鱼胆搽之。

小肠疝痛：延胡索盐炒五钱，全蝎一钱为末，酒下一钱。或与干姜等分，末服亦佳。 【 《入门》】 

隐处疼痛：盐三合，炒热，青布包熨之，立止。

卒疝痛欲死：茴香茎叶捣取汁一合，和热酒一合服之。 【 《本草》，下同】 

小便湿痛：牛膝五两，酒二升，煮半升，去滓，作三服服之。

小肠疝气，三服除根：地椒一名地蒺藜，五钱，大戟五钱，水煮，食前服。服后，比口如三角形，上于脐中两脐旁，各灸三壮，艾炷如小麦大。

疝气：用鬼馒头黄泥固济煅过为末，空心酒下。

丹胞散：治玉茎生疮臭烂者。以猪胞一个，连尿去一半，留一半，用新砖两口炭火煅，将猪胞连尿于砖上焙干，不住手移放于两口砖上，轮流不歇，莫与火煅着胞，待尿干为度，研为末，入黄丹一钱。先用葱汤，以鹅毛抹洗，以旧帛拭干，此药掺三五次，立见效。

小肠气上攻者：用乌药、良姜、白牵牛、青皮，末之，酒下二钱。
又神方：用硫黄火中熔化，即投水中去毒，荔枝核炒焦，黄陈皮等分为末，饭丸，每服五丸，其痛立止。疼甚略用六丸，不可多也。

小肠疝气：用川楝子一两，破四分；巴豆三个，同炒黄色，去巴豆用之；茴香一两，盐炒黄色，去盐用之。共为细末，每服三钱，葱白酒调下，空心服之，名抽刀散。 【 《儒门事亲》】 

阴痛不可忍：吴茱萸二两，洗七遍，焙干微炒，槟榔、茴香各一两，为细末，酢糊为丸，热酒送下十丸，食前服之。

治偏肿：巴戟去心，川楝炒、茴香炒各等分为末，温酒调二钱，服之。

疝气肿硬：地龙不去土为末，唾津调涂病处。

小肠气痛：全蝎一两，茴香一两，炒黄共为细末，酢糊和丸，如梧桐子大，如发时每服五七十丸，温酒送下，食前服之。疝病：用枇杷叶、野紫苏叶、椒叶、水晶葡萄叶，以水煎熏洗。 【 《丹溪心法》】 

小肠气及木肾偏坠：黑牵牛一斤，用猪尿胞装满，以线缚定口子，好酒米酢各一碗，于砂锅内煮干为度，取出黑牵牛用青红娘子各十九个，于铁锅内炒燥，去青红娘子，将牵牛碾取头末四两，另入猪苓、泽泻细末各二两，酢糊丸如梧桐子大，每服三十丸，空心盐酒送下，不可多服。多服令人头眩。如头眩，可服黑锡丹。

肾囊湿疮：密陀僧、干姜、滑石为末，擦上。

骑马痈：用大粉草带节四两，长流水一碗，以甘草淬，焙，水尽为末，入皂角炭少许，作四服，汤调顿服，效。

栀子散：治下疳疮。用栀子一枚，去穰入明矾末，面糊封合口，火烧存性，为末干掺上，随效。

小肠气：用血师一两，米酢一升，以火烧血师通赤，焠入酢中，以焠竭为度，捣罗如面，用汤调下一大盏，即瘥如神。血师，代赭石也。

敷药方：治便毒肿痛。雄黄、乳香各二两，黄蘗一两，为细末，用新汲水调敷肿处，自消。 【 《奇效良方》】 

治肾痈：用石蟹，热水磨服。

蚯蚓散：治阴茎疮。蚯蚓二分，菉豆粉一分，用水研涂上干，又敷之。一方用豉一分。 【 《便民图纂》】 

石灰散：治肾漏，阴囊先肿后穿，破出黄水，疮如鱼口，能致命。用五倍子同石灰炒黄色，去灰，摊地出火毒，砂盆内研细末，不犯铜铁，干掺疮上五七次，可。

青黛散：治下部生湿疮，热痒而痛，寒热，大小便濇，食亦减，身面微肿，因多食鱼虾，发风热物得之。用马齿苋四两研烂，入青黛一两再研匀，涂上立有神效。仍服八正散，日三服。

炉脑散：炉甘石一两半，黄连八钱，同入砂锅煮一宿，去黄连，取甘石晒干，入脑五分为末，干掺，治下疳疮；或汤泡少许，洗一切眼疾。

单竹茹汤：竹茹一两，水煎浓汁服之，治交接劳役，卵肿，腹痛欲绝。

猪脬丸：黑雄猪腰子一对，不见水，去膜切碎，以大小茴香末各二两，同猪腰拌匀，再以前猪尿脬一个，入腰子于内，扎定，用酒三碗，于砂锅内悬煮，至半碗取起，焙干为末，将余酒打糊丸梧子大，每五十丸，温酒下，治诸疝除根。

国老汤：治悬痈。用横纹大甘草一两，截长三寸许，取出，山涧东流水一碗，不用井水、河水，以甘草蘸水，文武火慢炙，不可急性，须用三时久，水尽为度，劈视草中润透；却以无灰酒二碗，煮至一碗，温服，一日一服，半月消尽为度。 【 《古今医鉴》】 

凤衣散：治下疳疮肿痛，神效。用凤凰衣煅，黄连各等分，轻粉、片脑各少许为末，湿用干掺，干用鸭子清调搽。 【 《医学入门》】 

便毒：用大黄五钱，穿山甲二钱半泥土炒，二味共为细末，新酒调服，谅力多寡。 【 《医贯》】 

疳虫下蚀下部：用蒲黄、水银研匀傅入，外以鹤虱草煎汤，熏洗。 【 《景岳全书》】 

妬精阴疮：鈆粉二钱，银杏仁七个，铜铫内炒至杏黄，去杏取粉，出火毒，研搽效。 【 《集简方》】 

下疳疮：用镜锈同五倍子末等分，米泔洗后敷之。镜锈即镜上绿也，俗名杨妃垢。

便毒初起：用古钱与胡桃同嚼，食二三枚能消之。便毒属肝，金伐木也。

便毒初发：取千步峯用生姜蘸酢磨泥涂之。千步峯者，人家行步，地上高起土也，乃人往来鞵履沾积而成者。

下疳阴疮：炉甘石火煅酢淬五次一两，孩儿茶三钱，为末，麻油调敷，立见效。 【 邵真人方】 

疳疮不愈：海浮石烧红，酢淬数次二两，金银花一两，为末，每服二钱半，水煎服，病在上食后，在下食前。一年者，半年愈。 【 《儒门事亲》】 

飞丝缠阴，肿痛欲死：以威灵仙捣汁浸洗。一人病，得此效。 【 《怪证方》】 

阴上粟疮：取停水湿处干卷皮为末，或油或酢，调敷之，神效。 【 《外台秘要》】 

阴茎生疮痛烂者：以豉一分，蚯蚓湿泥二分，水研和涂上，干即易之。禁热食、酒、蒜、芥菜。 【 《药性论》】 

便毒肿痛：贯众酒服二钱，良。 【 《多能鄙事》】 

便痈肿痛：贝母、白芷等分为末，酒调服，或水煎服，以滓贴之。 【 《永类钤方》】 

便毒诸疮：石蒜捣烂涂之即消。若毒太甚者，洗净，以生白酒煎服，得微汗即愈。 【 《王永辅济世方》】 

便痈肿痛：鼠黏子二钱，炒研末，入蜜一匙，(石卜)硝一匙，空心温酒服。 【 《袖珍方》】 

便毒初起：芭蕉叶熨斗内烧存性，入轻粉麻油调涂，一日三上。或消或破，皆无痕也。 【 《直指方》】 

便毒初起：冬葵子末酒服二钱。 【 《儒门事亲》】 

便毒初发：用黄(艹舌)蒌一个，黄连三钱，水煎，连服有效。 【 《永类方》】 

露岐便毒：生姜蒲根捣敷之。 【 《证治要诀》】 
又方：用葱根和蜜捣敷，以纸密护之，外服通气药，即愈。

治下疳疮：雄黄、黄连等分为末，湿者干掺，干者油调敷，先用荆芥、射干、煎汤洗拭敷之，妙。

便毒初起：胡桃七个，烧研酒服，不过三服，见效。

便毒肿痛：皂角炒、焦米粉炒等分研末，以热酢调摊贴患处，频以水润之，即效。
又方：猪牙皂角七片，煨黄去皮弦，出火毒为末，空心温酒服五钱。

便毒痈疽：皂角一条酢熬膏敷之，屡效。 【 《直指方》】 

玉茎疮溃：丝瓜连子捣汁，加五倍子研末，搽之。 【 《丹溪方》】 

冷淋茎痛：檞叶研末，每服三钱，水一盏，葱白七寸，煎六分，去滓，食前温服，日二。

下疳：青黛、海蛤、密陀僧、黄连共为末，敷上。

男子阴疮有二种：一者阴蚀作臼脓出，一者只生热疮。热疮，用黄蘗、黄芩等分煎汤洗之，仍以黄蘗、黄连作末傅之。又法：黄蘗煎汤洗之，涂以白蜜。 【 《肘后方》】 

阴疮湿痒：槐树北面不见日枝，煎水，洗三五遍，冷再暖之。 【 《必效方》】 

下疳疮：用密陀僧、黄蘗各一分半，腻粉一钱，麝香少许，先洗疮拭干敷之，甚者三四次即瘥。

外肾偏疼：皂角和皮为末，水调敷之，良。

便毒初起：肥皂捣烂，敷之，甚效。 【 《简便方》】 

玉茎湿痒：肥皂一个，烧存性，香油调搽即愈。 【 《摄生方》】 

阴卒肿痛：柳枝三尺长，二十枝，细剉，水煮极热，以故帛裹包肿处，仍以热汤洗之。 【 《集验方》】 

囊疮痛痒：红椒七粒，葱头七个，煮水洗之。一人途中苦此，相山寺僧授此方，数日愈，名驱风散。 【 《经验方》】 

男女下疳：母猪屎黄泥固济，烧存性为末，以米泔洗净，搽立效。 【 《简便单方》】 

阴头生疮，人不能治者：鳖甲一枚烧研，鸡子白和敷。 【 《千金翼》】 

疗人阴生疮，脓出成坎：取高昌矾、麻仁等分研，炼猪脂相和成膏，槐白皮煎汤洗疮，拭干即涂膏，然后以楸叶贴其上，不过三五度，瘥。

下疳阴疮：白海巴三个，煅红研末搽之。 【 《简便单方》】 

妬精阴疮：大田螺二个，和壳烧存性，入轻粉同研敷之，效。 【 《医林集要》】 

阴头生疮：用溪港年久螺蛳，烧灰敷之。 【 《奇效良方》】 

阴囊生疮：用蜡面茶为末，先以甘草汤洗后掺之妙。 【 《经验方》】 

便毒初起：黄脚蜈蚣一条，瓦焙存性为末，酒调服，取汗即散。 【 《济生秘览》】 

阴头疳蚀：鸡内金不落水，拭净，新瓦焙脆，出火毒，为细末，先以米泔水洗疮，乃搽之。亦治口疳。 【 《经验方》】 

便毒便痈：穿山甲半两，猪苓二钱，并以酢炙研末，酒服二钱，外以穿山甲末和麻油轻粉涂之，或只以土涂之。 【 《直指方》】 

下部疳疮：用五倍子、枯矾等分研末，先以虀水洗过搽之。 【 《全幼心鉴》】 
又方：用五倍子、花椒去子炒。各一钱，细辛焙三分，为末，先以葱汤洗净搽之，一二日生肉也。 【 《杏林摘要》，下同】 

鱼口疮毒初起，未成脓者：五倍子炒黄研末，入百草霜等分，以蜡酢调涂于患处，一日一夜即消。

便痈脓血：白胶香一两为末，入麝香轻粉少许掺之。 【 《袖珍方》】 

便毒肿痛，已大而软者：用鱼鳔胶热汤，或酢煮软，乘热研烂贴之。 【 《直指方》】 

台露(疒其)，即羊核：用石首胶一两，烧存性，研末酒服，外以石菖蒲生研盦之，效。 【 戴氏方】 

地连散：治玉茎上生疮。用地骨皮煎汤洗，以诃子连核烧存性为末，干掺。

一切疳疮，马明退烧灰三钱，轻粉、乳香少许，先以温浆水洗净敷之，良。 【 《儒门事亲》】 

男子阴疮，因不忌月事行房，阴物溃烂：用室女血衲，瓦上烧存性研末，麻油调敷之。

肾风下注生疮：用驴蹄二十片烧灰，密陀僧、轻粉各一钱，麝香半钱为末敷。 【 《奇效方》】 

阴上疳疮：用驼绒烧灰，水澄过，入炒黄丹等分为末，搽之即效。 【 《龚氏经验方》】 

便毒初起：大黑蜘蛛一枚，研烂，热酒一碗，搅服，随左右侧卧，取利，不退，再服必效。 【 《寿域方》】 

便毒初起：水胶熔化涂之即散。 【 《直指方》】 

川连散：治下部注疮。以黄连为细末，浆水调成，饼摊于碗面上，内用艾及穿山甲三片烧烟，覆碗，熏成黑色，再取下。如是者五次，以黄连饼黑色为度，地上出烟毒再研细。湿则干涂，干则清油调涂三四次。先用黄蘗、藿香、茵陈煎汤湿洗。

下部生疮：檞皮、榉皮煮汁，熬如饴糖，以导下部。 【 《肘后方》】 

下部(上匿下虫)疮：皂角烧研棉裹导之。 【 《肘后方》】 

妬精下疳：大诃子烧灰，入麝香少许，先以米泔水洗，后搽之。或以荆芥、黄蘗、甘草、马鞭草，葱白煎汤洗，亦可。有人茎烂一二寸，用此取效。 【 《夷坚志》】 

下部(上匿下虫)虫，痛痒脓血，旁生孔窍：蜣螂七枚，五月五日收者，新牛屎半两，肥羊肉一两，炒黄同捣成膏，丸莲子大，炙热绵裹，纳肛中半日，即大便中虫出，三四度永瘥。 【 董炳《集验方》】 

下蚀疳疮：破丝网烧存性，孩儿茶各五分，研末，以浓茶洗净掺之，三五次效。忌生酒房事发物。 【 《集简方》】 

阴囊汗痒：龙骨、牡蛎粉扑之。 【 《医宗三法》】 

阳事痿弱：紫梢花、生龙骨各二钱，麝香少许为末，蜜丸梧子大，每服二十丸，烧酒下。欲解，饮生姜甘草汤。 【 《集简方》】 

阴痒生疮：紫梢花一两，胡椒半两，煎汤温洗数次，即愈。 【 《总征论》】 

阴囊湿痒欲溃者：用板儿松香为末，纸卷作筒，每根入花椒三粒，浸油灯盏内，三宿取出，点烧淋下油搽之，先以米汁洗过。 【 《简便方》】 

胯上便毒：鲫鱼一枚，山药五钱，同捣敷之，即消。 【 《医林集要》】 

下疳湿疮：发灰一钱，枣核七枚，烧研洗贴。 【 《心鉴》】 

下疳湿疮：蚕茧盛头垢，再以一茧合定煅红，出火毒研搽。 【 《杨氏方》】 

玉茎生苍：牛蹄甲烧灰，油调敷之。 【 《奚囊》】 

肾风阴痒：以稻草烧皂角熏十余次即止。 【 《济急仙方》】 

偏坠肿痛：苏方木二两，好酒一壶，煮熟频饮，立效。 【 《集简方》】 

木肾疝气：楮叶、雄黄等分为末，酒糊丸梧子大，每盐酒下五十丸。 【 《医学集成》】 

疝气入囊：五月五日，采谷树叶阴干为末，每服一二匙，空心温酒下。 【 《简便方》】 

阴肿如斗：取鸡翅毛一孔生两茎者，烧灰饮服，左肿取右翅，右肿取左翅，栠肿并取。 【 《肘后方》】 

阴卒肿痛：鸡翮六枚烧存性，蛇床子末等分，随左右敷之。 【 《肘后方》】 

时疾阴肿，囊及茎皆热肿：以羊屎、黄蘗煮汁洗之。 【 《外台秘要》，下同】 

玉茎下疳：鸡卵壳炒研油调敷之。

外肾痈疮：抱出鸡卵壳、黄连、轻粉等分为细末，用炼过香油调涂。 【 《医林正宗》】 

横痃便毒：鸡子一个开孔，入红娘子六个，纸包煨熟，去红娘子食鸡子，以酒下，小便淋沥出坏血，立愈。 【 《陆氏积德堂方》】 

治下疳疮久不愈：橡斗子二个，各盛黄丹，令满相合，以乱发缠定，烧烟尽为度，同研为末，先以葱白热浆水洗疮脓尽，次上药，甚者不过三次，如神。

　　　针灸

《素问》曰：腰痛不可以转摇，急引阴卵，刺八髎与痛上。八髎，在腰尻分间。
病在少腹，腹痛，不得大小便，病名曰疝，得之寒。刺少腹两股间，刺腰踝骨间。刺而多之尽炅，病已。
督脉者，起于小腹以下骨中央，女子入系庭孔，其孔溺孔之端也；其络循阴器，合纂间，绕纂后，别绕臀至少阴，与巨阳中络者合，少阴上股内后廉，贯脊属肾；其男子循茎下至纂，与女子等。此生病而从少腹上冲心而痛，不得前后，为冲疝。其女子不孕，癃痔，遗溺，嗌干。督脉生病治督脉，治在骨上，甚者在脐下营。
邪客于足厥阴之络，令人卒疝暴痛。刺足大指爪甲上与肉交者各一痏，男子立已，女子有顷已。左取右，右取左。
《灵枢》曰：足太阴之筋，其病阴器纽痛，下引脐两胁痛，治在燔针刧刺，以知为数，以痛为腧。
小肠控睾，引腰脊上冲心，邪在小肠者，连睾系，属于脊，贯肝肺，络心系。气盛则厥逆上冲，肠胃熏肝，散于肓，结于脐，故取之肓原以散之，刺太阴以予之，取厥阴以下之，取巨虚、下廉以去之，按其所过之经以调之。
足厥阴之别，名曰蠡沟，去内踝五寸，别走少阳，其别者循胫上睾结于茎。其病气逆则睾肿卒疝，实则挺长，虚则暴痒，取之所别也。
小肠病者，小腹痛，腰脊控睾而痛，时窘之后，当耳前热。若寒甚，若独肩上热，甚则手小指次指之间热，若脉陷者，此其候也。手太阳病也，取之巨虚下廉。
《甲乙经》曰：腰足痛而清，善偃睾跳拳，上髎主之。
腰痛急难，阴痛下重，不得小便，秩边主之。
小腹痛控睾引腰脊，疝痛上冲心，腰脊强，溺黄赤，口干，小肠俞主之。
狐疝惊悸少气，巨阙巨阙　原作「巨缺」据《甲乙经》卷九改。主之。
狐疝惊悸少气，巨阙巨阙　原作「巨缺」据《甲乙经》卷九改。主之。
少腹痛，溺难，阴下纵，横骨主之。
少腹痛疝，卧善惊，气海主之。
暴疝，少腹大热，关元主之。
阴疝气疝，天枢主之。
(疒颓)疝，大巨及地机、中郄主之。
阴疝痿茎中痛，两丸骞，卧不可仰卧，刺气街主之。
阴疝，冲门主之。
男子阴疝，两丸上下，小腹痛，五枢主之。
阴股内痛，气痈，狐疝走上下，引少腹，痛不可俛仰，商丘主之。
狐疝，太冲主之。
阴跳遗溺，小便难而痛，阴上下入腹中，寒疝，阴挺出，偏大肿，腹脐痛，腹中悒悒不乐，大敦主之。
腹痛上抢心，心下满癃，茎中痛，怒瞋不欲视，泣出，长太息，行间主之。
(疒颓)疝阴暴痛，中封主之。
疝癃，脐少腹引痛，腰中痛，中封主之。
气癃(疒颓)疝，阴急，股枢腨内廉痛，交信主之。
阴跳腰痛，实则挺长，寒热挛，阴暴痛，遗溺偏大，虚则暴痒，气逆，肿睾卒疝，小便不利如癃状，数噫恐悸，气不足，腹中悒悒，少腹痛，隘中有热，如有瘜肉状，如着欲出，背挛不可俛仰，蠡沟主之。
丈夫(疒颓)疝阴跳，痛引篡中，不得溺，腹中支，胁下榰满，闭癃阴痿，后时泄，四肢不收，实则身疼痛，汗不出，目(目巟)(目巟)然无所见，怒欲杀人，暴痛引髌，下节时有热气，筋挛膝痛，不可屈伸，狂如新发，衄，不食，喘呼，少腹痛引噫，足厥痛，涌泉主之。
癃疝，然谷主之。
卒疝，少腹痛，照海主之。病在左取右，右取左，立已。
疝，四肢淫泺，身闷，至阴主之。
《千金方》曰：失精筋挛，阴缩入腹，相引痛，灸中封五十壮，在内踝前筋里宛宛中。
又云：灸下满各五十壮，老人加之，小儿随年壮法。
会阴主阴头寒。
行间主茎中痛。
阴谷主阴痿不用，小腹急引阴内廉痛。
阴(疒颓)，灸足大趾下理中十壮，随肿边灸之。《肘后方》云：灸足趺趾第二节下横文，正中央五壮。姚氏云：足趺指本三壮。
阴肿痛，灸大敦三壮。
曲泉主(疒颓)疝阴跳，痛引脐中，不尿，阴痿。一云痛引茎中，不得尿。
中都，主(疒颓)疝崩中。
中脘主冲疝，冒死不知人。
合阳、中郄主(疒颓)疝崩中，腹上下痛，肠澼，阴暴败痛。
照海主四肢淫泺，身闷阴暴起疝。
太溪主胞中有大疝瘕积聚，与阴相引。
关元主(疒颓)疝，又云主暴疝痛。
肩井，旁肩解与臂相接处，主偏(疒颓)。
脐中、石门、天枢、气海，主小腹疝气，游行五脏，绕脐痛，冲胷，不得息。
四满主脐下疝积。
大阴郄、冲门主疝疾阴疝。
天枢主气疝，呕。
大巨主(疒颓)疝偏枯。
少府主阴痛，实时挺长，寒热，阴暴痛，遗尿，偏虚则暴痒，气逆，卒疝，小便不利。
大赫、然谷主精溢，阴上缩。
阴市主寒疝，下至腹胯膝腰痛如清水，小腹诸疝疝　原作「痛」，据《千金》卷三十改。，按之下至膝上伏兔中，寒疝痛，腹胀满，痿少气。
太冲、中封、地机主(疒颓)疝，精不足。又云：太冲主狐疝，呕厥。
阴交、石门主两丸骞。又云：石门主腹满疝疾。
太冲主两丸骞缩，腹坚不得卧。
《济生方》曰：阴卵偏大(疒颓)病，关元，在脐下三寸，灸百壮，良。
七疝，用盐半斤炒极热，以故帛包熨痛处。
《儒门事亲》曰：疝病，以艾炷放疝边竖纹左右交弦，灸七壮。
《东垣十书》曰：卒疝痛，刺足厥阴。
《奇效良方》曰：张仲文神仙灸法，腰膝重痛，不可转侧，起坐难，及冷痹脚筋挛急，不可转侧屈伸，灸曲膝两文头左右脚四处，各三壮。每灸一脚，二火齐下，艾炷到肉，初觉疼痛，用二人两边齐吹，至火灭。午时着灸。人定以来，脏腑自动一两行，或转动如雷声，其疾立愈。此法神效，卒不可量。
《医学纲目》曰：《内经》刺灸小腹痛，共四法：一曰肝经。曰肝病者，两胁下痛引小腹，取其经厥阴、少阳；又曰：邪客厥阴之络，令人卒疝暴痛，刺足大指爪甲上与肉交者各一痏，男子立已，女子有顷已，左取右、右取左者是也。
二曰小肠经。曰小肠病者，小肠痛，腰脊控睾而痛，时窘之后，取巨虚下廉；又云：小肠控睾，引腰脊上冲心，邪在小肠，取之肓原以散之，刺太阴以予之，取厥阴以下之，巨虚下廉以去之，按其所过之经以调之是也，又云：疝暴痛，取足太阴厥阴，尽刺去其血络。
三曰膀胱经。云膀胱病者，小腹偏肿而痛，以手按之，即欲小便而不得，取委中央；又云：小腹痛肿，不得小便，邪在三焦约，取之足太阳大络者是也。
四曰督任冲脉经。曰督脉生病，从少腹上冲心而痛，不得前后，为冲疝；任脉为病，男子内结之疝，女子带下瘕聚是也。
元脏发动，脐下痛不可忍，取气海、三阴交立愈。左取右，右取左。
疝气少腹偏痛：取大敦二分，沿皮向后三分，泻之，并灸，左取右，右取左；三阴交一寸，泻十吸。
又法：取大敦、水道、小海。
又法：取中极、印肾。
卒疝少腹痛不可忍：取大敦三分，陷六呼[陷六呼　疑当作「泻六呼」。]，灸七壮；阴市三分，灸五壮；照海三分，灸七壮。已上皆左取右，右取左。
痃癖小肠膀胱肾余疝气：取气海、五枢，各用燔针刺入五分，灸百壮。又取三里、三阴交。
疝：取三阴交、足三里、三间。
疝：取行间、三里。
大法：疝病取关门、关元、水道、三阴交，不已再取海底、归来。
少腹痛：取关元、三里。
《内经》刺灸(疒颓)疝共四法。其一节，此篇文所谓铍石取睾囊中水液者是也。其法今世人亦多能之。睾丸囊大如斗者，中藏秽液，必有数升，信知此出古法也。
其二取肝。经云：足厥阴之脉，是动则病丈夫(疒颓)疝，妇人少腹肿是也。是于足厥阴肝经，视盛虚热寒陷下，而施补泻，留疾与灸也。
其三取肝之络。经云：足厥阴之别，名曰蠡沟，去内踝五寸，别走少阳，其别者，循胫上睾结于茎，其病气逆，则睾肿卒疝取之所别是也。是于内踝上五寸，贴胫骨后近肉处，蠡沟取之也。
其四取足阳明筋。经云：足阳明之筋，聚于阴器上腹，其病转筋，髀前肿，(疒贵)疝腹筋急，治在燔针刧刺，以知为数，以痛为腧是也。是于转筋痛处，用火针刺之也。
治偏坠：当外肾缝沿皮针透即消。
木肾红肿如升大，不痛：取大敦、三阴交、海底、归来在水道下二寸，针入二寸半，灸七壮。
木肾红肿，阴汗偏坠：取阑门，在毛际玉茎旁开二寸，针入二寸半；又取三阴交。
《古今医鉴》曰：治一切偏坠气痛，用蓖麻子一岁一粒，去皮研烂，贴头顶顖上，却令患者仰卧，将两脚掌相对，以带上绑二中指于两指合缝处，艾麦粒大灸七壮，实时上去。
《古今医统曰》：洁古云，男子阴头、女人阴中痛，宜灸刺大敦怪穴。阴中湿痒，外肾生疮，灸泻海底。
男子阴囊冷，女子阴中寒，归来穴灸之。
《外科正宗》曰：火针法治鱼口、便毒、横痃等证，用行药不得内消者。用粗线针二条，将竹箸一头劈开，将针离分半许，夹在箸头内，以线扎紧，用桐油灯盏内贮之，灯草五根，挑入油内点着，用针蘸油烧红，向患顶重手刺入五六分，随出或血或脓，以膏盖贴即得轻便，以后渐愈。虚者兼服十全大补汤完口。
灸偏坠法：候取天晴，不犯人神日，患者平身仰卧，取木肾子根下硬梗尽处，以墨点记，用安豆大艾炷，三年之内灸七壮，年多者灸九壮，十一壮为止。内服木香补肾丸。戒食生冷兼忌房事，百日为妙。
《景岳全书》曰：治疝用泥葱白一握，置脐中，上用熨斗熨之，或上置艾灼之，妙。
又法：以葱白为一束，去须叶切为寸厚，葱饼烘热，置脐上，仍以熨斗熨之，尤便而妙。

　　导引

《医学入门》曰：疝病导引法，坐舒两脚，以两手捉大拇指，使足上头下极挽，五息止，引腹中气，周行身体，去疝瘕病，利诸窍，往来易行。久行清爽，聪明修长。
一法：以两手合搓一二百回，以热手捻大子，久久自消，而痛亦止。
《医方考》曰：外肾因扑损而伤，睾丸偏大，有时疼痛者，中有死血，名曰血疝。宜于夜分之时，自以一手托其下，一手按其上，由轻至重，丸弄百回，弥月之间，瘀血尽散，陈气皆行，诚妙术也。虽年深日久，无不愈之疾。
《保生秘要》曰：小肠疝气导引法，用手紧顶幽阙，纳气数口，而紧紧顶闭纳之，立见功效。
运功法，因欲火积滞，外肾复感冷气，故作胀痛，不可胜言。注意从外肾提气至内肾，又运二七遍，即从内肾想一火，提至顶门外，略凝而后行吹吸之法。
偏坠外法，熨以椒囊，散其寒冷，待温热后，作意升法行之。

古今图书集成医部全录卷二百六

　前阴门

　　医案

《史记》仓公传曰：安陵阪里公乘项处病，臣意诊脉，曰牡疝。牡疝在膈下，上连肺，病得之内。臣意谓之，慎毋为劳力事。为劳力事，则必呕血死。处后蹴踘，要厥寒，汗出多，即呕血。臣意复诊之曰：当旦日日夕死，即死。病得之内。所以知项处病者，切其脉得番阳，番阳入虚里处，旦日死。一番一络者，牡疝也。臣意曰：他所诊期决生死，及所治已病众多，久颇忘之，不能尽识，不敢以对。

齐北宫司空命妇出于病，众医皆以为风入中病，主在肺，刺其足少阳脉。臣意诊其脉曰：病气疝客于膀胱，难于前后，溲而溺赤，病见寒气则遗溺，使人腹肿，出于病，得之欲溺不得，因以接内。所以知出于病者，切其脉大而实，其来难，是厥阴之动也。脉来难者，疝气之客于膀胱也。腹之所以肿者，言厥阴之络结小腹也。厥阴有过则脉结动，动则腹肿。臣意即灸其足厥阴之脉左右各一所，即不遗溺而溲清，小腹痛止。即更为火齐汤以饮之。三日而疝气散，即愈。

《游宦纪闻》曰：辛稼轩初自北方还朝，官建康，忽得(疒颓)疝之疾，重坠大如杯，有道人教以取叶珠 【 即薏苡仁也，】 用东方壁土炒黄色，然后水煮烂，入砂盆内，研成膏，每用无灰酒调下二钱，即消。沙随先生晚年，亦得此疾，辛亲授此方服之，亦消。然城郭人患不能得叶珠，只于生药铺买薏苡仁，亦佳。按《本草》薏苡仁上等上上之药为君，主养命，多服不伤。欲轻身养命，不老延年者，本上经味甘微寒无毒，主拘挛不可屈伸，除风湿痹下气，除筋骨寒邪气不仁，利肠胃，消水肿，令人能食，久服轻身益气。其根下三虫生。真定平泽及田野，八月采实，采根无时。今在在有之，真良药也。蜀中巴蓬间甚多，士大夫以此相馈遗，杂之饮食间也。饶之城中有宗子善平病肾虚腰痛，沙随先生以其尊人所传宋谊叔方，用杜仲酒浸透，炙干捣罗为末，无灰酒调下。赵如方制之，三服而愈。

《儒门事亲》曰：律科王敏之病寒疝，脐下结聚如黄瓜，每发绕腰，急痛不能忍。戴人以舟车丸、猪肾散四五行，觉药绕病三五次而下，其泻皆水也。猪肾、甘遂皆苦寒，经言以寒治寒，万举万全。但下后忌饮冷水及寒物，宜食干物，以寒疝本是水故也。即日病减八分，食进一倍。又数日，以舟车丸百余粒、通经散四五钱，服之利下。候三四日，又服舟车丸七八十粒、猪肾散三钱，乃健步如常矣。

一僧病疝，发作冷气上贯齿，下贯肾，紧若绳挽，两睾时肿而冷。戴人诊两手脉细而弱，断之曰：秋脉也。此因金气在上，下伐肝木，木畏金抑而不伸，故病如是。肝气(石盘)(石薄)，不能下荣于睾丸，故其寒，实非寒也。木受金制，传之胃土，胃为阳明，故上贯齿，病非齿之病。肝木者，心火之母也。母既不伸，子亦屈伏，故下冷而水化乘之。经曰：木郁则达之，土郁则泄之。令涌泄四次，果觉气和，睾丸痒而暖。戴人曰：气已入睾中矣。以茴香、莪朮之药，使常服之，首尾一月而愈。

霍秀才之子，年十二岁，睾丸一旁肿坠。戴人见之曰，此因惊恐得之。惊之为病，上行则为呕血，下则肾伤而为水肿。以琥珀通经散，一泻而消散。

汝南司候李审言，因劳役王事，饮水坐湿地，乃湿气下行，流入脬，囊大肿痛不可忍。以金铃、川楝子等药不效，求治于戴人。曰：可服泄水丸。审言惑之。又数日，痛不可堪，竟从。戴人先以舟车丸、浚川散，下青绿沫十余行，痛止。次服茴香丸、五苓散以调之，三日而肿退，至老更不复作。夫疝者，乃肝经也。下青沫考，肝之色也。

《东垣十书》曰：一富者，前阴间尝闻臊臭，又因连日饮酒，腹中不和，求予治之。予应之曰：夫前阴者，足厥阴之脉络阴器，出其挺孔。凡臭者心之所主，散入五方为五臭，入肝为臊，此其一也。当于肝经中泻行间，是治其本；后于心经中泻少冲，乃治其标。如恶针，当用药除之。酒者，气味俱阳，能生里之湿热，是风湿合于下焦为邪。故经云：下焦如渎。又云：在下者引而竭之。酒是湿热之水，亦宜决前阴而去之。

《证治凖绳》曰：鲍兄二十余岁，玉茎挺长，肿而痿，皮塌常润，磨股不能行，两胁气上，手足倦弱。先以小柴胡加黄连，大剂行其湿热，略加黄蘗降其逆上之气。其挺肿渐消，渐减及半，但茎中有坚块未消。遂以青皮一味为君，佐以散风之剂，末服。外以丝瓜汁调五倍子末，敷之而愈。

平江王氏子年三十岁，忽阴挺长，肿而痛，脉数而实，用(石卜)硝、荆芥汤浸洗，又用三一承气汤大下之，愈。

一邻人年三十余，性狡而躁，素患下疳疮，或作或止。夏初患自利，膈上微闷，医与治中汤两贴，昏闷若死，片时而苏。予脉之，两手皆濇，重取略弦似数。予曰：此下疳疮之深重者，与当归龙荟丸去麝四贴而利减。又与小柴胡去半夏加黄连、芍药、川芎、生姜，煎五六贴而安。

予尝治一人病后饮水，患左丸痛甚。灸大敦穴，适有摩腰膏，内用乌、附、丁香、麝香，将与摩其囊上横骨端，火温帛覆之，痛即止。一宿，肿亦消。

予旧有柑橘积，后因山行饥甚，遇橘芋食之，橘动旧积，芋复滞气，实时右丸肿大，寒热。先服调胃剂一二贴，次早注神思气，至下焦呕逆，觉积动而吐，吐后和胃气，疏通经络而愈。

赤岸朱同道年四十岁，八月望雨后得凉，半夜后，腹痛甚，汗如雨，两脚踏破壁，痛在小腹，手不可近，六脉弦而细实，重取如循刀刃责责然。问之云：六月大热，时于深潭浴水，病或起于此。与大承气汤，大便微利，痛遂顿止。至次日酉时，其痛复作，痛在小腹坚硬，手不可近，又与大承气加桂两服，研桃仁同煎，大便下紫黑血升余而痛顿止。至次日酉时，痛复作如初，脉虽少减，而责责然犹在，与大承气汤加附子两贴，研桃仁同煎，下大便五行，得黑紫血如破絮者二升许，痛遂顿止，一夜得睡。次日酉时，痛复如初，询之，小腹和软，痛在脐腹间，其脉亦和，似若无病，但呻吟如旧，询知乃食萝卜菜苗羹两顿，与小建中汤一贴愈。

郑子敬因吃酒后，饮水与水果，病偏肾大，时作蛙声，或作痛，用枳实一两炒，茴香盐炒，栀子炒各三钱，研煎，下保和丸而愈。

昌世官病膀胱气下坠，有如蛙声，予用臭橘子核炒十枚、桃仁二十枚、萝卜自然汁研，下保和丸七十粒而愈。

湜兄年三十，左肾核肿痛，此饮食中湿，坠下成热，以臭橘核五枚，桃仁七枚，细研，顺流水一盏，煎沸，热下保和丸而愈。

《卫生宝鉴》曰：癸丑岁奉诏至六盘山，上命治火儿赤纽邻久病疝气，复因七月间饥饱劳役，过饮潼乳，所发甚如初，面色青黄不泽，脐腹阵痛，搐撮不可忍，腰曲不能伸，热物熨之稍缓，脉得细小而急。予思《难经》云：任之为病，男子内结七疝，皆积寒于小肠之间所致也。非大热之剂不能愈。遂制一方，名之曰沉香桂附丸，服之而瘥。

赵运使夫人，年五十八岁，于至元甲戌三月中，脐腹冷疼，相引胁下，痛不可忍，反复闷乱，不得安卧，予以当归四逆汤主之，先灸中庭穴，即愈。

《医学纲目》曰：杨淳三哥，因旧有肾气，上引乳边及左胁痛，多痰，有时膈上痞塞，大腑秘结，平时少汗，脉弦甚，与保和、温中各二十丸，研桃仁、(木郁)李仁，吞之愈。

姬提领因疾服凉剂数日，遂病，脐腹下大痛，几至于死。与姜、附等剂，虽稍苏，痛不已，随于本方内倍芍药服之，愈。

三十七太尉，忽患小肠气痛，医官及京城医家用药皆不效。每一发几死，上召杜至进药，数服不验。太尉曰：我命不久，致良医不能治。上召杜问所以。杜对：臣用古方书，皆不获愈，今日撰一方已成，未敢进，先合药以进太尉，一服十愈八九，再服全愈，然后进方名曰救命通心散。川乌头一两，用青盐一钱，酒一盏，浸一宿，去皮尖焙干；川楝子一两，用巴豆二十一粒同炒，候黑色去巴豆；茴香半两；石燕一对；土狗五枚；芥子一钱六分。为末，每服三钱，入羊石子内，湿纸裹煨香熟。夜半时，用好酒半斤，入盐细嚼石子，以酒咽下，不得作声，小便大利，其病遂去。

顷在岳城日，歙尉宋荀甫病膀胱气，作疼不可忍。医者成以刚剂与之，而痛愈甚，小便不通已三日矣，脐下虚胀心闷。予因候之，见其面赤黑，脉洪大。予曰：投热药太过，阴阳痞塞，气不得通，为之奈何？宋尚手持四神丹数粒云：医谓不止，更服此。予曰：若服此定毙，后无悔。渠求治。予适有五苓散一两许，令作三服，用连须葱一茎，茴香一撮，盐一钱，水一盏半，煎至七分，令接续而服。中夜下小便如墨汁者一二升，脐下宽得睡。翌日诊之，脉已平安矣。续用硇砂丸与之，数日瘥。

尝治一男子下疳疮，每恣饮酒则发，医与小柴胡汤加黄连数贴不效，又与玉烛散下之反剧。予以甘草节、小建中汤各半煎服之，下咽痛止；后以四物汤、建中、甘草等分与之，遂安。

《医宗必读》曰：常州尹文辉嗜火酒，能饮五斤。五月间，入闽中，溪水骤涨，涉水至七里，觉腹痛之甚，半月后，右丸肿大，渐如斗形。闽中医者与肝经之剂及温热之品，半载无功，归而就商于余。余曰：嗜火酒则湿热满中，涉大水则湿寒外束。今病在右，正是脾肺之湿下注睾丸。以胃苓汤加栀子、枳壳、黄蘗、茴香十剂而略减；即以为丸，服至十八斤，全安。经今十五年，不再发。

文学骆元宾十年患疝，形容枯槁。余视之，左胁有形，其大如臂，以热手握之，沥沥有声，甚至上攻于心，闷绝者久之。热酢熏炙，方苏。余曰：此经所谓厥疝也。用当归四逆汤，半月积形衰小，更以八味丸间服。喜其遵信余言，半载无间，积块消尽，嗣后不复患矣。

《薛氏医案》曰：学士徐崦西口干有痰，欲服琼玉膏。余曰：此沉阴降火之剂。君面白口干而有痰，属脾肺气虚也，当用温补之剂。不信仍服。两月余，大便不实，饮食少思，且兼阴痿，始信余言。先用补中益气加茯苓、半夏二味以温补脾胃，饮食渐加，大便渐实，乃去二味，服月余而痊。更服六味丸三月余，阴道如常。矧琼玉膏、固本丸、坎离丸，此辈俱是沉寒泻火之剂，非肠胃有燥热者，不宜服。若足阴经阴虚发热者，久而服之，令人无子，盖谓损其阳气，则阴血无所生故也。屡验。

一妇人吐痰发热，遍身痛，小便频数，阴中作痒，日晡热甚。余曰：此肝脾血虚气滞而兼湿热也。用加味逍遥散加车前子而愈。

靳阁老子，玉茎肿痛，服五苓散等药不应。予诊其脉，左关弦数，此肝经积热而成，以小柴胡汤送芦荟丸，一服势去三四，再服顿愈。

黄吏部谷道前水道后患毒，焮痛寒热，此肝经湿热所致，名曰悬痈，属阴虚证。先以制甘草二服，顿退；再以四物汤加车前子、青皮、甘草节、酒制黄蘗、知母，数服而消。

一弱人阴茎根结一核，如大豆许，若少劳则肿痛。先以十全大补汤去桂加车前子、麦门冬、酒制黄蘗、知母，少愈；更服制甘草，渐愈；仍以四物汤加车前之类而消。

一人患悬痈，焮痛发热，以龙胆泻肝汤二剂，及制甘草四剂而溃，再用滋阴之剂而愈。若或脓未成，以葱炒热傅上，冷易之；隔蒜灸之，亦可。数日不消或不溃，或溃而不敛，以十全大补汤加柴胡梢为主，间服制甘草，并效。若不保守，必成漏矣。

一男子患悬痈焮痛，发寒热，以小柴胡汤加制甘草二剂，少退；又制甘草四剂而消。大抵此证属阴虚，故不足人多患之。寒凉之剂，不可过用，恐伤胃气。惟制甘草一药，不损气血，不动脏腑，其功甚捷，最宜用之，不可忽也。

一男子患悬痈肿痛，小便赤濇，以加减龙胆泻肝汤，加制甘草二剂，少愈；以参、芪、归、朮、黄蘗、知母、制甘草四剂而溃；更以四物汤加黄蘗、知母、参、芪、制甘草而痊。

一男子患悬痈，久而不敛，脉大而无力，以十全大补汤加五味子、麦门冬，灸以豆豉饼，月余而愈。

一老人患悬痈，年余不敛。诊其脉，尚有湿热，以龙胆泻肝汤二剂，与服而湿退；乃以托里药及豆豉饼灸之，愈。

一男子患悬痈，肿痛发热，以小柴胡汤加黄连、青皮四剂少愈，更以加减龙胆泻肝汤而消。

一男子患悬痈，肿痛未作脓，以加减龙胆泻肝汤二剂少愈，以四物汤加木通、知母、黄蘗而消。

一男子患悬痈，脓熟不溃，胀痛，小便不利，急针之，尿脓皆利；更以小柴胡汤加黄檗、白芷、金银花四剂痛止；以托里消毒散数剂而愈。常见患者多不肯用针，待其自破。殊不知紧要之地，若一有脓，宜急针之，使毒外发，不致内溃。故前人云：凡疮，若不针烙，毒结无从而解，脓瘀无从而泄。又云：宜开户以逐之。患者反谓地部紧要而不用针，何其相违之远哉？

一男子患悬痈，脓熟不溃，脉数无力，此气血俱虚也。欲治以滋阴养气血之剂，更针之，使脓毒外泄。彼疑而不从，仍用降火败毒药，致元气愈虚，疮势愈盛，后溃不敛，竟至不救。夫悬痈之证，原系肝肾二经阴虚，虽一于补，尤恐不治。况脓成而又克伐，不死何俟？常治初起肿痛，或小便赤濇，先以制甘草一二剂及隔蒜灸，更饮龙胆泻肝汤。若发热肿痛者，以小柴胡汤加车前、黄蘗、川芎、当归。脓已成，即针之。已溃者，用八珍汤加制甘草、柴胡梢、酒炒黄蘗、知母。小便濇而脉有力者，仍用龙胆泻肝汤加制甘草。小便濇而脉无力者，用清心莲子饮加制甘草。脓清不敛者，用大补之剂，间以豆豉饼灸之。久而不敛者，用附子饼灸之，并效。

尚宝鲍希传足发热，服四物、黄蘗、知母之类。年余患悬痈，唾痰作渴，饮汤其热至膝，更加黄连、二陈，热痰益甚。谓余曰：何也？余曰：此足三阴亏损，水泛为痰，寒凉之剂，伤胃而甚耳。遂朝用补中益气，夕用六味丸，间佐以当归补血汤，半载乃愈。

赵州守患悬痈，肿多作痛，已五月余矣。晡热口干，盗汗食少，体倦气短，脉浮数而无力，此足三阴气血俱亏损也。用补中益气汤加制甘草、五味子、麦门冬三十余剂，食进热缓；又用六味丸料五十余剂，脓溃疮敛。后因怒作痛，少食胁痛发热，仍用前药，赖其禀实，慎疾而愈。

一邻人年三十，有下疳疮，虽屡求洽，以其不能忌口却之。忽一日，头痛发热自汗，众作伤寒阳证治之反剧。予诊其脉，弦甚，七至，重按则濇。予曰：此证在厥阴，药与证不相应。遂作小柴胡汤加草龙胆、黄连、胡黄连带热服四剂，而病脱然。

庶吉士刘华甫，或茎中作痛，或窍出白津，或小便秘濇。先用小柴胡汤，加山栀、泽泻、黄连、木通、胆草、茯苓二剂，以清肝火导湿热，诸证渐愈。后因劳倦，忽然寒热，此元气复伤也，用补中益气汤而安；又用六味丸，生肝血滋肾水而全愈。

州守姜节甫患下疳，脓水淋漓，作渴吐痰，午前恶寒，午后发热。余曰：午前恶寒属阳气虚弱，午后发热属阴血不足。不信，反服二陈、黄蘗、知母之类，饮食益少，大便不实，又日晡热渴，小腹重坠，患处焮痛，乃用四物汤加黄蘗、知母之类，饮食亦不思。余以脾气虚而下陷，先用补中益气汤，调养脾胃以升阳气，诸证渐愈；又用六味丸滋补肾水，以生肝血而痊。

一小儿十五岁，患下疳，杂用消毒之药，虚证悉具，二年余矣。询之，乃禀受所致。用萆薢汤月余，诸证渐愈。又用补阴八珍、补中益气二汤而痊。

一儒者茎中作痒，发热倦怠，外皮浮肿，二年矣。用八珍加柴胡、山栀，及六味地黄丸而愈。有兼阴毛间生虫作痒者，用桃仁研烂涂之。

一儒者因劳而患下疳，焮痛，寒热，体倦头痛，小便赤濇，用补中益气汤加车前、牛膝、山栀而愈。

一儒者阴茎腐烂，肿痛不止，日晡热甚，口干体倦，食少欲呕，此肝脾血虚也。先用六君子加柴胡、升麻，脾胃醒而诸证退；更以补中益气加炒山栀，肝火退而肿痛痊。

一老人患疳，小便淋沥，脉细体倦，此气虚兼湿热也，用清心莲子饮及补中益气汤治之而愈。

一弱人拗中作痛，小便淋沥，此因火燥，下焦无血，气不能降，而渗泄之令不行，用四物汤加黄蘗、知母、茯苓、牛膝、木通十余贴，痛止便利。

先君气短，拗中苦疮，小便不通。制四物汤加参、芪，煎吞滋肾丸而愈。盖前证以虚为本，以病为末，益其本则末自去。设若不固元气，专攻其病，害滋深矣。

王锦衣年踰四十，素有淋患疳疮，焮痛倦怠，用小柴胡汤加黄连、黄蘗、青皮、当归而愈。

杜举人名京，年踰三十，阴囊湿痒，茎出白物如脓，举则急痛，此肝疝也，用龙胆泻肝汤而愈。有阴茎肿或缩或挺或痒，亦以此药治之。

王上舍遗精，劳苦愈甚，拗中结核，服清心莲子饮、连翘消毒散，不应。予以八珍汤加山药、山茱萸、远志十余剂，渐愈；更以茯菟丸治之，遂不复作。叶巡检患此，云诸药不应，卢丹谷与八味丸治之而愈。

一男子患下疳肿硬，焮痛寒热，先以人参败毒散二剂而止，更以小柴胡汤加黄连、青皮治之而愈。

一男子下疳溃而肿痛，小便赤濇，以加减龙胆泻肝汤加青皮、黄连二剂，少愈；以小柴胡汤加黄蘗、知母、当归、茯苓数剂而愈。

一男子因劳，茎窍作痒，时出白物，发热口干，以清心莲子饮治之而安。

一男子下疳溃而肿痛发热，日晡尤甚，以小柴胡汤加黄连、知母、当归而愈。

一男子下疳已愈，惟茎中一块不散，以小柴胡汤加青皮、荆、防服之；更以荆芥、防风、牛膝、何首乌、滑石、甘草各五钱煎汤熏洗，各数剂而消。

一男子茎肿不消；又一男子溃而肿痛发热，小便秘濇，日晡或热；又一小儿肿痛，诸药不应。各以小柴胡汤吞芦荟丸数服，并愈。

一男子玉茎肿痛，小便如淋，自汗甚苦，时或尿血少许，尺脉洪数，按之则濇。先用清心莲子饮加牛膝、山栀、黄蘗、知母、柴胡数剂，少愈；更以滋肾丸一剂而痊。

《玉机微义》云：如自汗小便少，不可以药利之。既已自汗，则津液外亡，小便自少，若利之则荣卫枯竭，无以制火，烦热愈甚。当俟热退汗止，小便自行。况此证乃阳明经，大忌利小便也。

一男子阴茎或肿，或作痛，或挺纵不收；一男子茎中作痛，筋急缩或作痒，白物如精，随溺而下。此筋疝也，并用龙胆泻肝汤治之皆愈。张子和曰：遗溺闭癃，阴痿脬痹，精滑白淫，皆男子之疝也，不可妄归之肾冷。若血涸不月，月罢腰膝上热，足躄，嗌干，癃闭，少腹有块，或定或移，前阴突出，后阴痔核，皆女子之疝也。但女子不谓之疝而谓之瘕。

一男子患便毒，肿而不溃。余谓此因阳气虚弱，用参、芪、归、朮以补托元气。用白芷、皂角刺、柴胡、甘草节以排脓清肝，数剂而溃；以八珍加柴胡补其气血，数剂而愈。

胡判官患便毒，脓稀脉弱，以十全大补汤加五味、麦门、白蔹三十剂稍愈，更以参芪归朮膏而平。因新婚复发，聚肿坚硬，四肢冷，脉弱皮寒，饮食少思，此虚极也，仍用前药加桂、附三剂稍可。彼欲速愈，自用连翘消毒饮，泄利不止而殁。

京台王文远年踰四十，素劳苦，患便毒，发寒热。先以小柴胡汤加青皮，一服表证悉退；次以补中益气汤加穿山甲二剂，肿去三四；更以托里之药五六服，脓成刺去，旬日而敛。

一人便毒，肿而不溃，以参、芪、归、朮、甘草节、皂角针、白芷、柴胡数剂而溃，以八珍汤加柴胡数剂愈。

一人便毒，溃而肿不消，且不敛，诊脉浮而濇，以豆豉灸，更以十全大补汤月余而愈。

一老妇便毒肿痛，脓未作，小便滞，肝脉数，以加减龙胆泻肝汤，加山栀、黄蘗四剂而消。

一儒者便毒肿痛便濇，用八正散二剂，清肝火、导湿热而肿痛愈。更以小柴胡加芎、归、泽泻、山栀二剂，清肝火、补脾血而小便利。

一男子便毒，溃而肿痛不止，此余毒未解，用活命饮一剂而痛止，再剂而肿消。

一男子便毒，痛甚发热，用前饮一剂痛止，再以神效(艹舌)蒌散加山栀、柴胡二剂而消。

一男子便毒已溃而痛不止，小便秘濇，此肝火未解也。与小柴胡汤加黄蘗、知母、芎、归，痛止便利；更以托里当归汤而疮敛。若未解而痛不止者，须用活命饮消之。

一人便毒，脓未成，大痛，服消毒托里内疏药，不应。脉洪大，毒尚在，以仙方活命饮一剂，痛止；又剂而消。

一人便毒，溃而痛不止，诸药不应。诊之脉大，按之则数，乃毒未解也。以仙方活命饮而止，又一剂而消。

一人便毒肿痛，日晡发热，以小柴胡加青皮、天花粉四剂痛止热退，以神效(艹舌)蒌散四剂而消。

沈尼文年二十，左拗患便毒，余以肝肾阴虚，先用托里药，溃而将愈。因入房，发热作渴，右边亦作痛，脓水清稀，虚证悉至，脉洪大而无力，势甚可畏。用十全大补加附子一钱，脉证顿退；再剂全退。后用大补汤三十余剂而痊。

一人便毒，肿痛，恶寒发热，以荆防败毒散二剂而止，以双解散二剂而消。

一人便毒，焮肿作痛，大小便秘，脉有力。以玉烛散二剂顿退，更以龙胆泻肝汤四剂而消。

一人便毒，服克伐药以求内消，致泻利少食，以二神丸先止其泻，以十全大补倍加白朮、茯苓，数剂消。

一妇素清苦，因郁怒患便毒，或用败毒寒凉之药，反晡热内热，自汗盗汗，月经不行，口干咽燥。余谓此郁气伤脾，因药复损，先以当归汤数剂，后兼逍遥散各五十余剂，而诸证皆愈。

举人凌待之年踰四十，患便毒，克伐太过，饮食少思，大便不实，遗精脉微。东垣云：精滑不禁，大便自利，腰脚沉重，下虚也。仲景曰：微弱之脉，主气血俱虚也。先以六君子汤加破故纸、肉豆蔻煎服，泻止食进；更以十全大补汤加行经药十余剂而消。

一男子脓熟作胀，致小便不利，令急针之，以小柴胡汤加黄蘗、白芷、金银花四剂少愈，更以托里消毒散数剂而愈。

一男子阴囊肿，状如水晶，时痛时痒，出水，小腹按之作水声，小便频数，脉迟缓，此醉后饮水入房，汗出遇风，寒湿毒乘聚于囊为患，名水疝也。先以导水丸二服，腹水已去，小便如常；再饮胃苓散倍用白朮、茯苓，更用气针引去聚水而瘥。

一弱人囊痈，肿痛未成脓，小便赤濇，以制甘草、青皮、木通、黄蘗、当归、麦门冬四剂少愈，以清心莲子饮而消。

一男子囊痈，焮肿痛甚，小便濇，发热脉数。以龙胆泻肝汤倍用车前子、泽泻、木通、茯苓四剂，势去半；仍以前汤，止加黄蘗、金银花四剂，又减二三，便利如常，惟一处不消，此欲成脓也。再用前汤加金银花、白芷、皂角刺六剂，微肿痛，脉滑数，乃脓已成，令针之，肿痛悉退。投滋阴托里药，及紫苏末敷之而愈。

一男子囊痈，病势已甚，脉洪大可畏。用前汤二剂肿少退，以仙方活命饮二剂痛少止。诊其脉滑数，乃脓已成，须针之，否则阴囊皆溃。彼疑余言，遂用他医，果大溃，睾丸挂悬。复求治，诊之脉将静，以八珍汤加黄芪、黄蘗、知母、山栀，更敷紫苏末，数日而痊。此证势虽可畏，多得保全，患者勿惧。

一弱人囊痈，脓熟胀痛，大小便秘急，针之，脓出三碗许，即鼾睡，觉而神思少健，但针迟，虽敷解毒药，亦溃尽矣，故用托里药三十余剂始瘥。大抵此证属阴道亏，湿热不利所至，故滋阴除湿药不可缺。常治肿痛小便秘濇者，用除湿为主，滋阴佐之。肿痛已退，便利已和者，除湿滋阴药，相兼治之。欲其成脓，用托里为主，滋阴佐之。候脓成，即针之，仍用托里滋阴药。湿毒已尽者，专用托里。如脓清或多或敛迟者，用大补之剂及豆豉饼或附子饼灸之。

卢武选封君年踰五十，患囊痈，疮口年余不敛，诊之，微有湿热，以龙胆泻肝汤治之，湿热悉退，乃以托里药及豆豉饼灸之而愈。次年复患湿热颇盛，仍用前汤四剂而退，又以滋阴药而消。若溃后虚而不补，少壮者成漏，老弱者不治。脓清作渴，脉大者，亦不治。

胡同知，陕西人，年踰五十，阴囊肿痛，得热愈盛，服蟠葱散等药不应，肝脉数，此囊痈也，乃肝经湿热所致。脓已成，急针之，进龙胆泻肝汤，脉证悉退；更以托里滋阴药，外搽杉木灰、紫苏末，月余而愈。此证虽溃盛而无害，患者审之。

一道官年六十余，阴囊溃痛，不可忍，睾丸露出。与龙胆泻肝汤服之，及敷麸炭、紫苏末，不应。予意此湿气炽盛，先饮槐花酒一碗，次服前汤，少愈；更服托里加滋阴药，月余而平。设以前药不应，加之峻剂，未有不损中气以致败也。

一人连日饮酒，阴挺并囊湿痒，服滋阴等药，不应。予谓前阴肝脉络也，阴器纵挺而出，素有湿，继以酒，为湿热合于下焦而然。经曰：下焦如渎。又云：在下者引而竭之。遂以龙胆泻肝汤及清震汤而愈。此或不应，宜补肝汤及四生散治之。

儒者陈时用考试不利，一夕，饮烧酒，入房，妻不纳。翌日，阴囊肿胀，焮痛，遣人求治。予以除湿热清肝火之剂。城门夜闭，不及归服。翌早报云：夜来阴囊悉腐，玉茎下面贴囊者亦腐，此肝火挟酒毒而湿热炽盛也。仍以前药加参、芪、归、朮四剂，腐肉尽脱，睾丸悬挂。用大补气血药并涂当归膏，囊茎全复而愈。

给事陆贞山囊痈，肿赤胀痛，小便濇滞，寒热作渴，此肝肾阴虚湿热下注也，当清肝火，除湿毒。遂用柴胡、炒龙胆、吴茱萸、炒黄连、当归、金银花、皂角刺、赤芍药、防风、木通、甘草节，一剂肿痛渐退；少加防风、木通、川芎、茯苓作饮，下滋肾丸以补阴，其热肿俱退。但内有一条筋不消，此肝经血气虚损也，当滋肾水，用六味丸料去茯苓加五味二剂，再用补中益气加茯苓作饮，送滋肾丸，筋顿消而愈。

京兆朱二峯阴囊胀痛，彼以为疝。予诊其脉数而滑，此囊痈也。因肝肾二经，阴虚湿热所致，脓已成矣。服活命饮一剂而溃，用补阴托里药而敛。

一膏粱之客，阴囊肿胀，小便不利，此中焦积热，乘虚下注，先用龙胆泻肝汤加黄蘗、知母、黄连、牛膝四剂渐愈，后用补阴八珍汤加柴胡、山栀而愈。后不守禁忌，前证复作，仍用补阴八珍汤、补中益气汤、六味丸而痊。又因劳发热，自用四物、黄蘗、知母之类，虚证悉具，疮口开大。予谓五脏气血俱虚也。朝用补中益气，夕用六君子加当归，各五十余剂，疮口渐敛；又用六味丸调补而愈。

一男子醉而入房，阴囊肿胀大如斗，小腹胀闷，小水淋赤，发热口干，痰涎壅甚，此膀胱阴虚，酒毒所乘也。用六味丸料加车前、牛膝作饮，下滋肾丸，诸证顿退；再加五味子、麦门冬二剂而愈；却以补中益气汤加麦门冬、五味子调理而康。若用淡渗，复损真阴，决致不起。

知州王汝道先晡热发热，肢体倦怠，入房则腿足酸软，足心热至腿膝，六脉洪数，两尺为甚。余以足三阴虚，欲滋补化源。彼反服苦寒降火之剂，后阴囊肿胀。用治疝之药，肿胀益甚，形气愈虚。复用温补之剂，肿痛上攻，小便不利，两尺脉洪滑，按之虚甚。余曰：此囊痈也，因气血虚而不能溃，先用补中益气汤加山药、山茱萸、车前子、柴胡、山栀，一剂肿胀顿消；随用六味丸料加车前、牛膝、柴胡、山栀，一剂小便渐通；乃用活命饮与前二药消息兼用，至二十余剂，囊裂出秽脓甚多；乃用托里消毒散六剂，脓秽清；又用托里散数剂，脓水渐少；更用补阴托里散及十全大补汤五十余剂而痊。

一人不慎房劳，患便毒肿痛，以双解散二服通之，其痛即止；更以补中汤数剂而脓成，针之；以八珍汤加五味、麦门冬、柴胡三十余剂而痊。

通府张敬之患悬痈，久不愈，日晡热甚，作渴烦喘。或用四物汤黄蘗、知母之类，前证益甚，肢体倦，少食，大便不实，小便频数。谓余曰：何也？余曰：此脾虚之证，前药复伤而然。遂用补中益气加茯苓、半夏数剂，饮食渐进，前证渐愈；更加麦冬、五味调理，乃痊。经云：脾属太阴，为阴土而主生血。故东垣先生云：脾虚元气下陷，发热烦渴，肢体倦怠等证，用补中益气汤，以升补阳气而生阴血。若误认为肾虚，辄用四物、黄檗、知母之类，反伤脾胃生气，是虚其虚矣。况黄蘗、知母乃泻阳益阴之剂，若非膀胱阳火盛而不能生阴水，以致发热者，不可用也。

一男子年踰五十，患悬痈，脓清，肝肾脉弱，此不慎酒色，湿热壅滞也。然脓清脉弱，老年值此，何以收敛？况谷道前为任脉发源之地，肝经宗筋之所聚，辞不可治，后果死。尝治此痈，惟涧水制甘草有效；已破者兼以十全大补汤为要法。

一儒者患悬痈，服坎离丸，及四物、黄蘗、知母之类，不应。脉浮洪，按之微细。余以为足三阴虚，用托里散，及补阴托里散，渐愈；又用六味丸补中益气汤调补化源，半载而痊。大凡疮疡等证，若肾经阳气亢盛，致阴水不能化生，而患阴虚发热者，宜用坎离丸，取其苦寒能泻水中之火，令阳气衰而水自生。若阳气衰弱，致阴水不能化生，而患阴虚发热者，宜用六味丸，取其酸温，能生火中之水，使阳气旺则阴自生。况此证属肾经精气亏损而患者，十有八九；属肾经阳气亢盛而患者，十无一二。然江南之人患之，多属脾经，阴血亏损，元气下陷，须用补中益气汤升补阳气，使阳生而阴长。若嗜欲过多，亏损真水者，宜用六味丸补肾经元气以生精血，仍用补中益气汤以培脾肺之生气而滋肾水。经云：阴虚者，脾虚也。但多误以为肾经火证，用黄蘗、知母之类，复伤脾肺，绝其化源，反致不起。惜哉！

上舍刘克新悬痈，溃后作痛，发热口干，小便赤濇，自恃知医，用清热消毒之药不应。乃延予诊，左尺洪数，余以为阳气盛而阴气虚也。先用四物汤加黄蘗、知母等诸剂，泻其阳气，使阴自生，服数剂，诸证渐愈；后用补中益气汤、六味地黄丸，补脾肺滋肾水而疮口愈。

一儒生悬痈，小便赤濇，劳则足软肿痛，发热口干，舌燥，食少体倦，日晡益甚，此气血虚而未能溃也。遂用八珍加麦门、山药，倍用制甘草数剂，诸证悉退，但患处肿痛，此脓内焮也；又五剂脓自涌出；又五十余剂，而疮口将完。又因劳役，且停药，寒热作渴，肿痛脓多，用补中益气汤加炒山栀二剂，少愈；又以八珍汤加麦冬、五味百余剂，肿痛悉去。喜其慎起居，节饮食，常服补剂而安。但劳则出脓一二滴，后惑于他言，内用降火，外用追蚀，必其收敛，致患处大溃，几至不起，仍补而愈。

《外科正宗》曰：一男子患悬痈十余日，焮肿作痛，至晚发热尤甚，小水不利。以龙胆泻肝汤二服，小水稍通，微痛不止，此欲作脓；以托里消毒散加穿山甲、皂角刺、泽泻二服而脓出；又与十全大补汤，月余而敛。

一男子患悬痈，肿甚胀痛，此内脓已成，即针之，出臭脓碗许，疼痛顿减。以十全大补汤十余服而饮食渐进，焮痛亦消，惟疮口原溃之甚，不易完合；间用制甘草吞蜡矾丸，外以附子饼灸之，调理三月而愈。

一男子拗内结肿四日，作痒微痛，以九龙丹一服利五六次，肿渐消；又以四物加花粉、黄蘗、知母而愈。

一男子横痃，肿痛坚硬，二便濇滞，以九龙丹一服通利，大便肿稍减；间日又用一服，二便通利而消。

一男子患鱼口十余日，形势已成，肿痛日甚，因公事急出，不能行走，以火针法针之，出紫血钟许，外用膏贴，拔出微脓，服托里消毒散而便可行，亦且速愈。

一男子鱼口，溃而口大不敛，此服泄药之过。以十全大补汤，加泽泻、丹皮十余剂，外搽玉红膏，月余而敛。

一男子先出疳疮，久之不愈，后发横痃，十余日始生肿痛。予欲托里溃脓以泄毒气。彼欲内消，自服槐花酒、蜈蚣、全蝎等药，肿未得消，元气已损，转致筋骨疼痛，举动艰辛，仍复请治。形体瘦弱，脉虚而数，此真元受伤，邪气从之，虽当补养，后必欲发时疮，方愈。彼不为信，自仍服败毒消风等药，元气愈虚，饮食不进，筋骨疼甚，彻夜不睡，又复请治。先用补中益气汤倍参、芪六服，元气稍醒；又以八珍汤加麦门冬、五味子、远志、酸枣仁、牡丹皮十余服，夜间方睡，惟疼痛不能大减，此内虚疮毒下陷，故难取效。朝服六味丸，午服十全大补汤，又十余服，遍身方发红点，此疮毒欲出，仍服前药，红点渐高，始成疮样。彼时疮毒一出，疼痛顿减，元气渐复，更服八珍汤加蒌仁、银花、土茯苓，服至半年，其疮方得渐渐而痊。彼悔执方治病之尤，始信因病用方之妙。

一男子风寒未经发散，寒中肾囊，作肿痛甚。以万灵丹一服，洗浴发汗，寒邪顿退；又以四物汤加泽泻、苍朮、山栀、天花粉，敷如意金黄散数次而全消。

一男子囊肿甚大，不热不疼，按之软而即起，此湿水流注，聚而不散。以铍针导去黄水碗许；以导水消肾丸，服月余而肿消；又以木香补肾丸服之，不作。

一男子患此十余日，肿甚胀痛，内脓已成，针之，出脓碗许，以十全大补汤加泽泻、丹皮十余剂而敛。

一老人素有疝气，因怒伤肝，举发疼痛，自服蟠葱散热药，肿痛益甚。视之，肾囊半边坚硬，皮损紫黑，此欲腐烂见睾丸候也。彼不为信，尚欲内消，请别医治之。内服龙胆泻肝汤，外敷四黄散寒凉等药，坚硬果腐，饮食少进，虚热不睡，痛甚昏愦，又复请治。予曰：凡病有本末，治有权宜。初以药治疝，非疝也。凡疝为患，小腹作疼，牵引肾子，多寒少热，好饮热汤。此证乃恼怒伤肝，阴虚湿热为患。其囊红肿发热，小便赤濇，内热口干，坠重作痛，此为囊痈之候。初宜清利则愈，而反用疝家热药；已成宜用补阴托里，又用泻肝凉剂。此年老气血有亏，攻补机关已悞，其疾岂有不致危亡者？即当养气血、固根本为主，而佐以安神定痛之药，接补元气，死生在进退之间，尚可转也。随以八珍汤加麦冬、五味子、远志、牡丹皮，外以甘草汤淋洗腐上，将已坏黑肉，尽行剪落，其睾丸已露；数日后，其患得于补力，前证渐退，饮食渐进，外腐已尽，肾子已突大半，搽玉红膏，外以膏盖，长肌渐收，调理半年外而始得安。

一男子肿痛十余日，坚硬无脓，囊头肿上，紫色作烂，此欲外腐。以蟾酥锭为末掺上，膏盖三日，腐肉脱下，搽玉红膏、太乙膏掩之，内服补阴滋肾药而安。

一男子素有痰火，久服降下之药，致肾囊下结肿疼痛，脉细而数，此阴虚湿热流注而成，溃后必难收敛，辞不治。后果出臭脓不禁，日渐开大，发热不止，饮食不进，强以温中健脾补托气血，终至不应而殁。

一男子欲后受寒，致阴囊牵引小腹作痛，恶寒发热，诊之脉紧数而无力。以五积散一服，寒热乃退，痛亦稍止；更以八珍汤加肉桂、丹皮、泽泻数服而愈。

一童子十五岁，患下疳，玉茎肿痛，外皮浮肿，比常粗大一倍。他医治之，皆以解毒清肝等药，愈肿愈痛。予视之，亦用泻水清热渗湿等剂，俱不见效。诊之脉细数而无力，此中气不足，脾经湿水乘虚，流注停聚不散，当行从治之法也。以四物汤合平胃散，加木香、熟附子、人参各五分，一服而肿痛顿退，又四五服而全消。

一男子下疳，玉茎肿痛，发寒热，以荆防败毒散二剂而退；又以龙胆泻肝汤，肿痛亦减；用四物加黄蘗、知母而消。

一男子年四十，色欲过度，小便濇痛，出如白浆，结冻成块，此肾伤湿热为患。朝以八味丸，午以八珍汤加山茱萸、牡丹皮、黄蘗、知母，服之月余，而濇痛亦退，小便渐清。但窍中常有滑精，不时渗出，久至腰弯脚膝无力，偶以三因胜骏丸，服至月余，前证悉愈。

一男子茎头腐烂，小水濇痛，外以珍珠散，内服木通汤四服，濇痛亦止；更服四物汤加黄蘗、花粉而痊。

一男子初婚，玉茎伤损，出血疼甚，先以葱汤浸洗良久，随用珍珠散加冰片掺之，腐皮渐干，痛亦渐止；内服四物汤加木通、山栀四服，其肿痛渐止而愈。

一男子皮肿光亮，发热疼甚，外敷如意金黄散，内服龙胆泻肝汤加大黄，便痛稍愈。去大黄，又服而消。

《寓意草》曰：养翀王太翁先生，精神内守，百凡悉处谦退，年登古稀，面貌若童子，盖得于天全而不受人损也。从来但苦脾气不旺，饮食厚自撙节。迩年少腹有疝，形如鹊卵，数发以后，其形渐大而长，从少腹坠入睾囊甚易，返位甚难，下体稍受微寒即发，发时必俟块中冷气渐转暖热，始得软溜而缩入，不然，则鼓张于隘口，不能入也。近来其块益大，发时如卧酒瓶于胯上，半在少腹，半在睾囊，其势坚紧如石，其气迸入前后，腰脐各道筋中，同时俱胀。繇是上攻入胃，大呕大吐；繇是上攻巅顶，战栗畏寒，安危止关呼吸。去冬偶见暴发光景，知为地气上攻，亟以大剂参、附、姜、桂投之，一剂而愈。以后但遇举发，悉用桂、附速效。今五月末旬，值昌他往，其证连日为累，服十全大补汤二十余剂，其效甚迟。然疑证重，不疑药轻也。值年家俞老先生督饷浙中，遥议此证，亦谓十全大补用到百剂自效，乃决意服。至中秋，其证复发。时昌仍用姜、桂、参、附取效。令郎谏议卣翁老先生，两疑而莫所从也。昌请深言其理焉。夫人阳不足则用四君，阴不足则用四物，阴阳两不足，则合四君四物而加味为十全大补，此中正和平之道也。若夫浊阴之气，结聚少腹而成有形则阴盛极矣，安得以阴虚之法治之，助邪而滋疾乎？何以言之？妇女有娠者之病伤寒，不得已而用麻、桂、硝黄等伤胎之药，但加入四物，则厉药即不能入胞而伤胎，岂欲除块中之邪，反可用四物护之乎？此一证也。凡生症瘕痞块者，驯至身羸血枯，百计除之不减，一用四物则其势立增。夫四物不能生血活血，而徒以增患，此又一征也。人身之血脉，全赖饮食为充长，四物之滞脾，原非男子所贵，既已浊阴极盛，时至横引阴筋，直冲阳络，则地气之上陵者，大有可虑，何得以半阴半阳之药，蔓而图之？四物之不当用无疑矣。即四君亦元老之官，不可以理繁治剧，必加以姜、桂、附子之猛，始克胜病。何也？阴邪为害，不发则已，其发必暴。试观天气下降则清明，地气上升则晦塞，而人身大略可覩。然人但见地气之静，而未见地气之动也；方书但言阴气之衰，而未言阴气之盛也。医者，每遇直中阴经之病，尚不知所措手，况杂证乎？请纵谭天地之道以明之。天地之道，《元会运世》一书论之精矣。至于戌亥所以混茫之理，则置之不讲，以为其时天与地混而为一，无可讲耳。殊不知天不混于地，而地则混于天也。盖地气小动，尚有山崩川沸，陵迁谷变之应，况于地气大动，其雷炮迅击之威，百千万亿，遍震虚空，横冲逆撞以上加于天，宁不至混天为一耶？必至子而天开，地气稍下，而高复之体始露也；必至丑而地辟，地气始返于地，而太空之体始廓也。其时人物尚不能生者，则以地气自天而下，未至净尽，其青黄红紫赤白碧之九气而外，更有诸多悍疾之气，从空注下者，动辄绵亘千百丈。如木石之直坠，如箭弩之横流，人物非不萌生其中，但为诸多暴气所摧残，而不能长育耳。必至寅而驳劣之气，悉返冲和，然后人物得遂其生，以渐趋于繁衍耳。阴气之惨酷暴烈，一至于此，千古无人论及。何从知之耶？《大藏经》中，佛说世界成毁至详，而无此等论说者，盖已包括于地水火风之内，不必更言也。夫地水火风有一而非阴邪也哉？羣阴之邪，酿成劫运，昌之所谓地气之混于天者，非臆说矣。堪舆家尚知趋天干之吉，而辟地支之凶，奈何医之为道，遇地气上奔之证，曾不思避其凶祸耶？汉代张仲景特着《卒病论》十六卷，禄山兵火以后，遂湮没不传，后人无繇获见。昌因悟明地气混天之理，凡见阴邪上冲，孤阳扰乱之证，陡进纯阳之药急驱阴气，呱呱有声从大孔而出，以辟乾坤而揭日月，功效亦既彰彰。如太翁之证，屡用姜、附奏绩者，毋谓一时之权宜，实乃万世经常之法也。但悍烈之性，似非居恒所宜服，即举发时服之，未免有口干舌苦之过。其不敢轻用者，孰不知之，而不知不得不用也。即如兵者，毒天下之物，而善用之则民从，不善用之则民叛。今讨寇之师，监而又监，制而又制，强悍之气，化为软戾，不得不与寇为和，同至于所过之地，抢劫一空，荆棘生而凶年兆，尽驱良民而为寇矣。庙堂之上，罢兵不能，用兵无策，大略类然。昌请与医药之法互相筹酌。夫坚块远在少腹，漫无平期，而毒药从喉入胃，从胃入肠，始得下究，旧病未除，新病必起矣。于此而用治法，先以姜、桂、附子为丸，曝令坚干，然后以参、朮，厚为外廓，俾喉胃间知有参、朮，不知有姜、桂、附子，递送达于积块之所，猛烈始露，庶几坚者削，而窠囊可尽空也。今监督之旄。充满行间，壮士金钱饱他人腹，性命悬他人手，其不能办寇固也。而其大病，在以兵护监督，不以监督护兵，所以迄无成功耳。诚令我兵四面与寇相当，而令监督于附近贼界，坚壁清野，与土著之民，习且耕且战之法，以厚为我兵之外廓，则不至于絷骐骥而缚孟贲，我兵可以贾勇而前，或击其首尾，或捣其中坚，或昼息夜奋，以乱其乌合，而扩清之功自致矣。况有监督以护之于外，诸凡外入之兵，不敢越伍而哗，庶几民不化为寇，而寇可返为民耳。山泽之癯，何知当世？然聊举医法之一端，若有可通者，因并及之。或问曰：外廓一说，于理甚长，何以古法不见用耶？答曰：古法用此者颇多。如用朱砂为衣者，取义南方赤色，入通于心，可以护送诸药而达于心也。如用青黛为衣者，取义东方青色，入通于肝，可以护送诸药而达于肝也。至于攻治恶疮之药，包入葱叶之中，更嚼葱厚罨而吞入，取其不伤喉膈而直达疮所也。即煎剂亦有此法。如用大剂附桂药煎好，再投生黄连二三分，一滚即取起，俟冷服之，则熟者内行下行，而生者上行外行，岂非外廓之意耶？仲景治阴证伤寒，用整两附子煎熟，而入生猪胆汁几滴和之。可见圣神用药，悉有法度也。

《景岳全书》曰：余尝治一少年，因偶触秽毒，遽患下疳，始溃龟头，敷治不效，随从马口延入尿管，以渐而深，直至肛门，逐节肿痛，形如鱼骨，每过夜则脓结马口，胀不得出，润而通之，则先脓后尿，敷洗皆不能及，甚为危惧。余尝遇一山叟，传得槐花蕊方，因以治之，不十日而茎根渐愈，半月后即自内达外，退至马口而全愈。疳愈后，即见些微广疮，复与五加皮饮十余剂而全愈。向彼传方者曰：此方善治淫疮热毒，悉从小便泄去，所以能治此疳。但服此者，可免终身疮毒后患。然犹有解毒奇验，则在疮发之时，但见通身忽有云片红斑，数日而没者，即皆疮毒应发之处。疮毒已解，而疮形犹见，是其验也。予初未之信，及此人疮发之时，疮固不多，而通身红斑果见，凡两日而没。予始知疮之有奇，一至于此。

余尝治一强壮少年，遭酷吏之恐，病似胀非胀，似热非热，绝食而困。众谓痰火，宜清中焦。余诊之曰：此恐惧内伤，少阳气索，而病及心肾，大亏证也。遂峻加温补，兼治心脾，一月而起。愈后形气虽健如初，而阳寂不举。余告之曰：根蒂若斯，肾伤已甚，非少壮所宜之兆，速宜培养心肾，庶免他虞。彼反以恐吓为疑，全不之信，未及半载，竞复病而殁，可见恐惧之害匪小也。
古今图书集成医部全录卷二百七

　后阴门 【 臀附】 

　　黄帝素问

　　　阴阳应象大论

清阳出上窍，浊阴出下窍。
【 注　人之清阳，本乎天而出上窍。人之浊阴，本乎地而出下窍。人之阴阳，犹云之升，雨之降，通乎天地之气也。】 
阴味出下窍，阳气出上窍。
 【 注　味有质，故下流于便泻之门。气无形，故上出于呼吸之门。】 

　　　五脏别论

魄门亦为五脏使，水谷不得久藏。
 【 注　魄门，肛门也。上合于肺，故名魄门。五脏之浊，从此而出，故亦为五脏之下窍。肠胃之腐秽从此而泻出，故曰水谷不得久藏。】 

　　　生气通天论

阳气者，精则养神，柔则养筋。开阖不得，寒气从之，乃生大偻。陷脉为瘘，留连肉腠。
【 注　阳气者，内养五脏之神，出而荣养筋骨，有开有阖，有出有入者也。如失其开阖之机，则寒气从而内薄矣。背为阳，阳虚则寒邪痹闭于背，而形体为之俯偻。如阳虚不能为荣血之卫，邪陷于脉中而为瘘，留连于肉腠之间也。】 
因而饱食，筋脉横解，肠僻为痔。
 【 注　阳气伤而不能为阴之固，致精血有伤，而复饱食强力，故见证之如此也。夫肝藏血而主筋，食气入胃，散精于肝，淫气于筋，邪伤肝而复饱食，不能淫散其食气，而筋脉横解于下矣。食气留滞，则湿热之气，澼积于阳明大肠而为痔。盖肠胃相通，入胃之食，不能上淫则反下泆矣。】 

　　　至真要大论

太阳之胜，凝凓且至，非时水冰，羽乃后化。痔疟发，寒厥入胃则内生心痛，阴中乃疡，隐曲不利，互引阴股。
 【 注　太阳寒水气胜，故凝凓且至。非时水冰者，胜气在于岁半以前，是以羽虫后化也。足太阳是主筋所生病者，为痔疟者，太阳寒热之邪也。厥逆而入于胃者，水侮土也。胃络上通于心，故心痛也。阴中乃疡，是以隐曲不利，而互引阴股。】 
少阴之复，疿疹疮疡痈疽痤痔。
 【 注　复者，郁极而复发也。热伤气血，故为此诸病。】 

　　灵枢经

　　　邪气脏腑病形篇

肾脉微濇为沉痔。
 【 注　气血不行故也。】 

　　　痈疽篇

痈疽发于尻，名曰锐疽，其状赤坚大，急治之。不治，三十日死矣。
 【 注　尻乃足太阳之部分，太阳之上，寒水主之，故亦应月而死。夫肾为阴而主骨，故痈脓搏骨而不外发，腑为阳，而太阳之气主于肤表，故其状赤坚而大。夫阳毒起发于外，而亦致死者，太阳为诸阳主气也。】 

　　扁鹊难经

　　　肛门考

肛门重十二两，大八寸，径二寸大半，长二尺八寸，受谷九升三合八分合之一。

　　千金方 【 唐?孙思邈】 

　　　通闭辨

肛门者，主大行道，肺大肠候也，号为通事令史，重十二两，长一尺二寸，广二寸二分，应十二时。若脏伤热则肛门闭塞，大行不通，或肿缩入生疮。若腑伤寒则肛门开，大行洞泻，肛门凸出，良久乃入。热则通之，寒则补之。
肛门主肺，肺热应肛门，热则闭塞，大行不通，肿缩生疮。兑通方白蜜三升，煎令燥，冷水中调，可得为丸，长六七寸，内肛门中，倒身向上，头向下，少时取烊，斯须即通，洞泄。

　　　肛(上匿下虫)论

凡得伤寒及天行热病，腹中有热，又人食少，肠胃空虚，三虫行作求食，蚀人五脏及下部。若齿龂无色，舌上尽白，甚者唇里有疮，四肢沉重，忽忽善眠。当数看其上唇内有疮，唾血，唇内如粟疮者，心内懊憹痛闷，此虫在上蚀其五脏，下唇内生疮者，其人喜眠，此虫在下蚀其下部。人不能知，可服此蚀虫药。不尔，(上匿下虫)虫杀人。又曰：凡患湿(上匿下虫)者，多是热病后，或久下不止，或有客热结在腹中，或易水土温凉气着，多生此病。亦有干(上匿下虫)不甚泄痢，而下部疮痒。不问干湿，久则杀人。凡湿得冷而若痢，单煮黄连及艾叶、苦参之属，皆可用之。若病人齿龂无色，舌上白者，或喜眠烦愦，不知痛痒处，或下痢，急治下部。不晓此者，但攻其上，不以下部为意。下部生虫，虫蚀其肛，肛烂见五脏，便死。烧艾于竹筒熏之。

　　　五痔论

夫五痔者：一曰牡痔，二曰牝痔，三曰脉痔，四曰肠痔，五曰血痔。牡痔者，肛边如鼠乳，时时溃脓血出。牝痔者，肛肿痛生疮。脉痔者，肛边有疮，痒痛。肠痔者，肛边核痛，发寒热。血痔者，大便清血，随大便污衣。又五痔：有气痔，寒温劳湿即发，蛇蜕皮主之；牡痔生肉如鼠乳，在孔中颇出见外，妨于更衣，鳖甲主之；牝痔 【 《集验》作酒痔】 从孔中起外肿，五六日自溃出脓血，猬皮主之；肠痔更衣则挺出，久乃缩入，母猪左足悬蹄甲主之；脉痔更衣出清血，蜂房主之。五药皆下筛等分，随其病，倍其主药为三分，旦以井华水服方寸匕。病甚者，旦暮服之。亦可四五服。禁寒冷、食猪肉生鱼菜、房室。惟得食干白肉。病瘥之后，百日乃通房内。又用药导下部，有疮内药疮中，无疮内孔中。又有野葛烧末，刀圭，内药中，服药五日知，二十日瘥，三十日愈。痔痛通忌莼菜。

　　疮疡全书 【 金?窦汉卿】 

　　　痔分二十五

凡痔有五，即牡痔、牝痔、肠痔、脉痔、血痔。《素问》曰：因而饱食，筋脉横解，肠澼为痔。脏腑所发，多由饮食不节，醉饱无时，恣食肥腻，胡椒辛辣，炙煿酽酒，禽兽异物，任情醉饱，耽色不避，严寒酷暑，或久坐湿地，恣意耽看，久忍大便，遂致阴阳不和，关格壅塞，风热下冲，乃生五痔。天道失常，民心益肆，今痔变成五五二十五类。或左或右，或内或外，或状如鼠奶，形如樱桃，或脓或血，或痛或痒，或肿或臖，久而不治，渐成漏矣。大法以凉血为主，徐徐取效。切不可用砒霜毒药，亦不可轻易割取，致成漏疮。又有肛门左右，别有一窍出脓血，名曰单漏。治之须以温暖之剂补其内，生肌之药敷其外。其窍在皮肤者易愈，脏腑有损而致窍者未易治也。
莲子痔，状如莲子也。通肠痔，其根生于脏内，出粪即下也。气痔，感气即下也。漏痔，气血衰败，久劳淹腻，不曾洗净而然也。勾肠痔，其形绕肠头也。莲花痔，形如莲花也。鸡心痔，形如鸡心也。垂珠痔，其形垂下如珠也。贯炼痔，穿而贯脓血也。栗子痔，形如栗子也。棱角痔，形如棱角也。盘肠痔，盘附肠内而生也。子母痔，一大一小也。翻花痔，形如翻花，登厕即出也。鼠奶痔，形如鼠奶也。双头痔，有两头也。迫肠痔，紧迫肛门者也。血攻痔，出血之痔也。夫妻痔，一圆一长，即雌雄也。珊瑚痔，形如珊瑚也。脱肛痔，肛门下脱也。担肠痔，横于肛门者也。三迷痔，有三珠，财迷、酒迷、色迷，实为病起之因，故名之。樱桃痔，形如樱桃也。雌雄痔，乃酒色食毒不慎，致中间一黑色，一白色也。以上诸痔，名类不同，其种则一。何也？皆由大肠传道以成，风热深而肾虚，为冷气相攻，饱食猪鸡鱼脍、烧酒酽酒生酒、辛辣等味，或登厕脏虚，为风邪所袭，六气七情所感。人生素不能饮酒亦患痔者，脏虚故也。亦有父子相传者，母血父精而成。肠风者，血痔之渐也，速服凉血补剂。少劳，戒怒，远色，忌口，斯能愈矣。

　　　脱肛

肺与大肠相为表里，故肺脏蕴热则肛闭结，肺脏虚寒则肛脱出，此至当之论。又有妇人产育过多，力尽血枯，气虚下陷，及小儿久痢，皆能使肛门突出。治之惟温补肺脏，滋荣肠胃，久则能自收矣。
血虚脱肛，以四物汤为主。气虚脱肛，以参、芪、归、朮为主。血热以凉血为主，四物汤加黄蘗。

　　　穿裆发

此毒因辛苦得之，生于穷骨穴上，若不速治，毒溃伤于谷道，内烂脏腑即死。急服蠲毒饮。

　　　坐马痈

此毒痈受在肾经虚，毒气热毒伤于内，大肠之经并聚成毒，发为漏疮，此乃毒证。先用宣毒汤，次用败毒流气饮，后用内托追毒饮。

　　　脏毒

脏毒者，生于大肠尽处肛门是也。其势凶恶，皆喜怒不测，饮食不节，阴阳不调，脏腑不和，或房劳太过，或饮酽戾之酒，或食五辛炙煿等味，蓄毒在内，流积为痈，肛门肿痛，大便坚硬则胀痛，其旁生小者如贯珠，大者如李核，煎寒作热，疼痛难安，势盛肿胀，翻凸虚浮。早治易愈，失治溃脓。烂陷孔内寸许者难生，脓血出而肿消痛减者易生也。

　　　臀痈

此痈受在肾经，而臀属少阳、膀胱，乃阴中之阴，其道远位僻，药力所难及者，须预补之。皆因受虚寒湿毒，结聚生风，故生此证也。当用上下助痈药治之。如败毒流气饮、内托流气饮、内托羌活汤是也。

　　河间六书 【 金?刘完素】 

　　　痔论

夫肠风痔病者，所发手太阴、手阳明经以应动脉，谓肺与大肠为表里，为传道以行糟粕。肠风痔病有五种，其证亦异。盖因阳气虚而元府疏，风邪乘而热自生。风湿邪热，攻于肠中，致使大便濇而燥热郁，血热散而流溢冲，浸淫肠里，故以先血后便为热在下，先便后血为热在上，久而不愈乃作痔。
《素问》云：因而饱食，筋脉横解，房室劳伤，肠澼为痔。盖以风热不散，谷气流溢，传于下部，故令肛门肿满，结如梅李核，甚者乃变成而为瘘也。五脏切宜保养，勿令受邪。
手阳明大肠，名曰害蜚。六元正纪论：阳明曰司杀府，大肠名害蜚，谓金能害五虫。又曰：司杀府谓金主杀。既有此二名，何以自生虫？盖谓三焦相火盛，而能制阳明金，故木来相侮。经曰：侮谓胜己也，木主生五虫。叔和云：积气生于脾脏旁，大肠疼痛阵难当，只宜稍泻三焦热，莫谩多方立纪纲。此言饮酒多食热物，脾生大热，而助三焦气盛，火能生土也。当泻三焦火热退，使金得气而反制木，木受制则五虫不生，病自愈矣。

　　儒门事亲 【 元?张从政】 

　　　脱肛

大肠热甚也，用酸浆水煎三五沸，稍热，渫洗三五度；次以苦剂坚之则愈。

　　　广肠痛

治法同上。又大黄牵牛丸散夺之，燥濇亦同。痔漏、广肠痛、肠风下血皆同脏毒治法。

　　　痔漏肿痛

乳痔肠风，必肛门左右有核，属大肠经，可服枳壳之属。大癖生肠风，乳痔相连。
凡痔漏肿痛，《内经》曰：因而饱食，筋脉横解，肠澼为痔。不愈，变为漏。痔与漏，其治同法。至真要大论云：太阳之胜，凝凓且至，非时水冰，痔，疟。注云：水气太胜，阳火不行。此言阳火畏水，郁而为痔。又少阴之复，疿疹疮疡，痈疽痤痔。注云：火气内蒸，金气外拒，阳热内郁，故为疿疹疮疡。疹甚亦为疮也。热少则外生疿疹，热多则内结痈痤，小肠有热则中外为痔。其热复之变，皆病于身后及外侧也。又《灵枢》云：太阳经虚，则为痔、疟、癫疾。盖水虚则为火所乘故也。可先用导水丸、禹功散，泻讫；次服枳壳丸、木香槟榔丸；更以葵、菠菜通利肠胃。大忌房室、鸡鱼、酒酢、辛热之物。

　　东垣十书 【 元?李杲】 

　　　痔瘘论

《内经》曰：因而饱食，筋脉横解，肠澼为痔。夫大肠庚也，主津，本性燥清，肃杀之气，本位主收，其所司行津液，以从足阳明之化，若旺则化生万物者也。足阳明为中州之土，若阳明衰亦能殒杀万物，故曰万物生于土而归于土者是也。然以手足之阳明，同司其化焉。既在西方本位，为之害蜚，司杀之府，因饱食行房忍泄，前阴之气归于大肠，以致木乘火势而侮燥金，以火就燥也，则大便必闭而痔漏作矣。其疾甚者，当以苦寒泻火，以辛温和血润燥，疏风止痛，是其治也。以秦艽、当归梢和血润燥；以桃仁润血；以皂角仁除风燥；以地榆破血止血；以枳实之苦寒补肾以下泄胃实；以泽泻之淡渗使气归于前阴以补清燥，使不受胃之湿邪也；白朮之苦甘，以苦补燥气之不足，其甘味以泻火而益元气也。故曰甘寒泄火，乃假枳实之寒也。古人用药为下焦如渎，又曰在下者引而竭之，多为大便秘濇，以大黄推去之；其津血益不足，以当归和血及油润之剂，大便自然软利矣。宜作剉汤以与之，是下焦有热以急治之之法也。以地榆酸苦而坏胃，故宿食消尽，空心作丸服之，曰秦艽白朮丸。
有白脓，秦艽苍朮汤加白葵花头五朵去萼心，青皮半钱不去白，入正药中同煎，木香三分为细末，同槟榔等三味，依前煎服饵。古人治此疾，多以岁月除之，此药一服即愈。
夫痔瘘之候，其名有五：一曰牝痔，二曰牡痔，三曰气痔，四曰血痔，五曰酒痔。又曰肠风痔、脉痔、雌雄痔，皆五痔之别名也。其状初生悉在肛边，或如鼠乳，或结小核，痒痛注闷，甚者身热恶寒。诸方论之，皆由房酒过度，久嗜甘肥，不慎醉饱，以合阴阳，劳扰血脉，肠澼渗漏，冲注下部，肛边生疮，变为痔疾。治法始觉痔作，便服通气丸、槐角丸。热实者，服诸利汤，疏利脏腑，及浴洗熏熨以取消散。切忌酒面辛热、房室肥腻。稍纵嗜欲，腐溃脓血，或逗留淫汁，岁月已深，旁穿窍穴，即变痔漏，即须用寸金铤子，三五次痊愈。若能味无味之味，正味足矣；事无事之事，百事备矣。其次服饵调节，谨慎合宜，未有不瘥者也。

　　丹溪心法 【 元?朱震亨】 

　　　脱肛

脱肛属气热、气虚、血热、血虚。
气虚者补气，参、芪、芎、归、升麻。
血虚四物汤。
血热者凉血，四物汤加炒蘗。
气热者，条芩六两，升麻一两，曲糊丸；外用五倍子为末，托而上之，一次未收，至五七次，待收乃止。又东北方壁土泡汤，先熏后洗。
肺与大肠为表里，故肺脏蕴热则肛门闭结，肺脏虚寒则肛门脱出。又有妇人产育用力，小儿久痢皆致。此治之必须温肺脏、补肠胃，久则自然收矣。

　　　痔疮

痔疮专以凉血为主。
痔者，皆因脏腑本虚，外伤风湿，内蕴热毒，醉饱交接，多欲自戕，以致气血下坠，结聚肛门，宿滞不散，而冲突为痔也。
其肛边发露肉珠，状如鼠乳，时时滴渍脓血，曰牡痔。
肛边生疮肿痛，突出一枚，数日脓溃即散，曰牝痔。
肠口大颗发(疒畾)，且痛且痒，出血淋沥，曰脉痔。
肠内结核有血，寒热往来，登溷脱肛，曰肠痔。
若血痔则每遇大便，清血随下不止。
若酒痔则每遇饮酒发动，疮肿痛而流血。
若气痔则忧恐郁怒，适临乎前，立见肿痛，大便艰难，强力则肛出而不收矣。此诸痔之外证也。
治法总要，大抵以解热调血顺气先之。盖热则血伤，血伤则经滞，经滞则气不运行，气与血俱滞，乘虚而坠入大肠，此其所以为痔也。诸痔久不愈，必至穿穴为漏矣。
痔头向上，是大肠热甚，收缩而上，用四物汤解毒，加枳壳、白朮、槐角、秦艽。
如欲凉大肠、宽大肠，则用枳壳去穰，入巴豆于内，铁线缠紧煮透，去巴豆入药用。若丸药则捣烂用，煎药则干用。

　　　痔漏

漏疮先须服补药以生气血，用参、朮、芪、芎、归为主，大剂服之。外以附子末津唾和作饼子如钱厚，以艾灸之，漏大炷大，漏小炷小。但灸令微热，不可使痛。干则易之，则再研如末，作饼再灸。如困则止，来日再灸，直至肉平为度。亦有用附片灸，仍用前补剂作膏贴之，尤妙。
濇窍用赤石脂、白石脂、枯矾、黄丹、脑子。
漏窍外塞，用童子小便煅炉甘石、牡蛎粉。
用五倍子、(石卜)硝、桑寄生、莲房煎汤，先熏后洗。肿者用木鳖子、五倍子研细末，调敷。
漏，专以凉药为主。
漏者，诸瘘之溃漏也。狼瘘、鼠瘘、蝼瘘、蛄瘘、蜂瘘、蚍蜉瘘、蛴螬瘘、浮蛆瘘、转筋瘘，古所谓九瘘是也。析而言之，三十六种，其名目又不同焉。大抵外伤四气，内窘七情，与夫饮食乖常，染触蠢动，含灵之毒，未有不变为瘘疮，穿孔一深，脓汁不尽，得冷而风邪并之，于是涓涓而成漏矣。然有近年漏者，有久年漏者。近则带淡红，或微肿或有小核；久则上而槁白，内而黑烂，淫虫恶臭生焉。

　　格致余论 【 元?朱震亨】 

　　　臀痈

或曰：太阳经非多血少气者乎？何臀痈之生，初无甚苦，往往间有不救者，吾子其能治之乎？予曰：臀居小腹之后，而又在其下，此阴中之阴也。其道远，其位僻，虽曰多血，气运不到，气既不到，血亦罕来。中年之后，不可生痈，才有痛肿，参之脉证，但见虚弱，便与滋补，血气无亏，可保终吉。若用寻常驱热拔毒舒气之药，虚虚之祸，如指诸掌。

　　卫生宝鉴 【 元?罗天益】 

　　　痔漏

肠风、痔漏，总辞也，分之则异。若破者谓之痔漏，大便秘濇，必作大痛，此由风热乘胃，食饱不通，气逼大肠而作也。故经曰：因而饱食，筋脉横解，肠僻为痔也。受病者，燥气也。为病者，胃热也。胃刑大肠则化燥火，以乘燥热之实也。风附热而来，是湿热风燥四气相合，故大肠头成块者湿也，作大痛者风也，大便燥结者主病兼受火邪热也。当去此四者。其西方肺主诸气，其体收下，亦助病为邪，须当以破气药兼之，治法全矣。不可作丸，以剉子与之，效如神速。秦艽苍朮汤主之。

　　证治要诀 【 明?戴思恭】 

　　　脱肛

脱肛一证，最难为药。热则肛门闭，寒则肛门脱。内用磁石末，每二钱，食前米饮调下；外用铁锈磨汤温洗。

　　　痔漏肠风下血辨

肠风之血出于肠脏间，五痔之血出于粪门浊孔处，治各不同。无择翁乌连汤治脉痔，外无形而所下血一线如箭，或点滴而不已，此由脉窍中来也。

　　　痔漏宜兼内外治

痔漏证状颇多，既血自内出，不可全仗外敷，宜只菃散吞钓肠丸。痔正发而血多者，亦宜自里托之，宜千金内补散减桂之半，加鳖头血尤妙。
大肠头出寸余，痛苦，直候干自退落，落去又出，名截肠病。若肠尽出不治，但初截寸余可治。用芝麻油器盛之，以臀坐之，饮大麻子汁数升，即愈。

　　　肛门虫出

肛门虫出不断，断之复生，行坐不得，用鹤虱末五钱，水调服之，自愈。

　　　肛门别名

肛门者，大肠之下截也。一曰广肠，言其广阔于大小肠也。又曰魄门，言大肠为肺之腑，肺藏魄，故曰魄门也。肛者，言其处似车缸形也。

　　医学入门 【 明?李梴】 

　　　脱肛诸因

《难经》曰：病之虚实，入者为实，出者为虚。肛门脱出，非虚而何？劳倦房欲过度，及产育用力，久痢久泻，小儿叫呼耗气，俱有此证。宜参、芪、芎、归、升麻，水煎服。血虚加芍药、地黄，虚寒加炒黑干姜，虚挟热者缩砂散。
脱肛间有热者，热则流通意也。气热者，用条芩六两，升麻一两，面糊丸服。血热者，四物汤加黄蘗、升麻。风邪者败毒散。暑热者黄连阿胶丸、薄荷煎。
肺与大肠为表里，肺热则肛门闭结，肺寒则肛门脱出。必须温肺脏、补肠胃，宜补中益气汤加诃子、樗皮少许。或升阳举经汤、猬皮散、钓肠丸。挟湿热者，升阳除湿汤。有兼痢者，四物汤加槐花、黄连、升麻。有肾虚者，肾气丸、八味丸。

　　　臀痈

初起未成脓者，隔蒜灸，再用葱熨法。欲作脓者，内托羌活汤。痛甚者，活命饮。肿硬痛者，托里消毒散。微肿痛者，托里散。脾虚不能消散，或食少不作脓者，六君子汤加归、芎、黄芪。偏右臀腿者尤宜。肾虚不能消散，或作渴溺淋者肾气丸。有脾虚蜈服消导药，以致气陷下肿痛甚者，补中益气汤，或十全大补汤。溃后尤宜进此二药，以固其里。兼节酒色，戒躁暴，乃可万全。

　　　臀蛆疮

臀蛆疮疼痒者，摩风膏。只痒甚有虫者，用硫黄一两，人言一钱为末，用酢调匀，慢火熬干，复熬化，如火起，将酢洒数次，倾地下，待冷成饼，用麻油磨浓，候疮痒抓破擦上，三日即愈。

　　　五痔

经曰：因而饱食，筋脉横解，肠癖为痔。盖饱食则脾不能运，食积停聚大肠，脾土一虚，肺金失养，则肝木寡畏，风邪乘虚下流，轻则肠风下血，重则变为痔漏。或醉饱入房，精气脱泄，热毒乘虚下注，或淫极入房，过甚伤筋，忍精停毒，甚则以男交男，致伤膀胱与肾肝筋脉。盖膀胱筋脉，抵腰络肾，贯臀走肝，环前后二阴，故痔乃筋脉病，发则面青痛甚，肝苦急也。
五痔：牡痔，肛边如鼠乳；牝痔，肛边一枚生疮，陷入；肠痔，结核肠内，脱肛出血；血痔，大便清血随下如线；脉痔，肠口频频发(疒畾)，出血，且痛且痒。五痔散主之。又有气痔，肛门肿痛难便，强力则肛不收，加味香苏散；酒痔，饮酒则发，干葛汤；虫痔，浸淫湿烂，岁积月累，蚀肠穿穴，猬皮丸、黑玉丹。凡毒深者，大如鸡冠、莲花、核桃；毒浅者，小如松子、牛乳、鸡心、鼠乳、桃仁，皆三阴虚也。痔非外邪，乃脏内湿热风燥，四气相合，蕴久流入大肠而成毒。有肠头肿块者，湿也；肛肿后坠，湿兼热也；出脓血水者，热胜血也；痛极者，火热也；痛痒者，风热也；大便秘者，燥热也；小便濇者，肝火湿热也。又疮头向上或硬者热多，向下或软者湿多。
热则伤血，血滞则气亦不运，而大肠下坠作痛。大要以槐花、槐角、生地凉血，芎、归、桃仁和血生血，枳壳行气宽肠，芩、连、山栀清热，黄蘗、防己、泽泻行湿，麻仁、大黄润燥，秦艽、荆芥疏风。风邪陷下久者，防风、升麻提之。气弱者，人参、黄芪补之。气不顺，木香、槟榔和之。古方热痔，黄连阿胶丸、槐角丸、槐胆丹。湿热加味连壳丸，或四物汤合败毒散。风湿，秦艽汤。燥痔，四顺清凉饮。下血者，芎归丸、苦参丸。痛者，止痛丸。痒者，黑玉丹。肿硬者，豚猬丸。
刀割线剔，损脏伤命。药点药敷，闭毒变漏。初起只宜隔蒜灸。已成者，防风、荆芥、槐花、木鳖、(石卜)硝煎汤熏洗。滑脱加文蛤、莲蓬洗，后用古熊冰膏、蜈蚣油涂之。内痔宜内生肌丸。忌擦药。
体实，属肺与大肠风热者，加味槐角丸、加味地黄丸、三神丸，断根更易。体薄，属肝脾肾三经阴精损者，肾气丸、补中益气汤、十全大补汤，以滋化源；更节嗜欲，谨起居，方可断根。又有兼下疳疮者，有茎中出白津者，有兼疝者，皆肝肾不足变出，勿专服寒凉泻火。
痔漏及五痔，皆因酒色过度，即成此疾，人多以外治敷洗，不知病在肠中有虫，若不去根，其病不除。
痔则有穿肠、穿臀、穿阴者；又有无痔，肛门左右别生一窍，流出脓血，名为单漏。窍在皮肤者易愈，脏腑损者难治。又有原有痔漏，肛边别生一块作脓，就在痔孔出者，乃食积注下也，宜连魏散。
痔止出血，始终是热。漏流脓血，初是湿热，久是湿寒。初起淡红，微肿小核，宜凉血清热燥湿，牵牛酒、加味槐角丸、脏头丸、古枳巴丸、连归丸。久则内如槁白，外如黑腐，淫虫恶臭，宜濇窍杀虫温补，黑玉丹、钓肠丸、芎归丸、苦参丸、腊矾丸。又有初起因风冷者，久则虚而挟湿热者。

　　薛氏医案 【 明?薛己】 

　　　脱肛

脱肛，属大肠气血虚而兼湿热。有久痢气血俱虚而脱者，有因肺虚而脱者，有因中气虚而脱者，有因肾虚而脱者。湿热者，升阳除湿汤。血热者，四物加条芩、槐花。血虚者，四物加白朮、茯苓。兼痔而痛者，四物加槐花、黄连、升麻。久痢者，补中益气汤加酒炒芍药。中气虚陷者，前汤加半夏、炮姜、茯苓、五味。肾虚者，六味丸。虚寒者，八味丸。肺与大肠为表里，肛者大肠之门，肺实热则秘结，肺虚寒则脱出。肾主大便，故肾虚者多患此证。

　　　痔漏

大便秘濇或作痛者，润燥除湿。
肛门下坠或作痛者，泻火导湿。
下坠肿痛或作痒者，祛风胜湿。
肿痛小便濇滞者，清肝导湿。
痔者，贫富男女皆有之。富者酒色财气，贫者担轻负重，饥露早行，皆伤心肝二血。喜则伤心，怒则伤肝，喜怒无常，气血侵于大肠，到谷道无出路，结积成块，出血生乳，各有形相。妇人因经后伤冷，月事伤风，余血在心经，血流于大肠。小儿因利后或母腹中受热也，水澄膏。
痔属肝脾肾三经，故阴精亏损难治，多成漏证。若肺与大肠二经，风热湿热者，热退自愈。不守禁忌者，亦成漏证。此因醉饱入房，筋脉横解，精气脱泄，热毒乘虚流注，或淫极强固其精，以致木乘火势而侮金；或炙煿厚味，或劳伤元气，阴虚火炽所致。初起焮痛便秘，或小便不利者，宜清热凉血，润燥疏风。若气血虚而寒凉伤损者，调养脾胃，滋补阴精。若破而久不愈，多成痔漏，有穿臀、穿阴、穿肠者。其肠头肿块者，湿热也；作痛者，风热也；便结者，火燥也；溃脓者，热胜血也。大便作痛者，润燥除湿。肛门坠痛者，泻火除湿。小便濇滞者，清肝导湿。其成漏者，养元气、补阴精为主。经云：因而饱食，筋脉横解，肠澼为痔。其属肝脾肾也明矣。若有患痔而兼疝，患疝而兼下疳，皆属肝脾不足之变证，但用地黄丸益气汤，以滋化源为善。若专服寒凉治火者，无不致祸。

　　　臀痈

焮痛，尺脉紧而无力者，托之。
肿硬痛甚者，隔蒜灸之，更以解毒为要。
不作脓而痛者，解毒为主。
不作脓者，托里为主。
不溃，或溃而不敛者，托里为主。
臀，膀胱经部分也，居小腹之后，此阴中之阴。其道远，其位僻，虽太阳多血，气运难及，血亦罕到，中年后尤虑此患。治者毋伤脾胃，毋损气血，但当固根本为主。若肿硬作痛者，形气虚而邪气实也，用托里消毒散主之。微肿微痛者，形气病气俱虚也，用托里散补之。欲作脓，用托里羌活汤。若痛甚，用仙方活命饮。大势既退，亦用托里消毒散。若脾虚不能消散，或不溃不敛者，六君加芎、归、黄芪。若阴虚不能消散，或作渴便淋者，六味丸加五味子。若阳虚不能溃，或脓清不能敛者，用补中益气汤。气血俱虚者，十全大补汤。若肿硬未成脓者，用隔蒜灸，活命饮；溃后豆豉饼，补中益气、十全大补二汤。若灸后大势已退，余毒木消，频用葱熨，以补其气，以消余毒为善。

　　医学正传 【 明?虞抟】 

　　　痔漏

经曰：因而饱食，筋脉横解，肠澼为痔。又曰：脾胃者，仓禀之官，五味出焉。大肠者，传导之官，变化出焉。若夫饱食太过则脾气倦甚，不能运化精微，朝伤暮损，清浊混淆，故食积下流于大肠之间，而为病也。盖脾胃一虚，肺气亦乏，而大肠之气，亦从而虚。共肝木得以乘虚下流而为肠风病，是皆金失所养，木寡于畏之所为耳。其为变见，名状种种不同：曰牛奶，曰鼠奶，曰鸡心，曰鸡冠，曰莲花，曰翻花，曰蜂窠，曰穿肠，曰外痔，虽为状不一，而其因则同焉。治法：以苦寒泻火，芩、连、栀子、槐花之类；以辛温和血，当归、川芎、桃仁之类。风邪在下，以秦艽、防风、升麻之类提之；燥热怫郁，以大黄、枳壳、麻仁之类调之。遘此疾者，自宜慎口节欲，依法调治，无有不安者也。

　　奇效良方 【 明?方贤】 

　　　肠澼痔漏论

经曰：风客淫气，精乃亡，邪伤肝也。因而饱食，筋脉横解，肠澼为痔。盖缘风气通于肝，肝生风，风生热。风客则淫气伤精，精亡则邪热伤肝。因饱食行房，则筋脉横解，而肠澼痔漏生焉。夫痔者，《巢氏病源论》有五：曰牡痔、牝痔、脉痔、肠痔、血痔也。及古诸方，又有酒痔、气痔、虫痔、翻花、蝼蛄等痔之名不一。且痔于肛门生(疒畾)，或在外，或在内。有似鼠乳者，有似樱桃者，其形不一。其病有痛有痒，有硬有软，有脓溃者，有不溃者，有肿痛便难者，有随大便下清血不止者，有穿窍血出如线者。至有失治而成漏者，戍漏而穿臀者，及有穿肠成孔，粪从孔中出者。或肛门四围生(疒畾)数枚，脓血浸淫若莲花者。详此诸证，大凡肛边生鼠乳，时出脓血者，为牡痔；肛边生疮，肿痛出血者，为牝痔；肛边生疮，且疼且痒者，为脉痔；肛内结核，寒热出血者，为肠痔；肛门肿痛，大便难，强力则肛出不收者，为气痔；肛门疮肿，流血，饮酒即发者，为酒痔；肛边有窍，血出如射线者，为血痔；肛门浸淫湿烂，内有蛲虫蚀肠穿穴，遂成漏者，为虫痔也。然此诸证，皆本之于大肠也。大肠者，庚金也，本性燥清肃杀之气，本位主收，所司主行津液，以从足阳明中州土之所化。若旺则能生化万物，而衰则损伤万物。故云：万物生于土而归于土，此之谓也。然手足之阳明，同司其化焉。若人醉饱行房，精气脱泄，其脉空虚，酒热之毒，流着于脉；或因醉饱淫极，而强忍其精，或用药固其精，弗能泄越，停积于脉，归注大肠，以致木乘火势而侮燥金，以火就燥，则大便闭而痔漏作矣。治宜苦寒泻火，辛温和血，润燥疏风，止痛之剂也。《灵枢经》云：足太阳膀胱之脉及筋，皆抵腰中，入络肾；其支者，贯臀足。故主筋为病，则生此疾。由是推之，足厥阴之脉，环绕前后二阴，故亦能为痔矣。每见人患痔，其发则色青痛甚，盖谓肝苦急而然也。且夫痔与漏，初致之由虽同，所患之病实异。初生肛边，成(疒畾)不破者曰痔；破溃而出脓血，黄水浸淫，淋沥久不止者，曰漏也。原此受病者，燥气也；为病者，湿热也。胃刑大肠，则化燥火，以乘湿热之实也。若夫肠头成块者湿也，作痛者风也，脓血溃出者热胜血腐也，溃成黄水者湿热风燥也。大便闭作大痛者，风热郁滞，弗能通泄，气逼大肠而作也。大肠结燥者，主病兼受火邪也。凡此疾者，皆由湿热风燥四气相合而致也。而肠澼者，为大便下血也。盖因人之不避风毒，恣饮醇酒炙煿之物，纵欲喜怒无常，脏腑郁抑，饮食自倍，肠胃乃伤，阴阳不和，关格壅滞，热毒下注，血渗大肠，其肠澼痔漏，不可得而无矣。经云：筋脉横解，肠澼为痔者，此也。至于脏毒肠风痔漏，而名虽殊，其源实一。大抵肠澼之病，有可治可不治者。若便血身寒则可活。肠澼下白沫，脉沉者生，脉浮者死。如下脓血，脉滑大者生，脉悬绝则死。肠澼，脾脉外鼓沉，久自已；而肝脉小缓则易治；肾脉搏沉，身热则死也。医疗之法，惟宜祛风消毒、解热凉脏、和血润燥以施治，无不瘥矣。

　　　脱肛论

脱肛之证，《难经》云：病之虚实，出者为虚，入者为实。肛门之脱，非虚而何哉？盖实则温，温则内气充而有所蓄；虚则寒，寒则内气馁而不能收。况大肠有厚薄，与肺为表里，肺脏蕴热则闭，虚则脱。《三因》之论，且妇人有此疾者，产育用力过多。小儿此疾，皆因久利，大肠虚冷所为也。肛门为大肠之候，大肠伤于塞滞，而用力努则其气下冲，肛门脱出也。用香附子、荆芥等分煎汤洗之；或以五倍子碾为细末，放于纸上，托其肛缓缓揉入。若或长久，男子变成肠风痔漏，肠出不收。至于出数寸者，以五倍子、(石卜)硝等分煎汤洗之；亦用木贼烧灰，不令烟尽，入麝香少许，大便了，贴少许，效。又有久痢脏虚，皆能令人肛门突出。有肠头作痒，即腹中有虫，丈夫由酒色过度。大肠者传道之官，肾者作强之官，盖肾虚而泄母气，因肺虚是以大肠气无所主，故自肛脱。治法实原气，去蕴热之剂，外用煎药洗之，医治无不愈矣。

　　古今医鉴 【 明?龚信】 

　　　二十四证痔歌

痔证分三种，凭君仔细看。莫教年月久，见者胆心寒。菱角看形怪，莲花不可观。穿肠名鼠奶，酒色两相干。莫怨翻花恶，蜂窠亦不宽。雌雄同气血，子母及肠盘。元珠尤可怪，肠钓痛如钻。核桃与流血，见者便心酸。栗子于中大，鸡心在外安。珊瑚形可恶，那更脱肛难。内痔红不出，搭肠里内盘。垂珠更难治，日久有鸡冠。切莫轻刀火，令君性命残。用功无半月，去病更除根。按治痔之法，不过凉血清热而已。至于治漏，初宜凉血燥湿，久则濇窍杀虫而兼温散也。或曰：痔漏烧火，何故用温濇之药？殊不知痔止出血，始终是热。漏流脓水，始是湿热，终是湿寒。十漏大金丹，方虽温散，又兼补养。故丹溪云：漏当大补气血为主，有所自矣。

　　医学纲目 【 明?楼英】 

　　　痔漏

运气痔发，皆属寒。经云：太阳之胜，痔疟发，治以苦热是也。
凡痔用周先生枯药，早晨上一次，日午一次，洗去旧药；申时又洗去，又上一次。如要急安，至夜半子时，又洗上一次。至次日，且看痔头，淡淡黑色，两三日如乌梅，四五日内，用竹篦子轻轻敲打痔头，见如石坚，至七八日便住，更不须上枯药，且待自然，如萝卜根乃脱去也。然后用甘草、荆芥、槐花煎汤，洗去旧药，方上新药。
凡医痔之法，且如明日要下手，今日先与此药，所以宽大肠使大便软滑不与痔相碍，则不泄泻。痔头未脱落者，须要日日与之。以大黄一两煨、枳壳炒、当归酒洗一两，同为细末，如桐子大，好酒吞下。
治枯痔头，虑生他证。凡用枯药，或触坏肾根，或水道赤濇痛，用大黄、木通、生地各一两，滑石、瞿麦各半两，同为细末，每用四钱煎服。
催痔方：如枯尽末脱落，以此催之。好磁石一钱，白殭蚕、生川乌五分，同为细末，冷水调敷上，立脱。
凡用枯药，去尽乳头，恐留痔硬头，损破肛门，四围成疮，用龙骨、石膏各一钱，没药、腻粉各五分，同研极细，先以荆芥汤洗，次掺之。切忌毒物生姜。痔脱后，用甘草汤、豆豉汤洗，再用荆芥、五倍子煎水洗，便不生脓。痔脱后肉痒，用大粉草浓煎汤洗之。
收肠方：用枯药脱下乳头，随即与此以收其肠。此方补气，又收脓，去血生肉，令痕完。
治痔切勿用生砒，毒气入腹，反至奄忽。忌吃生冷硬物冷菜之类，及酒湿面五辣辛热大料物，及干姜之类，犯之无效。此东垣格言也。
肠澼为痔，如大泽中有小山突出为痔。人于九窍中，凡有小肉突出皆曰痔，不独于肛门边生也。有鼻痔、眼痔、牙痔等，其状不一。方书分出五种：曰牡，曰牝，曰脉，曰肠，曰气。牝痔者，肛边生疮，肿突出，一日数肿，脓溃即散。牡痔者，肛边发露肉珠，状如鼠奶，时时滴渍脓血。脉痔者，肠口颗颗发(疒畾)，且痛且痒，出血淋漓。肠痔者，肠内结核有血，寒热往来，登溷脱肛。气痔者，遇怒则发，肛门肿痛，气散则愈。又有酒痔，每遇饮酒发动，肿痛流血。血痔则每遇大便清血随下不止，宜解热调血顺气为主。若久不愈，必至穿穴为漏矣。

　　古今医统 【 明?徐春甫】 

　　　痔漏

春甫每用痔漏治法，无出湿热之方，病机诚如东垣、丹溪之论。大抵轻浅者，泻水流湿，润燥疏风，悉可以愈。至于成漏穿肠，串臀中，有鹅管，年久深远者，必是《永类钤方》挂线治法，庶可除根。予郡程复斋深得此法之妙，诚所谓拔本塞源，治无不愈。兹并求其方法之详，附录以公天下，庶患斯疾者之有救也。

　　　复斋治痔法

生气通天论云：因而饱食，筋脉横解，肠澼为痔。东垣以为饱食用力房劳，以致脾胃湿热之气，下迫大肠澼裂。又云：饱食负重，妇人难产，小儿痢疾，或苦用力，亦致肠澼。此实受病之源。故澼之浅者，则大肠半破，湿热之气渗归肠之半表半里，留连下陷，结核肛内。形如葡萄、莲蓬，阻塞谷道，临厕脱肛，良久方收，名曰翻花。若因风热粪燥便难，粪未下而痔先破，血出者有之；粪已下而痔后破，血出者有之。此皆内痔所为。因粪难易，血出不同，又何有肠风下血远近前后之理？故澼之深者，则大肠全破，湿热之气，渗出肠外，留连肉腠，横流肛外，结核如樱桃、牛奶、鸡冠，或串阴，或串阳，为囊痈，为悬痈；或串臀为臀痈，脓水流久。内结鹅管、珊瑚，譬犹山洞之水，涓滴日久，结为钟乳。鹅管枝干蕃生，疮孔散出，形如蜂窝、烂爪，肤残肉陷，允成痼疾，此皆外痔所致。故痔虽有内外，肠澼浅深不同。治者不思拔本塞源，但见大便结实，为燥兼热；疮肿后重，肠头成块，为湿兼热；大痛为风兼热。虫蚀为木侮金，盖木先朽而后生蠹，肠已澼而毒始流。先正立方，行气和血，泻火疏风，以调其内；又用砒捻纴疮，烂去鹅管死肌，以治其外。观此不过治标缓急而已。若僻处迫近肛门，死肌既去，肠头肉长，此幸收功而已；僻处幽远，如以杖通阴沟，僻处反大，是以旁疮虽愈，正孔难收，不久复作，咎归病人。予患此疾一十七年，遍览羣书，悉遵古治，法疗无功，几中砒毒，寝食忧惧。后遇江右李春山，只用芫根煮线，挂破大肠，七十余日，方获全功。病间熟思，天启斯理。后用治数人，不拘数疮，上用草探一孔，引线系肠外，坠铅锤悬，取速效。药线日下，肠肌随长，僻处既补，水逐线流，未穿疮孔，鹅管内消，七日间肤全如旧。譬筑堤决防，水既归漕，众流俱涸，有何泛滥？线落日期，在疮远近，或旬日半月，不出二旬。线既过肛，如锤脱落，以药生肌，百治百中。若治内痔，则用敷药，不犯砒硇，或用药翻肛，或候自脱，以药日敷。黄水既干，内痔焦黑，七八日间黑肉脱去，以药生肌，肠收如旧，纵有热毒，皆随粪下，后患再无。譬如夹洲既去，水归中流，何有旁通壅滞之患？近因浙衢鲁秋泉专门痔漏，线裹蛛网，每疮纴砒，亦颇收功。但其用药狼虎，目击心伤，所得方理，不敢自私。因书肤见，公之天下，永除斯疾云。

　　证治准绳 【 明?王肯堂】 

　　　骗马坠 【 俗名跨马痈】 

《鬼遗》云：垂珠左右两处起痈，为骗马坠。初起大小不定。此处皮肉薄，纹紧，口亦难合。初起宜以药贴令内消，但易成漏硬，即难为功矣。又云：交裆一处，近棱线上，亦为骗马坠，宜预防成漏。

　　　穿裆发

或问背之下极发疽何如？曰，此名穿裆发，属督脉及太阳经，由劳伤忧思积郁所致。活命饮加羌活、黄蘗，内托羌活汤主之，及胜金丹、神仙追毒丸。壮实者，八阵散、一粒金丹下之。老弱者，十全大补汤、人参养荣汤。此证速治，梢缓则溃烂难收敛。成漏者，多麻木。黑陷泄泻，呕哕疲倦者，不治。

　　　涌泉疽

《鬼遗》云：涌泉疽，肿起发太阴 【 太阴尻尾前是也】 ，如伏鼠，二十日不穴穴　疑当作宂。死。十日可刺。发清脓赤黑者死，白者可治。

　　　臀痈

或问臀上生痈何如？曰：肿高根浅为痈，肿平根深为疽，俱属足太阳经湿热所致。宜服内托羌活汤、内托复煎散加羌活主之。胜金丹、黄芪木香散选用。壮实者，一粒金丹、八阵散下之。老弱者，十全大补汤、人参养荣汤。先贤云：此疮当服补养之剂，若无补养之功，其祸多在结痂之后，治之难愈，切须戒谨，勿辍大补之剂。肿而不溃者，服台阁紫微丸。

　　医方考 【 明?吴昆】 

　　　脱肛方论

久泻脱肛者，丹溪脱肛方主之。盖泻久则伤气，下多则亡阴，是气血皆亏矣，故令广肠虚脱。气不足，补之以甘温，故用参、芪；阴不足者，养之以厚味，故用芎、归；下者举之，故用升麻。
泄泻虚寒脱肛者，举肛丸主之。夫湿盛则濡泻，久泻则胃虚而脏寒，乃无阳以升举，故令肛脱而不上。燥能去湿，故用半夏、南星；枯能制湿，故用红白枯矾；温能暖脏，故用黑白附子。若鸡冠花、刺猬皮、枳壳，所以驱风；诃子、(艹舌)蒌、核桃仁之灰，取其濇以固脱也。
热泻脱肛者，收肛散涂之，良。夫热则肛门濇而便不易出，故努责久则令脱肛，此与寒脱不同者。此则肛门濇，寒脱则洞泄而不濇也。苦可以胜热，故用熊胆；濇可以固脱，故用儿茶；辛可以拔邪，故用冰片。

　　　痔漏

内热痔漏下血者，四物加芩、蘗、槐花汤主之。夫痔漏，广肠之毒也。其疾多见于膏粱富贵之人，而藜藿之徒，未见其多也。一有病根，则劳思便作，饮酒便作，所以然者，内热而血妄行也。是方也，生地、槐花、黄芩、黄蘗，清其热也；当归、芍药、川芎，调其血也。
年高气弱，痔血不止，四君子汤主之。悞服攻痔之药，致血大下不止，而虚脱者，亦此方主之。夫血有形之阴也，必赖无形之气以固之。故年高而气弱则血下，久药损气则血下。是方参、朮、苓、草，甘温益气之品也。大气充盈，自足以固有形之血。譬之干元，充溢于两间，自能举乎大地，而无倾陷之危也。

　　　论痔漏诸药

按古方医痔漏下血，有用槐角、柏叶、猬皮、露蜂房、牛角腮、胡桃灰等者，俱以方寸匕酒调下，此皆枯痔之法也；汤液之中，有用防风、秦艽、皂角仁、荆芥、白芷者，此皆责之风热入脏也。有用芒硝、大黄、槟榔、枳实者，此皆责之实热可下也；有用胡黄连、酒苦参、石莲肉、番木鳖者，此皆责之实热可清也；有用桃仁、红花、蒲黄、苏木者，此皆责之瘀血未消也；有用杏仁、麻仁、地黄、黄蘗者，此皆责其燥金无液也；有用地榆、蕲艾、枯龙骨、鹿角霜者，此欲强止其血也；有用象牙、蜣螂、人爪、蟹爪者，此欲放出其肛而外施药以愈之也；有用熏法者，有用洗法者，有用药坐者，无非枯痔止血之品也；有用插药者，有用挂线者，无非烂肌去腐之辈也。呜呼！任医犹任将，用药犹用兵。神于兵者，迭石可以为营，驱牛可以破敌；神于药者，心解而机自灵，见超而术自神，则不拘拘于纸上之陈言矣。

　　外科正宗 【 明?陈实功】 

　　　痔疮论

夫痔者，乃素积湿热，过食炙煿，或因久坐而血脉不行，又因七情而过伤生冷，以及担轻负重，竭力远行，气血纵横，经络交错；又或酒色过度，肠胃受伤，以致浊气瘀血，流注肛门，俱能发痔。此患不论老幼男妇皆然。盖有生于肛门之内，有突于肛外之旁。治分内外，各自堤防。大者若莲花、蜂窠、翻花、鸡冠、菱角、珊瑚等状，小者如樱珠、鼠尾、牛奶、鸡心、核桃、蚬肉之形。故积毒深者，其形异而顽恶；毒浅者，其形正而平常。久则崩溃成漏，新则坠肿刺疼。甚者粪从孔出，血流窍中，气血日有所伤，形容渐有所削。若不早治，终至伤人。因常治法，多用针刀砒硇线坠等法，患者受之苦楚，闻者因循，都不医治。予疗此证，药味数品，从火煅炼，性即纯和，百试百验，此方法由来异矣。凡疗内痔者，先用通利药荡涤脏腑；然后用唤痔散涂之肛门内，片时痔自然泛出，即用葱汤洗净，搽枯痔散，早、午、晚每日三次，俱用温汤洗净，然后搽药，轻者七日，重者十一日，其痔自然枯黑干硬，停止枯药；其时痔边裂缝流脓，换用起痔汤，日洗一次，待痔落之后，换搽生肌散，或凤雏膏等药，生肌敛口。虚者，兼服补药，其口半月自可完矣。外痔者，用消毒散煎洗，随用枯痔散，照内痔搽法用之，自始至终无异。完口百日入房，乃吉。至于穿肠久漏者，用胡连追毒丸、黄连闭管丸服之，不用针刀挂线，效如拾芥耳。
看法
初起，形如牛奶，不肿不红，无焮无痛，行走不觉者，轻。已成，肿痛，有时遇劳而发，或软或硬，头出黄水者，轻。久如鸡冠、蜂窠、莲花、翻花等状，脓血不止者，重。漏通臀腿，脓水淋漓，疼痛不已，粪从孔中而出者，逆。
治法
初起及已成，渐渐大而便濇作痛者，宜润燥及滋阴。肛门下坠，大便去血，时或疼痛坚硬者，宜清火渗湿。紫色疼痛，大便虚秘，兼作痒者，凉血祛风，疏利湿热。肿痛坚硬，后重坠刺，便出难者，外宜熏洗，内当清利。内痔去血，登厕脱肛而难上收者，当健脾升举中气。便前后下血，面色痿黄，心忪耳鸣者，宜养血健脾。诸痔欲断其根，必须枯药以完其窍，必杜房劳，乃愈。

　　　臀痈论

臀痈生于小腹后，位远僻奥，气血罕到，皆湿热凝滞，结束乃成。必使发外，庶不内攻。初起毒从五脏蕴积者，患必有头，红热坠重如石，内必口干发热，宜内消沃雪汤，通利积热，外以膏贴疮顶四边，以如意金黄散敷之，拔出瘀脓紫血，兼服托药自愈。若内服败毒寒剂，外傅凉药，气血冰凝，毒气不得外发，反致内攻。其疮头软陷无脓，根脚平散不痛，内热口干，烦躁讝语，痰喘气粗，恍惚不宁者，俱为不治。但此多从毒积于内，白里至表者，十有八九；从风寒暑湿，自外至里者，百中一二。既出而复入里者，终为死候。
看法
初起，有头红赤肿痛，顶高发热，根脚高耸者为易治。已成，焮肿发热疼痛，有时皮薄光亮，色红易脓者，顺。已溃，脓稠而黄色如猪脑，肿消痛止，起坐自便者，易。初起如粟形，或黄泡一点，平塌作痒，根脚散漫者，重。已成，色紫坚硬，臀股俱肿，小便濇滞，日久无脓者，险。溃后，无稠脓，顶空根软塌，手按不知疼，神昏，无治法。
治法
初起，恶寒体倦，喜覆衣被，脉浮紧而在表者，微散之。已成，内热口干，好饮冷物，小水濇，而大便秘者，通之；顶高色赤，焮痛发热，疼痛有时者，宜托里，更兼解毒；肿已高而作疼，脓已熟而不破，胀痛鸡忍，宜即针之。溃后，坚硬不消，脓水不止，饮食无味，宜补虚健脾。

　　景岳全书 【 明?张介宾】 

　　　论脱肛

大肠与肺为表里，肺热则大肠燥结，肺虚则大肠滑脱，此其要也。故有因久泻久痢，脾肾气陷而脱者；有因中气虚寒，不能收摄而脱者；有因劳役吐泻，伤肝脾而脱者；有因酒湿伤脾，色欲伤肾而脱者；有因肾气本虚，关门不固而脱者；有因过用寒凉，降多亡阳而脱者；有因湿热下坠而脱者。然热者必有热证，如无热证，便是虚证。且气虚即阳虚，非用温补，多不能效。凡小儿元气不实者，常有此证。故陈自明曰：大肠虚寒，其气下陷，则肛门翻出。或因产努力，其肛亦然。是诚确见之论。
论治
《内经》曰：下者举之。徐之才曰：濇可去脱。皆治脱肛之法也。故古人之治此者，多用参、芪、归、木、川芎、甘草、升麻之类，以升之补之；或兼用北五味、乌梅之类，以固之濇之。仍外用熏洗收濇之药，则无有不愈。
凡中气微虚而脱者，宜四君子汤，或五味异攻散。中寒吐泻而脱者，五君子煎，或温胃饮。泻痢不止而滑脱者，胃关煎或加乌梅、北五味、文蛤、木香之属以佐之。脾虚下陷而脱者，补中益气汤，或举元煎。阴虚肝肾不足而下陷者，补阴益气煎。阴中阳虚而脱者，理阴煎或大补元煎。以上诸证，凡虚中挟火，或热赤，或肿痛，宜用补中益气汤加黄连、黄芩、槐花之类，加减治之。然必真有火证火脉，方可酌用寒凉。若非实火则大忌苦寒，以防其沉降败脾也。

古今图书集成医部全录卷二百八

　后阴门

　　方

苍朮泽泻丸 【 《河间六书》，下同】 　治痔。
皂子烧存性　泽泻　枳实各二两　地榆一两　苍朮四两，去皮
右为细末，烧饭为丸桐子大，每服三十丸，食前酒或米饮下。

淋洗药　治痔。
天仙子　荆芥　小椒　蔓荆子各等分
右以水煎洗。

香壳丸　治湿热内甚，因而饱食，肠澼成痔，久而成瘘，速服悉愈之。
木香　荆芥穗　黄蘗各三钱　枳壳去瓤麸炒　厚朴各半两　黄连一两　刺猬皮一个，烧存性　当归四钱
右为末，面糊为丸如桐子大，每服二三十丸，温水食前，日三服。

榼藤子丸　治肠风泻血，湿热内甚，因为诸痔，久而不治，乃变成瘘。
黄芪　枳实　槐花　荆芥穗　凤眼草各二两　榼藤子一对，炙　皂子三百个，炙
右为细末，面糊为丸如桐子大，每服二三十丸，空心酒下，米饮亦得。忌油腻冷猪鱼臭血等物。

黄连散　一名鸡冠散，治肠风下血，疼痛不止。
鸡冠花　黄连　贯众　川大黄　乌梅各一两　甘草三分，炙
右为末，每服二钱，温米饮调下，日三服，不计时候。

乳香没药散　治五种肠风痔瘘，无问久新。
宣黄连　白矾各一两　谷精草半两　石榴一个，用刀子割下顶盖，取去里面子三停之一停，次将黄连，白矾碎，内入石榴内，用元顶盖合上。
右以湿纸一张，裹了后，用腰泥拍作饼子，裹石榴，以炭火烧通赤为度；取出去泥纸，次将谷精草于铫子内炒焦黄为度，与石榴研细后，入麝香一钱、乳香二钱、没药一钱，研细拌匀，每服一钱，热酒小半盏调下，日三服。

木香厚朴汤木香厚朴汤　本方药物组成无厚朴，疑缺。　治痔瘘脱肛，肠胃间冷，腹胁虚胀，不思饮食。
木香　桂心　桃仁　陈皮留白　肉豆　蔻赤石脂各半两　皂角子三两，去皮子，酢炙黄　大附子三分，炮
右为末，每服二钱，温粥饮调下，食前。

消毒饮　治便毒初发，三四日可消。
皂角刺　银花　防风　当归　大黄　甘草节　(艹舌)蒌仁等分
右(口父)咀，水酒各半煎，食前温服。仍频提掣顶中发，立效。

冰香散　治脏毒初起微肿，即用蚯蚓粪灸，后以此药搽之。
炉甘石火煅二钱，黄连膏淬之，待干乳末听用　乳香另研　没药另研，各一钱　冰片二分　麝香一分
右，和研细末，田螺捣烂，取汁调涂患上。偶无田螺，煎黄连汁亦可。

内托羌活汤　治臀痈。
羌活　官桂酒洗　大黄酒洗，各四分　藁本　连翘　归梢各一钱　黄芪一钱五分　炙甘草　陈皮　苍朮各五分　白芷
右作一服，水酒各一钟煎，空心热服。以被覆患上，使药力行之，方能奏功。如或不愈，用铁箍散，姜汁酢火上熬热调敷。留孔时，令热余汁润之，以助药力。

代刀散　治脏毒。
穿山甲　殭蚕　枳壳　姜黄　牵牛　赤石脂　大黄　白芷　贝母各等分
右为细末，每服五钱，早晨空心用酒调下，行利十余次，用薄粥捕之，其脓血从大便中出。

宣毒汤　治坐马痈。
大黄三钱，酒蒸　白芷　赤芍　甘草各五分　连翘　枳壳各一钱　当归梢二钱
右，水酒各一钟，煎一滚，去滓，早晨空心服。

内托追毒饮　治坐马痈。
人参　黄芪　厚朴　甘草　桔梗　枳壳　黄连　金银花　乌药　当归　芍药　白芷　川芎　防风
右水酒各一钟煎，去滓服。

法制枯药　治痔。
信一两　白矾三两，为未　巴豆五粒，去壳　飞丹　朱砂临时生用，各五钱　先将矾一两半，安瓦盆中，随将信掺在矾上，再将矾覆，上火熬枯，取出为末，加朱砂末五钱，和匀碾细末如尘。先用鱼腥草煎汤洗净，每用少许点上，少顷，黄水渐出，一日夜三四次。如无鱼腥草，或荼(艹糜)花、或野蔷薇花、红白槿树花代之，或甘草汤亦可。

秘方　治痔。
砒霜白色明净者，五钱　白矾明净者，一两二钱　黄丹六钱，水飞，二次焙干　蝎梢八个，瓦上焙干　草乌头二钱，为末，去皮生用
右件用旧铁杓，或熟铁铫，先将炭烧铁铫透红，放冷揩拭净，将砒打碎如豆大，将白矾烧令滚沸，将碎砒投矾内拌匀，以文武火煅，旋旋搅，入草乌、蝎梢、黄丹同研末，收放新小瓶内。如用，先将痔漏以甘草汤或葱汤洗净，将生麻油调药少许，以鹅翎扫药在痔漏上，日三次。第一日、第二日，疮内必出黄水如胶，其痔渐消。看漏深浅，就将薄绵纸裹猪鬃三根，先入在漏内，试漏深浅，就将药纸捻之，药插入漏内，其药纸捻久不取出。如换药纸捻，方取出，再换新药纸，捻入漏内。日上三次，早午晚用药，俱要洗净。漏用药三五日，痔漏头并疮口俱黑色，然后不用纸捻药，其漏疮根自落。如漏不深，入内上用药点搽。如疮红活平复不收口，方用生肌散药敷之，立愈。其疮根永除，再不发矣。

生肌散
白芷　黄连　血竭　龙骨各五钱　光粉二两　黄丹三钱，水飞，炒　软石膏　海螵蛸各一钱　黄蘗　五倍子各一两
右为细末，如疮孔深，用芦管吹入里面；如疮口浅，止干掺入内生肌。平伏不用。

点痔药
冰片　乳香　没药　熊胆
右俱为末，用蜗牛一枚，碎其底，入前四末，放盏内化水，以银簪滴汁痔上甚效。田螺代之，亦可。

痔漏药
牛黄末一分，铜杓内先炒，微烟即下　砒末二钱，候烟起再下　白矾末九钱，待滚干取起，仍入火微炒，安地上，出火毒，为末。后入　乳香辰砂　没药　冰片各一钱
右共为极细末，每用一钱许，以稠面糊调和，随漏孔之大小深浅，以为条子之粗细长短。如疮孔烂大，止用津唾调之，填入孔内，待痔已溃动，毒水自流。如好肉上生疮，即以五黄膏护外，仍用唾调前药末，敷在痔根上。如痔根脱落，掺生肌散，并多服蜡矾丸。

生肌散
未出毛小鼠二枚，炙干　龙骨煅　海螵蛸　赤石脂各一钱　乳香　没药　血竭　轻粉　雄黄各五分
右各为末如尘，临用加冰片少许。

生肌散
寒水石煅一钱　龙骨煅五分　干胭脂三分　轻粉
右为细末，干掺。新疮加薄荷一分，老疮依此。

辰砂锭子　久痔成漏。
信一钱　白矾二钱　密陀僧　辰砂各五分　先研信细，入磁盆中；次用矾、信火上煅，以烟尽为度；再将密陀僧、辰砂研细，白面一些，和作尖锭子，顽漏纳疮口，腐去败尽，方可生肌。

盘肠通肠痔散　痔在内，用此敷之。痔头顶自出，以前药枯之。
磁石一钱　白矾枯过，五分　白干姜五分　草乌尖三枚
右为末，葱汁调敷。

益气清脏汤　治痔漏。
人参　当归　条芩　黄连　生地　赤芍药　槐角　川芎　升麻　枳壳　秦艽　白朮　茯苓　甘草
右水二钟，姜一片，灯心二十根，煎服。

木香散　内痔用药后，小便不通，服此药。外痔不用。
山栀子　木通　车前子各三钱　淡竹叶　生地黄各一两　黄芩五钱　灯心三十根
右(口父)咀，每服四钱，水一钟半，煎七分，空心服。

懊憹散 【 《千金方》，下同】 　治湿疮烂，杀虫除(上匿下虫)。
萹竹半两　雚芦　雷丸　青葙子　女青　桃仁各三两
右六味，治下筛，粥饮服方寸匕，日三，加至二匕，酒服亦可。

杏仁汤　治(上匿下虫)。
杏仁五十枚　苦酒二升　盐一合
右三味和煮，取五合顿服之，小儿以意量服。

桃皮汤　治蛲虫蛔虫及痔(上匿下虫)虫食下部生疮。
桃皮　艾叶各一两　槐子三两　大枣三十枚
右四味(口父)咀，以水三升，煮取半升，顿服之，良。

猪胆苦酒汤　治热病有(上匿下虫)上下，攻移杀人。
猪胆一具　苦酒半升和之
右火煎令沸，三上三下，药成放温，空腹饮三满口，虫死便愈。

雄黄兑散　治时气病(上匿下虫)，下部生疮。
雄黄研，半两　桃仁一两　青葙子　黄连　苦参各三两
右五味为末，绵裹如枣大，内下部亦可；枣汁服方寸匕，日三。

针粉散　治脱肛历年不愈。
针粉一味
右研细末，每用少许掺之，按入即愈。

周先生枯痔法
赤石脂五钱　辰砂痛加一钱　明矾　黄丹
右为末，先用郁金末护肛门，如无郁金用姜黄末代之，调涂四围好肉。如不就，加菉豆粉打合，却将枯药敷上。如肛门疼急，浓煎甘草汤放温，拂四围肛门上，就与宽肠药。

宽肠药
槐花　大黄　枳壳　木通　连翘　瞿麦　当归
右半酒半水煎。

收肠方
人参　当归各一两　川芎　甘草　白芷　防风　厚朴　桔梗　桂枝　黄芪
右为细末，半酒半水煎。如恶酒，少水多煎之。夏月减桂、朴，加芩、蘗。

周先生割痔麻药
川乌　草乌尖　胡椒　吴萸　花椒　白殭蚕炒
右为末，酒调敷四边，然后割之，又以此药敷之。否则亦用麝香、龙骨涂之。按枯痔、系痔、割痔三法，用前药服，及敷贴不退者，然后用之。必敬谨之，不可视为常法。

连魏散　治食积痔。
黄连　阿魏　山楂　神曲　桃仁　连翘　槐角　犀角各等分
右为末，以少许置掌中，时时舐之，津液咽下。如三分消二，即止后服。

连归丸　治痔漏及脱肛便血。
全当归　酒黄连各四两　防风　枳壳各二两
右为末，用前浸黄连酒打糊丸梧子大，每六七十丸，米饮下。忌羊鱼鸡鹅煎炒热物。

加味连壳丸　治湿热内甚，饱食肠澼，发为诸痔，久而成瘘。
黄连一两　枳壳　厚朴各五钱　当归四钱　木香　黄蘗各三钱　荆芥二钱　猬皮一个
右为末，糊丸梧子大，每服三十丸，温水下。

秦羌汤　治痔漏成块，下垂不任。
秦艽　羌活各一钱　黄芪二钱　升麻　麻黄　柴胡　炙甘草各五分　藁本三分　防风七分　细辛　红花各少许　水煎服。忌风处大小便。

槐胆丹　不问远年近日痔疮，服之如神，久服黑发固齿。
十月上巳日，拣肥实槐子，用瓦盆如法固济，于背阴墙下，掘一坑，约二三尺，深埋之，预先取黑牛胆五六个，腊月八日，取前槐子装在胆内，高悬阴干，至次年清明日取出。
右用磁器收贮，每空心白汤下，一日服一粒，二日二粒，渐加至十五粒止。以后一日减一粒，周而复始。

加味地黄丸　五痔滋阴必用之。
熟地　黄芪各一两半　槐花　黄蘗　杜仲　白芷各一两　山茱萸　独活　山药各八钱　牡丹皮　茯苓　泽泻各六钱白附子二钱
右为末，蜜丸梧子大，每五十丸，空心米饮下。

牵牛酒　通行痔漏中，恶水自大肠出。
黑牵牛末一分，入猪腰子内，以线扎箬叶包，慢火煨熟
右每空心细嚼，温酒送下。

内生肌丸
枯矾　鹿角　芝麻各一两
右为末，蜜丸梧子大，温酒下三十丸。窍塞后，去鹿角，加象牙一两，黄蜡为丸，常服断根。

加味蜡矾丸　治新久诸漏。
象牙五钱　露蜂房　白殭蚕　蛇退　血竭　木香各三钱　乳香二钱　白矾二两
右为末，黄蜡四两，为丸梧子大，温酒下二十丸。

齿发散　治漏疮恶疮，生肌，里欲干者用之。
人齿　头发　鸡(月坒)胵各等分，俱烧存性　麝香　轻粉各少许
右为末，湿则干掺，干者麻油调搽。

蜂房散　治久年漏疮，或暂瘥复发，或移于别处。
露蜂房炙黄，三分　穿山甲　龙骨各一分　麝香少许
右为末，腊月猪脂调敷，湿则干掺。

蜗牛膏　治痔疼痛。
蜗牛一钱　片脑　麝香各少许
右捣烂取汁，敷痔上，痛止肿消。

青龙五生膏　治痈疽痔漏，恶疮脓血出，皆以此方导之。
生梧桐白皮　生桑白皮　生竹茹　生柏白皮　生龙胆　蜀椒　附子　芎藭各五两　蜂房　猬皮　蛇蜕皮　雄黄　雌黄各一两
右十三味，(口父)咀，以三年苦酒二斗浸一宿，于炭上炙干，捣下细筛，以猪脂二升半，微火煎搅，令相得如饴着末水中，新白磁器中盛，稍稍随病深浅敷之；并以清酒服如枣核大，日一。

黄蜡丸　治脏毒。
黄蜡四两
右一味，隔水煮软，丸如桐子大，月朔服一丸，次日服二丸，三日服三丸，渐加至月尽三十丸，已后每日减一丸，至一丸止，用酒送下，轮流服之，其疮自痊，则不必服矣。

五九散 【 《古今医鉴》，下同】 　治痔漏如神。
白牵牛头末　大黄　五倍子　干莲蕊各一两　黄连三钱　矾红以皂角炼红　当归各五钱　没药　乳香各一钱，竹叶焙干
右共为末，初服五分，二服六分，三服七分，四服八分，五服九分为止。每日清晨，用牙猪肉汤半碗，加热灰酒一小钟调下。忌猪肠肚驴肉烧酒。

三八全应丸　痔漏效验。
胡桃十八个，内取隔三十六片　地骨皮酒炒干　当归酒洗，微炒　刺猬皮一个，连刺酒浸晒干　槐角酒浸，炒　黄连酒炒　甘草蜜炙，各二两　乳香二钱
右为末，酢糊为丸如梧子大，每服三五十丸，白汤或酒，早晚二服，一月后平复。

地榆丸　治痔漏通用。
槐角　生地黄各二两　当归身　黄芪　黄连　防风　连翘　黄芩　枳壳　秦艽　地榆　升麻各一两　阿胶　川芎　白芷各五钱
右为末，酒糊丸如梧子大，每服五六十丸，加至七八十丸，空心米汤下，或酒任下。

追风补肾十漏大金丹　治漏，庚申、甲子成除日合。
当归　麦冬　破故纸　川乌　肉苁蓉　山药　白茯苓　枳壳　白芷　杏仁各二两　人参　生地　小茴　鹿茸　木香　青木香　砂仁　厚朴　青皮　陈皮　乌药　肉豆蔻　天麻　乳香　没药各一两　硇砂　丁香各五钱　熟地　大茴　枳实各三两　大附子一个　香附　松节各四两
右为末，燥蜜丸如弹子大，金箔为衣，每服一丸，空心酒化下。

升阳除湿汤　治脱肛自下而上者，引而竭之。
柴胡　升麻　防风　猪苓　泽泻　苍朮　陈皮　神曲炒　麦芽炒　甘草
右剉，水煎，空心温服。胃寒肠鸣，加益智、半夏。

提气散　治气虚下陷脱肛。
黄芪　人参　白朮　当归　白芍　干姜炮　柴胡　升麻　羌活　甘草炙
右水煎服。

举肛丸　治无火证泻久脾虚，脱肛。
半夏　天南星　枯白矾各五钱　鸡冠花炒　白附子各五两　胡桃仁十五个，烧存性　枳壳　诃子肉煨　黑附子各一两　刺猬皮二枚，炙　(艹舌)蒌一枚，烧存性
右共为末，酢糊丸，空心温酒下三十丸。

水澄膏　治痔，以此保护良肉，再用后药以枯痔。
郁金　白芨各一两　一方加黄连。
右二味，为细末。如内痔，候登厕翻出在外，用温汤洗净，侧卧即出，用蜜水调令得中，篦篾涂谷道四边好肉上，留痔在外，以纸盖药上，良久，方用枯药搽痔上，用笔蘸温水于纸上，不令药干及四散。

枯痔方
白矾四两　生信石二钱半　朱砂一钱，研极细
右各研为细末，先用砒入紫泥罐，次用白矾末盖之，用火煅，令烟断，其砒尽随烟去，借砒气于矾中耳。用矾为极细末，看痔头大小，取矾末在掌中，更入朱砂少许，以唾调稀，用篦头涂痔上周遍，一日三上，候看痔头颜色焦黑为效。至夜有黄水出，切勿他疑，水尽为妙。至中夜，上药一遍，来日依然。上药三次，有小痛不妨。换药时，以碗盛新水或温汤，在痔边用笔轻洗去痔上旧药，更上新药，仍用护肉药，次用荆芥汤洗之。三两日之后，黄水出将尽，却于药中增朱砂，减白矾，则药力即缓。三两日方可增减，渐渐取之，庶不惊人。全在用药人看痔头转色，增减厚薄敷药，方是活法。此药只是借砒信耳，又有朱砂解之。一方士将此二方，在京治人，多效，致富。一富商因验，以百金求得之，绿于予，予虽未用，传人无不言效。但枯药赵宜真炼师，已刊于《青囊杂纂》，如神。《千金方》未见刊传。大抵今人言能取痔者，皆此方也。恐气血虚或内邪者，还当兼治其内，庶不有失。

秦艽当归汤 【 《东垣十书》，下同】 　治痔漏大便结燥痛甚。
大黄煨，四钱　秦艽　枳实各一钱　当归尾　泽泻　皂角仁　白朮各五分　红花少许　桃仁二十枚，去皮尖　水二盏，煎一盏，食前服。忌生冷硬物，及酒面大料椒姜等物，若犯之，其药无效。

清凉饮　治诸痔热证，大便秘结。
当归　赤芍药　甘草炙　大黄蒸，各等分
右(口父)咀，每服三钱，新汲水煎服。

收痔丸 【 《直指方》】 　治诸痔通用。
阿胶炒　黄连　贯众各半两　皂角刺略烧　尺长皂角去弦，酢炙　猬皮炙焦　蜂房炒焦　蛇皮略烧　当归　穿山甲微火烧令焦　川芎　槐花　猪后蹄垂甲烧存性，各二钱半
右酢糊丸梧桐子大，每服七十丸，空心荆芥汤下。

无比丸秘方　治一切痔漏。
象牙屑　血竭各半两　明雄黄另研　没药　乳香　明朱砂各三钱三分　蜂房炒　蝉蜕　牙皂荚皮去弦炙，各三钱
右为末，用好黄蜡二两熔化，布摅净，再入酒内蒸化，冷定取起蜡，化开和前药，急手为丸如梧桐子大，每服空心热酒浸一钱五分，嚼下，本酒吞送，七日全效。

孙尚书方东谷　治痔漏有效。
明朱砂　明雄黄各另研，二味再合乳极细，听用　皮硝净，一斤
右用健猪大肠头二尺，去油净，以皮硝一斤，尽装入肠内，两头缚定，入甑蒸熟，取出连肠埋土地中，一七日取起去肠，将硝收贮净磁瓶中。每服用硝七分半，雄砂二分半，共一钱，再捣匀，热酒冲，空心服之，七日全愈。

五灰散 【 《三因方》】 　治五种痔疮，不问内外，并宜服之。
鳖甲治牝痔　猬皮治牡痔　蜂房治脉痔　蝉蜕治气痔　猪左足悬蹄治肠痔　各等分
右各烧存性，随证倍用一分为末，空心临卧，酒调二钱，服。

茄柯汤 【 《心镜》】 　洗痔极效。
茄柯　槐花俱陈者佳　冬瓜皮　枳壳各等分
右煎汤，先熏后洗，却敷后项药愈。

莲房枳壳汤 【 《圣惠方》】 　洗痔极效。
干莲房　荆芥穗各一两　枳壳　薄荷叶　(石卜)硝各半两
右为粗末，水三碗，煎二碗半，热熏洗。

熏洗法　诸痔流血皆效。
干莲房一个　荆芥三钱　五倍子　槐花　地榆半两
右为末，每用半两，水二碗煎，入明矾三钱，如法熏洗。

侧柏叶汤　熏洗诸痔。
侧柏叶一两　槐枝一握　黄连　黄芩　荆芥　蛇床子各一两　镜面草　蚵蚾草各一把
右作四次，新汲水煎，放桶中，如法熏洗。

七物汤　熏痔效。
皂荚三铤　艾一把　鳖甲一枚　草乌二枚　干虾蟆一个　雄黄半两　麝香五分
右为末，拌匀，穿地上一穴，置炭火在内，上用盖密，惟留一孔，旋入药末一撮，在上熏。

神效散　洗痔。凡富贵之人，多因嗜欲饮酒过度，喜怒不常，致生痔漏。或如鼠奶连珠，或肛门肠肿，流脓漏血，其痛如割，不可忍者。但是诸肿痔漏，及肠风下血，此药治之，无有不效。
苦参　川椒　苦壶卢　芫荽子　槐花　白芷　金银花　连翘　枳壳　荆芥　独活　小茴香　麻黄　牡蛎煅威灵仙　椿树皮各二两
右(口父)咀，每用半两，水五碗，葱白三茎，煎五七沸，去滓，以盆盛之，坐上熏洗，甚效。一方加老黄茄子二个，尤妙。

煮药线法复斋　治外痔并漏、囊痈、悬痈、臀痈。
芫花入土根，不拘多少，捣自然汁，于铜铫内，慢火熬成膏，以生丝线入膏再熬，良久，膏浓为度。线阴干，膏留后用。一治外痔有头者，以药线系之，候痔焦黑落下；再用线裹猪鬃蘸药当纳于窍中，永不发。一漏并三痈，不论疮孔数十，但择近肛者，以马莲草探之，若一孔通肠者，先将银条曲转探入谷道，出草钩头，将线六七寸，一头挽成活套扣，以不挽线头系草上，引过大肠，解线头穿活扣内，出寸长，系三钱四五分重之铅锤，悬空坠之，坐卧方便，使不黏衣，可取速效。每日早，将线洗净，约日长出五分，仍要收上，止留一寸线。穿七日，线下三寸之余，僻处补完，源头既塞，未穿漏孔，及三痈，脓水再无，鹅管化尽，俱先平复。疮近肛，十日半月，线过肛门即下。疮隔远者，二十日后即落。若七日及落线后，旁疮有未干，此原肠澼非止一口，仍要再穿。若穿不动者，以纸捻蘸代针散顶，至痛即曲折处，三二次，通即穿线。其线落下，再用生肌散。银条式双折，约三寸余，形如长又字形。马莲草即北方铁刷箒也。

生肌散
龙骨一两，火煅　诃子炮取肉，二钱
右为细末，加轻粉三钱和匀，先洗疮，拭干敷上，日。

敷药　治内痔并因痔肿脱肛。
猪胰半斤，将大雄鸡一只，笼饿一日，拣净地以胰子喂之，取粪晒干四两之上为未　绿胆矾半两　晋矾　(石卜)硝各一两　千叶雌黄　雄黄各六钱
右各为末，以宽砂锅盛之，先下鸡屎一两，次下晋矾一两，次雌黄，次硝，次雄，再加晋矾、鸡屎，以新瓦盖锅之上，簇火，以青烟去尽为度。冷定取出，加乳香、没药各半两为极细末。或用脱肛散，脱出肛门，或候自脱，将药少许，唾津调和，以新笔蘸敷疮上，患者侧卧缩脚，任疮流去黄水，日上五次，夜上二次，逐次水洗拭干，方可上药。至三日后，疮已焦黑，频用防风、荆芥、连翘、苦参、倍子煎汤洗之。黑肉既落，上前生肌散，疮去，平复，肠收。神效。此方不用砒硇，不作便闭，常用以治内痔之圣药也。

脱肛散复斋
磁石　军姜各一钱　枯矾五分
右为极细末，以葱涎调，以绵絮蘸塞肛内，其疮自翻出。疮既愈后，内须服补中益气之剂，六味丸、八味丸。

消痔千金散 【 《心统》】 　搽大便诸痔，肿疼不已。
甘草三分　赤石脂　黄连各六分　硼砂一分　寒水石　孩儿茶各五分　冰片半分　熊胆二分
右为细末，猪赡汁调搽；或入胆内竹管内，以线缚口，紧插入肛门内，捽之，自然痔病愈。

半夏散　治痔初生，急以此药治之。
半夏生捣末　先以生姜自然汁洗肛门，后以半夏末泡汤洗之，不过三五日，自愈。

护肛膏
白芨　石膏煅　黄连各等分，为末
右以鸡子清调，如膏搽上，剪油纸如月样，圈护痔四旁好肉，一次洗，一次换药。

翻痔药　治内痔，必以翻痔药取出肠头，方可上枯药。
草乌不拘多少
右为末，调傅肛门内，其痔即翻出。

金宝膏　漏疮用之，能去腐肉，而不伤良肉。
桑柴灰五碗，用沸汤十碗，淋汁，用草纸一层，皮纸二层，放箕底，次放灰上面淋洗　穿山甲二两　信一钱，另研　杏仁去皮七枚，同信末研涂山甲　辰砂一字　粉霜一钱半
右将灰汁澄清，下锅煎滚，下甲末，候煎干一半，下麝，次下粉霜，干及九分，下辰砂，候成膏，下石灰，以成块为则，密罐收，勿见风。

五灰膏危氏　治脏腑一切蕴毒，发为痔疮，不问远年近日，形似鸡冠，梅核牛乳，或内或外，并皆治之。此方亲傅之刘叔茂，累试极验。
荞麦烧灰，半斗许　荆柴　 老杉枝　山白竹　杂硬柴各截二尺长，劈成片，各取一束，晒干，火烧成炭，置密坛内自死
右炭，以水煮取炭汁，又用酒漏，以布帛实其窍，置荞麦灰于酒漏内，以炭汁淋之。然后取汁于锅内，慢火熬，约有一小碗，候冷，入石灰虢丹，调成膏，以密罐贮之，上用石灰敷之，勿令泄气。临用时，去石灰，以冷水调开，令病人洗净痔疮，仰卧，搭起一足，先以湿纸于疮四围贴护，却用竹篦挑药涂痔上，须臾痛息，用纸揩去药，再涂。如此三四次，要痔疮如墨样黑，方止。以水洗净，每日常置冷水一盆，以葱汤和之，日洗三五次。六七日后，脓秽出尽，其疮自消。

玉红散秘方　治诸痔。
硇砂三两，先烧在锅内　明矾二两，放硇上火煅枯，以烟尽为度，用矾为未　朱砂四钱，另研
右为极细末，敷痔，干用津调贴，湿干敷上。

代针膏
枳壳二个，大者去瓤　巴豆半两，去皮
右将巴豆装在枳壳内，合缚定，放罐内酢煮干，将二味晒干研末，用丝绵蘸湿展药敷疮上及根底。痔去，再不可用，止用生肌散。如顽漏日久，以津调敷疮口，败肉自去。

鸡峰乌金散　治痔漏。
穿山甲　刺猬皮　黄牛角心　牙皂角　槐子　皂角刺　枳壳　贯众　阿胶各等分，再夹和牛角
右以猬皮、穿山甲同炒，另研为末，和入一处，每服一钱半，用胡桃肉研烂调酒，食前服。漏血不止，当归煎汤调下。

代赭石丸　治痔变瘘，脓出不止。
代赭石煅酢淬研　磁石煅，煮酢数沸，淬七次，研　白矾枯　牡蛎煅灰　龙骨研　刺猬皮炙焦　皂角刺炒焦　猪后蹄垂甲烧灰，各存性为末　赤石脂　川椒焙　木贼焙　蜂房炒，各等分
右为细末，神曲糊丸小豆大，每服五十丸，空心艾汤下。

地黄丸　治五痔滋阴必用之药。
地黄酒蒸　黄芪各一两半　槐花炒　黄蘗炒　杜仲炒　白芷各一两　茯苓七钱　山茱萸肉　山药　独活各八钱　泽泻牡丹皮各六钱　白附子二钱
右为末，炼蜜丸梧桐子大，每服五十丸，空心米饮下。

三黄二地汤　治肠风诸痔，便血不止，及面色痿黄，四肢无力。
生地黄　熟地黄各一钱五分　苍朮　厚朴　陈皮　黄连　黄蘗　黄芩　当归身　白朮　人参各一钱　乌梅二个　甘草防风　泽泻　地榆各六分　水二碗，煎八分，食前服。

粟壳散　治诸痔作疼，及肠风下血，诸药不止者，宜服之。
粟壳温汤泡去内瓤，去蒂切丝，蜜水拌炒，二钱　当归身　陈皮　秦艽　黄芪蜜炙　生地黄　熟地黄各一钱　黄蘗　黄芩　人参　苍朮　厚朴　升麻各六分　荷叶蒂七个　甘草五分　地骨皮一钱三分　水三碗，煎八分，食前服。或为细末，每服二钱，空心温酒调服。

洗痔枳壳汤　治痔疮肿痛，肛门下坠，毋论新久洗之，痛自消。
癞虾蟆草一名荔枝草，四季常有，面青紫白，麻纹垒垒者是　枳壳各二两　河水二瓢，同上二味煎数滚，先熏后洗，良久，汤留再热熏洗。甚者三次即消。洗净，当搽后五倍子散。

五倍子散　治诸痔举发，坚硬疼痛难忍，或脏毒肛门泛出，肿硬不收，亦效。
大五倍子敲一小孔，用阴干　癞虾蟆草揉碎，填塞五倍子内，用纸塞孔，湿纸包煨，片时许取出待冷，去纸碾为细末，每一钱加　轻粉三分　冰片五厘　共研极细。待前枳壳汤洗后，用此干搽痔上，即睡勿动，其肿痛即除。凡外痔用二方搽洗，亦可除根，永不再发。

田螺水　治痔疮坚硬作痛，及脱肛肿泛不收者，并用之。
大田螺一枚，用大冰片五厘，研末，用尖刀挑起螺盖，将冰片入内，平放片时，待螺渗出浆水，用鸡翎蘸搽患上，勤勤扫之，其肿痛自然消散。

生肌凤雏膏
用鸡子煮熟，去白用黄十余个，铜杓内熬油，倾入盏内，约油三钱，加轻粉细末一钱　乳香　血竭　龙骨末各五分
右，共入油内和匀，每日早午晚鸡翎蘸涂患孔内，膏盖，避风。深者，半月可以完口。

煮药线方　治诸痔及五瘿六瘤，凡蒂小而头面大者，宜用此线系其患根，自效。
芫花五钱　壁钱二钱　用白色细扣线三钱，同上二味，用水一碗，盛贮小磁罐内，慢火煮至汤干为度，取线阴干。凡遇前患，用线一根，患大者二根，双扣系于根蒂，两头留线，日渐紧之，其患自然紫黑，冰冷不热为度。轻者七日，重者十五日，后必枯落。后用珍珠散收口，至妙。

脏连丸　治痔无论新久，但举发便血作痛肛门坠重者。
黄连净末八两　公猪大脏尽头一段长一尺二寸，温汤洗净，将连未灌入脏内，两头以线扎紧，用时酒二斤半，砂锅内煮，酒将干为度，取起脏药共捣如泥，如药烂，再晒一时许，复捣
右丸如桐子大，每服七十丸，空心温酒送下，久服除根。此与猪脏丸无大异。

胡连追毒丸　治痔漏不拘远年近日，有漏通肠，污从孔出者，先用此丸追尽脓毒，服后丸药，自然取效，最稳。
刺猬皮一个，炙切片，再炒黄为末　麝香二分　胡黄连二两，切片，姜汁拌炒
右以软饭为丸麻子大，每服一钱，食前酒下。服药后，脓水反多，是药力到也，勿惧之。

黄连闭管丸
胡黄连净末，一两　穿山甲麻油内煮黄色　石决明煅　槐花微炒，各五钱
右为末，炼蜜丸如麻子大，每服一钱，空心清米汤送下，早晚日进二服，至重者四十日而愈。此方不用针刀挂线，不受苦楚，诚起痼疾之良方也。如漏之四边有硬肉突起者，加蚕茧二十个，炒末和入药中。此方遍身诸漏皆效。

活血散瘀汤　治臀痈初起，红赤肿痛，坠重如石，及大便秘濇。
川芎　当归　防风　赤芍药　苏木　连翘　红花　天花粉　皂角针　黄芩　枳壳各一钱　大黄二钱　水二钟，煎八分，食前服。便通者，去大黄加乳香。

黄芪内托散　治臀痈已成，服前药势定者，欲其溃脓，宜服之。
黄芪二钱　当归　川芎　金银花　皂角针　穿山甲　甘草节各一钱　水二钟，煎八分，入酒一杯，食前服。

四君子汤　治脾胃气虚脱肛者。
人参　白朮　茯苓各二钱　炙甘草一钱
右加姜枣，水煎服。或加粳米百粒。

异功散　治前澄。
人参　白朮炒　茯苓　炙甘草　陈皮各一钱
右加姜枣，水煎服。

加味四物汤　治血热阴虚脱肛者。
五味子九粒　熟地三钱　麦冬　当归　黄蘗　苍朮各一钱　白芍药　川芎各七分　人参　黄连各五分　杜仲七分半　知母各三分
右水二钟，煎一钟，空心温服，酒糊丸服亦可。足软加牛膝三分。

补中益气汤　治劳倦伤脾，中气不足，清阳不升，而致脱肛者。
人参　黄芪炒　白朮炒　甘草炙，各一钱半　升麻　柴胡各三分　当归一钱　陈皮五分
右加姜枣，水煎，空心午前服。

大补元煎 【 《景岳全书》，下同】 　治阴中阳虚，以致脱肛者。
人参少则用一二钱，多则一二两　山药炒二钱　熟地少则用二三钱，多则二三两　杜仲二钱　枸杞　当归各二三钱，若泄泻者去之　炙甘草一二钱　山茱萸一钱，吞酸畏酸者去之　水二钟，煎七分，食远温服。如元阳不足多寒者，于本方加附子、肉桂、炮姜之类，随宜用之。如气分偏虚者，加黄芪、白朮，胃口多滞者不必用。如血滞者，加川芎去山茱萸。如滑泄者，加五味、故纸之属。

补阴益气煎　此补中益气汤之变方也，治脾虚下陷而脱肛者。
人参一二三钱　当归　山药酒炒，各二三钱　熟地三五钱或一二两　陈皮　炙甘草各一钱　升麻三五分，火浮于上者去之　柴胡一二钱，无外邪者去之　水二钟，加生姜三五七片，煎八分，食远温服。

举元煎　治前证。
甘草炙，一二钱　升麻五七分　白朮炒一二钱　人参　黄芪炙，各三五钱　水一钟半，煎七八分，温服。如兼阳气虚寒者，桂、附、干姜随宜佐用。如兼滑脱者，加乌梅二个或文蛤七八分。

抽薪饮　治湿热下坠，疼痛脱肛。
黄芩　石斛　木通　栀子炒　黄蘗各一二钱　枳壳　泽泻各一钱半　细甘草三分　水一钟半，煎七分，食远温服。内热甚者，冷服更佳。热在血分大小肠者，加槐蕊、黄连以清之。热在下焦，小水痛濇者，加草龙胆、车前以利之。热在阴分，津液不足者，加门冬、生地、芍药之类以滋之。热在肠胃实结者，加大黄、芒硝以通之。

大分清饮　治前证。
茯苓　泽泻　木通各二钱　猪苓　枳壳　栀子或倍之　车前子各一钱　水一钟半，煎八分，食远温服。如内热甚者，加黄芩、黄蘗、草龙胆之属。如大便坚硬胀满者，加大黄二三钱。

约营煎　治前证。
生地　芍药　甘草　续断　地榆　黄芩　槐花　荆芥穗炒焦　乌梅二个　水一钟半，煎七分，食前服。如下焦火盛者，可加栀子、黄连、草龙胆之属。如气虚者，可加人参、白朮。如气陷者，加升麻、防风。

温胃饮　治中寒呕吐，吞酸泻泄，不思饮食，脱肛者。
人参　白朮炒，各一二钱或一两　扁豆二钱，炒　陈皮　炙甘草各一钱　干姜炒焦，一二三钱　当归一二钱，滑泄者去之　水二钟，煎七分，食远温服。如脾气陷而身热者，加升麻五七分。

五君子煎　治前证。
人参二钱　白朮　茯苓各二钱　炙甘草一钱　干姜炒焦，一二钱　水一钟半，煎服。

胃关煎　治前证。
熟地三五钱或一两　山药炒　扁豆炒，各二钱　炙甘草一二钱　吴茱萸制，五七分　焦干姜　白朮炒，各一二三钱　水二钟，煎七分，食远温服。泻甚者，加肉豆蔻一二钱，面裹煨；或破故纸亦可。气虚势甚者，加人参随宜用。阳虚下脱不固者，加制附子一二三钱。滑脱不禁者，加乌梅二个，或北五味二十粒。

肠风痔漏方
赤芍药　官桂去皮　甘草炙，各等分
右(口父)咀，每服二钱，姜二片，白糖一块，水一盏，同煎七分，去滓，空心服。

淋渫方　治下部痔肿，大肠头痒痛。
威灵仙　枳壳麸炒，各一两
右为粗末，熬水熏洗，冷即再暖，临卧避风，洗三次，挹干；贴蒲黄散。

痔方　治痔疮痛不可忍。
槐树根皮七两，不犯铁器捣碎　片脑一分　指甲草七颗，蜀人呼为芒草，采喂猪，亦可救饥，高二三寸
右作一剂，用水二钟，煎一小盏，入冰片末，候温，频敷患处。内服槐子酒。无指甲草亦可。
又方　治肉痔。
槐花炒　白矾枯，各一两　附子五钱
右为细末研匀，蒸饼丸如桐子大，每服二十丸，米饮下，食前，日三服。
又方　治风痔，不论有头无头，定三日安。
藜芦烧灰　老干姜　天麻各五钱　莲子草　明矾　石硫黄各一两　皂角针炒黄，二钱　大苦(艹舌)蒌一枚　麝香少许
右将(艹舌)蒌开一孔，入矾并硫黄在内，孔如小钱大，就将原盖合定，绵纸糊，却用瓦罐子盛，炭火煅，令烟尽为度，候冷取出，研细，同前六味药末和匀，炼蜜丸如桐子大，每服十丸至十五丸，空心温酒下，日三，服三日效。忌油面腌藏、牛马肉、鱼腥、生冷、行房、远行、劳力一切等事。

神妙方　治痔。
羌活　当归　川芎　独活　黄连　山茱萸肉　全蝎　三棱　蓬朮各半两　枳壳去瓤，十二两　商陆白者，一两　巴豆去壳，不拘数　鼠黏子炒　木香　甘草节　苦参　藁本　柴胡　猬皮炒　猪牙皂角去皮弦子净，各一两
右将巴豆二粒或三粒，入枳壳内，线扎定，却用酢煮烂讫，冷水洗净，去巴豆，不用晒，焙干，入前药，同为细末，酢煮面糊为丸如桐子大，每服三四十丸，空心酢汤下，更用五倍子、羌活、独活煎汤洗。如大便燥结，用煮过巴豆六七粒，加入同丸。一方加白朮、半夏、荆芥、薄荷、槟榔各一两。
又方　治血箭痔。
苦楝子肉
右为细末，酒煮糊为丸，如梧桐子大，每服三十丸，空心苍耳子煎汤送下，日三服。

治漏神丹
川芎半两　细辛　白芷梢各二钱半　甘草末
右每日作汤饮，上疮食后，下疮食前。看疮孔大小，用来年黄麻根刮去粗皮槌软，捻成绳子，纴入孔中，至不可入则止。日浅一日，疮用好膏药贴之。

枯药方
赤足蜈蚣一条，香迪煎酥挹干　人指甲五钱　乳香　没药各二钱　麝香　粉霜各五分
右除麝香另研，余俱用泥裹煨干为末，以鹅翎管吹上患处。如有水，实时出尽，不疼。
又方　治痔漏。
人参　黄芪　生地　川芎　当归　升麻　条芩　枳壳　槐角　黄连　一方无黄连。

熏洗方
五倍子　(石卜)硝　桑寄生　莲房　荆芥
右煎汤，先熏后洗。

便毒方
山栀子　大黄　乳香　没药　当归各五分　(艹舌)蒌仁三钱　代赭石一钱
右作一服煎。
又方　治坐马痈。
人参　桔梗　枳壳　甘草　柴胡　川芎　羌活　白芷　防风　白朮　芍药　金银花
右(口父)咀，姜三片，枣一枚，煎服。
又方 【 《千金方》，下同】 　治五痔，众医所不能愈者。
秦艽　白芷　厚朴　石楠　紫参　乱发　(上庶下虫)虫　紫菀各一两　雷丸　藁本各二两　贯众　蝱虫各半斤　猪后悬蹄十四枚
右十三味，合捣下筛，以羊髓脂煎，和丸如梧子大，空腹饮下十五丸，日二。若剧者，夜一服。四日肛边痒止，八日脓血尽，鼠乳悉痊。满六十日，终身不复发。久服益善。忌鱼猪肉等。

蠲毒饮　治穿裆发。
甘草　贝母　赤芍　当归　白芷　青皮　木通　连翘　桃仁　金银花　天花粉各一钱　穿山甲炮　如毒气欲泄，加酒蒸大黄三四钱煎服。饮酒随量，以助药力，行利十余次，其毒化脓血，从大便中出。
又方　治湿(上匿下虫)。

黄连　生姜各十两　艾叶八两　苦参四两
右四味，(口父)咀，以水一斗，煮取三升，分三服，重者服三剂。
又方　治匿?虫虫蚀下部痒，谷道中生疮。
阿胶　当归　青葙子各二两　艾叶一把
右四味，(口父)咀，以水八升，煮取二升半，去滓，分三服。
又方　治湿病，下部有疮虫，蚀人五脏。
雄黄　皂荚各一分　麝香　朱砂各二分
右四味为末，蜜和捣万杵，初病，酒服如梧子大一丸，日二。若下部有疮，取如梧子大末，内下部，日二。

湿(上匿下虫)方
青黛　黄连　黄蘗　丁香各一两　麝香二分
右五味，治下筛，以小枣大内下部中，日一度。重者枣大，和羊脂二三合，灌下部中，日二服。

痔漏方
野葛　芍药　薤白　当归　通草各二分　附子一分
右六味，(口父)咀，酢浸半日，先煎猪脂八合，令烟出，内乱发一分，令消尽下之。待冷，又内松脂八分、蜡二分，更着火上，和次内诸药煎，令沸三上三下，去滓，以故帛敷药贴肿上，干即易。如春月去附子，其发须尽洗去垢，不尔，令疮痛。

痔肿痛方
枳壳一两，陈米炒令黄色，去米不用　青木香一分
右为末，每服二钱，饭饮调下。
又方　治肠痔在腹内，有鼠奶下血。
白芜荑　椿树东行根　狼牙根　猬皮炙焦　贯众　雄黄各半两　白鳝鱼头一个，炙焦　槐树东行根白皮一分
右为细末，腊月猪脂和一丸，弹子大，绵裹纳下部。

淋洗法
天仙子　荆芥穗　小椒　蔓荆子
右水煎，熏洗。

贴痔法
蜀葵子半两　蝉蜕五个　槟榔一个，并为末
右用枣三枚，取肉研细，搜和药末，如觉硬，滴少蜜，研成膏，量大小贴于病处。
又方　治痔漏，因大肠感风热而生。
生白砒　腻粉各一字　水银一粒，如米大　麝香一粒，如小豆大
右件并入乳钵内研极细，如病有珠子者，将矾汤净洗拭干，用手捻药，揩在痔上，觉痒，便是药行。一日二次。又洗。五日后，住药见效。如或有孔，只用纸捻引药送之，令彻其内，更纸贴孔前，一日二次。

蘗皮丸　治脏毒痔漏，下血不止。
川黄蘗皮刮净，一斤，分作四分：一分用酒浸七日，洗晒干；一分用酢浸七日，洗晒干；一分用童便浸七日，洗晒干；一分生炒黑色
右为末，炼蜜丸梧子大，每空心用温酒下五十丸，久服除根。

温白丸 【 《儒门事亲》】 　治脏毒下血。
椿根白皮去粗皮，酒浸晒干
右为末，研枣肉和丸梧子大，每淡酒服五十丸，或酒糊丸，亦可。

洗痔漏方
花椒　艾叶　葱头　五倍子　皮硝　马齿菜　茄根
右为散，水煎，先熏后洗，当时痛止，指日可愈。

古今图书集成医部全录卷二百九

　后阴门

　　方

凉血清肠汤 【 《证治准绳》，下同】 　治下血脱肛。
生地　当归　芍药各一钱二分　防风　升麻　荆芥各一钱　黄芩炒　黄连　香附炒　川芎　甘草各五分
右水煎服。

参朮实脾汤　治气虚脱肛。
白朮土炒　人参各二钱　肉果面裹煨，一钱半　白茯苓　白芍炒　陈皮各一钱　附子炮八分　甘草炙，七分
右用水二钟，生姜三外，枣二枚，煎一钟，服。下陷加升麻。

参朮芎归汤　治泻痢产育，气虚脱肛，脉濡而弦者。
人参　白朮　川芎　当归　升麻　白茯苓　山药　黄芪酒炒　白芍炒，各一钱　炙甘草五分
右加生姜，水煎服。

诃子人参汤　治前证。
诃子煨，去核　人参　白茯苓　白朮　炙甘草　莲肉　升麻　柴胡各等分
右加生姜，水煎服。

缩砂散　治大肠虚而挟热，脱肛红肿。
缩砂仁　黄连　木贼各等分
右为细末，每服二钱，空心米饮调下。

槐花散　治下血脱肛。
右为末，用羊血调药，炙热食之，以酒送下。《百一选方》曰：以猪腰子去皮煎炙亦可。《古今医鉴》以羊血调二末，成块晒干，勿使血熟，每黄酒送二钱，名二槐丹。

薄荷散　治阳证脱肛。
薄荷　骨碎补　金樱根　甘草
右水煎，入酒一匙，空心服。

猬皮散　治肛门脱出不收。
刺猬皮一张，烧存性　磁石半两，火煅酢淬七次　桂心三钱　鳖头一枚，慢火炙焦黄
右为细末，每服三钱，食前，米饮调下。

香荆散　治前证。
香附　荆芥穗各半两　缩砂二钱半
右各为细末，每服三钱，食前白汤下。

收肠养血和气丸　治脱肛日久，肠虚，大肠不时脱。
白朮　当归　白芍炒　川芎　槐角炒　山药　建莲肉各一两　人参七钱　龙骨煅　文蛤炒　赤石脂各三钱
右为末，米糊丸如梧桐子大，每服七十丸，米饮下。

龙骨散　治大肠虚，肛门脱出。
龙骨　诃子各二钱半　没石子二枚　粟壳　赤石脂各二钱
右为末，每服一钱，米饮调下。

濇肠散　治久痢，大肠脱。
诃子　赤石脂　龙骨各等分
右为末，腊茶少许，和药掺肠头上，绢帛揉入，又以鳖头骨煅，少入枯矾为末，入药同上。

蟠龙散　治阳证脱肛。
地龙一两　风化硝二两
右为末，每用一二钱，肛门湿则干涂，燥则清油调涂，先以见毒消、荆芥、生葱煮水，候温洗轻轻拭干，然后敷药。

伏龙肝散　治阴证脱肛。
伏龙肝一两　鳖头骨五钱　百药煎二钱半
右为末，每用一二钱，浓煎紫苏汤，候温洗和，清油调涂，并如前法。

磁石散　治脱肛。
磁石半两，火煅酢淬七次
右为末，每服一钱，空心米饮调下。

寸金锭子 【 《东垣十书》】 　治前证。
牡蛎粉　红藤根　干漆各五钱　藤黄　雄黄　雌黄　舶硫黄　轻粉　粉霜　麝香　砒霜　枯黄丹各一钱
右为末，陈米饭和捣丸如枣核大，每一丸，纳肛门深二寸，用新砖球子二个，炭火烧赤，淬酢中，绵裹一个于肛门，熨之，冷即换之，下恶物，除根。

参芪汤 【 《万病回春》】 　一名提肛散，治肛门虚寒脱出。
人参　黄芪蜜炒　当归　白朮　生地黄　白芍药酒炒　白茯苓各一钱　升麻　桔梗　陈皮　干姜炒，各五分　甘草炙，三分
右剉，作一贴，水煎服。

熏鳖法 【 《古今医鉴》】 　治痔漏脱肛。
鳖一个放坛内　麝香三分
右将滚水倾入坛内泡鳖，坐其上熏之，良久，将水洗痔后，将肉作羹食之，将鳖头作末掺肛上。

独虎散 【 《直指方》】 　治脱肛。
五倍子半两
右水三碗，煎至碗半，入焰硝、荆芥各一钱，乘热熏洗，用五倍子末掺之。

文蛤散 【 《得效方》】 　治脱肛不收。
五倍子末　白矾　蛇床子
右煎汤熏洗，后以赤石脂末掺芭蕉叶上托入。或长尺余者，以两床相接，中空，以器盛药水满，架起与床平，令病者仰卧浸器中，逐日如此，缩尽为度。

浮萍散　治脱肛。
秋暮，取霜露浸过浮萍，不拘多少，以净瓦摊开阴干。其瓦一日一易，不可见日，务要阴干，用纸包起。
右研为细末，先以井水洗净肛门，后以药末掺上，其肛徐徐即入。

孩儿散 【 《医学入门》，下同】 　治肛脱热肿。
熊胆五分　孩儿茶二分　片脑一分
右为末，人乳调敷肛上，热汁自出而肛收。

茯苓面　治脱肛。
白茯苓　麻子去皮
右为末和匀，九蒸九晒，入蜜少许，常食之，能断酒肉盐酱，可治久痔。

七圣丸 【 《医学正传》】 　治肛门痛不可忍。脉诀曰：积气生于脾脏旁，大肠疼痛阵难当。此药主之。
(木郁)李仁泥一两五钱　羌活一两　大黄煨，八钱　槟榔　桂心　木香　川芎各五钱
右为末，蜜丸梧子大，白汤下三五十丸，微利即愈，切不可快利，其痔滋甚。

槐角丸　治痔漏肿痛或便血。
槐角　防风　地榆　枳壳麸炒　当归酒洗，炒　荆芥各一两
右为末，炼蜜丸梧桐子大，每服五十丸，空心滚汤下。肿痛或便秘，饮槐花酒。脓多或倦，宜服黄芪人参汤。溃而作痛，宜服乳香止痛散。

双解散　治男子交感，强固精气，以致精血交错，肛门连拗肿痛，大小便濇滞。
辣桂　大黄炒　白芍药　泽泻　黑牵牛炒捣　桃仁去皮尖，各二钱半甘草五分　干姜一钱
右作二剂，水二钟，煎七分，空心并食前服。

秦艽白朮汤 【 《东垣十书》，下同】 　治痔疮作痛，大便干燥或下血。
秦艽　桃仁去皮尖，研膏　泽泻　枳壳麸炒　皂角仁烧存性　归尾酒拌　白朮各一钱二分　地榆一钱，血不止倍之
右作一剂，用水二钟，煎八分，食前服，亦可为丸。

祛风润燥汤　治痔疮焮肿作痛，大便秘濇。
防风　荆芥穗　羌活　黄连　黄芩　秦艽　枳壳各一钱五分　泽泻　皂角仁去皮烧存性　桃仁去皮尖研　红花各一钱大黄煨，二钱
右作一剂，用水二钟，煎八分，食前服。

痔药膏子 【 《医学纲目》】 　治外痔及翻花痔，脱肛肿痛，脓水不止。
柴灰淋浓汁两碗，熬至一碗，入　草乌片　大黄片各二钱，慢火熬至半碗，入　甘草一钱，滚数沸，入　净石灰细未半匙，略滚三五次
右用绢两重滤过，再熬成膏，候冷入胆矾五分，研极细，瓦器盛贮，临用入龙脑末少许和匀，以银篦蘸药涂敷，日一次，重者涂三五次。先以药水洗干，乃涂之，神效。

秦艽苍朮汤 【 《东垣十书》，下同】 　治前证。
秦艽　桃仁去皮尖，另研　防风　苍朮制　皂角仁烧存性为末，各一钱半　当归梢酒洗　泽泻各一钱　大黄少许，虽大便过濇，亦不宜多用　黄蘗酒洗各五分，若大肠头沉重者，湿胜也，更加之。如天气大热，或病人燥热喜冷，以意加之
右除桃仁、皂角仁二味外，余药(口父)咀如麻豆大，都作一服，水三盏，煎一盏二分，去滓入桃仁等二味，再上火，煎至一盏，空心候宿食消尽，热服之，待少时，以美饍压之，不犯胃也。服药日，忌生冷硬物冷菜之类及酒湿面大料物干姜之类，犯之其药无效。如有白脓加白葵花五朵去萼，青皮半钱去白，入正药中同煎；又用木香三分为细末，同桃仁等二味，再上火同煎，依上法服饵。古人治此疾，多以岁月除之，此药一服立愈。病大者，再服而愈。

红花桃仁汤　治前证。
黄蘗　生地黄各一钱半　猪苓　泽泻　苍朮　当归梢　汉防己　防风各一钱　麻黄　红花　桃仁各半钱
右水三盏，煎一盏，稍热，食前服。

当归(木郁)李仁汤　治前证。
(木郁)李仁　皂角仁各一钱　枳实七分　秦艽　麻仁各一钱半　当归尾　生地　苍朮各五分　大黄煨　泽泻各三分
右除皂角仁，别为末外，余药用水三盏煎一盏，去滓，入皂角仁末，空心食前服。

秦艽羌活汤　治前证。
秦艽　黄芪各一钱　防风七分　藁本三分　升麻　炙甘草　麻黄　柴胡各五分　细辛　红花各少许　羌活一钱二分
右水二盏，煎至一盏，空心服。

搜风顺气丸　治痔漏风热秘结。
车前子一两五钱　大麻子微炒　大黄各五钱，半生半熟　牛膝酒浸　(木郁)李仁　菟丝子酒浸　枳壳　山药各二钱
右为末，炼蜜丸如桐子大，每服三十丸，温汤下。

秦艽防风汤　治痔漏，每日大便，时发疼痛，如无疼痛者，非痔漏也。此药主之。
秦艽　防风　当归　白朮各一钱半　炙甘草　泽泻各六分　桃仁三十个　黄蘗五分　柴胡　升麻各二分　大黄煨　橘皮各三分　红花少许
右水三盏，煎一盏，稍热，空心服。

乳香散　治牡痔。
箬叶去头粗梗，剉，四两　蛇蜕一条，头尾俱全者　黄牛角尖长二寸者一对，剉　乳香　猪牙皂角　鲮鲤甲各二两
右入砂罐内，盖口，盐泥固济晒干，用炭十斤煅，候碧焰出，去火放冷，取出研细，每服二钱匕，以胡桃肉一枚细研拌药，空心酒调下。

猪蹄灰丸　治前证。
猪悬蹄甲烧存性研，一两　水银三大豆许
右先取水银，用蒸枣肉二枚研匀，次入猪蹄灰和为丸如芡实大，先以盐汤洗下部，内一丸，夜卧再用，以瘥为度。

槟榔散　治风气稽留下部，结成牝痔，生疮下血肿疼。
槟榔炒　泽泻酒浸　瞿麦　防己　甜葶苈炒　藁本去苗土　陈皮去白炒　(木郁)李仁同陈皮炒　滑石各半两　木香　芫花酢拌炒黄，各一两　干漆炒烟尽，一钱二分半
右为细末，每服二钱，不拘时温酒调下，日三。

榼藤散　治痔下血不止，生疮肿痛。
榼藤子仁　龟甲酢炙　黄芪　蛇蜕烧灰存性　槐角子炒　川大黄炒　藁本　桂心各半两　当归剉炒　蜂房炙，各七钱五分猪后悬蹄甲七枚，炙焦黄
右为细末，每服二钱，食前米饮下。

麝香散　治牝痔及一切内外痔，疼痛不可忍。
新黄大(艹舌)蒌一枚，切开顶子，不去瓤，选不蛀皂角子填满，以开下顶盖合，别用纸筋泥固济，约三指厚，以炭火簇合烧令红，放于地坑内，出火毒，一宿取出，入麝香末一钱
右研极细，以磁盒盛，每服一钱匕，米饮调下。

赤小豆散　治前证。
赤小豆炒熟　生地黄　黄芪各一两　赤芍药　白蔹　桂心各半两　黄芩　当归微炒，各七钱半
右为细末，每服二钱，食前槐子煎汤调下。

干葛汤　治前证。
干葛　枳壳炒　半夏姜制　生地黄　茯苓　杏仁各一钱五分　黄芩　甘草炙，各五分
右水二钟，黑豆一百粒，姜五片，白梅一个，同煎至一钟，食前服。

橘皮汤　治前证。
橘皮　枳壳炒　槐花炒　川芎各一钱五分　桃仁去皮尖炒　木香　槟榔　紫苏　香附　甘草炙，各一钱
右(木郁)咀，水二钟，生姜三片，红枣二枚，煎一钟，食前温服。

威灵仙丸　治气痔大便濇。
威灵仙　乳香另研　枳壳麸炒，各一两
右为细末，以粟米饭和为丸，桐子大，每服十五丸，食前米饮送下，日三服。

熏熨方　治气痔脱肛。
枳壳麸炒　防风各一两　白矾枯，二钱五分，另研
右(木郁)咀，拌匀，水三碗，煎至二碗，乘热熏之，仍以软帛蘸汤熨之，通手即淋洗。

桑木耳散　治痔疾肛边痒痛。
桑木耳炙　槐木耳炙　猬皮炙黄　羌活　当归炒，各一两　枳壳二两，炒
右为细末，每服二钱，食前粥饮调下。

皂角煎丸　治内痔肠头里面生核，寒热往来。
满尺皂角三挺，去核弦，酢炙　薏苡仁　白矾煅　刺猬皮炙黄　白芷各一两　桃仁去皮尖炒　甜葶苈炒　川芎　桔梗各半两猪后蹄垂甲十枚烧存性
右为细末，蜜丸如桐子大，每服五十丸，空心桑白皮煎汤服。

鳖甲丸　治内痔。
鳖甲　刺猬皮炙焦黑　穿山甲炙焦　白矾枯　附子　猪牙皂角各半两，炙焦存性，二分
右为细末，研匀，蒸饼丸桐子大，米饮下二十丸食前，日三服。

猬皮丸　治诸痔出血，里急疼痛。
刺猬皮一张，炙焦　川芎　白芍药　槐花微炒　枳壳炒　艾叶炒黄　地榆　当归身　黄芪炙　白矾煅　贯众各半两　猪后悬蹄甲十枚，炙焦　盈尺皂角一挺，去弦核，酢炙黄　头发三钱，烧存性
右为细末，蜜丸如桐子大，每服五十丸，食前米饮送下。

痛甚能消丸　治诸痔疼痛不可忍者。
威灵仙四两　防风　刺猬皮烧灰存性　卷柏　阿胶炙燥，各半两　糯米炒，一合
右为细末，蜜丸如梧子大，每服十丸加至二十丸，不拘时，用人参汤送下，日二服。

试虫散　治前证。
臭椿皮　慎火草阴干，一名景天　地骨皮各二两　马牙硝一两
右为细末，用精猪肉一片，掺药末三钱匕在肉上，就上坐一二时，起看有虫即出，无即已。

龙脑散　治痔疮热毒。
活鲫鱼一尾，去肠杂，入谷精草填满，以泥固济，糠火烧存性
右为细末，入龙脑少许，蜜调敷之。

白金散　治久新痔痛，如神。
海螵蛸去粗皮
右一味为细末，每用二三钱生麻油调成膏，以鸡翎拂上，每日夜用之，日久自消。

烟熏方　治痔漏痛。
白蟮鱼骨　熟艾各等分
右剉碎和匀，用新盆子一个，盛药在内，用纸封盆口，上通一窍，以火烧药候烟出窍，上坐熏之，烟尽即止。

黑玉丹　治新久肠风痔漏，着床疼痛不可忍者服此药，不过三四次，便见功效。初得此疾，发痒或疼，谷道周回多生梗核，此是痔，如破是漏，只下血是肠风。皆酒色气风食五事过度，即成此疾。人多以外医涂治病，或在肠中自有虫蚀，若不去根本，其病不除，此药真有奇效。
刺猬皮　槐角各三两　猪后悬蹄甲四十九枚　牛角(角思)剉　乱发皂角水洗　败椶各二两。以上六味。俱装入锅内烧存性　苦楝皮一两二钱五分　芝麻生　雷丸各一两　乳香五钱　麝香一钱
右为末，酒煮面糊丸如桐子大，每服八丸，先嚼胡桃一枚，以温酒吞下，或海藻煎酒吞下，空心食前，日三服。切忌别药，不过三五日，永除根本。

地榆散　治痔疮肿痛。
地榆　黄芪炙　枳壳炒　槟榔　川芎　黄芩　槐花　赤芍　羌活各一钱　白蔹　蜂房炒焦　甘草炙，各五分
右作一服，水二钟，煎至一钟，食前服。

皂刺丸　治痔漏愈而复痒。
皂角刺二两，烧烟尽存性　槐花　防风七钱半　蛇床子　白矾煅　枳壳　白蒺藜炒去刺　羌活各五钱　蜂房炒焦　五倍子各二钱五分
右为细末，酢调，菉豆粉煮糊为丸如桐子大，每服五十丸，食前，用苦楝根煎汤送下，仍用热童便，入白矾末，淋洗肛门。

蒲黄散　治痔漏。
蒲黄　血竭半两
右为细末，每用少许贴患处。

槐角地榆丸　治痔漏脉芤下血者。
地榆　槐角　白芍药炒　山栀子炒焦　枳壳　黄芩　荆芥穗。
右入生地黄，水煎服。

槐角枳壳散　治痔漏下血。
槐角炒　枳壳炒　黄连　黄芩　当归　白芍　赤茯苓　甘草　乌梅烧存性
右入生地黄，水煎服。

荆枳汤　治前证。
荆芥穗　枳壳炒　槐花　紫苏茎叶　香附　甘草炙，各等分
右为细末，每服二钱，空心米饮调下。

逐瘀汤　通利大小便肠取下恶物。
川芎　白茯神　白芷　木通　赤芍　甘草生　白茯苓　干地黄　五灵脂　枳壳　蓬莪朮　阿胶各一钱　桃仁去皮尖炒　大黄各一钱五分
右作二服，用水二钟，生姜三片，蜜三匙同煎，食前服，以利为度。

骨碎补丸　治前证。
骨碎补　补骨脂　熟地黄　川当归　续断　石楠叶　黄芪　钗石斛　牛膝　杜仲炒去丝　萆薢各二两　附子炮一两白芍药　川芎　菟丝　沙参　羌活　防风　独活　天麻各两半
右为末，炼蜜丸，空心盐汤下。

大瘘方
羌活　防风　细辛　附子　甘草　川芎　续断　白芍药　白朮　当归　桂心　麻黄　黄芪　熟地黄
右为细末，炼蜜丸，空心盐汤下三钱。此方与前骨碎补丸相表里。

桂附丸　治气漏诸疮。
乳香二钱　厚朴姜制　粉草炙　白朮　桂心　附子炮裂，米酢中浸，再炮三五次，去皮脐，各一两　木香二钱五分
右为细末，炼蜜丸如桐子大，空心米饮下二三十丸。丹溪云：精要治漏诸疮，与桂附丸。此属冷，只因疮久不合，风冷乘之，血气不潮而成也。厚朴虽温，其泻卫尤速，恐不若参、芪佐以陈皮，庶乎与病情相得。此方治冷漏疮。若寒而虚者，只以加味十全汤，随时令经络加减用之为当。又虚甚者，宜参朮归芪膏。

陷脉散　治漏疮及二三十年瘿瘤，大或如杯盂，久久不瘥，致有漏溃，令人骨肉消尽；或坚或软或溃，令人惊惕，卧寐不安，体中掣痛，愈而复作。
干姜炮　琥珀研　附子炮去皮　大黄各一两　丹参七钱半　石硫黄研　白石英研　钟乳研　鰞鲗骨研，各半两
右为末，贮以磁盒韦囊，勿令泄气。若疮湿即傅，无汁即煎猪脂和敷之，以干为度。或死肌不消，加芒硝二两，益佳。一法加胡燕窠一枚。

蜈蚣油 【 《医学入门》】 　治诸痔。
端午日，取大蜈蚣一条，竹签阴干
右俟临发剪一寸，烧存性，麻油调涂。轻则不发。重则次年对周日又发，再剪一寸，烧涂断根。又法用生蜈蚣数条，浸麻油内，俟生霉，略化，涂痔及诸疮癣。

枯痔方 【 《医学纲目》】 　治诸痔消肿。
雄黄　硫黄　明矾各等分
右为末，用新盏先铺矾末一半，次铺余药，又以矾末盖上，火煅，候矾枯为度，研为末，津唾调敷，干落为度。后用石膏、五倍子为末，敷收疮口，神效。

黑灵散　治漏疮。
牡蛎粉　虢丹　硫黄研各一分　露蜂房剉二分
右同炒，令烟尽，为细末，入发灰一分，麝香少许，和匀敷之。

马齿苋膏　治一切瘘。
马齿苋阴干　腊月烛烬各等分
右为细末，以腊猪脂和，先以温泔水洗拭干，然后以药敷之，日三。

神应膏　宋褚防御治理宗久漏疮，诸方不效，独此膏愈之。如肠毒胃毒，为丸服之神效。
当归一两一钱　赤芍药　大黄各两半　白芷　莪朮　官桂各一两　元参一两三钱　川续断　生地黄各一两二钱
右九味细剉，用真香油二斤浸，春五日、夏三日、秋七日、冬十日，入锅内，以文武火煎，令黑色滤去滓，如热天用黄丹二十两、冷月十五两，旋旋下丹不住手搅，试水中沉为度，不可令妇人鸡犬见。如漏有孔者，以膏送入孔内，外以膏摊贴之。

槟榔散　治痈疽疮疖脓溃之后，外触风寒，肿焮僵硬，脓出清稀，出而不绝，肉腠空虚，恶汁臭败，疮边干急，好肌不生，及疗疳瘘恶疮不敛口。
木香　槟榔　黄连
右等分为细末，猪脂和敷疮口即敛。

治漏外塞药
炉甘石煅童便淬　牡蛎粉
右为极细末敷之。

截疳散 【 《东垣十书》】 　治年深疳瘘疮。
黄连　麝香　龙脑各半两　密陀僧　黄丹　白芨　白蔹各一两　轻粉一钱
右为细末，和匀干掺或纴上，以膏贴之。

黑丸子 【 《奇效良方》】 　专治久年痔漏下血。
百草霜　白殭蚕各一两　木馒头三两　乌梅　败椶　侧柏叶　乱发各一两二钱半，俱烧存性　桂心三钱　白芷五钱
右为细末研匀，酢糊为丸如梧桐子大，每服三五十丸，空心用米饮汤送下。

加味四君子汤　治五痔下血，面色萎黄，心忪耳鸣，脚弱气乏，口淡，食不知味。
人参　白朮炒　白茯苓　白扁豆蒸　黄芪炙　甘草炙，各等分
右为细末，每服二钱，白汤点服。一方有五味，无甘草。

臭樗皮散　治痔漏下血及脓不止。
艾叶三分微炒　臭樗皮微炒　黄连　地榆　酸石榴皮　真阿胶炒令黄，各一两
右为细末，每服二钱，食前粥饮调下。

神效方　治痔疾下血，日夜不止。
白矾五两　绿矾三两　黄丹飞　伏龙肝　猬皮各二两
右捣碎，入磁罐子内，用炭火五七斤烧，炭尽为度，候冷取出，研如粉，以面糊为丸如梧桐子大，每服十丸，空心米饮下。

芎归丸　治前证。
川芎　当归　神曲炒　黄芪　槐花微炒　地榆各半两　荆芥穗　头发烧存性　木贼　阿胶炒，各一两
右为细末，炼蜜为丸如梧桐子大，每服五十丸，食前用米饮送下。

猪脏丸　治痔漏下血。
猪脏一条，洗净控干　槐花炒为末，入脏内，两头扎定，石器内米酢煮烂
右捣和丸如梧子大，每服五十丸，食前当归酒下。

胜金丸　一名百药散，治痔疮下血及脏毒便血。
百药煎三两，一两生用，一两炒焦，一两烧存性
右为细末，软饭和丸如桐子大，每服五十丸，空心米饮下。一方为细末，米汤调二钱，服。

应效散　一名托里散，治气瘘疳蚀疮，多年不效者。
地骨皮不拘多少，冬月取皮阴干
右为细末，每用纸捻蘸，纴疮口内，自然生肉。更用米饮调二钱，不拘时服，三日见效。

内托黄芪酒煎汤　治寒热湿，臀痈坚硬，漫肿作痛。
黄芪盐水拌炒　归尾各二钱　柴胡一钱半　连翘　肉桂各一钱　甘草炙　黄蘗各五分　升麻七分　大力子炒，一钱
右作一剂，水酒各一钟，煎八分，食前服。

神应散　治五痔。
黄牛角(角思)一枚，槌碎　猪牙皂角七个，去皮弦子　蛇蜕皮一条　穿山甲七片　刺猬皮一两
右各细剉，入罐内，黄泥固济，火煅通红，候冷细研为末，临卧时细嚼胡桃仁一个如糊，用好酒一盏送下使睡，至五更时，以温酒调下药三钱，至辰时更进一服。虽久病，不过三服，立效。

加味香苏散 【 《得效方》】 　一名橘皮汤，治气痔。
陈皮　枳壳　川芎　槐花各一钱　紫苏茎叶　槟榔　木香　桃仁　香附　甘草各五分
右剉，作一贴，姜三片，枣二枚，同煎服。

上品锭子 【 《医学入门》】 　专治十八种痔漏。
红矾一两二钱五分　信砒火煅，五钱　乳香　没药　朱砂各二钱五分　牛黄二分五厘　硇砂五分，熟二分，生三分
右为末，面糊和匀，捻成锭子，看疮大小深浅，插入窍内，肉变黑色，直待黑肉去尽，方可上生肌散。

钓肠丸 【 《得效方》】 　治诸痔及久瘘，脱肛，下脓血。
黄(艹舌)蒌　猬皮各一个　胡桃肉七个俱烧存性　鸡冠花二两半　白附子　南星　半夏各三两　枳壳　诃子皮各一两　绿矾煅　白矾煅　附子生，各五钱
右为末，酢糊和丸梧子大，空心温酒下三五十丸。

宽肠丸　治痔大便秘濇痛，用此宽肠。
黄连　枳壳各等分
右为末，面糊和丸梧桐子大，米饮下五十丸。
又方　凡用药枯痔后，大便坚硬难下，宜用此方。
大黄煨　枳壳　当归酒洗，各等分
右为末，炼蜜丸梧子大，服如上法。

血竭散 【 《直指方》】 　治痔漏痛不可忍。
血竭　牡蛎粉　发灰各等分
右为末，入麝香少许，津唾调敷，或杏仁泥调敷。

清心丸 【 《丹溪心法》】 　治痔痒痛。《内经》曰：诸痛痒疮疡，皆属心火。此诸痔受病之源也。此药主之。
黄连一两　茯神　赤茯苓各五钱
右为末，蜜丸梧子大，空心米饮下百丸。

枯矾散 【 《得效方》】 　治五痔痒痛。
枯白矾一钱　片脑五分
右为末，先以药汤洗，后掺少许。

水马散　治一切痔。
夏月三伏内，于止水中采婆子，一名水马儿，高脚水面跳走者是也。采取三十个，用三张纸包，每包十个于背阴处悬挂阴干。
右每包作一服，研烂，空心温酒调下，良久，乃吃饭。三日连三服，十日内见效。久患痔脓血者，服，绝根。

黑地黄丸 【 《河间六书》】 　治久痔痔漏，下脓血虚者，服之神妙。治痔之圣药。
苍朮一斤，米泔浸　熟地黄一斤　五味子八两　干姜秋冬一两，春七钱，夏五钱
右为末，枣肉和丸如梧子大，空心米饮，或温酒下百丸。

三神丸 【 《东垣十书》】 　治僧道流因久坐饱食，发为诸痔。
枳壳　皂角烧　五倍子炒，各等分
右为末，蜜丸梧子大，空心温水下五七十丸。

脚毒汤 【 《万病回春》】 　洗痔漏。
焰硝一两　瓦松　马齿苋　甘草各五钱　五倍子　川椒　防风　侧柏叶　枳壳　葱白　苍朮各三钱
右水五碗，煎至三碗，熏洗，日二次。

熊冰膏 【 《医学入门》】 　治五十年久痔，及一切痔漏脱肛止痛，绝胜他药。
熊胆二分半　片脑半分，研匀
右以白雄鸡胆三个取汁调匀，以鸡羽蘸涂痔上，先以药水洗净，乃上药，神效。

取痔虫方 【 《丹溪心法》】 　痔漏有虫，如细丝黑头，取去除根。
瞿麦半升　猪牙皂角一寸
右为末，入猪腰子一只，内用米泔煮，空心食之，少顷，腹痛上厕，虫皆随出，作地坑埋之，薄粥补之。

凉血饮　治痔漏因风热燥归于大肠，故凉血为主
人参　黄芪　黄连　生地黄　当归　川芎　槐角　条芩　枳壳　升麻各一钱
右剉，作一贴，水煎空心服或丸服。

莲花蕊散　治痔漏二三十年不愈者，三服效。
莲花蕊　黑乌头末各一两五钱　当归五钱　矾红二钱
右为末，先忌食肉六七日，空心食肉一顿，取温酒下药三钱，取下脓血或虫，是效。

取漏脓法 【 《医学入门》】 　治内痔久漏，取脓最妙。
焰硝三两　苦参一两五钱
右为末，用布四寸长，二寸阔，缝一袋，入药半袋，以砒三分放药末中间，方入全药。袋满缝袋中两头，安带子如跨马系住。

活龟丸　治肠风痔漏。
大乌龟一个，以火烧地热，盖龟于地，逼出臭屁尽，通身用草包缚，外用黄泥固济，灰火煨熟，取肉研泥　龟壳用牛骨髓涂炙五七次，透心酥干为末黄连一两，九蒸九晒　当归尾三钱三分
右共为末，和龟肉捣丸梧子大，白汤下五七十丸。

豚胃丸　治痔漏。亦治诸瘘。
槐花二两　黄连　牡丹皮各一两　猬皮七钱　羌活六钱
右剉，入猪肚内，缝定煮烂，去药食肚。如硬，再服，以患处软方止。或同上诸药为丸服。亦可。

辰砂膏 【 《丹溪心法》】 　痔漏塞窍。
信砒一钱　白矾二钱　密陀僧　辰砂各五钱
右，先研信砒细，铺锅底，次用矾末铺砒上，火煅烟尽为度；次将陀僧、辰砂研细，白糕和匀，作尖挺如小麦大，取一粒纳漏孔内，俟败肉尽后，贴生肌散。

田螺膏　治痔疮肿痛，坐卧不得，诸药不效者。
大田螺八九个，以针挑开顶盖，入白矾末少许于内，置地上，尖底埋土中，其顶盖仰天，经一宿，次日取盖上水汁，以鸡羽涂痔上五七次，即消。

古今图书集成医部全录卷二百十

　后阴门

　　单方

大肠脱肛：乌龙尾同鼠屎，烧烟于桶内，坐上熏之，数次即不脱。乌龙尾，即梁上尘也。 【 《外台秘要》】 

风热脱肛：铁粉研同白蔹末敷上，按入。 【 《直指方》】 

虚冷脱肛：石灰炒热，故帛裹坐，冷即易之。 【 《圣惠方》】 

大肠脱肛：磁石半两，火煅酢淬七次，为末，每空心米饮服一钱。 【 《直指方》】 
又方：用磁石末面糊调涂顖上，入后洗去。 【 《简便方》】 

大肠脱肛：苦参、五倍子、陈壁土等分，煎汤洗之，以木贼末敷之。 【 《医方摘要》】 

痔痢脱肛：冷水调黄连末涂之，良。 【 《经验方》，下同】 

大肠脱肛：蛇床子、甘草各一两为末，每服一钱，白汤下，日三服，并以蛇床末敷之。

老小脱肛：香附子、荆芥穗等分为末，每服一匙，水一大碗，煎十数沸，淋洗之。 【 《三因方》】 

下血脱肛：白鸡冠花、防风等分为末，糊丸梧子大，空心米饮，每服七十丸。
又方：白鸡冠花炒、椶榈灰、羌活一两为末，每服二钱，米饮下。 【 《永类钤方》】 

肛门肿痛：生苎根捣烂坐之，良。 【 《集简方》】 

脱肛不收：苎根捣烂煎汤，熏洗之。 【 《圣惠方》】 

大肠脱肛：木贼烧存性为末掺之，按入即止。一方加龙骨。 【 《三因方》】 

脱肛不收：莨菪子炒研敷之。 【 《圣惠方》】 

大肠脱肛：曼陀罗子连壳一对，橡斗子十六个，同剉，水煎三五沸，入(石卜)硝少许，洗之。

大肠脱肛：生(艹舌)蒌捣汁温服之，以猪肉汁洗手，按之令暖，自入。 【 《肘后方》】 

久痢脱肛：女萎切一升烧熏之。 【 《杨氏产乳方》】 

大肠脱下：木馒头连皮子切炒、茯苓、猪苓等分为末，每服二钱，米饮下。亦治梦遗，名销阳丹。 【 《普济方》】 

脱肛不收：蒲黄和猪脂敷，日三五度。 【 《子母秘录》】 

大肠脱肛：用紫浮萍为末，干贴之。 【 《危氏得效方》】 

脱肛不收，生韭一斤切，以酥拌炒热，绵裹作二包，更互熨之，以入为度。 【 《圣惠方》】 

大肠脱肛：生莱菔捣，实脐中，束，觉有痛即除。 【 《摘元方》】 

诸疮痔漏，久不结痂：用生姜连皮切大片，涂白矾末，炙焦研细贴之，勿动，良。 【 《普济方》】 

痔漏脱肛：胡荽子一升、粟糠一升、乳香少许，以小口瓶烧烟熏之。 【 《儒门事亲》】 

凡大人小儿脱肛，每天冷及吃冷食，即暴痢不止，肛则下脱，久疗不瘥者：春间收紫堇花二斤，曝干为散，加磁毛末七两相和，研细涂肛上，纳入，即使人噀冷水于面上，即吸入肠中。每日一涂药噀面，不过六七度，即瘥。又以热酒半升，和散一方寸匕，空腹服之，日再，渐加至二方寸匕，以瘥为度。若五岁以下小儿，即以半杏子许和酒服之。忌生冷陈仓米。 【 《天宝单方》】 

谷道生疮：荇叶捣烂，棉裹纳之下部，日三次。 【 《范汪方》】 

脱肛泻血不止：用桑黄一两，熟附子一两为末，炼蜜丸梧子大，每米饮下二十丸。 【 《圣惠方》】 

大肠脱肛，久积虚冷：以鳖头炙研，米饮服方寸匕，日二服，仍以末油调涂肠头上托入。 【 《千金方》】 

大肠脱肛：蜣蜋烧存性为末，入冰片研匀，掺肛上，托之即入。 【 《医学集成》】 

痔漏脱肛：每日空心嚼川椒一钱，凉水送下，二三次即收。 【 《救急方》】 

大肠脱肛，脱下三五寸者：用大田螺二三枚，将井水养三四日，去泥，用鸡爪黄连研细末，入厣内，待化成水，以浓茶洗净肛门，将鸡翎蘸扫之，以软帛托上，自然不再复发也。 【 《德生堂经验方》】 

肠头挺出：蟾蜍皮一片，瓶内烧烟熏之，并敷之。 【 《千金方》】 

阳证脱肛：以荆芥、生姜煎汤洗之，用地龙蟠如钱样者，去土，一两，(石卜)硝三钱，为末，油调敷之。 【 《全幼心鉴》】 

大肠脱肛：狗涎抹之，自上也。 【 《扶寿精方》】 

大肠脱肛：蜗牛壳去土研末，羊脂镕化调涂，送入即愈。 【 李延寿方】 

大肠脱肛：炙麻鞋底频按入，仍以故麻鞋底、鳖头各一枚，烧研敷之，按入，即不出也。 【 《千金方》】 

脱肛不收：贴水荷叶，焙研，酒服二钱，仍以荷叶盛末坐之 【 《经验良方》】 

大肠脱肛：猬皮一斤烧，磁石煅五钱，桂心五钱为末，每服二钱，米饮下。 【 《叶氏摘元方》】 

脱肛痔疾：五倍子半斤烧烟熏之，或水煮极烂，盛坐桶上熏之，待温，以手轻托上，内服参芪升麻药。 【 《简便方》】 
又方：用五倍子、百草霜等分为末，酢熬成膏，鹅翎扫敷上，即入。 【 《普济方》，下同】 

泻血脱肛：石耳五两，炒，白枯矾一两，密陀僧半两为末，蒸饼丸梧子大，每米饮下二十丸。

下痢脱肛：橡斗子烧存性研末，猪脂和敷。 【 《直指方》】 
又方：橡斗壳烧存性研末，猪脂和擦，并煎汁洗之。

大肠脱肛：不蛀皂角五挺，搥碎水浸，取汁二升浸之，自收上。收后以汤荡其腰肚上下，令皂角气行，则不再作，仍以皂角去皮，酥炙为末，枣肉和丸，米饮下三十丸。 【 《圣惠方》】 

大肠脱肛：黄皮桑树叶三升，水煎，带温罨贮之。 【 《直指方》】 

坐板疮疥：丝瓜皮焙干为末，烧酒调擦之。 【 《摄生众妙方》】 

脱肛不收：五花构叶阴干为末，每服二钱，米饮调下，兼涂肠头。 【 《圣惠方》，下同】 

大肠久积虚冷，每因大便脱肛：用蜗牛一两烧灰，猪脂和敷立缩。
又方：治上证及痢后脱肛，用干蜗牛一百枚，炒研，每用一钱，以飞过赤汁磁石末五钱，水一盏，煎半盏，调服，日三。

泄痢脱肛已久者，黑圣散主之。大蜘蛛一个，匏叶两重，包扎定，烧存性，入黄丹少许为末，先以白矾葱椒煎汤洗拭干，以前药末置软帛上，托入收之，甚是有效也。 【 《乘闭方》】 

鹰嘴爪炙，入麝香煎酥为末，酒一盏服之，治痔漏有验。 【 王右军鹰嘴帖】 

肛门肿痛，欲作痔疮：急取屠刀磨水服之，甚效。 【 《集简方》】 

臀生湿疮：日以新砖坐之，能去湿气。 【 《集元方》】 

痔疮肿痛：鈆白霜、白片脑各半字，酒调涂之，随手见效。 【 《婴童百问》】 

外痔肿痛：黄丹、滑石等分为末，新汲水调，日五上之。

漏疮不合：童尿制炉甘石、牡蛎粉，外塞之，内服滋补药。 【 《杂病治秘》】 

痔漏肿痛：无名异炭火煅红，米酢淬七次为细末，以温水洗疮，绵裹箸头，填末入疮口，数次愈。 【 《简便方》】 

痔疮有虫并漏：古矿石灰、川乌炮等分为末，烧饭丸梧子大，每服二三十丸，食前酒或米饮下。 【 《活法机要》】 

痔疮热肿：用鸭嘴青胆矾煅研蜜水调敷，可以消脱。 【 《直指方》】 

一切漏疮有孔：用信石新瓦火煅研末，以津调少许于纸捻上，插入蚀去恶管，漏多勿齐上，最妙。 【 《救急易方》】 

一切漏疮：故布裹盐烧赤为末，每服一钱。 【 《外台秘要》】 

痔疮漏疮：白矾青盐各四两为末，猪尿脬一个盛之，阴干，每服五钱，空心温水下。 【 《经验方》】 

冷疮成漏：明矾半生半熟，熟者生肉，生者追脓，五灵脂水飞各五分为末，以皮纸裁条，唾和末作小捻子，香油捏湿，于末上拖过，剪作大小捻，安入漏内，早安午换，候脓出尽后，有些少血出，方得干水住药，自然生肉痊好。

外痔肿痛：白头翁草，一名野丈人，以根捣涂之，逐血止痛。 【 《卫生易简方》】 

鸡冠痔疾：黄连末敷之，加赤小豆末，尤良。 【 《斗门方》】 

痔病秘结，用此宽肠：黄连、枳壳等分为末，米糊丸梧子大，每服五十丸，空心米饮下。 【 《医方大成》】 

脱肛：取东壁土汤泡，先熏后洗。亦治小儿脱肛。

痔疮疼肿不可忍者：胡黄连末鹅胆汁调擦之。 【 《集效方》】 

下部漏疮：苦参煎汤，日日洗之。 【 《直指方》】 

痔疮肿痛不可忍：蛇床子煎汤熏洗。 【 《简便方》】 

痔漏出血：香白芷为末，每服二钱，米饮下，并煎汤熏洗，神效。 【 《直指方》】 

痔疮肿痛：先以皂角烟熏之，后以鹅胆汁调白芷末涂之，即消。 【 《医方精要》】 

痔疮肿痛：郁金末水调涂之，即消。 【 《医方摘要》】 

痔漏肿痛：荆芥煮汤，日日洗之。 【 《简易方》】 

野鸡痔病：先以槐柳汤洗过，以艾灸上七壮，取效。 【 《经验良方》】 

酒痔便血：青蒿用叶不用茎，用茎不用叶，为末，粪前冷水，粪后酒水调服。 【 《永类钤方》】 

痔疾下血：益母草叶捣汁饮之。 【 《食医心镜》】 

五痔肛肿久不愈，变成漏疮：用鸡冠花、凤眼草各一两，水二碗，煎汤频洗。 【 《卫生宝鉴》】 

肠痔下血，多年不止：用木贼、枳壳各二两，干姜一两，大黄二钱半，并于铫内炒黑存性为末，每粟米饮服二钱，甚效也。 【 《图经本草》】 

痔漏疮发：旱莲草一把，连根须洗净，用石臼擂如泥，以极热酒一盏冲入，取汁饮之，滓敷患处，重者不过三服，即安。累治有效。 【 《保寿堂方》】 

痔疮肿痛：连翘煎汤熏洗后，以刀上飞过绿矾，入麝香贴之。 【 《集验方》】 

痔发肿痛：扁竹捣汁，服一升，一二服未瘥，再服；亦取汁和面作馎饦煮食，日三次。 【 《药性论》】 

内痔不出：草乌为末，津调点肛门内，痔即翻出，乃用枯痔药点之。 【 《集验方》，下同】 

下部(上匿下虫)，痛痒脓血，旁生孔窍：蜣螂七枚，五月五日收者，新牛粪半两，肥羊血一两，炒黄同捣成膏，丸莲子大，炙热，绵裹纳肛中，半日即大便中虫出，三四度永瘥。

壳道赤痛，或痔如虫咬：菟丝子炒黄黑为末，鸡子白和涂之。 【 《肘后方》】 

肛门痔痛：用木鳖仁三枚，砂盆捣如泥，入百沸汤一碗，乘热先熏后洗，日用三次，仍涂少许。 【 《秘宝方》】 
又方：用木鳖仁带润者雌雄各五个，乳细作七丸，碗覆湿处勿令干，每以一丸唾化开，贴痔上，其痛即止。一夜一丸，自消也，屡用有效。 【 《集简方》】 

痔瘘肿痛：以马兜铃于瓶中烧烟熏病中良。 【 《日华本草》】 

五痔下血：榼藤子烧存性，米饮服二钱，有功。 【 《寇氏衍义》】 

痔漏有虫：黑白牵牛各一两，炒为末，以猪肉四两切碎炒熟，蘸末食尽，以白米饮三匙压之，取下白虫为效。
又方：白牵牛头末四两，没药一钱，为细末，欲服药时，先日勿夜饮，次早空心将猪肉四两，炙切片，蘸末细细嚼食，取下脓血为效。量人加减用。忌酒色油腻三日。 【 《儒门事亲》】 

漏疮水溢，乃肾虚也。牵牛末二钱半，入切开猪肾中，竹叶包定，煨熟，空心食，温酒送下。借肾入肾，一纵一横，两得其便。恶水既泄，不复淋沥。

一切漏疾：王瓜根捣敷之，燥则易。 【 《千金方》】 

肠风痔漏：用萆薢、贯众去土等分为末，每服三钱，温酒空心服之。 【 《秘宝方》】 

痔疮肿痛：威灵仙三两，水一斗煎汤，先熏后洗，冷再温之。 【 《外科精义》】 

疮久成漏：忍冬草浸酒，日日常饮之。 【 《戴原礼要诀》】 

瘀血内漏：蒲黄末二两，每服方寸匕，水调下，服尽止。 【 《肘后方》】 

肠痔出血：蒲黄末方寸匕，水服之，日三服。

痔疮肿痛：虎耳草阴干，烧烟桶中熏之。

痔疮肿痛：鹅不食草捣贴之。

痔疮出血：雀林草一大握，水二升，煮一升，服。日三次，见效。 【 《外台秘要》】 

痔疮风肿作痛：胡麻子煎汤洗之，即消。

一切漏疮：盐面和团烧研敷之。 【 《千金方》】 

下血成痔：稻藁烧灰，淋汁热洗，三五度瘥。 【 《崔氏纂要》】 

肠痔有血：小豆二升，苦酒五升，煮熟日干，再浸至苦酒尽乃止。为末，酒服一钱，日三服。 【 《肘后方》】 

凡肛门凸出：取故屋东壁上土一升研末，以长皂荚挹末粉之，仍炙皂荚，更互熨之。 【 《外台秘要》】 

痔疮作痛：用盆盛沸汤，以器盖之，留一孔，用洗净韭菜一把，泡汤中，乘热坐孔上，先熏后洗，数次自然脱体也。 【 《袖珍方》】 

肠痔有血：葱白三斤，煮汤熏洗，立妙。 【 《外台秘要》】 

痔疮肿痛：芥菜捣饼频坐之。 【 《经效方》】 

五痔作痛：胡荽子炒为末，每服二钱，空心温酒下，数服见效。或水煮取汁冷服半升日二。 【 《海上仙方》】 

肛门肿痛：马齿苋菜、三叶酸草等分，煎汤熏洗，一日二次，有效。 【 《濒湖方》】 

痔疮初起：马齿苋不拘鲜干，煮熟急食之，以汤熏洗，一月内外，其孔闭，即愈矣。 【 《经验方》】 

痔疮肿痛：鱼胆草一握，煎汤熏洗，仍以草挹痔即愈。
又方：鱼胆草煎汤熏洗，后以枯矾入片脑少许敷之。

痔疮肿痛：苦壶卢、苦卖菜煎汤，先熏后洗，乃贴熊胆、密陀僧、胆矾、片脑末，良。 【 《摘元方》】 

肛门酒痔：丝瓜烧存性研末，酒服二钱。 【 《严月轩方》】 

痔漏脱肛：丝瓜烧灰，多年石灰、雄黄各五钱为末，以猪胆、鸡子清及香油和调贴之，收上乃止。 【 《集效方》】 

五痔下血：桑耳作羹，空心煎食，三日一作，待孔卒痛，如鸟啄状，取大小豆各一升，合捣作两囊蒸之，及热，更互坐之，即瘥。 【 《圣惠方》】 

肠痔下血：用槐树上木耳为末，饮服方寸匕，日三服。 【 《肘后方》】 

五痔下血：杏仁去皮尖及双仁者，水三升，研滤汁煎减半，同米煮粥食之。 【 《食医心镜》】 

肠痔出血：桃叶一斛杵，纳小口器中，坐蒸之，有虫自出。 【 《肘后方》】 

五痔作痛：桃根水煎汁浸洗之，当有虫出。
又方：用桃皮并叶杵烂，水渍令浓去渣，盛盆中渍之，虫自出。 【 《本草》】 

翻花痔疮：木瓜为末，以鳝鱼身上涎调贴之，以纸护住。 【 《医林集要》】 

痔疮肿痛：来年晒干橙子，桶内烧烟熏之，神效。 【 《医方摘要》】 

痔疮肿痛：枇杷叶蜜炙、乌梅肉焙为末，先以乌梅汤洗贴之。 【 《医林集要》】 

痔疮出血：橡子粉、糯米各一升，炒黄，滚水调作果子，取出蒸熟食之，不过四五次，效。 【 《李楼奇方》】 

肠风血痔，热多者尤佳：槲叶微炙研末一钱，米饮调服，未止再服。 【 《寇氏衍义》】 

蝼蛄漏疾：槲叶烧存性研，以米泔别浸槲叶，取汁洗疮，后乃纳灰少许于疮中。 【 《圣惠方》】 

虫痔里急：槟榔为末，每日空心以白汤调服二钱。

漏疮恶秽：大腹皮煎汤洗之。 【 《直指方》】 

痔漏脱肛：每旦空心嚼川椒一钱，凉水送下，三五次即收。 【 《救急方》】 

痔漏肿痛：椒目一撮碾细，空心水服三钱，如神。 【 《海上方》】 

肠痔下血，下部痒痛如虫咬者：掘地作坑，烧赤，以酒沃之，捣吴茱萸二升入坑，乘热坐有孔板熏之，冷乃下，不过三四度愈。 【 《肘后方》】 

久近痔漏三十年者，三服除根：用莲花蕊、黑牵牛头末各一两半，当归五钱为末，每空心酒服二钱，忌热物，五日见效。 【 《集效方》】 

漏疮脓血：白乳香二钱、牡蛎粉一钱为末，雪糕丸麻子大，每姜汤服三十丸。 【 《直指方》，下同】 

血痔肠风：血竭末敷之。

内外痔疮：片脑一二分，姜汁化擦之。 【 《简便方》】 

大肠脱肛：缘桑虫烧研，和猪脂涂之，立缩。 【 《范汪方》】 

痔漏肠风，脏毒下血者：用百药煎烧存性，乌梅连核烧过，白芷不见火为末，米糊丸如梧子大，每服七十丸，米饮下。 【 《济生方》】 
又方：芸薹子生用，甘草炙为末，每服二钱，水煎服之。 【 《普济方》】 

痔疮肿痛：藩篱草根煎汤，先熏后洗。 【 《直指方》】 

内外痔疮：用槐角子一斗，捣汁晒稠，取地胆为末，同前丸梧子大，每米饮服十丸，兼作槐子汤下。或以苦参末代地胆亦可。 【 《外台秘要》】 

外痔长寸：用槐花煎汤频洗并服之，数日自缩。 【 《集简方》】 

肠风痔疾：用槐叶一斤，蒸熟晒干，研末煎饮代茶，久服明目。 【 《食医心镜》】 

痔疮有虫作痒，或如脓血：多取槐白皮浓煮汁，先熏后洗，良久，欲大便，当有虫出，不过三度，即愈。仍以皮为末，绵裹纳下部中。 【 《梅师方》】 

漏疮肿痛：柳根红须煎水，日洗。

一方：用杨柳条，罐内烧烟熏之，出水即效。

痔瘘肿痛：楮叶半斤捣烂敷之。 【 《集简方》】 

痔疮肿痛：枳壳煨熟熨之，七枚立定。 【 《必效方》】 

又方：枳壳末入瓶中，水煎百沸，先熏后洗。 【 《本事方》】 

痔漏：水煮棘根汁洗之。 【 《千金方》】 

痔漏出水：用蜣螂一枚，阴干，入冰片少许为细末，纸捻蘸末，入孔内，渐渐生肉，药自退出，即愈。 【 唐氏方】 
又方：用蜣螂焙干研末，先以矾汤洗过贴之。 【 《袖珍方》】 

痔疮肿痛：紫荆皮五钱，新水，食前调服。 【 《直指方》】 

一切漏疮，不拘蜂瘘鼠瘘：蜣螂烧末，酢和敷。 【 《千金方》】 

痔疮：用二十年针线袋，取袋口烧灰水服。 【 藏器】 

年久痔漏：田龟二三个煮取肉，入茴香葱酱，常食累验。此疾大忌糟酢等热物。 【 《便民食疗》】 

痔漏脱肛：虎胫骨两节，以蜜二两炙赤捣末，蒸饼丸梧子大，每侵晨温酒下二十丸，取效。 【 《胜金方》】 

肛门凸出：虎骨烧末，水服方寸匕，日三。 【 《外台秘要》】 

鹊重巢柴，烧研，饮服方寸匕，一日三服，治积年漏下不断困笃者，一月取效。

十年痔疮，熊胆涂之，神效。一切方不及也。 【 《外台秘要》】 

肠风痔瘘：熊胆半两，入片脑少许研，和猪胆汁涂之。 【 《寿域方》】 

坐板疮疥：生芝麻细嚼敷之。 【 《笔峯杂兴》】 

漏疮不合：以纸粘腊猪脂，纳疮中，日五夜三。 【 《千金翼方》】 

脏毒下血：新槐花炒研，酒服三钱，日三服，或用槐白皮煎汤服。 【 《普济方》】 

痔漏疼痛：用田螺一个，入片脑一分在内，取水擦之，仍先以冬瓜汤洗净。 【 《乾坤生意》】 

脏毒下血：苦楝子炒黄为末，蜜丸梧子大，米饮，每吞十丸至二十丸。 【 《经验方》】 
又方：马齿苋汤洗净，捣活螺蛳敷上，其病即愈。 【 《袖珍方》】 

痔漏神方：赤白茯苓去皮、没药各二两，破故纸四两，石臼捣成一块，春秋酒浸三日、夏二日、冬五日取出，水笼蒸熟，晒干为末，酒糊丸梧子大，每酒服二十丸，渐加至五十丸。 【 《华炳集验方》】 

肠风痔瘘下血年深日近者，如圣散；用腊月野狸一枚，蟠在罐内，炒大枣半斤，甘草四两，猪牙皂荚二两，同入罐内，盖定，瓦上穿一孔，盐泥固济，段令干，作一地坑，以十字瓦支住罐子，用炭五秤，煅至黑烟尽，青烟出，取出，湿上罨一宿为末，每服二钱，盐汤下。
又方以狸肉作羹，其骨烧灰，酒服。 【 《杨氏家藏方》】 

痔疮疼痛：用赤足蜈蚣焙为末，入片脑少许，唾调敷之。 【 《直指方》】 
又方：用蜈蚣三四条，香油煮一二沸，浸之，再入五倍子末二三钱，瓶收密封，如遇痛不可忍，点上油，实时痛止，大效。 【 《集效方》】 

痔疮初起，痛痒不止：用毡袜烘热熨之，冷又易。 【 《集元方》】 

痔漏疼痛：鲤鱼鳞二三片，绵裹如枣形，纳入坐之，其痛即止。 【 《儒门事亲》】 

肠风血痔：用活鲫鱼翅侧穿孔，去肠留鳞，入白矾末二钱，以椶包纸裹煨存性研末，每服二钱，米饮下，每日二服。 【 《直指方》】 

肠痔下血：鳢鱼作鲙，以蒜虀食之，忌冷毒物。 【 《外台秘要》】 

内痔出血：鳝鱼煮食即止，其性凉也。 【 《便民食疗》】 

风痔：肿痛发歇不定者，是也。白殭蚕二两，洗判炒黄为末，乌梅肉和丸，梧桐子大，每姜蜜汤空心下五丸，妙。 【 《胜金方》】 

痔漏下血：蚕纸半张，碗内烧灰，酒服自除。 【 《奚囊备急方》】 

肛门鼠痔：蜘蛛丝缠之，即落。

诸痔发痒：用全蝎不拘多少，烧烟熏之即效，秘法也。 【 《袖珍方》】 

痔疮肿毒：麝香当门子、印城盐等分涂之，不过三次。 【 《外台秘要》】 

大肠痔疾：蟾蜍一个，以砖砌四方，安于内，泥住，火煅存性为末，以猪广肠一截，扎定两头，煮熟切碎，蘸蟾末食之，如此三四次，其痔自落。

血痔漏疮：鸳鸯一只，治如常法，炙熟细切，以五味酢食之。作羹亦妙。 【 《食医心镜》】 

痢频脱肛，黑色坚硬：用巴豆壳烧灰，芭蕉自然汁煮，入(石卜)硝少许洗软，用真麻油点火滴于上，以枯矾龙骨少许为末，掺肛头上，以芭蕉叶托入。 【 《危氏得效方》】 

诸痔疼痛：青蛙丸，用青色蛙长脚者一个，烧存性为末，雪糕和丸如梧子大，每空心先吃饭二匙，次以枳壳汤下十五丸。 【 《直指方》】 

虫蚀肾腑，肛尽肠穿：用青蛙一枚，鸡骨一分，烧灰吹入，数用大效。 【 《外台秘要》】 

痔漏有虫：用狗肉煮汁，空腹服，能引虫也。 【 《永类钤方》】 
又方：用熟犬肉蘸盐汁，空心食，七日效。 【 《得效方》】 

痔疮下虫不止者：用翫月砂，慢火炒黄为末，每服二钱，入乳香五分，空心温酒下，日三服。 【 《集验方》】 

痔疮肿痛：用蜗牛浸油涂之，或烧研敷之。 【 丹溪】 

肠风痔疾：用鼍皮及骨烧灰，米饮空心服二钱。甚者入红鸡冠花、白矾为末，和之。 【 苏颂】 

肠痔有血：獭肝烧末，水服一钱。 【 《肘后方》】 

脱肛不收：茜根、石榴皮各一握，酒一盏，煎七分，温服。 【 《圣惠方》】 

花上粉，主治诸虫瘘恶疮痔疾，纳之。 【 藏器】 

肠痔气痔出脓血：用穿山甲烧存性一两，肉豆蔻三枚为末，每米饮服二钱，甚者加猬皮灰一两，中病即止。 【 《衍义》】 

鼠痔成疮肿痛：用穿山甲尾尖处一两，炙存性，鳖甲酥炙一两，麝香五分为末，每服一钱，真茶汤服取效。 【 《直指方》】 

诸漏有脓：蛇蜕灰水和敷上，即虫出。 【 《千金方》】 

痔疮肿痛：蚺蛇胆研，香油调涂，立效。 【 《医方摘要》】 

一切冷漏：白死蛇取骨为末，封之，大痛，以杏仁膏摩之即止。  【 《千金方》】 

大肠气痔，作痛下血：百药煎末，每服三钱，稀粥调服，日二次。 【 《集简方》】 

五痔下血：猬皮三指，大雄黄如枣大，熟艾一钱，穿地作坑，调和取便熏之，口中有烟气为佳。火气稍尽，即停，三日将息，更熏之，三度永瘥。勿犯风冷，羹臛将养。切忌鸡鱼猪生冷，二十日后补之。 【 《外台秘要》】 

肠痔有虫：猬皮烧末，生油和涂。 【 《肘后方》】 

痔疮成漏，脓水不止：用羊羔儿膏，盐泥固济，煅过研末五钱，入麝香雄黄末各一钱，填疮口，三日外必合。 【 《总论》】 

下部漏痔：大露蜂房烧存性，研掺之，干则以真菜子油调。 【 《唐氏经验方》】 

五痔及肠风脱肛：五倍子、白矾各五钱为末，顺流水丸如梧子大，米饮下七丸。 【 《纲目》】 

漏血不止：水蛭炒为末，酒服一钱，日二服，恶血消即愈。 【 《千金方》】 

谷道生疮久不愈：用鸡膍胵烧存性为末，干贴之如神。 【 《总录》】 

肛门生疮，盖肛门主肺，肺热即肛塞，肿缩生疮：白蜜一升，猪胆汁一枚，相和，微火煎，令可丸，丸三寸长，作挺，涂油，纳下部，卧令后重，须臾通泄。 【 《梅师方》】 

痔瘘出水：用牛胆、猬胆各一枚，腻粉五十文，麝香二十文，以三味和匀，入牛胆中，悬四十九日取出，为丸如大麦大，以纸捻送入疮内，有恶物流出为验。 【 《经验方》】 

鼠乳痔疾：牛角(角思)烧灰，酒服方寸匕。 【 《塞上方》】 

脱肛：五倍子末三钱，白矾一块同煎汤，先熏后洗，又取末掺肛，托入。

诸痔肿痛：蚕茧内入男子指甲令满，外用童子顶发缠裹，烧存性研末，蜜调敷之，仍日日吞牛胆制过槐子，甚效。 【 《万表积善堂方》】 

九漏有虫：干人屎、干牛屎隔绵贴之，虫闻其气即出。若痒则易之，虫尽乃止。 【 《千金方》】 

虫食肛烂，见五脏者即死：以猪脂和马蹄灰绵裹，导入下部，日数度瘥。 【 《肘后方》】 

内外痔疮：片脑一二分，葱汁化擦之。 【 《简便方》】 

一切漏疾：白马通汁，每服一升，良。 【 《千金方》】 

治血痔：用地榆皮为细末，每服二钱，食前米饮调下，日三服。 【 《奇效良方》】 

痔漏脱肛：生铁一斤，水一斗，煮取五升，日再洗。 【 《集验方》】 

治痔：以白芷煮白苎作线，快手紧系痔上，微疼不妨，其痔自然干痿而落。 【 《得效方》】 

脏毒下血：车前草连根一握，生姜一小块，新水研碎取汁，候血欲下时，腰间必觉重，便服一盏，血即止。甚者不过再服。 【 《丹溪心法》】 

痔漏虫蚀肛门：熟艾一团，雄黄少许，同烧灰，以竹筒纳下部，引烟熏之，良。 【 《本草》】 

血痔：取鸡冠花不拘多少浓煎汤，空心服一盏。 【 《总目》】 

肠风血痔及脱肛：木贼槐花及桑耳水煎。脱肛为末掺，肛托上。 【 《得效方》】 

五痔及肠风脏毒：槐花炒水煎服，或同荆芥侧柏叶为末，米饮下二三钱，名曰槐花散。 【 《丹溪心法》】 

五痔及肠风脏毒：槐实剉为末，米饮下一钱，或蜜丸服，亦佳。 【 《本草》，下同】 

槐木上耳，治诸痔及肠风脏毒，取耳为末，米饮下一钱，日三。

五痔及肠风下血痔漏：桑耳二两，粳米三合，煮粥，空心食之。 【 《入门》】 

桑树木上寄生，治肠风痔漏如神，取叶干为末，水酒米饮任下一钱。或为丸服，亦佳。 【 《丹溪心法》】 

马蔺根，治痔漏，取根研细傅上，片时看肉平去药，稍迟恐肉反出，以炉甘石煅、牡蛎粉末塞之。

血痔肠风脏毒：取樗根白皮、人参等分为末，空心米饮下二钱，佳。

肠痔及痔漏：取有子蜂房焙干为末，面糊和丸梧子大，空心酒下二三十丸。 【 《回春》】 

五痔漏疮：取鳗鲡鱼，治如食法煮熟，入椒盐酱调和食之。 【 《本草》】 

血痔肠风脏毒：取樗根白皮切，酒浸蜜炒为末，枣肉和丸，酒下三五十丸。 【 《丹溪心法》】 

酒痔下血：取萝卜二十枚，留叶寸许及根，入罐内水煮极烂，以姜盐酢腌，空心食之，立止。 【 《入门》】 

肛门脱出：取胡荽切一升，烧熏之即入，又酢煮熨之亦效。 【 《本草》】 

肛门热肿：取青葱叶刮取涎，对停入蜜调匀，先以药水洗后，敷痔上，其冷如冰。 【 《得效方》】 

治瘘：取冬瓜藤浓煎汤熏洗，即愈。 【 《丹溪心法》】 

痔漏：取啄木鸟烧为末，纳孔中，不过二三度，瘥。 【 《本草》，下同】 

诸痔：腊月牛脾一具，熟食之，勿与盐酱，未瘥再吃。

五痔痔漏肠风脱肛一切痔病：取猬皮烧为末，米饮下一钱，空心服。

痔漏：狸骨炙和麝香雄黄为丸服。或为末酒下二钱，十服见效。

五痔：猪悬蹄甲，不拘多少，烧为末，米饮下二钱，名曰猪甲散。 【 《丹溪心法》】 

血痔肠风泻血：取野猪肉二斤，切着，五味炙熟，空心食之，作羹亦得。又取外肾连皮烧作末，米饮空心下，即止。 【 《本草》，下同】 

痔漏阴蚀烂疮：取鼹鼠烧为灰，空心米饮下二钱，又取油涂之妙。

痔漏湿(上匿下虫)：猪胆一枚，苦酒一合，同煎三两沸，满口饮之，虫立死，出即愈。或灌肛内，亦下虫及恶物。

大肠热肿：木鳖子、五倍子研末，蜜水调敷。 【 《丹溪心法》，下同】 

塞漏孔方：如痔漏有窍，用赤石脂、白石脂、枯白矾、黄丹脑子同为末塞之，或饭和捻条插入。

痔漏秘方：用炼蜜半盏，入熊胆一分，再炼，入水成珠不散，将猪鬃绵裹，捻成捻子，将蜜涂在捻子上，仍用片脑熊胆各半分，研细，搽在捻子上，插入漏眼内底，至尽头则止。如眼多，医得一个，又医一个，不可一齐上药，如见外皮溃烂，用黄蜡黄丹麻油煎膏，贴疮上缚紧，一七日，效。 【 《古今医鉴》】 

取朽骨久疽及痔漏：乌骨鸡胫骨，以上等雌黄实之，盐泥固济，火煅通红，取出地上，出火毒，去泥，用骨研细，饭丸如粟大，以纸捻送入孔中窍内，更用膏药贴之。

痔漏：用蠡鱼肠，以五味炙熟贴之，良久虫出，即去之，三次尽出。 【 《本草》，下同】 

痔疮有虫：蜣螂生捣为丸，塞肛门中，引虫出尽，永瘥。

便毒：用木鳖子、大黄、(艹舌)蒌、桃仁、草龙胆，
右(口父)咀，浓煎，露星月一宿，侵早温服，立愈。
又方：白殭蚕槐花为末，洒调服，一方加酒大黄。

痔漏反花泻血者：用狐手足一副，阴干，穿山甲猬皮各三两，黄明胶、白附子、五灵脂、蜀乌头、川芎藭、乳香各二两，剉细，入砂锅内，固济候干，炭火煅红为末，入木香末一两，以芫荽煎酒调下二钱，日三服，屡效。 【 《永类钤方》】 

治湿(上匿下虫)方：取生姜刮去皮，断理切之，极熟研，取汁一升半，又以水一升半合和，先得平旦空腹服之，乃削生姜二枚如茧大，以楸叶、苦桃叶数重裹讫，于炉灰中烧，令极热，内下部中食顷。若湿盛者，三日一作，频服无有不瘥。

治虫蚀下部方：胡粉雄黄二味，各等分为末，着谷道中。亦治小儿湿(上匿下虫)。

治伤寒热病多睡，变成湿(上匿下虫)，四肢烦疼，不得食方：羊桃十斤切捣，以熟暖汤三斗淹浸之，日正午时，入中坐一炊久，不过二度，瘥。

下部虫(上匿下虫)，病人齿无色，唇上白，喜睡，愦愦不知痛痒处，或下痢，乃下部生虫食肛也。桃仁十五枚，苦酒二升，盐一合，煮六合服之。 【 《肘后方》】 

下部(上匿下虫)疮：桃白皮者取浓汁如稀汤，入熊胆少许，以绵蘸药，纳入下部疮上。 【 《梅师方》】 

脏毒下血：乌犀散。用淡豉十文，大蒜二枚，煨，同捣丸梧子大煎，香菜汤服十二丸，日二服，安乃止，永绝根本，无所忌。

治肠随肛出，转广不可入方：生(艹舌)蒌根为粉，以猪脂膏温涂，随手抑按，自得缩入。

治积冷利脱肛方：枳实一枚，石上磨令滑泽，钻安柄，蜜涂，炙令暖，熨之，冷更易，取缩入止。

痔漏脱肛：粟糠和诸药熏之。 【 时珍】 

脏毒欲作未作之时，服之立消：牙皂七片，炭火煨黄色，去皮，阴地上去火毒为末，酒下。

痔漏秘方：用牡蛎二两煅过，入地穵坑埋之，去火气为末，疮若湿干掺，若干以津调，擦痔上。 【 《疮疡全书》】 

痔漏：鲫鱼一个，去肠，入白矾令满，合之，于瓦上烧过为末，以鸡羽扫药敷之，立效。 【 《纲目》】 

诸痔：用蝼蛄五枚，捣碎，水银一钱，麝香冰片各五厘，用银簪蘸汁，滴患上。

痔漏：用团鱼一枚，扯出头杀之，取血，即将团鱼头烧灰为末，血为丸如枣核大，谅痔大小为之，入内。

漏孔不合：用石楠叶煎汤，放在桶内熏洗，待汤通手，就将漏洗净后，将黄牛面前牙齿四枚，装在小瓶内用木屑燃之，待白烟出为度。取出研末，用津液蘸牙末，点入漏孔处，出黄水为效。黄牛牙齿，须预制备用。痔贴药之后，恐毒水未尽，将槐米一两炒黄色，用水一钟，煎至七分，加酒半钟，温服之，痔永不发矣。

治下部生虫者：桃皮煎如餹，取内下部，口中有疮含之。 【 《千金方》】 

股阴(疒其)疬：无名异二钱，麝香一字研，酒半盌，午后空腹服，立效。 【 《多能鄙事》】 

治大孔虫痒方：蒸大枣捣膏，以水银捻和，长三寸，绵裹内大孔中，明日，虫皆出也。然水银损肠胃，宜慎之。 【 《梅师方》】 

痔漏：用青荷叶烧灰为末，空心酒下三钱。 【 《疮疡全书》。下同】 
又方：用金银藤并花为末，每日酒下三钱。

五痔及肠痔下血：蠡鱼作脍，和姜虀食之。又和五味作羹食之，亦佳。 【 《本草》，下同】 

五痔及血痔：鲫鱼作脍，和姜酢芥酱食之，又作羹饱食，良。

熏痔方：用大雄鸡宰去血，在汤锅内燖去毛，取出鸡，将此燖毛垢汤烧之二沸，倾在净桶内，盖定，俟少温，将阳物放桶上，坐紧熏之，候汤温洗痔净拭干，随将蜈蚣一条碾末，艾二钱和捻成条，放马桶内坐熏之，其痔焦热尤妙，新生者一两次得愈，久生者五次得愈。加蜈蚣并艾熏后，随服益气清脏汤，秦艽苍朮汤调治之。

洗痔方：马兰头一斤，皮硝四两，煎滚坐熏，候汤温洗之。
又方：牛膝捣烂，煎洗之。
又方：水红花子打碎，煎汤洗之。
又方：鱼腥草煎汤洗之。
又方：白地菘煎汤洗之。

下部生疮已决洞者：牡丹末，汤服方寸匕，日三。 【 《肘后方》】 

鳅鱼同米粉煮羹食，调中收痔。 【 吴球】 

治男女脱肛：用五倍子、荆芥、小便浓煎洗之。

治肠风并脱肛，及有血：用蛇床子，不拘多少炒为末，贴大肠脱垂处，立收，甚妙。

治诸般痔脱肛：以死蛇一条，如指大湿者，用掘地坑烧之，将有孔板盖坑上，坐熏，烟绝为愈。

大肠脱肛：槿皮或叶煎汤熏洗后，以白矾、五倍末敷之。 【 《救急方》】 

肠头出：用皂角熏，次用蜒蚰一个，入蜜浸，去蜒蚰，将蜜调土朱敷上，即入。

治谷道赤痛：熬杏仁杵作膏敷之，良愈。

患五种痔：水研出豆根服。

治痔疮：用半新马桶一个，入新砖一个，放桶底上，再用新砖一个烧红，于砖上上用全蝎两三枚烧烟，患人坐桶上熏之，二三次即愈。

穿肠痔漏极痛：鱼鳔捣如泥贴之，其痛即止。 【 《万病回春》。】 

痔疮便血：用活鲫鱼一个，八两重者，洗净，鳞尾肠肚皆不去，用椶皮二两洗净寸截，先将椶一两，铺在瓦罐内，次安鱼上面，却将椶一两盖之，罐口黄泥固济，火畔炙干。量罐大小，开一地坑，先安小砖一片，后坐罐子，四面用炭火七斤烧煅，候烟绝，取罐于净地，以瓦盆合定，净土壅，勿令透气，经一宿，出火毒，取药细研，每服一钱，食前用米饮调下。忌动风之物。

治痔疮痛不可忍者：木棉花煎汤，旋入(石卜)硝，乘热熏之，候温浸之。单用硝水极妙。
又方：用槐花、艾叶、荆芥、枳壳，水煎，入白矾末打匀熏洗。 【 《医统》】 

肠风痔漏，有虫如丝，黑头取去除根：瞿麦半升，牙皂角一寸，共为末，入猪腰子一双，内米泔煮，空心食之，少顷，肚痛上攻，虫皆随出，作地坑埋之，薄粥补之。

治五痔方：苍耳茎叶，以五月五日采干为末，水服方寸匕，或丸桐子大，服之立效。 【 《千金翼方》】 

洗痔方：轻者用朝东马齿苋、刘寄奴浓煎汤熏，待温却用手洗拭干。重者加大青叶梗干者一半同煎。

痔痒：用灰苋菜根浓煎汤，先熏后洗。
又方：取河水频洗，用蜗牛涂之。

一方治痔：用雄鸡胆片脑和匀贴之。

肛门边肿硬痛痒：用白矾三分碎研，用热童便二盏化开，洗痔上，一日二三次洗之。

治痔痛不可忍：以枸杞根杵烂煎汤熏洗，痛立止。 【 《古今医统》】 

肉痔肿痛：朝阳黄土黄连末、皮硝各一两，用猪胆汁同研如泥，每日旋丸枣大，纳入肛门，过一夜，随大便去之，内服乌梅黄连二味丸药。 【 《孙氏集效方》，下同】 

痔疮肿痛：孩儿茶、麝香为末，唾津调敷。

脱肛气热：孩儿茶二分，熊胆五分，片脑一分为末，人乳擦肛门上，热汁自下而肛收也。亦治痔疮。 【 董炳方】 

漏疮肿痛：猪胆七个，绵臙脂十个，清水和匀，擦七次即可。 【 《救急方》】 

吐血痔血：向东蘘荷根一把，捣汁三升，服之。 【 《肘后方》】 

脏毒下血：黄连为末，独头蒜煨研，和丸梧子大，每空心陈米饮下四十丸。 【 《济生方》】 

酒痔下血：黄连酒浸煮熟为末，酒糊丸梧子大，每服三四十丸，白汤下。一方用自然姜汁焙炒。 【 《医学集成》】 

脏毒：赤白地锦草洗暴为末，米饮服一钱，立止。 【 《经验方》】 

地柏，主脏毒下血，与黄芪等分为末，米饮，每服二钱。蜀人甚神此方。 【 宋《图经》】 

　　针灸

《灵枢》曰：热病头痛颞颥，目瘈脉痛善衄，厥热病也，取之以第三针，视有余不足，寒热痔。
《甲乙经》曰：痔痛，攒竹主之。
痔，会阴主之。凡痔与阴相通者死。阴中诸病，前后相引痛，不得大小便，皆主之。
痔骨蚀，商丘主之。
痔篡痛，飞扬、委中及承扶主之。
痔篡痛，承筋主之。
脱肛下利，气街主之。
《千金方》曰：飞扬，主痔篡伤痛。
绝骨，主瘘马刀腋肿。
天突、章门、天池、支沟，主漏。
商丘、复溜，主痔血泄后重。
劳宫，主热痔。
承筋、承扶、委中、阳谷，主痔痛，腋下肿。
久冷五痔，灸脊中百壮。
五痔便血，失屎，灸回气百壮。穴在脊穷骨上。
病寒冷脱肛出，灸脐中，随年壮。
脱肛历年不愈，灸横骨百壮，又灸龟尾七壮。龟尾即后穷骨是也。
《疮疡全书》曰：脏毒初起微肿，即用湿蚯蚓粪，捻成饼如钱厚，放患上，艾壮如半粒豆大者，烧之微热，即去，再换饼烧之，再易如前法，以十四壮为期，外用冰香散擦之。
虚人脱肛。夫冬至前天道严寒，其气极沉极降之际，况人身小天地，天在上，人居中，地居下，岂不相应乎？治之不能即奏功也。阳生后日长一线，阳渐长，阴渐消矣。宜用灸法治之，无不效者。病人亦要戒气少劳为上策。择晴明和暖吉日，在不通风净暖室中坐卧，取顶上旋毛中百会穴，以酱一匕擦上，艾灸三壮，随服升元大补汤，其肛渐收矣。盖百会为一身之枢纽，大能升提下陷之气，故能奏功。若冬至前不可灸，灸之何益？次日再灸尾骶骨，又灸脐中，随年壮。此法余用之甚效，诸痔漏亦治之。
丹溪心法》曰：凡痔疮先取头垢，捏成饼子，安痔头上，其上又安大蒜一片，以艾灸之。
又痔痛：以附子末津唾和作饼子如钱大，安漏上，以艾灸令微热，干则易以新饼再灸，明日又灸，直至肉平为效。
《医学纲目》曰：脱肛，取大肠俞百会、长强、肩井、合谷、气冲。
针灸痔，独取足太阳。经云：足太阳之脉所生病者，痔，疟，视盛虚热寒陷下取之。盖后世取承山穴者是也。其二论督脉而不见其取法。经云：督脉生病，癃痔。盖后世取长强穴是也。
痔漏下血，里急后重，或痒或疼。二白在掌后横纹上四寸，手厥阴脉，两穴相并，一穴在两筋中，一穴在大筋外，针入三分，泻两吸。又法：大痛方，取长强一寸到穴，泻三吸，如灸可七壮，虽久不愈者亦效。
又法：取承山二寸半，补一呼，如灸可七壮。
《古今医统》曰：命门一穴，在脊中，与脐相对，灸七壮，治五种痔病。
又法，长强一穴，在尾骶上，随年壮灸之，治五痔便血最效。
又法：治痔病大如黄瓜，贯于肠头，发则僵仆，以荆芥汤洗之，次以艾灸其上三五壮，若觉一道热气入肠中，大泻鲜红血秽，一时许痛后，其疾乃愈。
又法：治痔初起，痛痒不止，以旧布鞋底烘热，痛痒处频频熨之。冷则再烘熨，其痛痒立止。
脱肛：灸长强穴三壮，愈；脐中，随年壮。百会一穴在顶中，灸三壮，治小儿脱肛。

　　导引

《古今医统》曰：痔漏乃气血下坠，冲突为痔，既不能坐，又不能行立，惟导引之法可愈矣。其法高枕偃卧，息心调气，气定，其肿自收。
又法：两手抱足，头不动，足向口受气，众节气散来去三七，欲得捉，左右侧身各急挽腰不动，去四肢腰上下气血凝滞，髓内冷血冷，筋急痔漏肿痛。
又法：两足相蹈，向阴踹急蹙，将两手捧膝头，两向急势捧之二七竟，身侧两向取势二七，前后努腰七，去心劳痔病。
又法：踞坐合两膝，张两足，不息两通，治五痔。
又法：一足蹈地，一足屈膝，两手抱犊鼻下，急挽向身极势，左右换易四七。去痔五劳，三里气不下。
《保生秘要》曰：痔疮导引法，于尾闾骶骨间长强穴上，搯六十四度，擦亦如数，兼用吸提呵法，自尔安乐。
运功：坐定息均，注念存疮，吸提四浊九口，再凝艮背法运尾闾，运疮百遍，复升腰俞运二七数，逐日行功不间，自去患根。
痔漏导引法：依患处念推而散之，复两手抱两膝吹而吸之。
又法：吹而散之各六遍，旋转其皮肤患处，想火烧之，次升涌泉水入肺经，推而散之。
艮背法：静坐片时，将万虑扫除，凝神定志于本穴之中，背之腔子里，平心元虚处，初从口念太乙救苦，而渐归于心，归于背，存无守有，念兹在兹，有复冥于无，神自虚而灵矣。

　　医案

《疮疡全书》曰：一人患痔，每日食海螺蛳半升，因咸，以苦茶漱口，纳及一斗，又能清心寡欲，痔即消矣。痔乃脏火属阳，海螺蛳乃性寒味咸属阴，寒能敌火，咸能软坚，茶又苦凉之味，殆有理也。

《儒门事亲》曰：赵君玉常病痔，凤眼草、刺猬皮、槐根、狸首之类皆用之。或以干姜作末，涂猪肉炙食之，大便燥结，不利且肿。后数日，因病黄。予治令大涌泻数次，不言痔作，麻先生偶记而书之。君玉自识戴人之后，痔更不发耳。

《丹溪心法》曰：许孺人产后痔作，疮有头如蒜头大，或下鲜血或紫血，大便疼，与黑神散。又多食肉大饱，此湿热在大肠所为，以(木郁)李仁、麻仁、槐角各七钱，枳实、皂角仁各五钱，苍朮、归尾、生地各三钱，大黄炒一钱，分六贴，内三样仁另研，煎服而愈。

《医学纲目》曰：一女子脱肛，以糯米浓煎汁洗肛，将砖烧红，沃酢，青布铺其上，令温和，坐布上，肛自吸入。

唐峡州王文显充西路安抚司判官，乘骡入骆谷，有痔疾，因此大作，其状如胡瓜，贯于肠头，热如溏灰火，至驿僵仆。主驿吏云：此病予曾患来，须灸即瘥。用柳枝浓煎汤先洗痔，便以艾炷其上，连灸三五壮，忽觉一道热气入肠中，因转泻鲜血，秽物一时出，至痛楚，泻后遂失胡瓜所在，登骡而驰去。

《薛氏医案》曰：一人不慎酒色，患痔焮肿，肛门坠痛，下血便燥，脉洪大而濇，以当归(木郁)李仁汤加桃仁四剂少愈，更以四物汤加红花、桃仁、条芩、槐花数剂而愈。

一人素有痔，劳役便脱肛，肿痛出水，中气下陷也。用补中益气汤加茯苓、芍药十余剂，中气复而愈。后复脱作痛，误服大黄丸，腹鸣恶食，几危。余用前汤加炮姜、芍药渐愈，后去姜加熟地、五味，三十余剂而愈。

一人脾胃素弱，或因劳，或入房，肛门即下，肿痛甚，用补中益气汤加麦冬、五味兼六味丸而愈。后因过饮，下坠肿痛，悞用降火消毒，虚证蜂起。余用前汤加炮姜、木香一剂，再用前汤并加减八味丸，两月而安。

一男子患痔，大便燥结，焮痛作渴，脉数，按之则实，以秦艽苍朮汤二剂少愈，更以四物汤加芩、连、槐花、枳壳四剂而愈。

一人患痔成漏，每登厕则痛，以秦艽防风汤加条芩、枳壳四剂而愈，以四物加升麻、芩、连、荆、防，不复作。

一男子患痔漏，每登厕，则肛门下脱作痛，良久方收，以秦艽防风汤数剂少愈，乃去大黄加黄芪、川芎、芍药而痛止，更以补中益气汤二十余剂后，再不脱。

一妇人患痔，肿焮痛甚，以四物汤加芩、连、红花、桃仁、牡丹皮四剂少止，又数剂而愈。

一妇人素患痔漏，每因热则下血数滴，以四物汤加黄连治之，即愈。后因大劳，疮肿痛，经水不止，脉洪大，按之无力，此劳伤血气火动而然也。用八珍汤加芩、连、蒲黄二剂而止，后去蒲黄、芩、连，加地骨皮数剂而安。丹溪云：妇人崩中者，由脏腑伤损，冲任二脉，血气俱虚故也。二脉为脉经之海，血气之行，外循经络，内营脏腑，若气血调适，经下依时。若劳动过极，脏腑俱伤，冲任之气虚，不能约制其经血，故忽然而下，谓之崩中暴下。治宜大补气血之药，调养脾胃。微加镇坠心火之药治其心，补阴泻阳，经自正矣。

一男子有痔漏，每登厕，肛脱良久方上，诊其脉细而微，用补中益气汤三十余剂，遂不再作。丹溪云：脱肛属气热气虚，血热血虚。

一男子臀患漏，口干发热，喜脓不清稀，脉来迟缓，以豆豉饼灸，及服八珍汤加麦门冬、五味子、软柴胡、地骨皮，三月余而愈。后因不慎房劳，复溃，脓清脉大，辞不治，果殁。河间云：因病致虚则为轻，盖病势尚浅，元气未虚也。至病初愈而劳复，或饮食劳倦，或房劳七情六欲，阳瘁阴弱，加致羸损，此因虚致损则为重，病势已过，元气已索故也。

一男子痔疮肿痛，便血尤甚，脉洪且濇。经云：因而饱食，筋脉横解，肠澼为痔。盖风气通于肝，肝生风，风生热，风客则淫气伤精而成斯疾。遂与黄连、当归、黄芪、生地黄、防风、枳壳、白芷、柴胡、槐花、地榆、甘草治之，渐愈；次以黄连丸而瘥。又姜生，便血数年，百药不应，面色痿黄，眼花头眩，亦以黄连丸治之而平。

曹铨因饮法酒，肛门肿痛，便闭脉实，服荆防败毒散不应，予用黄连内疏汤而愈。

一男子患痔，脉浮鼓，午后发热作痛，以八珍汤加黄芪、柴胡、地骨皮治之，稍可；彼欲速效，用刧药蚀之，痛甚，绝食而殁。夫疮之溃敛，气血使然也。脉浮鼓日晡痛，此气血虚也。丹溪云：疮口不合，用大剂参、芪、朮、归、芎补之，外以附子饼灸之，更以补药作膏贴之。

一男子年踰四十，有痔漏，大便不实，服五苓散，愈加泄漏，饮食少思。予谓非湿毒，乃肠胃虚也，当以理中汤治之。彼不为然，仍服五苓散，愈甚。复请予，乃以理中汤及二神丸月余而平。

李逵因痔疮怯弱，以补中益气汤少加芩连枳壳治之，稍愈。后因怒加甚，时仲冬，脉得洪大，予谓脉不应时，此乃肾水不足，火来乘之，药不能治，果殁于火旺之月。常见患痔者，肾脉不足，俱难治。

刘商有痔，肛门脱出，此湿热下注，真气不能升举，诊其脉果虚，遂以四君子汤加黄芪、芎、归、苍朮、黄蘗、升麻、柴胡服之，更以五倍子煎汤熏洗。彼以为缓，乃用砒霜等毒药蚀之而殁。夫刧药特治其末，且能伐真元，鲜不害人，慎之慎之！

徐生因痔，气血愈虚，饮食不甘，小便不禁，夜或遗精，此气虚兼湿热而然，非疮故也。以补中益气汤加山茱萸、山药、五味子，兼还少丹治之而愈。

一男子患痔漏，脓出大便，诸药不应，诊其脉颇实，令用猪腰子一个切开，入黑牵牛末五分，线扎，以荷叶包煨熟，空心细嚼，温盐酒送下数服，顿退；更以托里药而愈。

一男子患痔漏，口干胃脉弱，此中气不足，津液短少，不能上润而然，以黄芪六一汤、七味白朮散治之。或曰：诸痛痒疮，皆阳心火。遂服苦寒之药，大便不禁而殁。夫诸痛痒皆属心火，言其常也。始热终寒则反常矣，可泥此而不察乎？

一男子臀痈腐溃，肌肉不生，用药敷之，四沿反硬。予诊之，脉濇而弱，此气血虚不能荣于患处，故敷凉药反硬，乃气血受寒凝结而非毒也。用大补药而愈。

一男子臀痈，肿硬作痛，尺脉浮紧，按之无力，以内托羌活汤一剂，痛止；以金银花散四剂，脓溃而愈。

一男子臀痈，肿硬痛甚，隔蒜灸之，更服仙方活命饮二剂，痛止肿消；以托里消毒散加黄蘗、苍朮、羌括，疮头脓溃而愈。

一男子臀痈作脓而痛，以仙方活命饮二剂痛止，更以托里消毒散，脓溃而瘥。

一男子臀痈，不作脓，饮食少思，先用六君子汤加芎、归、黄芪，饮食渐进，更以托里消毒散，脓溃而愈。

一男子臀痈，溃而脓清不敛，以豆豉饼灸之，更饮十全大补汤两月余而痊。凡疮不作脓，或不溃，或溃而不敛，皆气血之虚也。若脓清稀，尤其虚甚也。

一男子臀痈，脓水不止，肌肉渐瘦，饮食少思，胃脉微弦，以六君子汤加藿香、当归数剂，饮食遂进；以十全大补汤及豆豉饼灸之，两月余而敛。

一弱人臀痈，脓成不溃，以十全大补汤数剂，始托起；乃针之，又二十余剂而愈。夫臀居僻位，气血罕到，老弱人患之，尤宜补其气血，庶可保全。

一男子臀漫肿，色不变，脉滑数而无力，此臀痈也，脓将成，尚在内。予欲治以托里药，待发出而用针。彼欲内消，服攻伐药，愈虚。复求治，仍投前药，托出针之，以大补药而愈。凡疮毒气已结不起者，但可补其血气，使脓速成而针去，不可论内消之法。脓成，又当辨其生熟浅深而针之。若大按之乃痛者，脓深也；小按之便痛者，脓浅也；按之不甚痛者，未成脓也；按之即复起者，有脓也。按之不复起者，无脓也。若肿高而软者，发于血脉；肿下而坚者，发于筋骨；肉色不相变者，发于骨髓也。

巡抚陈和峯脾胃不健，服消导之剂，左腿股及臀患肿，此脾气虚而下注，非疮毒也。当用补中益气倍加白朮。彼惑于众论，云白朮能溃脓，乃专以散肿消毒为主，而肿益甚，体益倦。余用白朮一味煎饮而消。

儒者杨启元左臀患痈，敷贴凉药，肿彻内股，服连翘消毒散，左体皆痛。余以为足三阴虚损，用补中益气汤以补脾肺，用六味丸加五味子以补肝肾，股内消而臀间溃；又用十全大补汤而疮口敛。

一儒者臀痈，肿焮痛甚，此邪毒壅滞，用活命饮隔蒜灸而消。后因饮食劳倦，肿痛仍作，寒热头疼，此元气虚而未复也，与补中益气汤，频用葱熨法，两月而愈。

一男子臀痈，漫肿而色不变，脉滑数而无力，脓将成矣，余用托里而欲针，彼畏针而欲内消，悞用攻伐之剂，顿加恶寒发热自汗等证。余用十全大补汤，数剂肿起色赤，仍外针内补而愈。

吴辅之父患臀痈，内溃肿胀，发热口干，饮食少思，此脾胃虚弱也。先用六君加芎、归、参、芪数剂而溃，又用十全大补汤倍加参芪五十余剂而愈。

一人年三十，脉如屋漏雀啄，臀痈肿硬，色夭，脓水清稀，悞服败毒之药。余曰：此足三阴亏损而药复伤也。余用六君加归、芪、附子一钱，二剂肿溃色赤；又减附子五分，数剂元气复而疮愈。

一男子臀痈，硬痛发热，此膀胱气虚而湿热壅滞，用内托羌活汤二剂，热痛悉退；后用托里消毒散而溃；又用托里散四十余剂而敛。

平湖袁上舍患痔，外傅寒凉，内服消毒，攻溃于臀，脓水清稀，脉洪大而数，寒热作渴，余辞不治，后果殁。此足三阴亏损之证，失滋化源，以致真气益虚，邪气愈甚矣，不死何俟！

进士周希辅素有疝痔，劳则小腹作痛，茎出白津，痔亦肿痛，若饮食劳倦，起居失宜，则发寒内热，肢体疲倦，服十全大补汤，诸证并退。彼欲去病根，乃用攻病生肌之药，肌体骨立。余用益气汤、地黄丸，元气渐复，但自弛调摄，不能全愈。

《寓意草》曰：旧邻治父母张受先先生，久患穿肠痔漏，气血大为所耗，有荐以吾乡黄生善敷割者，先生神其术，一切内治之药，并取决焉。不肖昌雅重先生文章道德之身，昔居瀛海时，曾令门人往候脉息，私商善后之策，大意谓，先生久困漏?，一旦平成，精气内荣，自可百年无患。然新造之区，尚未坚固，则有浸淫之虞；脏气久虚，肠蓄易澼，则有转注之虞。清气久陷，既服甘温升举矣，然漏下已多，阴血暗耗，恐毗于阳；水谷易混，既用养脏厚肠矣，然润剂过多，脾气易溜，恐毗于阴。且漏孔原通精孔，精稍溢出，势必旁渗，则豢精当如豢虎，厚味最足濡脾，味稍不节，势必走泄，则生阴无取伤阴。盖人身脾气，每喜燥而恶湿。先生漏孔已完，败浊下行者，无路可出，必转渗于脾，湿固倍之，是宜补脾之阳，勿伤脾之阴，以复健运之常，而收和平之益云云。及至娄中，应召往诊，指下轻取鼓动有力，重按若觉微细，是阳未见不足，阴则大伤矣。先生每进补阴之药，则夜卧甚宁，肠澼亦稀，以致疡医妄引槐角、地榆治肠风下血之法治之，亦不觉其悞。其实漏病乃精窍之病，盖构精之时，气留则精止，气动则精泄。大凡强力入房者，气每冲激而出，故精随之横决，四射不尽，繇孔道而注，多溢于精管之外，久久渐成漏管。今漏管虽去，而肉中之空隙则存，填窍补隧，非此等药力所能胜也。不肖姑不言其非，但于渠方中，去槐角、地榆等，而加鹿角霜一味，所谓惟有斑龙顶上珠，能补玉堂关下缺者是也。况羣阴之药，最能润下，不有以砥之，则肠中之水，更澼聚可虞耶？然此特微露一斑耳。疡医不解，已沮为不可用。因思吾乡一治漏者，溃管生肌外，更有二神方。先以丸药半斤服之，令人阳道骤痿，俟管中肉满，管外致密，后以丸药半斤服之，令人阳道复兴。虽宜于少，未必宜于老，然用意亦大奇矣。不肖才欲填补窍隧，而黄生沮之，岂未闻此人此法乎？

《外科正宗》曰：一男子患痔六年，每遇酒色劳役，痔则发肿，坚硬疼苦，十余日方得稍可。彼欲断其根，以枯痔散上至七日外，其痔渐黑，外有裂缝，至十六日痔枯脱落，扎若鸡心，以生肌散逐日用之，内服养血健脾药而愈。

一男子患痔，焮肿作痛，大便结燥，脉数有力，以内疏黄连汤二服，便行痛止；又以四物汤如芩、连、枳壳、天花粉数剂而肿消；更以脏连丸一料而不复发。

一男子患痔，凡遇劳苦发肿作痛，以枳壳汤熏洗，内服防风秦艽汤，数服痛肿顿减；令彼常洗前汤，每月五六次；内与六味地黄丸加黄蘗、知母服之，不发。

一男子好饮多欲，内痔虚坠下血，以四物汤加芩、连、升麻、葛根，数服，虚坠乃止；又以当归(木郁)李仁汤二剂，痔肿亦消；更服脏连丸月余，便血亦止。又月余兼节酒色，不发。

一男子患痔十余年，头已穿溃，未及通肠，每发疼苦，以三品一条鎗，插至七日，痔变黑色，疮边渐渐裂缝，至十五日脱落，以凤雏膏擦至半月，口敛而平。

一男子怯弱，内痔便血，面色痿黄，自服凉血止血药不应，诊之脾脉虚而无力，此中气不能统血，以补中益气汤十余服，精神顿倍，便血亦少；又以加味四君子汤，兼前汤间服，月余不发。大抵此证所致之由不同，当究其因治之。如元气有余，形黑气盛，先粪而后紫血，更兼脉实有力者，此属有余，法当凉血止血药应自效。至若形体瘦弱，面色痿黄，先鲜血而后粪，更兼脉虚无力者，此属不足，岂可反用凉药止之，致伤脾胃？此证若不温中健脾，升举中气，其血不得归原，故药难效，伤其根本也。

一男子患臀痈，四五日始生疼痛，至晚作寒，六脉浮而带数，以人参败毒散二剂，寒热顿退，疼痛稍止。彼值公务相关，欲出，乃用针点入患顶五六分，流去紫血，用蟾酥条插入，膏盖，以活血散瘀汤二服，次日流出紫血，随便可行；更服托里药五六服而安。

一男子患臀痈六七日，焮痛发热，口干便燥，以托里消毒散，加花粉、大黄二服，便通渴止；仍用前汤加角针、山甲数服而脓溃；又以十全大补汤半月而敛。

一男子患臀痈，坚硬不溃，此先寒凉之过也，以十全大补汤加皂针、苍朮、丹皮四剂，坚硬渐软；又以透脓散三服，脓熟针之，以前汤倍参、芪、归、朮月余而敛。

一男子暑月患臀痈，自为内毒，外用老鸦草捣烂敷之，每日续饮凉水十余碗，如此三日，疮毒内陷，患上平塌，冰冷，口噤不言，六脉沉细如丝，辞不可治，至夜而死。

一人冬月患臀痈，外用四黄散凉水调敷，内服败毒凉药，毒亦内陷，烦躁口干，鼻焮气急，患上平塌，原头存一空孔，无水无脓。予曰：疮毒已陷，定不可治。复请别医，俱曰无事。予曰：臀居小腹之后，肌肉顽厚，毒既到此，必须内托为脓，溃后最易收敛。今已内外寒凉，毒既内入，岂能再出？众医强投内消解毒定躁除烦之药，终至不应，半月而死。

 
446


445



