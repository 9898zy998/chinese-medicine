简介


《傅青主女科》
是清代主要传世之妇产科专着，由傅青主编着。傅青主，名山，字青主，是明末清初著名的医学家、思想家、诗人、学者、画家和爱国志士。
《傅青主女科》共二卷，简要论述了妇女经、带、胎、产诸疾八十症，列方八十三首，另附“产后编”。上卷列带下、血崩、鬼胎、调经、种子;下卷列妊娠、小产、难产、正产、产后,附产后编等。医论独有见地,通俗易懂,立法严谨而灵活,制方精良且不矜奇立异,疗效卓著而备受中医妇科医家尊崇,堪为妇科之精典。主要内容与特色有：
一、体例新颖，一目了然，处方要而不繁
二、辨证论治以肝、脾、肾三脏立论，重视奇经
三、对产科的贡献
 （一）生化汤及其运用
 （二）重视用药忌宜


张序


青主先生于明季时，以诸生伏阙上书，讼袁临侯冤事，寻得白，当时义声动天下。《马文甬义士传》比之裴瑜、魏邵。国变后，隐居崛（山围）山中，四方仰望丰采。己未鸿词之荐，先生坚卧不赴。有司敦促就道，先生卒守介节，圣祖仁皇帝鉴其诚，降旨：傅山文学素着，念其年迈，从优加衔，以示恩荣。遂授内阁中书，听其回籍。盖其高尚之志，已久为圣一辈子所心重矣。而世之称者，乃盛传其字学与医术，不已细哉！字为六艺之一， 先生固尝究心。若医者，先生所以晦迹而逃名者也。而名即随之，抑可奇矣。且夫医亦何可易言。自后汉张仲景创立方书以来，几千年来，专门名家，罕有穷其奥者。先生以余事及之，遽通乎神。余读《兼济堂文集》并《觚賸》诸书，记先生轶事。其诊疾也微而臧，其用方也奇而法，有非东垣、丹溪诸人所能及者。昔人称张仲景有神思而乏高韵，故以方术名。先生即擅高韵，又饶精思，贤者不可测如是耶。向闻先生有手著女科并产后书二册，未之见也，近得钞本于友人处。乙酉适世兄王奎章来省试，具道李子缉中贤。至丙戌冬，果寄资命剞劂。甚德事也。故乐为序而行之，并述先生生平大节，及圣朝广大之典，不禁为之掩卷而三叹也。
道光丁亥夏五月丹崖张凤翔题。

祁序


执成方而治病，古今之大患也。昔人云：用古方治今病，如拆旧屋盖新房，不经大匠之手，经营如何得宜。诚哉是言！昔张仲景先生作《伤寒论》，立一百一十三方，言后世必有执其方以误人者甚矣，成方之不可执也。然则今之女科一书，何为而刻乎？此书为傅青主征君手着，其居心与仲景同，立方与仲景异。何言之？仲景伤寒论杂症也，有五运六气之殊，有中表传里之异。或太阳、太阴不一其禀，或内伤、外感不一其原，或阳极似阴、阴极似阳不一其状，非精心辨证，因病制方，断不能易危就安，应手即愈。此书则不然，其方专为女科而设，其证则为妇女所同。带下血崩，调经种子，以及胎前产后，人虽有虚实、寒热之分，而方则极平易、精详之至，故用之当时而效，传之后世而无不效。非若伤寒杂病，必待临症详审，化裁通变，始无贻误也。尝慨后世方书汗牛充栋，然或偏攻偏补，专于一家，主热主寒，坚执谬论，炫一己之才华，失古人之精奥。仲景而后，求其贯彻《灵》、《素》，能收十全之效者，不数数觏。读征君此书，谈证不落古人窠臼，制方不失古人准绳。用药纯和，无一峻品；辨证详明，一目了然。病重者，十剂奏功；病浅者，数服立愈。较仲景之《伤寒论》，方虽不同，而济世之功则一也。此书晋省钞本甚伙，然多秘而不传，间有减去药味，错乱分量者，彼此参证，多不相符。兹不揣冒昧，详校而重刊之。窃愿家置一编，遇症翻检，照方煎服，必能立起沉疴，并登寿域。或亦济人利世之一端也夫。
道光十一年新正上元同里后学祁尔诚谨序

女科上卷
带下



<span style='font-weight:bold;'>白带下（一）</span>
夫带下俱是湿症。而以“带”名者，因带脉不能约束而有此病，故以名之。盖带脉通于任、督，任、督病而带脉始病。带脉者，所以约束胞胎之系也。带脉无力，则难以提系，必然胎胞不固，故曰带弱则胎易坠，带伤则胎不牢。然而带脉之伤，非独跌闪挫气已也，或行房而放纵，或饮酒而颠狂，虽无疼痛之苦，而有暗耗之害，则气不能化经水，而反变为带病矣。故病带着，惟尼僧，寡妇，出嫁之女多有之，而在室女则少也。况加以脾气之虚，肝气之郁，湿气之侵，热气之逼，安得不成带下之病哉！故妇人有终年累月下流白物，如涕如唾，不能禁止，甚则臭秽者，所谓白带也。夫白带乃湿盛而火衰，肝郁而气弱，则脾土受伤，湿土之气下陷，是以脾精不守，不能化荣血以为经水，反变成白滑之物，由阴门直下，欲自禁而不可得也。治法宜大补脾胃之气，稍佐以舒肝之品，使风木不闭塞於地中，则地气自升腾於天上，脾气健而湿气消，自无白带之患矣。方用完带汤。
白术（一两，土炒）　　　山药（一两，炒）
人参（二钱）　　　　　　白芍（五钱，炒）
车前子（三钱，酒炒）　　苍术（三钱，制）
甘草（一钱）　　　　　　陈皮（五分）
黑芥穗（五分）　　　　　柴胡（六分）
水煎服。二剂轻，四剂止，六剂则白带全愈。此方脾、胃、肝三经同治之法，寓补於散之中，寄消於升之内，开提肝木之气，则肝血不燥，何至下克脾土；补益脾土之元，则脾气不湿，何难分消水气。至於补脾而兼以补胃者，由里以及表也。脾非胃气之强，则脾之弱不能旺，是补胃正所以补脾耳。


<span style='font-weight:bold;'>青带下（二）</span>
妇人有带下而色青者，甚则绿如绿豆汁，稠粘不断，其气腥臭，所谓青带也。夫青带乃肝经之湿热。肝属木，木色属青，带下流如绿豆汁，明明是肝木之病矣。但肝木最喜水润，湿亦水之积，似湿非肝木之所恶，何以竟成青带之症？不知水为肝木之所喜，而湿实肝木之所恶，以湿为土之气故也。以所恶者合之所喜必有违者矣。肝之性既违，则肝之气必逆。气欲上升，而湿下带青欲下降，两相牵掣，以停住于中焦之间，而走于带脉，遂从阴器而出。其色青绿者，正以其乘肝木之气化也。逆轻者，热必轻而色青；逆重者，热必重而色绿。似乎治青易而治绿难，然而均无所难也。解肝木之火，利膀胱之水，则青绿之带病均去矣。方用加减逍遥散。
茯苓（五钱）　　　　　　白芍（酒炒，五钱）
甘草（生用，五钱）　　　柴胡（一钱）　　　
茵陈（三钱）　　　　　　陈皮（一钱）
栀子（三钱，炒）
水煎服。二剂而色淡，四剂而青绿之带绝，不必过剂矣。夫道遥散之立法也，乃解肝郁之药耳，何以治青带若斯其神与？盖湿热留於肝经，因肝气之郁也，郁则必逆，道遥散最能解肝之郁与逆。郁逆之气既解，则湿热难留，而又益之以茵陈之利湿，栀子之清热，肝气得清，而青绿之带又何自来！此方之所以奇而效捷也。倘仅以利湿清热治青带，而置肝气於不问，安有止带之日哉！


<span style='font-weight:bold;'>黄带下（三）</span>
妇人有带下而色黄者，宛如黄茶浓汁，其气腥秽，所谓黄带是也。夫黄带乃任脉之湿热也。任脉本不能容水，湿气安得而入而化为黄带乎？不知带脉横生，通于任脉，任脉直上走于唇齿，唇齿之间，原有不断之泉下贯于任脉以化精，使任脉无热气之绕，则口中之津液尽化为精，以入于肾矣。惟有热邪存于下焦之间，则津液不能化精，而反化湿也。夫湿者，土之气，实水之侵；热者，火之气，实木之生。水色本黑，火色本红，今湿与热合，欲化红而不能，欲返黑而不得，煎熬成汁，因变为黄色矣。此乃不从水火之化，而从湿化也。所以世之人有以黄带为脾之湿热，单去治脾而不得痊者，是不知真水、真火合成丹邪、元邪，绕於任脉、胞胎之间，而化此黅色也，单治脾何能痊乎！法宜补任脉之虚，而清肾火之炎，则庶几矣。方用易黄汤。
山药（一两，炒）　　　　芡实（一两，炒）　
炒黄柏（二钱，盐水炒）　车前子（一钱，酒炒）
白果（十枚，碎）　
水煎。连服四剂，无不全愈。此不特治黄带方也，凡有带病者，均可治之，而治带之黄者，功更奇也。盖山药、芡实专补任脉之虚，又能利水，加白果引入任脉之中，更为便捷，所以奏功之速也。至於用黄柏清肾中之火也，肾与任脉相通以相济，解肾中之火，即解任脉之热矣。
（凡带症多系脾湿．初病无热但补脾土兼理冲任之气其病自愈，若湿久生热必得清肾火而湿始有去路。方用黄柏，车前子妙！山药，芡实尤能清热生津。）


<span style='font-weight:bold;'>黑带下（四）</span>
妇人有带下而色黑者，甚则如黑豆汁，其气亦腥，所谓黑带也。夫黑带者，乃火热之极也。或疑火色本红，何以成黑？谓为下寒之极或有之。殊不知火极似水，乃假象也。其症必腹中疼痛，小便时如刀刺，阴门必发肿，面色必发红，日久必黄瘦，饮食必兼人，口中必热渴，饮以凉水，少觉宽快，此胃火太旺，与命门，膀恍，三焦之火合而熬煎，所以熬干而变为炭色，断是火热之极之变，而非少有寒气也。此等之症，不至发狂者，全赖肾水与肺金无病，其生生不息之气，润心济胃以救之耳，所以但成黑带之症，是火结于下而不炎于上也。治法惟以　火为主，火热退而湿自除矣。方用利火汤。
大黄（三钱）　　　　　　白术（五钱，土炒）
茯苓（三钱）　　　　　　车前子（三钱，酒炒）
王不留行（三钱）　　　　黄连（三钱）
栀子（三钱，炒）　　　　知母（二钱）　　　
石膏（五钱，煅）　　　　刘寄奴（三钱）
水煎服。一剂小便疼止而通利，二剂黑带变为白，三剂白亦少减，再三剂全愈矣。或谓此方过於迅利，殊不知火盛之时，用不得依违之法，譬如救火之焚，而少为迁缓，则火势延燃，不尽不止。今用黄连、石膏、栀子、知母一派寒凉之品，入於大黄之中，则迅速扫除。而又得王不留行与刘寄奴之利湿甚急，则湿与热俱无停住之机。佐白亢以辅土，茯苓以渗湿，车前以利水，则火退水进，便成既济之封矣。
（病愈后当节饮食，戒辛热之物，调养脾土。若恃有此方，病发即服，必伤元气矣，慎之！）


<span style='font-weight:bold;'>赤带下（五）</span>
妇人有带下而色红者，似血非血，淋沥不断，所谓赤带也。夫赤带亦湿病，湿是土之气，宜见黄白之色，今不见黄白而见赤者，火热故也。火色赤，故带下亦赤耳。惟是带脉系于腰脐之间，近乎至阴之地，不宜有火。而今见火症，岂其路通于命门，而命门之火出而烧之耶？不知带脉通于肾，而肾气通于肝。妇人忧思伤脾，又加郁怒伤肝，于是肝经之郁火内炽，下克脾土，脾土不能运化，致湿热之气蕴于带脉之间；而肝不藏血，亦渗于带脉之内，皆由脾气受伤，运化无力，湿热之气，随气下陷，同血俱下，所以似血非血之形象，现于其色也。其实血与湿不能两分，世人以赤带属之心火误矣。治法须清肝火而扶脾气，则庶几可愈。方用清肝止淋汤。
白芍（一两，醋炒）　　　当归（一两，酒洗）
生地（五钱，酒炒）　　　阿胶（三钱，白面炒）
粉丹皮（三钱）　　　　　黄柏（二钱）
牛膝（二钱）　　　　　　香附（一钱，酒炒）
红枣（十个）　　　　　　小黑豆（一两）
水煎服。一剂少止，二剂又少止，四剂全愈，十剂不再发。此方但主补肝之血，全不利脾之湿者，以赤带之为病，火重而湿轻也。失火之所以旺者，由於血之衰，补血即足以制火。且水与血合而成赤带之症，竟不能辨其是湿非湿，则湿亦尽化而为血矣，所以治血则湿亦除，又何必利湿之多事哉！此方之妙，妙在纯於治血，少加清火之味，故奏功独奇。倘一利其湿，反引火下行，转难速效矣。或问曰：先生前言助其脾土之气，今但补其肝木之血何也？不知用芍药以平肝，则肝气行得舒，肝气舒自不克土，脾不受克，则脾土自旺，是平肝正所以扶脾耳，又何必加人参、白术之品，以致累事哉！

血崩



<span style='font-weight:bold;'>血崩昏暗（六）</span>
妇人有一时血崩，两目黑暗，昏晕在地，不省人事者，人莫不谓火盛动血也。然此火非实火，乃虚火耳。世人一见血崩，往往用止涩之品，虽亦能取效于一时，但不用补阴之药，则虚火易于冲击，恐随止随发，以致经年累月不能全愈者有之。是止崩之药，不可独用，必须于补阴之中行土崩之法。方用固本止崩汤。
大熟地（一两，九蒸）　　白术（一两，土炒焦）
黄耆（三钱，生用）　　　当归（五钱，酒洗）
黑姜（二钱）　　　　　　人参（三钱）
水煎服。一剂崩止，十剂不再发。倘畏药味之重而减半，则力薄而不能止。方妙在全不去止血而惟补血，又不止补血而更补气，非惟补气而更补火。盖血崩而至於黑暗昏晕，则血已尽去，仅存一线之气，以为护持，若不急补其气以生血，而先补其血而遗气，则有形之血，恐不能遽生，而无形之气，必且至尽散，此所以不先补血而先补气也。然单补气则血又不易生；单补血而不补火，则血又必凝滞，而不能随气而速生。况黑姜引血归经，是补中又有收敛之妙，所以同补气补血之药并用之耳。
（若血崩数日，血下数斗，六脉俱无，鼻中微微有息，不可遽服此方，恐气将脱不能受峻补也。有力者用辽人参去芦三钱煎成，冲贯众炭末一钱服之，待气息微旺然后服此方，仍加贯众炭末一钱，无不见效；无力者用无灰黄酒冲贯众炭末三钱服之，待其气接神清始可服此方。人参以党参代之，临服亦加贯众炭末一钱冲入。）


<span style='font-weight:bold;'>年老血崩（七）</span>
妇人有年老血崩者，其症亦与前血崩昏暗者同，人以为老妇之虚耳，谁知是不慎房帏之故乎！方用加减当归补血汤。
当归（一两，酒洗）　　　黄耆（一两，生用）
三七根末（三钱）　　　　桑叶（十四片）
水煎服。二剂而血少止，四剂不再发。然必须断欲始除根，若再犯色欲，未有不重病者也。夫补血汤乃气血两补之神剂，三七根乃止血之圣药，加入桑叶者，所以滋肾之阴，又有收敛之妙耳。但老妇阴精既亏，用此方以止其暂时之漏，实有奇功，而不可责其永远之绩者，以补精之味尚少也。服此四剂后，再增入：
白术（五钱）　　　　　　熟地（一两）　　
山药（四钱）　　　　　　麦冬（三钱）　　
北五味（一钱）
服百剂，则崩漏之根可尽除矣。
（亦有孀妇年老血崩者，必系气冲血室，原方加杭芍炭三钱，贯众炭三钱极效。） 


<span style='font-weight:bold;'>少妇血崩（八）</span>
有少妇甫娠三月，即便血崩，而胎亦随堕，人以为挫闪受伤而致，谁知是行房不慎之过哉！治法自当以补气为主，而少佐以补血乏品，斯为得之。方用固气汤。
人参（一两）　　　　　　白术（五钱，土炒）
大熟地（五钱，九蒸）　　当归（三钱，酒洗）
白茯苓（二钱）　　　　　甘草（一钱）
杜仲（三钱，炒黑）　　　山萸肉（二钱，蒸）
远志（一钱，去心）　　　五味子（十粒，炒）
水煎服。一剂而血止，连服十剂全愈。此方固气而兼补血。已去之血，可以速生，将脱之血，可以尽摄。凡气虚而崩漏者，此方最可通治，非仅治小产之崩。其最妙者，不去止血，而止血之味，含於补气之中也。
（妊娠宜避房事，不避者纵幸不至崩，往往堕胎，即不堕胎，生子亦难养，慎之！戒之！）


<span style='font-weight:bold;'>交感出血（九）</span>
妇人有一交合则流血不止者，虽不至于血崩之甚，而终年累月不得愈，未免血气两伤，久则恐有血枯经闭之忧。此等之病，成于经水正来之时交合，精冲血管也。夫精冲血管，不过一时之伤，精出宜愈，何以久而流红？不知血管最娇嫩，断不可以精伤。凡妇人受孕，必于血管己净之时，方保无虞。倘经水正旺，彼欲涌出而精射之，则欲出之血反退而缩入，既不能受精而成胎，势必至集精而化血。交感之际，淫气触动其旧日之精，则两相感召，旧精欲出，而血亦随之而出。治法须通其胞胎之气，引旧日日之集精外出，而益之以补气补精之药，则血管之伤，可以补完矣。方用引精止血汤。
人参（五钱）　　　　　　白术（一两，土炒）
茯苓（三钱，去皮）　　　熟地（一两，九蒸）
山萸肉（五钱，蒸）　　　黑姜（一钱）
黄柏（五分）　　　　　　芥穗（三钱）　　
车前子（三钱，酒炒）
水煎。连服四剂愈，十剂不再发。此方用参儿以补气，用地萸以补精，精气既旺，则血管流通；加入茯苓、车前以利水与窍，水利则血管亦利；又加黄柏为引，直入血管之中，而引夙精出於血管之外；芥穗引败血出於血管之内；黑姜以止血管之口。一方之中，实有调停曲折之妙，故能怯旧病而除陈苛。然必须慎房帏三月，破者始不至重伤，而补者始不至重损，否则不过取目前之效耳。其慎之哉！宜寡欲。


<span style='font-weight:bold;'>郁结血崩（十）</span>
妇人有怀抱甚郁，口干舌渴，呕吐吞酸，而血下崩者，人皆以火治之，时而效，时而不效，其故何也？是不识为肝气之郁结也。夫肝主藏血，气结而血亦结，何以反至崩记？盖肝之性急，气结则其急更甚，更急则血不能藏，故崩不免也。治法宜以开郁为主，若徒开其郁，而不知平肝，则肝气大开，肝火更炽，而血亦不能止矣。方用平肝开郁止血汤。
白芍（一两，醋炒）　　　白术（一两，土炒）
当归（一两，酒洗）　　　丹皮（三钱）　　　
三七根（三钱，研末）　　生地（三钱，酒炒）
甘草（二钱）　　　　　　黑芥穗（二钱）　　
柴胡（一钱）
水煎服。一剂呕吐止，二剂干渴除，四剂血崩愈。方中妙在白芍之平肝，柴胡之开郁，白术利腰脐，则血无积住之虞。荆芥通经络，则血有归还之乐。丹皮又清骨髓之热。生地复清脏腑之炎。当归、三七於补血之中，以行止血之法，自然郁结散而血崩止矣。　　　　
（此方入贯仲炭三钱更妙。）


<span style='font-weight:bold;'>闪跌血崩（十一）</span>
妇人有升高坠落，或闪挫受伤，以致恶血下流，有如血崩之状者，若以崩治，非徒无益而又害之也。盖此症之状，必手按之而疼痛，久之则面色痿黄，形容枯搞，乃是瘀血作祟，并非血崩可出。倘不知解瘀而用补涩，则瘀血内攻，疼无止时，反致新血不得生，旧血无由化，死不能悟，岂不可伤哉！治法须行血以去瘀，活血以止疼，则血自止而愈矣。方用逐瘀止血汤。
生地（一两，酒炒）　　　大黄（三钱）　　　
赤芍（三钱）　　　　　　丹皮（一钱）　　　
当归尾（五钱）　　　　　枳壳（五钱，炒）
龟板（三钱，醋炙）　　　桃仁（十粒，泡炒，研）
水煎服。一剂疼轻，二剂疼止，三剂血亦全止，不必再服矣。此方之妙，妙於活血之中，佐以下滞之品，故逐瘀如扫，而止血如神。或疑跌闪升坠，是由外而伤内，虽不比内伤之重，而既已血崩，则内之所伤，亦不为轻，何以只治其瘀而不顾气也？殊不知跌闪升坠，非由内伤以及外伤者可比。盖本实不拨，去其标病可耳，故日急则治其标。
（凡跌打损伤致唾血，呕血皆宜如此治法，若血聚胃中，宜加川厚朴一钱半，姜汁炒。）


<span style='font-weight:bold;'>血海太热血崩（十二）</span>
妇人有每行人道，经水即来，一如血崩，人以为胞胎有伤，触之以动其血也，谁知是子宫血海因太热而不固乎！夫子宫即在胞胎之下，而血海又在胞胎之上。血海者，冲脉也。冲脉太寒而血即亏，冲脉太热而血即沸，血崩之为病，正冲脉之火热也。然既由冲脉之热，则应常崩而无有止时，何以行人道而始来，果与肝木无恙耶？夫脾健则能摄血，肝平则能藏血。人未入房之时，君相二火，寂然不动，虽冲脉独热，而血亦不至外驰。及有人道之感，则子宫大开，君相火动，以热招热，同气相求，翕然齐动，以鼓其精房，血海泛滥，有不能止遏之势，肝欲藏之而不能，脾欲摄之而不得，故经水随交感而至，若有声应之捷，是惟火之为病也。治法必须滋阴降火，以清血海而和子宫，则终身之病，可半载而除矣。然必绝欲　　三月而后可。方用清海丸。
大熟地（一斤，九蒸）　　山萸（十两，蒸）　
山药（十两，炒）　　　　丹皮（十两）　　　
北五味（二两，炒）　　　麦冬肉（十两）
白术（一斤，土炒）　　　白芍（一斤，酒炒）
龙骨（二两）　　　　　　地骨皮（十两）　　
干桑叶（一斤）　　　　　元参（一斤）
沙参（十两）　　　　　　石斛（十两）
上十四味，各为细末，合一处，炼蜜丸桐子大，早晚每服五钱，白滚水送下，半载全愈。此方补阴而无浮动之虑，缩血而无寒凉之苦，日计不足，月计有余，潜移默夺，子宫清凉，而血海自固。倘不揣其本而齐其末，徒以发灰、白矾，黄连炭、五倍子等药末，以外治其幽隐之处，则恐愈涩而愈流，终必至於败亡也。可不慎与！

鬼胎



<span style='font-weight:bold;'>妇人鬼胎（十三）</span>
妇人有腹似怀妊，终年不主，甚至二三年不生者，此鬼胎也。其人必面色黄瘦，肌肤消削，腹大如斗。厥所由来，必素与鬼交，或入神庙而兴云雨之思，或游山林而起交感之念，皆能召祟成胎。幸其人不至淫荡，见祟而有惊惶，遇合而生愧恶，则鬼祟不能久恋，一交媾即远去。然淫妖之气已结于腹，遂成鬼胎。其先尚未觉，迨后渐渐腹大，经水不行，内外相色，一如怀胎之状，有似血臌之形，其实是鬼胎而非臌也。治法必须以逐秽为主。然人至怀胎数年不主，即非鬼胎，亦必气血衰微。况此非真妊，则邪气必旺，正不敌邪，其虚弱之状，必有可掬。乌可纯用迅利以祛荡乎！必于补中逐之为的也。方用荡鬼汤。
人参（一两）　　　　　　当归（一两）
大黄（一两）　　　　　　雷丸（三钱）
川牛膝（三钱）　　　　　红花（三钱）
丹皮（三钱）　　　　　　枳壳（一钱）
厚朴（一钱）　　　　　　小桃仁（三十粒）
水煎服。一剂腹必大鸣，可泻恶物半桶。再服一剂，又泻恶物而愈矣。断不可复用三剂也。盖虽补中用逐，未免迅利，多用恐伤损元气。此方用雷丸以祛秽，又得大黄之扫除，用佐以厚朴、红花、桃仁等味，皆善行善攻之品，何邪之尚能留腹中而不尽逐下也哉！尤妙在用参、当以补气血，则邪去而正不伤。若单用雷丸、大黄以迅下，必有气脱血崩之患矣。倘或知是鬼胎，如室女寡妇辈，邪气虽盛而真气未漓，可用岐天师亲传霹雳散：红花半斤、大黄五两、雷丸三两，水煎服，亦能下鬼胎。然未免太于迅利，过伤气血，不若荡鬼汤之有益无损为愈也。在人临症时斟酌而善用之耳。


<span style='font-weight:bold;'>室女鬼胎（十四）</span>
女子有在家未嫁，月经忽断，腹大如妊，面色乍赤乍白，六脉乍大乍小。人以为血结经闭也，谁知是灵鬼凭身乎！夫人之身正，则诸邪不敢侵；其身不正，则诸邪来犯。或精神恍惚而梦里求亲，或眼目昏花而对面相狎，或假托亲属而暗处贪欢，可明言仙人而静地取乐，其始则惊诧为奇遇而不肯告人，其后则羞赧为淫亵而不敢告人。日久年深，腹大如斗，有如怀妊之状。一身之精血，仅足以供腹中之邪，则邪日旺而正日衰，势必至经闭而血枯。后欲导其经，而邪据其腹，则经亦难通。欲生其血而邪食其精，则血实难长。医以为胎，而实非真胎。又以为瘕，而亦非瘕病。往往因循等待，不重可悲哉！治法似宜补正以祛邪，然邪不先祛，补正亦无益也。必须先祛邪而后补正，斯为得之。方用荡邪散。
（此方阴隲大矣。见有因此病羞愤而蹈于非命，劳疲而丧于妙年，深为可悯。若服此方不应，宜服桂香平胃散，无不见效。愈后宜调养气血，节饮食。
肉桂去粗皮一钱　麝香一钱
以上二味共研细末，开水为丸如桐子大，空心开水下。服后半日时煎平胃散一剂服之。
苍术（米泔炒，三钱）　　厚朴（二钱，姜汁炒）
广皮 （一钱）　　　　　 枳实（二钱，土炒）
全当归（三钱）　　　　　川芎（一钱，酒洗）
服后必下恶物。若不见下恶物，次日再服平胃散，不用桂香。）
雷丸（六钱）　　　桃仁（六十粒）
当归（一两）　　　丹皮（一两）
甘草（四钱）
水煎服。一剂必下恶物半桶，再服调正汤治之。
白术（五钱）　　　苍术（五钱）
茯苓（三钱）　　　陈皮（一钱）
贝母（一钱）　　　薏米（五钱）
水煎。连服四剂则脾胃之气转，而经水渐行矣。前方荡邪，后方补正，实有次第。或疑身怀鬼胎，必大伤其血，所以闭经。今既坠其鬼胎矣，自当大补其血，乃不补血而反补胃气，何故？盖鬼胎中人，其正气大虚可知，气虚则血必不能骤生，欲补血先补气，是补气而血自然生也。用二术以补胃阳，阳气旺则阴气难犯，尤善后之妙法也。倘重用补阴之品，则以阴招阴，吾恐鬼胎虽下，而鬼气未必不再侵，故必以补阳为上策，而血自随气而生也。

调经



<span style='font-weight:bold;'>经水先期（十五）</span>
妇人有先期经来者，其经甚多，人以为血热之极也，谁知是肾中水火太旺乎！夫火太旺则血热，水太旺则血多，此有余之病，非不足之症也，似宜不药有喜。但过于有余，则子宫太热，亦难受孕，更恐有烁干男精之虑，过者损之，谓非既济之道乎！然而火不可任其有余，而水断不可使之不足。治之法但少清其热，不必泄其水也。方用清经散。
丹皮（三钱）　　　　　　地骨皮（五钱）　　
白芍（三钱，酒炒）　　　大熟地（三钱，九蒸）
青蒿（二钱）　　　　　　白茯苓（一钱）
黄柏（五分，盐水浸炒）
水煎服。二剂而火自平。此方虽是清火之品，然仍是滋水之味，火泄而水不与俱泄，损而益也。
又有先期经来只一、二点者，人以为血热之极也，谁知肾中火旺而阴水亏乎！夫同是先期之来，何以分虚实之异？盖妇人之经最难调，苟不分别细微，用药鲜克有效。先期者火气之冲，多寡者水气之验，故先期而来多者，火热而水有余也；先期而来少者，火热而水不足也。倘一见先期之来，俱以为有余之热，但泄火而不补水，或水火两泄之，有不更增其病者乎！治之法不必泄火，只专补水，水既足而火自消矣，亦既济之道也。方用两地汤。
大生地（一两，酒炒）　　元参（一两）　　　
白芍药（五钱，酒炒）　　麦冬肉（五钱）　　
地骨皮（三钱）　　　　　阿胶（三钱）
水煎服。四剂而经调矣。此方之用地骨、生地，能清骨中之热。骨中之热，由於肾经之热，清其骨髓，则肾气自清，而又不损伤胃气，此治之巧也。况所用诸药，又纯是补水之味，水盛而火自平理也。此条与上条参观，断无误治先期之病矣。


<span style='font-weight:bold;'>经水后期（十六）</span>
妇人有经水后期而来多者，人以为血虚之病也，谁知非血虚乎！盖后期之多少，实有不同，不可执一而论。盖后期而来少，血寒而不足；后期而来多，血寒而有余。夫经本于肾，而其流五脏六腑之血皆归之，故经来而诸经之血尽来附益，以经水行而门启不遑迅阖，诸经之血乘其隙而皆出也，但血既出矣，则成不足。治法宜于补中温散之，不得曰后期者俱不足也。方用温经摄血汤。
大熟地（一两，九蒸）　　白芍（一两，酒炒）
川芎（五钱，酒洗）　　　白术（五钱，土炒）
柴胡（五分）　　　　　　五味子（三分）
续断（一钱）　　　　　　肉桂（五分，去粗，研）
水煎服。三剂而经调矣。此方大补肝、肾、脾之精与血，加肉桂以祛其寒，柴胡以解其郁，是补中有散，而散不耗气；补中有泄，而泄不损阴，所以补之有益，而温之收功，此调经之妙药也，而摄血之仙丹也。凡经来后期者，俱可用。倘元气不足，加人参一、二钱亦可。


<span style='font-weight:bold;'>经水先后无定期（十七）</span>
妇人有经来断续，或前或后无定期，人以为气血之虚也，谁知是肝气之郁结乎！夫经水出诸肾，而肝为肾之子，肝郁则肾亦郁矣；肾郁而气必不宣，前后之或断或续，正肾之或通或闭耳；或曰肝气郁而肾气不应，未必至于如此。殊不知子母关切，子病而母必有顾复之情，肝郁而肾不无缱绻之谊，肝气之或开或闭，即肾气之或去或留，相因而致，又何疑焉。治法宜舒肝之郁，即开肾之郁也，肝肾之郁既开，而经水自有一定之期矣。方用定经汤。
菟丝子（一两，酒炒）　　白芍（一两，酒炒）
当归（一两，酒洗）　　　大熟地（五钱，九蒸）
山药（五钱，炒）　　　　白茯苓（三钱）
芥穗（二钱，炒黑）　　　柴胡（五分）
水煎服。二剂而经水净，四剂而经期定矣。此方舒肝肾之气，非通经之药也；补肝肾之精，非利水之品也，肝肾之气舒而精通，肝肾之精旺而水利，不治之治，正妙於治也。
（以上调经三条辨论明晰，立方微妙，但恐临时或有外感，内伤不能见效，有外感者宜加苏叶一钱，有内伤者宜加神曲二钱（炒），有因肉食积滞者再加东山楂肉二钱（炒），临症须酌用之。若肝气郁抑又当以逍遥散为主，有热加栀炭、丹皮即加味逍遥散。）


<span style='font-weight:bold;'>经水数月一行（十八）</span>
妇人有数月一行经者，每以为常，亦无或先或后之异，亦无或多或少之殊，人莫不以为异，而不知非异也。盖无病之人，气血两不亏损耳。夫气血既不亏损，何以数月而一行经也？妇人之中，亦有天生仙骨者，经水必一季一行。盖以季为数，而不以月为盈虚也。真气内藏，则坎中之真阳不损，倘加以炼形之法，一年之内，便易飞腾。无如世人不知，见经水不应月来，误认为病，妄用药饵，本元病而治之成病，是治反不如其不治也。山闻异人之教，特为阐扬，使世人见此等行经，不必妄行治疗，万勿疑为气血之不足，而轻一试也。虽然天生仙骨之妇人，世固不少。而嗜欲损夭之人，亦复甚多，又不可不立一疗救之方以辅之，方名助仙丹。
白茯苓（五钱）　　　　　陈皮（五钱）　　　
白术（三钱，土炒）　　　白芍（三钱，酒炒）
山药（三钱，炒）　　　　菟丝子（二钱，酒炒）
杜仲（一钱，炒黑）　　　甘草（一钱）
河水煎服。四剂而仍如其旧，不可再服也。此方平补之中，实有妙理。健脾益肾而不滞，解郁清痰而不泄，不损天然之气血，便是调经之大法，何得用他药以冀通经哉！


<span style='font-weight:bold;'>年老经水复行（十九）</span>
妇人有年五十外或六、七十岁忽然行经者，或下紫血块、或如红血淋，人或谓老妇行经，是还少之象，谁知是血崩之渐乎！夫妇人至七七之外，天癸已竭，又不服济阴补阳之药，如何能精满化经，一如少妇。然经不宜行而行者，乃肝不藏脾不统之故也，非精过泄而动命门之火，即气郁甚而发龙雷之炎，二火交发，而血乃奔矣，有似行经而实非经也。此等之症，非大补肝脾之气与血，而血安能骤止。方用安老汤。
人参（一两）　　　　　　黄耆（一两，生用）
大熟地（一两，九蒸）　　白术（五钱，土炒）
当归（五钱，酒洗）　　　山萸（五钱，蒸）
阿胶（一两，蛤粉炒）　　黑芥穗（一钱）　　
甘草（一钱）　　　　　　香附（五分，酒炒）
木耳炭（一钱）
水煎服。一剂减，二剂尤减，四剂全减，十剂愈。此方补益肝脾之气，气足自能生血而摄血。尤妙大补肾水，水足而肝气自舒，肝舒而脾自得养，肝藏之而脾统之，又安有泄漏者，又何虑其血崩哉！
（加贯仲炭一钱，研细末，以药冲服尤妙。） 


<span style='font-weight:bold;'>经水忽来忽断时疼时止（二十）</span>
妇人有经水忽来忽断，时疼时止，寒热往来者，人以为血之凝也，谁知是肝气不舒乎！夫肝属木而藏血，最恶风寒。妇人当行经之际，腠理大开，适逢风之吹寒之袭，则肝气为之闭塞，而经水之道路亦随之而俱闭，由是腠理经络，各皆不宣，而寒热之作，由是而起。其气行于阳分则生热，其气行于阴分则生寒，然此犹感之轻者也。倘外感之风寒更甚，则内应之热气益深，往往有热入血室，而变为如狂之症。若但往来寒热，是风寒未甚而热未深耳。治法宜补肝中之血，通其郁而散其风，则病随手而效，所谓治风先治血，血和风自灭，此其一也。方用加味四物汤。
大熟地（一两，九蒸）　　白芍（五钱，酒炒）
当归（五钱，酒洗）　　　川芎（三钱，酒洗）
白术（五钱，土炒）　　　粉丹皮（三钱）
元胡（一钱，酒炒）　　　甘草（一钱）　　　
柴胡（一钱）
水煎服。此方用四物以滋脾胃之阴血；用柴胡、白芍、丹皮以宣肝经之风郁；用甘草．白术，元胡以利腰脐而和腹疼，入於表里之间，通乎经络之内，用之得宜，自奏功如响也。
（加荆芥穗（炒黑）一钱，尤妙。）


<span style='font-weight:bold;'>经水未来腹先疼（二十一）</span>
妇人有经前腹疼数日，而后经水行者，其经来多是紫黑块，人以为寒极而然也，谁知是热极而火不化乎！夫肝属木，其中有火，舒则通畅，郁则不扬，经欲行而肝不应，则抑拂其气而疼生。然经满则不能内藏，而肝中之郁火焚烧，内逼经出，则其火亦因之而怒泄。其紫黑者，水火两战之象也。其成块者，火煎成形之状也。经失其为经者，正郁火内夺其权耳。治法似宜大泄肝中之火，然泄肝之火，而不解肝之郁，则热之标可去，而热之本未除也，其何能益！方用宣郁通经汤。
白芍（五钱，酒炒）　　　当归（五钱，酒洗）
丹皮（五钱）　　　　　　山栀子（三钱，炒）
白芥子（二钱，炒研）　　柴胡（一钱）
香附（一钱，酒炒）　　　川郁金（一钱，醋炒）
黄芩（一钱，酒炒）　　　生甘草（一钱）
水煎。连服四剂，下月断不先腹疼而后行经矣。此方补肝之血，而解肝之郁，利肝之气，而降肝之火，所以奏功之速。


<span style='font-weight:bold;'>行经后少腹疼痛（二十二）</span>
妇人有少腹疼于行经之后者，人以为气血之虚也，谁知是肾气之涸乎！夫经水者，乃天一之真水也，满则溢而虚则闭，亦其常耳，何以虚能作疼哉？盖肾水一虚则水不能生木，而肝木必克脾土，木土相争，则气必逆，故尔作疼。治法必须以舒肝气为主，而益之以补肾之味，则水足而肝气益安，肝气安而逆气自顺，又何疼痛之有哉！方用调肝汤。
山药（五钱，炒）　　　　阿胶（三钱，白面炒）
当归（三钱，酒洗）　　　白芍（三钱，酒炒）
山萸肉（三钱，蒸熟）　　巴戟（一钱，盐水浸）
甘草（一钱）
水煎服。此方平调肝气，既能转逆气，又善止郁疼。经后之症，以此方调理最佳。不特治经后腹疼之症也。
（经前经后腹痛二方极妙，不可加减。若有别症亦宜此方为主，另加药味治之。原方不可减去一味。）


<span style='font-weight:bold;'>经前腹疼吐血二十三</span>
妇人有经未行之前一二日忽然腹疼而吐血，人以为火热之极也，谁知是肝气之逆乎！夫肝之性最急，宜顶而不宜逆，顺则气安，逆则气动；血随气为行止，气安则血安，气动则血动，亦勿怪其然也。或谓经逆在肾不肝，何以随血妄行，竟至从口上出也，是肝不藏血之故乎？抑肾不纳气而然乎？殊不知少阴之火急如奔马，得肝火直冲而上，其势最捷，反经而为血，亦至便也，正不必肝不藏血，始成吐血之症，但此等吐血与各经之吐血有不同者。盖各经之吐血，由内伤而成，经逆而吐血，乃内溢而激之使然也，其症有绝异，而其气逆则一也。治法似宜平肝以顺气，而不必益精以补肾矣。虽然，经逆而吐血，虽不大损夫血，而反复颠倒，未免太伤肾气，必须於补肾之中，用顺气之法始为得当。方用顺经汤。
当归（五钱，酒洗）　　　大熟地（五钱，九蒸）
白芍（二钱，酒炒）　　　丹皮（五钱）　　　
白茯苓（三钱）　　　　　沙参（三钱）
黑芥穗（三钱）
水煎服。一剂而吐血止，二剂而经顺，十剂不再发。此方於补肾调经之中，而用引血归经之品，是和血之法，实寓顺气之法也。肝不逆而肾气自顺，肾气既顺，又何经逆之有哉！
（妇人年壮吐血往往有之，不可作劳症治。若认为劳症，必至肝气愈逆，非劳反成劳矣。方加莆草一钱，怀牛膝八分尤妙。）


<span style='font-weight:bold;'>经水将来脐下先疼痛（二十四）</span>
妇人有经水将来三五日前而脐下作疼，状如刀刺者；或寒热交作，所下如黑豆汁，人莫不以为血热之极，谁知是下焦寒湿相争之故乎！夫寒湿乃邪气也。妇人有冲任之脉，居于下焦。冲为血海，任主胞胎，为血室，均喜正气相通，最恶邪气相犯。经水由二经而外出，而寒湿满二经而内乱，两相争而作疼痛，邪愈盛而正气日衰。寒气生浊，而下如豆汁之黑者，见北方寒水之象也。治法利其湿而温其寒，使冲任无邪气之乱，脐下自无疼痛之疚矣。方用温脐化湿汤。
白术（一两，土炒）　　　白茯苓（三钱）　　
山药（五钱，炒）　　　　巴戟肉（五钱，盐水浸）
扁豆（炒，捣，三钱）　　白果（十枚，捣碎）
建莲子（三十枚，不去心）
水煎服。然必须经未来前十日服之。四剂而邪气去，经水调，兼可种子。此方君白术以利腰脐之气；用巴戟、白果以通任脉；扁豆、山药、莲子以卫冲脉，所以寒湿扫除而经水自调，可受妊矣。倘疑腹疼为热疾，妄用寒凉，则冲任虚冷，血海变为冰海，血室反成冰室，无论难於生育，而疼痛之止，又安有日哉！
（冲任之气宜通不宜降，故化湿不用苍术，薏仁。馀宜类参。）


<span style='font-weight:bold;'>经水过多（二十五）</span>
妇人有经水过多，行后复行，面色痿黄，身体倦怠，而困乏愈甚者，人以为血热有余之故，谁知是血虚而不归经乎！失血旺始经多，血虚当经缩。今日血虚而反多经多，是何言与？殊不知血归于经，虽旺而经亦不多；血不归经，虽衰而经亦不少，世之人见经水过多，谓是血之旺也，此治之所以多错耳。倘经多果是血旺，自是健壮之体，须当一行即止，精力如常，何至一行后而再行，而困乏无力耶！惟经多是血之虚，故再行而不胜其困乏，血损精散，骨中髓空，所以不能色华于面也。治法宜大补血而引之归经，又安有行后复行之病哉！方用加减四物汤。
大熟地（一两，九蒸）　　白芍（三钱，酒炒）
当归（五钱，酒洗）　　　川芎（二钱，酒洗）
白术（五钱，土炒）　　　黑芥穗（三钱）
山萸（三钱，蒸）　　　　续断（一钱）　　　
甘草（一钱）
水煎服。四剂而血归经矣。十剂之后，加人参三钱，再服十剂，下月行经，适可而止矣。夫四物汤乃补血之神品，加白术，荆芥，补中有利；加山萸、续断，止中有行；加甘草以调和诸品，使之各得其宜，所以血足而归经，归经而血自静矣。
（荆芥炭引血归经。方妙极，不可轻易加减。）


<span style='font-weight:bold;'>经前泄水（二十六）</span>
妇人有经未来之前，泄水三日，而后行经者，人以为血旺之故，谁知是脾气之虚乎！夫脾统血，脾虚则不能摄血矣；且脾属湿土，脾虚则土不实，土不实而湿更甚，所以经水将动，而脾先不固；脾经所统之血，欲流注于血海，而湿气乘之，所以先泄水而后行经也。调经之法，不在先治其水，而在先治其血；抑不在先治其血，而在先补其气。盖气旺而血自能生，抑气旺而湿自能除，且气旺而经自能调矣。方用健固汤。
人参（五钱）　　　　　　白茯苓（三钱）　　
白术（一两，土炒）　　　巴戟（五钱，盐水浸）
薏苡仁（三钱，炒）
水煎。连服十剂，经前不泄水矣。此方补脾气以固脾血，则血摄於气之中，脾气日盛，自能运化其湿，湿既化为乌有，自然经水调和，又何至经前泄水哉！


<span style='font-weight:bold;'>经前大便下血（二十七）</span>
妇人有行经之前一日大便先出血者，人以为血崩之症，谁知是经流于大肠乎！夫大肠与行经之路，各有分别，何以能入乎其中？不知胞胎之系，上通心而下通肾，心肾不交，则胞胎之血，两无所归，而心肾二经之气，不来照摄，听其自便，所以血不走小肠而走大肠也。治法若单止大肠之血，则愈止而愈多；若击动三焦之气，则更拂乱而不可止。盖经水之妄行，原因心肾之不交；今不使水火之既济，而徒治其胞胎，则胞胎之气无所归，而血安有归经之日！故必大补其心与肾，便心肾之气交，而胞胎之气自不散，则大肠之血自不妄行，而经自顺矣。方用顺经两安汤。
当归（五钱，酒洗）　　　白芍（五钱，酒炒）
大熟地（五钱，九蒸）　　山萸肉（二钱，蒸）
人参（三钱）　　　　　　白术（五钱，土炒）
麦冬（五钱，去心）　　　黑芥穗（二钱）　
巴戟肉（一钱，盐水浸）　升麻（四分）
水煎服。二剂大肠血止，而经从前阴出矣，三剂经止，而兼可受妊矣。此方乃大补心肝肾三经之药，全不去顾胞胎，而胞胎有所归者，以心肾之气交也。盖心肾虚则其气两分；心肾足则其气两合，心与肾不离，而胞胎之气听命於二经之摄，又安有妄动之形哉！然则心肾不交，补心肾可也，又何兼补夫肝木耶？不知肝乃肾之子心之母也，补肝则肝气往来於心肾之间，自然上引心而下入於肾，下引肾而上入於心，不啻介绍之助也。此便心肾相交之一大法门，不特调经而然也，学者其深思诸。
（若大便下血过多，精神短少，人愈消瘦，必系肝气不舒，久郁伤脾，脾伤不能统血又当分别治之。方用补血汤，嫩黄耆二两（生熟各半），归身四钱（酒洗，炒黑），杭芍炭二钱，焦白术五钱（土炒），杜仲二钱（炒断丝），荆芥炭二钱，姜炭二钱，引用贯仲炭一钱冲入服之，四剂必获愈，愈后减半再服二剂。经入大肠必当行经之际而大便下血也，初病血虽错行精神必照常，若脾不统血精神即不能照常矣，用者辨之。）


<span style='font-weight:bold;'>年未老经水断（二十八）</span>
经云：「女子七七而天癸绝。」有年未至七七而经水先断者，人以为血枯经闭也，谁知是心肝脾之气郁乎！使其血枯，安能久延于人世。医见其经水不行，妄谓之血枯耳，其实非血之枯，乃经之闭也。且经原非血也，乃天一之水，出自肾中，是至阴之精而有至阳之气，故其色赤红似血，而实非血，所以谓之天癸。世人以经为血，此千古之误，牢不可破，倘果是血，何不名之曰血水，而曰经水乎！经水之名者，原以水出于肾，乃癸干之化，故以名之。无如世人沿袭而不深思其旨，皆以血视之。然则经水早断，似乎肾水衰涸。吾以为心肝脾气之郁者，盖以肾水之生，原不由于心肝脾，而肾水之化，实有关於心肝脾。使水位之下无土气以承之，则水滥灭火，肾气不能化；火位之下无水气以承之，则火炎铄金，肾气无所生；木位之下无金气以承之，则木妄破土，肾气无以成。倘心肝脾有一经之郁，则其气不能入於肾中，肾之气即郁而不宣矣。况心肝脾俱郁，即肾气真足而无亏，尚有茹而难吐之势。矧肾气本虚，又何能盈满而化经水外泄耶！经日“亢则害”，此之谓也。此经之所以闭塞有似乎血枯，而实非血枯耳。治法必须散心肝脾之郁，而大补其肾水，仍大补其心肝脾之气，则精溢而经水自通矣。方用益经汤。
大熟地（一两，九蒸）　　白术（一两，土炒）
山药（五钱，炒）　　　　当归（五钱，酒洗）
白芍（三钱，酒炒）　　　生枣仁（三钱，捣碎）
丹皮（二钱）　　　　　　沙参（三钱）　　　
柴胡（一钱）　　　　　　杜仲（一钱，炒黑）
人参（二钱）
水煎。连服八剂而经通矣，服三十剂而经不再闭，兼可受孕。此方心肝脾肾四经同治药也。妙在补以通之，散以开之；倘徒补则郁不开而生火，徒散则气益衰而耗精；设或用攻坚之剂，辛热之品，则非徒无益，而又害之矣。

种子



<span style='font-weight:bold;'>身瘦不孕（二十九）</span>
妇人有瘦怯身躯，久不孕育，一交男子，即卧病终朝。人以为气虚之故，谁知是血虚之故乎。或谓血藏于肝，精涵于肾，交感乃泄肾之精，与血虚何与?殊不知肝气不开，则精不能泄，肾精既泄，则肝气亦不能舒。以肾为肝之母，母既泄精，不能分润以养其子，则木燥乏水，而火且暗动以铄精，则肾愈虚矣。况瘦人多火，而又泄其精，则水益少而火益炽，水虽制火，而肾精空乏，无力以济，成火在水上之卦，所以倦怠而卧也。此等之妇，偏易动火。然此火因贪欲而出于肝木之中，又是偏燥之火，绝非真火也。且不交合则已，交合又偏易走泄，此阴虚火旺不能受孕。即偶尔受孕，必致逼干男子之精，随种而随消者有之。治法必须大补肾水而平肝木，水旺则血旺，血旺则火消，便成水在火上之卦。方用养精种玉汤。
大熟地（一两，九蒸）　　　　当归（五钱，酒洗 ）
白芍（五钱，酒洗）　　　　　山萸肉（五钱，蒸熟）
水煎服。三月便可身健受孕，断可种子。此方之用，不特补血而纯于填精，精满则子宫易于摄精，血足则子宫易于容物，皆有子之道也。惟是贪欲者多，节欲者少，往往不验。服此者果能节欲三月，心静神清，自无不孕之理。否则不过身体健壮而已，勿咎方之不灵也。
服药三月后不受孕，仍月原方加杜二钱炒断丝，续断二钱，白术五钱上炒焦，云苓三钱，服数剂后必受孕。


<span style='font-weight:bold;'>胸满不思食不孕（三十）</span>
妇人有饮食少思，胸膈满闷，终日倦怠思睡．一经房事，呻吟不已。人以为脾胃之气虚也，谁知是肾气不足乎。夫气宜升腾，不宜消降。升腾于上焦则脾胃易于分运，降陷于下焦则脾胃难于运化。人乏水谷之养，则精神自尔倦怠，脾胃之气可升而不可降也明甚。然则脾胃之气虽充于脾胃之中，实生于两肾之内。无肾中之水气，则胃之气不能腾；无肾中之火气，则脾之气不能化。惟有肾之水火二气，而脾胃之气姑能升腾而不降也。然则补脾胃之气，可不急补肾中水火之气乎？治法必以补肾气为主，但补肾而不兼补脾胃之品，则肾之水火二气不能提于至阳之上也。方用并提汤。
大熟地（一两，九蒸）　　　　巴戟（一两，盐水浸）
白术（—两，土炒）　　　　　人参（五钱）
黄芪（五钱，生用）　　　　　山萸肉（三钱，蒸）
枸杞（二钱）　　　　　　　　柴胡（五分）
水煎服。三月而肾气大旺。再服一月，未有不能受孕者。此方补气之药多子补精，似乎以补脾胃为主矣。孰知脾胃健而生精自易，是脾胃之气与血，正所以补肾之精也水也。又益以补精之味，则阴气自足，阳气易升，自尔腾越于上焦矣。阳气不下陷，则无非大地阳春，随遇皆是化生之机，安有不受孕之理与！
（胸满不孕。人每误为脾胃虚寒，不能克食。用扶脾消导之药。肾气愈虚，何能受孕。妙在立方不峻补肾火，所以不用桂附等药，但专补肾气，使脾胃之气不复下陷，则带脉气充，胞胎气暖，自然受孕无难矣。）


<span style='font-weight:bold;'>下部冰冷不孕（三十一）</span>
妇人有下身冰冷，非火不暖，交感之际，阴中绝无温热之气。人以为天分之薄也，谁知是胞胎寒之极乎！夫寒冰之地，不生草木；重阴之渊，不长鱼龙。今胞胎既寒，何能受孕。虽男子鼓勇力战，其精甚热．直射于子宫之内，而寒冰之气相逼，亦不过茹之于暂而不能不吐之于久也。夫犹是人也，此妇之胞胎，何以寒凉至此，岂非天分之薄乎?非也。盖胞胎居于心肾之间，上系于心而下系于肾。胞胎之寒凉，乃心肾二火之衰微也。故治胞胎者，必须补心肾二火而后可。方用温胞饮。
白术（—两，土炒）　　　　　 巴戟（—两，盐水浸）
人参（二钱）　　　　　　　　 杜仲（三钱，炒黑）
菟丝子（三钱，酒浸炒）　　　山药（三钱，）炒
芡实（三钱，炒）　　　　　　肉桂（三钱，去粗，研）
附子（三分，制）　　　　　　补骨脂（二钱，盐水炒）
水煎服。—月而胞胎热。此方之妙，补心而即补肾，温肾而即温心。心肾之气旺，则心肾之火自生。心肾之火生，则胞胎之寒自散。原因胞胎之寒，以至茹而即吐，而今胞胎既热矣，尚有施而不受者乎?若改汤为九，朝夕吞服，尤能摄精，断不至有伯道无儿之叹也。
（今之种子者多喜服热药，不知此方特为胞胎寒者设，若胞胎有热则不宜服。审之。）


<span style='font-weight:bold;'>胸满少食不孕（三十二）</span>
妇人有素性恬淡，饮食少则平和，多则难受，或作呕泄，胸膈胀满，久不受孕。人以为赋禀之薄也，谁知是脾胃虚寒乎。夫脾胃之虚寒，原因心肾之虚寒耳。盖胃土非心火不能生，脾土非肾火不能化。心肾之火衰，则脾胃失生化之权，即不能消水谷以化精微矣。既不能化水谷之精微，自无津液以灌溉于胞胎之中，欲胞胎有温暖之气以养胚胎，必不可得。纵然受胎，而带脉无力，亦必堕落。此脾胃虚寒之咎，故无玉麟之毓也。治法可不急温补其脾胃乎?然脾之母原在肾之命门，胃之母原在心之包络。欲温脾胃，必须补二经之火。盖母旺子必不弱，母热子必不寒，此子病治母之义也。方用温土毓麟汤。
巴戟（一两，去心，酒浸）　　　　　覆盆子（一两，酒浸蒸）
白术（五钱，土炒）　　　　　　　　人参（三钱）
怀山药（五钱，炒）　　　　　　　　神曲（一钱，炒）
水煎服。一月可以种子矣。此方之妙，温补脾胃而又兼补命门与心包络之火。药味不多，而四经并治。命门心包之火旺，则脾与胃无寒冷之虞。子母相顾，一家和合，自然饮食多而善化，气血旺而能任。带脉有力，不虞落胎，安有不玉麟之育哉！
（少食不孕与胸满不思饮食有间。一补肾中之气．一补命门与心包络之火。药味不多．其君臣佐使之妙。宜细参之。）


<span style='font-weight:bold;'>少腹急迫不孕（三十三）</span>
妇人有少腹之间自觉有紧迫之状。急而不舒，不能生育。此人人之所不识也，谁知是带脉之拘急乎。夫带脉系于腰脐之间，宜弛而不宜急。今带脉之急者，由于腰脐之气不利也。而腰脐之气不利者，由于脾胃之气不足也。脾胃气虚，则腰脐之气闭，腰脐之气闭，则带脉拘急。遂致牵动胞胎，精即直射于胞胎，胞胎亦暂能茹纳．而力难负载，必不能免小产之虞。况人多不能节欲，安得保其不坠乎？此带脉之急，所以不能生子也。治法宜宽其带脉之急。而带脉之急，不能遽宽也，宜利其腰脐之气。而腰脐之气，不能遽利也，必须大补其脾胃之气与血，而腰脐可利，带脉可宽，自不难于孕育矣。方用宽带汤。
白术（—两，土炒 ）　　　　　　巴戟（五钱，酒浸）
补骨脂（一钱，盐水炒）　　　　 人参（三钱）
麦冬（三饯，去心）　　　　　　 杜仲（三钱，炒黑）
大熟地（五饯，九蒸）　　　　　 肉苁蓉（三钱，洗净）
白芍（三钱，酒炒）　　　　　　 当归（二钱，酒洗）
五味（三分，炒）　　　　　　　 建莲子（二十粒，不去心）
水煎服。四剂少腹无紧迫之状，服一月即受胎。此方之妙，脾胃两补，而又利其腰脐之气，自然带脉宽舒，可以载物而胜任矣。或疑方中用五味、白芍之酸收，不增带脉之急，而反得带脉之宽，殊不可解。岂知带脉之急，由于气血之虚，盖血虚则缩而不伸，气虚则挛而不达。用芍药之酸以平肝木，则肝不克脾。用五味之酸以生肾水，则肾能益带。似相妨而实相济也，何疑之有。
（凡种子治法，不出带脉胞胎二经。数言已泄造化之秘矣。） 


<span style='font-weight:bold;'>嫉妒不孕（三十四）</span>
妇人有怀抱素恶不能生子者，人以为天心厌之也，谁知是肝气郁结乎。夫妇人之有子也，必然心脉流利而滑，脾脉舒徐而和，肾脉旺大而鼓指，始称喜脉。未有三部脉郁而能生子者也。若三部脉郁，肝气必因之而更郁，肝气郁则心肾之脉必致郁之极而莫解。盖子母相依，郁必不喜，喜必不郁也。其郁而不能成胎者，以肝木不舒，必下克脾土而致塞。脾土之气塞，则腰脐之气必不利。腰脐之气不利，必不能通任脉而达带脉，则带脉之气亦塞矣。带脉之气既塞，则胞胎之门必闭，精即到门。亦不得其门而人矣。其奈之何哉?治法必解四经之郁，以开胞胎之门，则几矣。方用开郁种玉汤。
白芍一两，酒炒　　　　　 香附三钱，酒炒　
当归五钱，酒洗　　　　　 白术五钱，土炒
丹皮三钱，酒洗　　　　　 茯苓三钱，去皮
花粉二钱
水煎服。一月则郁结之气开，郁开则无非喜气之盈腹，而嫉妒之心亦可以一易，自然两相合好，结胎于顷刻之间矣。此方之妙。解肝气之郁，宣脾气之困，而心肾之气亦因之俱舒，所以腰脐利而任带通达，不必启胞胎之门，而胞胎自启。不特治嫉妒考也。
（方似平平无奇，然却能解妒种子，不可忽视。若怀娠而仍然嫉妒，必致血郁堕胎。即幸不堕胎，生子多不能成。方加解妒合煎之，可保无虞，必须变其性情始效。解妒饮：黍、谷各九十粒，麦（生用）、小黑豆各四十九粒〔豆炒熟），高梁五十粒。） 


<span style='font-weight:bold;'>肥胖不孕（三十五）</span>
妇人有身体肥胖，痰涎甚多，不能受孕者。人以为气虚之故，谁知是湿盛之故乎。夫湿从下受，乃言外邪之湿也。而肥胖之湿，实非外邪，乃脾土之内病也。然脾土既病，不能分化水谷以养四肢，宜其身躯瘦弱，何以能肥胖乎?不知湿盛者多肥胖，肥胖者多气虚，气虚者多痰涎，外似健壮而内实虚损也。内虚则气必衰，气衰则不能行水，而湿停于肠胃之间，不能化精而化涎矣。夫脾本湿土，又因痰多，愈加其湿。脾不能受，必浸润于胞胎，日积月累，则胞胎竟变为汪洋之水窟矣。且肥胖之妇，内肉必满，遮隔子宫，不能受精，此必然之势也。况又加以水湿之盛，即男子甚健，阳精直达子宫，而其水势滔滔，泛滥可畏，亦遂化精成水矣，又何能成妊哉。治法必须以泄水化痰为主。然徒泄水化痰，而不急补脾胃之气，则阳气不旺，湿痰不去，人先病矣。乌望其茹而不吐乎！方用加味补中益气汤。
人参（三钱）　　　　　　　 黄芪（三钱，生）用　
柴胡（一钱 ）　　　　　　　当归（三钱，酒洗）
白术（一两，土炒）　　　　 升麻（四分）
陈皮（五分）　　　　　　　 茯苓（五钱）
半夏（三钱，制）
水煎服。八剂痰涎尽消，再十剂水湿利，子宫涸出，易于受精而成孕矣。其在于昔，则如望洋观海；而在于今，则是马到成功也。快哉！此方之妙，妙在提脾气而升于上，作云作雨，则水湿反利于下行。助胃气而消于下，为津为液，则痰涎转易于上化。不必用消化之品以损其肥，而肥自无碍；不必用浚决之味以开其窍，而窍自能通。阳气充足，自能摄精，湿邪散除，自可受种。何肥胖不孕之足虑乎！
（再十剂后方加杜仲一钱半（炒断丝），续断钱半〔炒），必受孕矣。） 


<span style='font-weight:bold;'>骨蒸夜热不孕（三十六）</span>
妇人有骨蒸夜热，遍体火焦，口干舌燥，咳嗽吐沫，难于生子者。人以为阴虚火动也，谁知是骨髓内热乎。夫寒阴之地固不生物，而干旱之田岂能长养?然而骨髓与胞胎何相关切，而骨髓之热，即能使人不嗣，此前贤之所未言者也。山一旦创言之，不几为世俗所骇乎。而要知不必骇也，此中实有其理焉。盖胞胎为五脏外之一脏耳，以其不阴不阳，所以不列于五脏之中。所谓不阴不阳者，以胞胎上系于心包，下系于命门。系心包者通于心，心者阳也；系命门者通于肾，肾者阴也。是阴之中有阳，阳之中有阴，所以通于变化。或生男或生女，俱从此出。然必阴阳协和，不偏不枯，始能变化生人，否则否矣。况胞胎既能于肾，而骨髓亦肾之所化也。骨髓热由于肾之热，肾热而胞胎亦不能不热。且胞胎非骨髓之养，则婴儿无以生骨。骨髓过热，则骨中空虚，惟存火烈之气，又何能成胎?治法必须清骨中之热。然骨热由于水亏，必补肾之阴．则骨热除，珠露有滴濡之喜矣。壮水之主，以制阳光，此之谓也。方用清骨滋肾汤。
地骨皮（一两，酒洗）　　　 丹皮（五钱）
沙参（五钱）　　　　　　　　麦冬（五钱，去心）
元参（五钱，酒洗）　　　　　五味子（五分，炒，研）
白术（三钱，土炒）　　　　　石斛（二钱）
水煎。连服三十剂而骨热解，再服六十剂自受孕。此方之妙，补肾中之精，凉骨中之热，不清胞胎而胞胎自无太热之患。然阴虚内热之人，原易受妊，今因骨髓过热，所以受精而变燥，以致难于育子，本非胞胎之不能受精。所以稍补其肾，以杀其火之有余，而益其水之不足，便易种子耳。
（治骨髓热所以不用熟地，方极善。用者万勿加减。凡峻药病去七分即止，不必拘泥三十剂、六十剂之数。三元生人不一，余类推。） 


<span style='font-weight:bold;'>腰酸腹胀不孕（三十七）</span>
妇人有腰酸背楚，胸满腹胀，倦怠欲卧，百计求嗣不能如愿。人以为腰肾之虑也，谁知是任督之困乎。夫任脉行于前，督脉行于后，然皆从带脉之上下而行也。故任脉虚则带脉坠于前，督脉虚则带脉坠于后，虽胞胎受精亦必小产。况任督之脉既虚，而疝瘕之症必起。疝瘕碍胞胎而外障，则胞胎缩于疝瘕之内，往往精施而不能受。虽饵以玉燕，亦何益哉！治法必须先去其疝瘕之病，而补其任督之脉，则提挚天地，把握阴阳，呼吸精气，包裹成形，力足以胜任而无虞矣。外无所障，内有所容，安有不能生育之理！方用升带汤。
白术（一两，土炒）　　　　人参（三钱）
沙参（五钱）　　　　　　　肉桂（一钱，去粗，研）
荸荠粉（三钱）　　　　　　鳖甲（三钱，炒）
茯苓（三钱）　　　　　　　半夏（—钱，制）
神曲（一钱，炒）
水煎。连服三十剂，而任督之气旺。再服三十剂，而疝瘕之症除。此方利腰脐之气，正升补任督之气也。任督之气升，而疝瘕自有难容之势。况方中有肉桂以散寒，荸荠以祛积，鳖甲之攻坚，茯苓之利湿，有形自化于无形，满腹皆升腾之气矣。何至受精而再坠乎哉！
（此方为有疝瘕而设，故用沙参、荸荠粉，鳖甲以破坚理气。若无疝瘕，去此三味加杜仲一钱半（炒黑）、泽泻一钱半〔炒），甘枸杞二钱，三味服之，腰酸腹胀自除矣。鳖甲破气，不可误服。） 


<span style='font-weight:bold;'>便涩腹胀足浮肿不孕（三十八）</span>
妇人有小水艰涩，腹胀脚肿，不能受孕者。人以为小肠之热也，谁知是膀胱之气不化乎。夫膀胱原与胞胎相近，膀胱病而胞胎亦病矣。然水湿之气必走膀胱，而膀胱不能自化，必得肾气相通，始能化水，以出阴器。倘膀胱无肾气之通，则膀胱之气化不行，水湿之气必且渗入胞胎之中，而成汪洋之势矣。汪洋之田，又何能生物也哉?治法必须壮肾气以分消胞胎之湿，益肾火以达化膀胱之水。使先天之本壮，则膀肮之气化；胞胎之湿除，而汪洋之田化成雨露之壤矣。水化则膀胱利、火旺则胞胎暖，安有布种而不发生者哉！方用化水种子汤。
巴戟（一两，盐水浸）　　　　白术（—两，土炒）
茯苓（五钱　人参三钱）　　　 菟丝子（五钱，酒炒）
芡实（五钱，炒）　　　　　　 车前（二钱，酒炒）
肉桂（—钱，去粗，研）
水煎服。二剂膀胱之气化，四剂难涩之症除，又十剂虚胀脚肿之病形消。再服六十剂，肾气大旺，胞胎温暖易于受胎而生育矣。此方利膀胱之水，全在补肾中之气。暖胞胎之气，全在壮肾中之火。至于补肾之药，多是濡润之品，不以湿而益助其湿乎?然方中之药，妙于补肾之火，而非补肾之水，尤妙于补火而无燥烈之虞，利水而非荡涤之猛。所以膀胱气化，胞胎不湿，而发荣长养无穷与。
（便涩、腹胀、足浮肿，此病极多。不惟不能受孕，抑且渐添杂症，久而不愈，甚有成劳瘵摄不治者。此方补水而不助湿，补火而使归原，善极，不可加减一味。若无好肉桂，以破故纸一钱（炒）代之。用核桃仁二个，连皮烧黑去皮，用仁作引。若用好肉桂，即可不用核桃引。）

女科下卷
妊娠



<span style='font-weight:bold;'>妊娠恶阻（三十九）</span>
妇人怀娠之后，恶心呕吐，思酸解渴，见食憎恶，困倦欲卧，人皆曰妊娠恶阻也，谁知肝血太燥乎！夫妇人受妊，本于肾气之旺也，肾旺是以摄精，然肾一受精而成娠，则肾水生胎，不暇化润于五脏；而肝为肾之子，日食母气以舒，一日无津液之养，则肝气迫索，而肾水不能应，则肝益急，肝急则火动而逆也；肝气既逆，是以呕吐恶心之症生焉。呕吐纵不至太甚，而其伤气则一也。气既受伤，则肝血愈耗，世人用四物汤治胎前诸症者，正以其能生肝之血也。然补肝以生血，未为不佳，但生血而不知生气，则脾胃衰微，不胜频呕，犹恐气虚则血不易生也。故于平肝补血之中，加以健脾开胃之品，以生阳气，则气能生血，尤益胎气耳。或疑气逆而用补气之药，不益助其逆乎！不知妊娠恶阻，其逆不甚，且逆是因虚而逆，非因邪而逆也。因邪而逆者，助其气则逆增；因虚而逆者，补其气则逆转。况补气於补血之中，则阴足以制阳，又何虑其增逆乎！宜用顺肝益气汤。
亦有肝郁气滞，胸膈膨闷，见食不恶，不能多食，虽系妊娠而非恶阻，宜分别治之。后另有方。
人参（一两）　　　　　　当归（一两，酒洗）
苏子（一两，炒，研）　　白术（三钱，土炒）
茯苓（二钱）　　　　　　熟地（五钱，九蒸）
白芍（三钱，酒炒）　　　麦冬（三钱，去心）
陈皮（三分）　　　　　　砂仁（一粒，烘，研）
神曲（一钱，炒）
水煎。服一剂轻，二剂平，三剂全愈。此方平肝则肝逆除，补肾则肝燥息，补气则血易生。凡胎病而少带恶阻者，俱以此方投之无不安，最有益於胎妇，其功更胜於四物焉。
（方极效。但苏子—两，疑是一钱之误。然国初上元生人。禀赋最壮。或非用两不效。今当下元，用一钱可也。万不可用—两。疏肝化滞汤：全当归（酒洗）六钱，杭芍（酒炒）三钱，党参（去芦）三钱、白扁豆（去皮）四钱，云苓二钱，香附（炒焦）二钱，砂仁（炒，研）钱半，条苹（炒焦）八分，神曲（炒焦）钱半。广皮八分，薄荷六分，甘草五分。水煎服。）


<span style='font-weight:bold;'>妊娠浮肿（四十）</span>
妊妇有至五个月，肢体倦怠，饮食无味，先两足肿，渐至遍身头面俱肿，人以为湿气便然也，谁知是脾肺气虚乎！夫妊娠虽有按月养胎之分，其实不可拘于月数，总以健脾补肺为大纲。盖脾统血，肺主气，胎非血不荫，非气不生，脾健则血旺而荫胎，肺清则气旺而生子。苟肺衰则气馁，气馁则不能运气于皮肤矣；脾虚则血少，血少则不能运血于肢体矣。气与血两虚，脾与肺失职，所以饮食难消，精微不化，势必至气血下陷，不能升举，而湿邪即乘其所虚之处，积而成浮肿症，非由脾肺之气血虚而然耶。治法当补其脾之血与肺之气，不必祛湿，而湿自无不去之理。方用加减补中益气汤。
人参（五钱）　　　　　　黄耆（三钱，生用）
柴胡（一钱）　　　　　　甘草（一分）
当归（三钱，酒洗）　　　白术（五钱，土炒）
茯苓（一两）　　　　　　升麻（三分）
陈皮（三分）
水煎。服四剂即愈，十剂不再犯。夫补中益气汤之立法也，原是升提脾肺之气，似乎益气而不补血，然而血非气不生，是补气即所以生血。观当归补血汤用黄耆为君，则较着彰明矣。况湿气乘脾肺之虚而相犯，未便大补其血，恐阴太盛而招阴也。只补气而助以利湿之品，则气升而水尤易散，血亦随之而生矣。然则何以重用茯苓而至一两，不凡以利湿为君乎？磋！磋！湿症而不以此药为君，将以何者为君乎！况重用茯苓於补气之中，虽曰渗湿，而仍是健脾清肺之意。且凡利水之品，多是耗气之药，而茯苓与参术合，实补多於利，所以重用之以分湿邪，即以补气血耳。
（白术一味，今多以苍术充之，凡白术伪者更多。白术补胎，苍术打胎，用者宜审。若恐其伪，以白扁豆、山药代之较妥。）


<span style='font-weight:bold;'>妊娠少腹疼（四十一）</span>
妊娠少腹作疼，胎动不安，如有下堕之状，人只知带脉无力也，谁知是脾肾之亏乎；夫胞胎虽系于带脉，而带脉实关于脾肾。脾肾亏损，则带脉无力，胞胎即无以胜任矣。况人之脾肾亏损者，非饮食之过伤，即色欲之太甚。脾肾亏则带脉急，胞胎所以有下坠之状也。然则胞胎之系，通于心与肾，而不通于脾，补肾可也，何故补脾？然脾为后天，肾为先天，脾非先天之气不能化，肾非后天之气不能生，补肾而不补脾，则肾之精何以遽生也，是补后天之脾，正所以补先天之肾也；补先后二天之脾与肾，正所以固胞胎之气与血，脾肾可不均补乎！方用安奠二天汤。
人参（一两，去芦）　　　熟地（一两，九蒸）
白术（一两，土炒）　　　山药（五钱，炒）
炙草（一钱）　　　　　　山萸（五钱，蒸，去核）
杜仲（三钱，炒黑）　　　枸杞（二钱）
扁豆（五钱，炒，去皮）
水煎。服一剂而疼止，二剂而胎安矣。夫胎动乃脾肾双亏之症，非大用参、术、熟地补阴补阳之品，断不能挽回於顷刻。世人往往畏用参术或少用，以冀建功，所以寡效。此方正妙在多用也。
（人参一两，或以党参代之，无上党参者，以嫩黄耆代之。）


<span style='font-weight:bold;'>妊娠口干咽疼（四十二）</span>
妊妇至三四个月，自觉口干舌燥，咽喉微痛，无津以润，以至胎动不安，甚则血流如经水，人以为火动之极也，谁知是水亏之甚乎；夫胎也者，本精与血之相结可成，逐月养胎，古人每分经络，其实均不离肾水之养，故肾水足而胎安，肾水亏而胎动。虽然肾水亏又何能动胎，必肾经之火动，而胎始不安耳。然而火之有余，仍是水之不足，所以火炎而胎必动，补水则胎自安，亦所济之义也。惟是肾水不能逮生，必须滋补肺金，金润则能生水，而水有逢源之乐矣。水既有源泉混混；而火又何难制乎。再少加以清热之品，则胎自无不安矣。方用润燥安胎汤。
熟地（一两，九蒸）　　　生地（三钱，蒸）
炒山萸肉（五钱，蒸）　　麦冬（五钱，去心）
五味（一钱，炒）　　　　阿胶（二钱，蛤粉炒）
黄芩（二钱，酒炒）　　　益母（二钱）
水煎。服二剂而燥息，再二剂而胎安。连服十剂，而胎不再动矣。此方专填肾中之精，而兼补肺。然补肺仍是补肾之意，故肾经不干燥，则火不能灼，胎焉有不安之理乎！
（方极妙，用之立应。万不可因咽病而加豆根，射干等药；亦不可因过润而加云苓。）


<span style='font-weight:bold;'>妊娠吐泻腹疼（四十三）</span>
妊妇上吐下泻，胎动欲堕，腹疼难忍，急不可缓，此脾胃虚极而然也。夫脾胃之气虚，则胞胎无力，必有崩坠之虞。况又上吐下泻，则脾与胃之气，因吐泻而愈虚，欲胞胎之无恙也得乎！然胞胎疼痛而究不至下坠者，何也？全赖肾气之固也。胞胎系于肾而连于心，肾气固则交于心，其气通于胞胎，此胞胎之所以欲坠而不得也。且肾气能固，则阴火必来生脾；心气能通，则心火必来援胃，脾胃虽虚而未绝，则胞胎虽动而不堕，可不急救其脾胃乎！然脾胃当将绝而未绝之时，只救脾胃而难遽生，更宜补其心肾之火，使之生土，则两相接续，胎自固而安矣。方用援土固胎汤。
人参（一两）　　　　　　白术（二两，土炒）
山药（一两，炒）　　　　肉桂（二钱，去粗，研）
制附子（五分）　　　　　续断（三钱）
杜仲（三钱，炒黑）　　　山萸（一两，蒸，去核）
枸杞（三钱）　　　　　　菟丝子（三钱，酒炒）
砂仁（三粒，炒，研）　　炙草（一钱）
水煎。服一剂而泄止，二剂而诸病尽愈矣。此方救脾胃之土十之八，救心肾之火十之二也。救火轻於救土者，岂以土欲绝而火未甚衰乎？非也。盖土崩非重剂不能援，火衰虽小剂而可助，热药多用，必有太燥之虞，不比温甘之品也。况胎动系土衰而非火弱，何用太热。妊娠忌桂附，是恐伤胎，岂可多用。小热之品，计之以钱，大热之品，计之以分者，不过用以引火，而非用以壮火也。其深思哉！
（白术多伪，肉桂更无佳者。用者若有真药固妙，如无真药，白术以白扁豆代之，肉桂以破故纸代之。）


<span style='font-weight:bold;'>妊娠子悬胁疼（四十四）</span>
妊妇有怀抱忧郁，以致胎动不安，两胁闷而疼痛，如弓上弦，人止知是子悬之病也，谁知是肝气不通乎！夫养胎半系于肾水，然非肝血相助，肾水实有独力难支之势。故保胎必滋肾水，而肝血断不可不顾，使肝气不郁，则肝之气不闭，而肝之血必旺，自然灌慨胞胎，合肾水而并协养胎之力。今肝气因忧郁而闭塞，则胎无血荫，肾难独任，而胎安得不上升以觅食，此乃郁气使然也。莫认为子之欲自悬，而妄用泄子之品，则得矣。治法宜开肝气之郁结，补肝血之燥干，则子悬自定矣。方用解郁汤。
人参（一钱）　　　　　　白术（五钱，土炒）
白茯苓（三钱）　　　　　当归（一两，酒洗）
白芍（一两，酒炒）　　　枳壳（五分，炒）
砂仁（三粒，炒，研）　　山栀子（三钱，炒）
薄荷（二钱）
水煎。服一剂而闷痛除，二剂而子悬定，至三剂而全安。去栀子，再多服数剂不复发。此乃平肝解郁之圣药，郁开则木不克土，肝平则火不妄动。方中又有健脾开胃之品，自然水精四布，而肝与肾有润泽之机，则胞胎自无干燥之患，又何虑上悬之不愈哉！
（方加薏仁三、四钱，尤妙。）


<span style='font-weight:bold;'>妊娠跌损（四十五）</span>
妊妇有失足跌损，致伤胎元，腹中疼痛，势如将堕者，人只知是外伤之为病也，谁知有内伤之故乎！凡人内无他症，胎元坚固，即或跌扑闪挫，依然无恙。惟内之气血素亏，故略有闪挫，胎便不安。若止作闪挫外伤治，断难奏功，且恐有因治而反堕者，可不慎与！必须大补气血，而少加以行瘀之品，则瘀散胎安矣。但大补气血之中，又宜补血之品多于补气之药，则无不得之。方用救损安胎汤。
当归（一两，酒洗）　　　白芍（三钱，酒炒）
生地（一两，酒炒）　　　白术（五钱，土炒）
炙草（一钱）　　　　　　人参（一钱）
苏木（三钱，捣碎）　　　乳香（一钱，去油）
没药（一钱，去油）
水煎。服一剂而疼痛止，二剂而势不下坠矣，不必三剂也。此方之妙，妙在既能祛瘀而不伤胎，又能补气补血，而不凝滞，周无通利之害，亦痊跌闪之伤，有益无损，大建奇功，即此方与。然不特治怀孕之闪挫也，即无娠闪挫，亦可用之。
（即用寻常白术，土炒焦最妙，以其能理气行血也。於白术味过甘，不能理气行血，用者知之。）


<span style='font-weight:bold;'>妊娠小便下血病名胎漏（四十六）</span>
妊妇有胎不动腹不疼，而小便中时常有血流出者，人以为血虚胎漏也，谁知气虚不能摄血乎！夫血只能荫胎，而胎中之荫血，必赖气以卫之，气虚下陷，则荫胎之血亦随气而陷矣。然则气虚下陷，而血未尝虚，似不应与气同陷也。不知气乃血之卫，血赖气以固，气虚则血无凭依，无凭依必燥急，燥急必生邪热；血寒则静，血热则动，动则外出而莫能遏，又安得不下流乎！倘气不虚而血热，则必大崩，而不止些微之漏矣。治法宜补其气之不足，而泄其火之有余，则血不必止而自无不止矣。方用助气补漏汤。
人参（一两）　　　　　　白芍（五钱，酒炒）
黄芩（三钱，酒炒黑）　　生地（三钱，酒炒黑）
益母草（一钱）　　　　　续断（二钱）
甘草（一钱）
水煎。服一剂而血止，二剂再不漏矣。此方用人参以补阳气，用黄芩以泄阴火。火泄则血不热而无欲动之机，气旺则血有依而无可漏之窍，气血俱旺而和协，自然归经而各安其所矣，又安有漏泄之患哉！
（补血不用当归妙，以当归之香燥也。） 


<span style='font-weight:bold;'>妊娠子鸣（四十七）</span>
妊妇怀胎至七八个月，忽然儿啼腹中，腰间隐隐作痛，人以为胎热之过也，谁知是气虚之故乎！治宜大补其气，方用扶气止啼汤。
人参（一两）　　　　　　黄耆（一两，生用）
麦冬（一两，去心）　　　当归（五钱，酒洗）
橘红（五分）　　　　　　甘草（一钱）
花粉（一钱）
水煎。服一剂而啼即止，二剂不再啼。此方用人参、黄耆、麦冬以补肺气，使肺气旺，则胞胎之气亦旺，胞胎之气旺，则胞中之子气有不随母之气以为呼吸者，未之有也。
（黄耆用嫩黄耆，不可用箭耆，箭耆系北口外苜蓿根。） 


<span style='font-weight:bold;'>妊娠腰腹疼渴汗燥狂即子狂（四十八）</span>
妇人怀妊有口渴汗出，大饮冷水，而烦躁发狂，腰腹疼痛，以致胎欲堕者，人莫不谓火盛之极也，抑知是何经之火盛乎？此乃胃火炎炽，熬煎胞胎之水，以致胞胎之水涸，胎失所养，故动而不安耳。夫胃为水谷之海，多气多血之经，所以养五脏六腑者，盖万物皆生于土，土气厚而物始生，土气薄而物必死。然土气之所以能厚者，全赖火气之来生也；胃之能化水谷者，亦赖火气之能化也。今胃中有火，宜乎生土，何以火盛而反致害乎？不知无火难以生土，而火又多能烁水。虽土中有火土不死，然亦必有水方不燥；使胃火太旺，必致烁干肾水，土中无水，则自润不足，又何以分润胞胎；土烁之极，火势炎蒸，犯心越神，儿胎受逼，安得不下坠乎！经所谓“二阳之病友心脾”者，正此义也。治法必须泄火滋水，使水气得旺，则火气自平，火平则汗、狂、燥、渴自除矣。方用息焚安胎汤。
生地（一两，酒炒）　　　青篙（五钱）
白术（五钱，土炒）　　　茯苓（三钱）
人参（三钱）　　　　　　知母（二钱）
花粉（二钱）
水煎。服一剂而狂少平，二剂而狂大定，三剂而火尽解，胎亦安矣。此方药料颇重，恐人虑不胜，而不敢全用，又不得不再为嘱之。怀胎而火胜若此，非大剂何以能蠲，火不息则狂不止，而胎能安耶！况药料虽多，均是滋水之味，益而无损，勿过虑也。
（原方不可加减。妊娠燥狂，每误有别症，不曰痰甚，即云时疚传经，而置妊娠于不问。误服多药，数月不愈。甚有打胎而顾大人性命为名者，更属糊涂之极！）


<span style='font-weight:bold;'>妊娠中恶（四十九）</span>
妇人怀子在身，痰多吐诞，偶遇鬼神祟恶，忽然腹中疼痛，胎向上顶。人疑为子悬之病也，谁知是中恶而胎不安乎。大凡不正之气，最易伤胎。故有孕之妇，断不宜入庙烧香与僻静阴寒之地，如古洞幽岩，皆不可登。盖邪祟多在神宇潜踪，幽阴岩洞亦其往来游戏之所，触之最易相犯，不可不深戒也。况孕妇又多痰饮，眼目易眩，目一眩如有妄见，此招祟之因痰而起也。人云怪病每起于痰，其信然与。治法似宜以治痰为主，然治痰必至耗气，气虚而痰难消化，胎必动摇。必须补气以生血，补血以活痰，再加以清痰之品，则气血不亏，痰亦易化矣。方用消恶安胎汤。
当归（—两，酒洗）　　　 白芍（一两，酒洗 ）
白术（五钱，土炒）　　　 茯苓（五钱 ）
人参（三钱）　　　　　　 甘草（一钱）　　
陈皮（五分）　　　　　　 花粉（三钱）　　
苏叶（一钱）　　　　　　 沉香（一钱，研末）
此方大补气血，辅正邪自除之义也。
（辅正逐邪，方极平正。如此可知，金石之药以化痰者，皆矜奇立异，欲速取效，不知暗耗人之真气。戒之！） 


<span style='font-weight:bold;'>妊娠多怒堕胎（五十）</span>
妇人有怀妊之后，未至成形，或已成形，其胎必堕，人皆曰气血衰微，不能固胎也，谁知是性急怒多，肝火大动而不静乎！夫肝本藏血。肝怒则不藏，不藏则血难固。盖肝虽属木，而木中实寄龙雷之火，所谓相火是也。相火宜静不宜动，静则安，动则炽。况木中之火，又易动而难静。人生无日无动之时，即无日非动火之时。大怒则火益动矣，火动而不可止遏，则火势飞扬，不能生气养胎，而反食气伤精矣；精伤财胎无所养，势必不坠而不已。经所谓“少火生气，壮火食气”，正此义也。治法宜乎其肝中之火，利其腰脐之气，便气生失血而血清其火，则庶几矣。方用利气泄火汤。
人参（三钱）　　　　　　白术（一两，土炒）
甘草（一钱）　　　　　　熟地（五钱，九蒸）
当归（三钱，酒洗）　　　白芍（五钱，酒炒）
芡实（三钱，炒）　　　　黄芩（二钱，酒炒）
水煎。服六十剂而胎不坠矣。此方名虽利气而实补气也。然补气而不加以泄火之品，则气旺而火不能平，必反害其气也。故加黄芩於补气之中以泄火；又有熟地、归、芍以滋肝而壮水之主，则血不燥而气得和，怒气息而火自平，不必利气而气无不利，即无往而不利矣。
（性急怒多而不用舒肝药者，以其有胎娠故也。经云：胎病则母病，胎安则母病自愈。所以妊娠一门总以补气、养血、安胎为主，则万病自除矣。）

小产



<span style='font-weight:bold;'>行房小产（五十一）</span>
妊妇因行房癫狂致小产，血崩不止。人以为火动之极也，谁知是气脱之故乎！大凡妇人之怀妊也，赖肾水以荫胎。水源不足，则火易沸腾。加以久战不已，则火必大动，再至兴酣颠狂，精必大泄。精大泄则肾水益涸，而龙雷相火益炽。水火两病，胎不能固而堕矣。胎堕而火犹未息，故血随火而崩下，有不可止遏之势。人谓火动之极，亦未为大误也。但血崩本于气虚，火盛本于水亏，肾水既亏，则气之生源涸矣；气源既涸，而气有不脱者乎？此火动是标，而气脱是本也。经云：「治病必求其本」。本固而标自立矣。若只以止血为主，而不急固其气，则气散不能速回，而血何由止！不大补其精，则水涸不能速长，而火且益炽，不揣其本，而齐其末，山未见有能济者也。方用固气填精汤。
人参（一两）　　　　　　黄耆（一两，生用）
白术（五钱，土炒）　　　大熟地（一两，九蒸）
当归（五钱，酒洗）　　　三七（三钱，研末）
荆芥穗（二钱，炒黑）
水煎。服一剂而血止，二剂而身安，四剂则全愈。此方之妙，妙在不去清火，而惟补气补精，其奏功独神者，以诸药温润能除大热也。盖热是虚，故补气自能摄血，补精自能止血，意在本也。
（小产血期多由行房而致。若年逾四十参耆宜倍用，熟地宜减半用，以其气虚火衰也，否则每令气脱不救。凡有妊娠者，须忍欲谨避房事，万勿自蹈危途，慎之！）


<span style='font-weight:bold;'>跌闪小产（五十二）</span>
妊妇有跌扑闪挫，遂致小产，血流紫块，昏晕欲绝者，人皆曰瘀血作祟也，谁知是血室损伤乎！夫血室与胞胎相连，如唇齿之相依。胞胎有伤，则血室亦损，唇亡齿寒，理有必然也。然胞胎伤损而流血者，其伤浅；血室伤损而流血者，其伤深。伤之浅者，疼在腹；伤之深者，晕在心。同一跌扑损伤，而未小产与已小产，治各不同。未小产而胎不安者，宜顾其胎，而不可轻去其血；已小产而血大崩，宜散其瘀，而不可重伤其气。盖胎已堕，血既脱，而血室空虚，惟气存耳。倘或再伤其气，安保无气脱之忧乎！经云：「血为营，气为卫」。使卫有不固，则营无依而安矣。故必补气以生血，新血生而瘀血自散矣。方用理气散瘀汤。
人参（一两）　　　　　　黄耆（一两，生用）
当归（五钱，酒洗）　　　茯苓（三钱）
红花（一钱）　　　　　　丹皮（三钱）
姜炭（五钱）
水煎。服一剂而流血止，二剂而昏晕除，三剂而全安矣。此方用人参、黄耆以补气，气旺则血可摄也。用当归，丹皮以生血，血生则瘀难留也。用红花、黑姜以活血，血活则晕可除也。用茯苓以利水，水利则血易归经也。
（胎未堕宜加杜仲（炒炭）一钱，续断（炒黑）一钱；若胎已堕服原方。血崩不止，加贯众炭三钱；若血闭心晕，加元胡炭一钱。） 


<span style='font-weight:bold;'>大便干结小产（五十三）</span>
妊妇有口渴烦躁，舌上生疮，两唇肿裂，大便干结，数日不得通，以致腹疼小产者，人皆曰大肠之火热也，谁知是血热烁胎乎！夫血所以养胎也，温和则胎受其益，太热则胎受其损。如其热久烁之，则儿在胞胎之中，若有探汤之苦，难以存活，则必外越下奔，以避炎气之逼迫，欲其胎之下坠也得乎！然则血荫乎胎，则血必虚耗。血者阴也，虚则阳亢，亢则害矣。且血乃阴水所化，血日荫胎，取给刻不容缓。而火炽阴水不能速生以化血，所以阴虚火动。阴中无非火气，血中亦无非火气矣，两火相合，焚逼胎儿，此胎之气所以下坠也。治法宜清胞中之火，补肾中之精，则可已矣。或疑儿已下坠，何故再顾其胞？血不荫胎，何必大补其水？殊不知火动之极，以致胎坠，则胞中纯是一团火气，此火乃虚火也。实火可泄，而虚火宜於补中清之，则虚火易散，而真火可生。倘一味清凉以降火，全不顾胞胎之虚实，势必至寒气逼人，胃中生气萧索矣。胃乃二阳，资养五脏者也。胃阳不生，何以化精微以生阴水乎！有不变为劳瘵者几希矣。方用加减四物汤。
熟地（五钱，九蒸）　　　白芍（三钱，生用）
当归（一两，酒洗）　　　川芎（一钱）
山栀子（一钱，炒）　　　山萸（二钱，蒸，去核）
山药（三钱，炒）　　　　丹皮（三钱，炒）
水煎。服四，五剂而愈矣。丹皮性极凉血，产后用之，最防阴凝之害，慎之！
（此方加条芩二钱，尤妙。） 


<span style='font-weight:bold;'>畏寒腹疼小产（五十四）</span>
妊妇有畏寒腹疼，因而堕胎者，人只知下部太寒也，谁知是气虚不能摄胎乎！夫人生于火，亦养于火，非气不充，气旺则火旺，气衰则火衰。人之所以坐胎者，受父母先天之真火也。先天之真火，即先天之真气以成之。故胎成于气，亦摄于气，气旺则胎牢，气衰则胎堕，胎日加长，而气日加衰，安得不堕哉！况又遇寒气外侵，则内之火气更微，火气微则长养无资，此胎之不能不堕也。使当其腹疼之时，即用人参、干姜之类，补气祛寒，则可以疼止而胎安。无如人拘于妊娠之药禁而不敢用，因致堕胎，而仅存几微之气，不急救气，尚有何法。方用黄耆补气汤。
黄耆（二两，生用）　　　肉桂（五分，去粗皮，研）
当归（一两，酒洗）
（肉桂须用好的，如无佳者，用炮姜代之，或一钱二钱皆可，不可只用五分。）
水煎。服五剂愈矣。倘认定是寒，大用辛热，全不补气与血，恐过於燥热，反致亡阳而变危矣。


<span style='font-weight:bold;'>大怒小产（五十五）</span>
妊妇有大怒之后，忽然腹疼吐血，因而堕胎；及堕胎之后，腹疼仍未止者，人以为肝之怒火未退也，谁知是血不归经而然乎！夫肝所以藏血者也。大怒则血不能藏，宜失血而不当堕胎，何为失血而胎亦随堕乎？不知肝性最急，血门不闭，其血直捣于胞胎，胞胎之系，通于心肾之间，肝血来冲，必断绝心肾之路；胎因心肾之路断，胞胎失水火之养，所以堕也。胎既堕矣，而腹疼如故者，盖因心肾未接，欲续无计，彼此痛伤肝气，欲归于心而心不受，欲归于肾而肾不纳，故血犹未静而疼无已也。治法宜引肝之血，仍入于肝，而腹疼自已矣。然徒引肝之血而不平肝之气，则气逆而不易转，即血逆而不易归也。方用引气归血汤。
白芍（五钱，酒炒）　　　当归（五钱，酒洗）
白术（三钱，土炒）　　　甘草（一钱）
黑芥穗（三钱）　　　　　丹皮（三钱）
姜炭（五分）　　　　　　香附（五分，酒炒）
麦冬（三钱，去心）　　　郁金（一钱，醋炒）
水煎服。此方名为引气，其实仍是引血也，引血亦所以引气，气归於肝之中，血亦归於肝之内，气血两归，而腹疼自止矣。
（产后忌用白芍，因其酸寒也。胎堕后用白芍五钱，惟上元生人可。若下元生人，万不可用。必不得已而用之，将白芍炒炭用三钱可也。余药如法制。）

难产



<span style='font-weight:bold;'>血虚难产（五十六）</span>
妊娠有腹疼数日，不能生产。人皆曰气虚力弱，不能送子出产门，谁知是血虚胶滞，胞中无血，儿难转身乎！夫胎之成，成于肾脏之精；而胎之养，养于五脏六腑之血，故血旺则子易生，血衰则子难产。所以临产之前，宜用补血之药；补血而血不能遽生，必更兼补气以生之，然不可纯补其气也，恐阳过于旺，则血仍不足，偏胜之害，必有升而无降，亦难产之渐也。防微杜渐，其惟气血兼补乎。使气血并旺，则气能推送，而血足以济之，是汪洋之中自不难转身也，又何有胶滞之患乎！方用送子丹。
生黄耆（一两）　　　　　当归（一两，酒洗）
麦冬（一两，去心）　　　熟地（五钱，九蒸）
川芎（三钱）
（方妙。若头产交骨不开，加炙龟板尾三钱，生过子妇人顶心发三钱。洗净，用新瓦一个，置火上焙发成灰，入药同煎服下，即效。）
水煎。服二剂而生矣。且无横生倒产之患。此补血补气之药也。二者相较，补血之味，多於补气之品。盖补气止用黄耆一味，其馀无非补血之品，血旺气得所养，气生血得所依，胞胎润泽，自然易产；譬如舟遇水浅之处，虽大用人力，终难推行，忽逢春水泛滥，舟自跃跃欲行，再得顺风以送之，有不扬帆而迅行者乎！


<span style='font-weight:bold;'>交骨不开难产（五十七）</span>
妊妇有儿到产门，竟不能下，此危急存亡之时也，人以为胞胎先破，水干不能滑利也，谁知是交骨不开之故乎！盖产门之上，原有骨二块，两相斗合，名日交骨。未产之前，其骨自合，若天衣之无缝；临产之际，其骨自开，如开门之见山。妇人儿门之肉，原自斜生，皮亦横长，实可宽可窄、可大可小者也。苟非交骨连络，则儿门必然大开，可以手入探取胞胎矣。此交骨为儿门之下关，实妇人锁钥之键。此骨不闭，则肠可直下；此骨不开，则儿难降生。然而交骨之能开能合者，气血主之也。血旺而气衰，则儿虽向下而儿门不开；气旺而血衰，则儿门可开而儿难向下，是气所以开交骨，血所以转儿身也。欲生产之顺利，非大补气血不可。然交骨之闭甚易，而交骨之开甚难。临产交骨不开者，多由於产前贪欲，泄精太甚，精泄则气血失生化之本，而大亏矣。气血亏则无以运润於儿门，而交骨粘滞不开矣。故欲交骨之开，必须於补气补血之中，而加开骨之品，两相合治，自无不开之患，不必催生，而儿自迅下，母子俱无恙矣。方用降子汤。
当归（一两）　　　　　　人参（五钱）
川芎（五钱）　　　　　　红花（一钱）
川牛膝（三钱）　　　　　柞木枝（一两）
水煎服。一剂儿门必响亮一声，交骨开解，而儿乃降生矣。此方用人参以补气，芎、归以补血，红花以活血，牛膝以降下，柞木枝以开关解骨，君臣左使同心协力，所以取效如神，在用开於补之中也。然单用柞木枝亦能开骨，但不补气与血，恐开而难合，未免有下部中风之患，不若此方之能开能合之为神妙也。至於儿未临门之时万不可先用柞木以开其门；然用降子汤亦正无妨，以其能补气血耳。若欲单用柞木，必须候到门而后可。
（方为子已临门救急而设。若子未临门，血虚难产，宜服前送子丹，不可遽服此方。）


<span style='font-weight:bold;'>脚手先下难产（五十八）</span>
妊妇生产之际，有脚先下而儿不得下者，有手先下而儿不得下者，人以为横生倒产，至危之症也，谁知是气血两虚之故乎！夫儿在胞胎之中，儿身正坐，男面向后，女面向前。及至生时，头必旋转而向下生，此天地造化之奇，非人力所能勉强者。虽然先天与后原并行而不悖，天机之动，必得人力以济之。所谓人力者，非产母用力之谓也，谓产母之气与血耳。产母之气血足，则胎必顺，产母之气血亏，则胎必逆；顺则易生，逆则难产。气血既亏，母身必弱，子在胞中，亦必弱；胎弱无力，欲转头向下而不能，此胎之所以有脚手先下者也。当是之时，急用针刺儿之手足，则儿必痛而缩入。急用转天汤以救顺之。
人参（二两）　　　　　　当归（二两，酒洗）
川芎（一两）　　　　　　川牛膝（三钱）
升麻（四分）　　　　　　附子（一分，制）
水煎服。一剂而儿转身矣，再二剂自然顺生。此方之妙，用人参以补气之亏；用芎归以补血之亏，人人皆知其义。若用升麻又用牛膝、附子，恐人未识其妙也。盖儿已身斜，非用提挈则头不易转，然转其身非用下行则身不易降。升麻、牛膝并用，而又用附子者，欲其无经不达，使气血迅速以催生也。
（若服三剂后，以针刺儿手足仍不转身，以针刺产妇合骨穴，儿即下。万不可使稳婆用手探取，以致子母俱危，戒之！）


<span style='font-weight:bold;'>气逆难产（五十九）</span>
妇人有生产数日而胎不下者，服催生之药，皆不见效，人以为交骨之难开也，谁知是气逆不行而然乎！夫交骨不开，固是难产，然儿头到产门而不能下者，方是交骨不开之故，自当用开骨之剂。若儿头尚未到产门，乃气逆不行，儿身难转，非交骨不开之故也。若开其交骨，则儿门大开，儿头未转而向下，必致变症非常，是儿门万万不可轻开也。大凡生产之时，切忌坐草太早。若儿未转头，原难骤生，乃早于坐草，产妇见儿许久不下，未兔心怀恐惧，恐则神怯，怯则气下而不能升，气既不升，则上焦闭塞，而气乃逆矣；上气既逆，而上焦必胀满，而气益难行，气沮滞于上下之间，不利气而徒催生，则气愈逆而胎愈闭矣。治法但利其气，儿自转身而下矣。方用舒气散。
人参（一两）　　　　　　当归（一两，酒洗）
川芎（五钱）　　　　　　白芍（五钱，酒炒）
紫苏梗（三钱）　　　　　牛膝（二钱）
陈皮（一钱）　　　　　　柴胡（八分）
葱白（七寸）
水煎服。一剂而逆气转，儿即下矣。此方利气而实补气。盖气逆由於气虚，气虚易於恐惧，补其气而恐惧自定，恐惧定而气逆者将莫知其何以定也，何必开交骨之多事乎哉！
（凡临产二日前，必先腹痛一小次，名曰试痛。此时万忽坐草临盆，但将包儿诸物预备现成，不可早叫稳婆来。过三日后，腹若大痛，方叫稳婆来。不可令产妇见面，暂让别室静待，不可高言。盖稳婆名曰收生，使其两手接收，不欲儿堕地受伤，非稳婆别有妙法也。若稳婆来之，即令产妇见面，彼此胡言乱语，用力太早，必致难产，百变丛生。戒之，慎之。）


<span style='font-weight:bold;'>子死产门难产（六十）</span>
妇人有生产三四日，儿已到产门，交骨不开，儿不得下，子死而母未亡者，服开骨之药不验，当有死亡之危。今幸而不死者，正因其子死而胞胎下坠，子母离开，母气已收，未至同子气俱绝也。治但救其母，而不必顾其子矣。然死子在产门，塞其下口，有致母死之患，宜用推送之法，补血以生水，补气以生血，使气血两旺，死子可出而存母命也。倘徒用降子之剂以坠之，则死子未必下，而母气先脱矣，非救援之善者也。山亲见此等之症，常用救母丹，活人颇多。故志之。
人参（一两）　　　　　　当归（二两，酒洗）
川芎（一两）　　　　　　益母草（一两）
赤石脂（一钱）　　　　　芥穗（三钱，炒黑）
水煎服。一剂而死子下矣。此方用芎、归以补血，人参以补气，气旺血旺，则上能升而下能降，气能推而血能送。况益母草又善下死胎，石脂能下瘀血，自然一涌而出，无少阻滞矣。
（方妙。不可加减。） 


<span style='font-weight:bold;'>子死腹中难产（六十一）</span>
妇人有生产六七日，胞衣已破，而子不见下，人以为难产之故也，谁知是子已死于腹中乎！夫儿死于儿门之边易辨，而死于腹中难识。盖儿已到产门之边，未死者头必能伸能缩，巳死者必然不动，即以手推之，亦必不动如故。若系未死，用手少拔其儿之发，儿必退入，故曰易辨。若儿死在腹中，何从而知之？然实有可辨而知之者。凡子死腹中，而母可救者，产母之面，必无煤黑之气，是子死而母无死气也；子死腹中而母难救，产母之面，必有烟熏之气，是子死而母亦无生机也。以此辨死生，断断不爽也。既知儿死腹中，不能用药以降之，危道也；若用霸道以泄之，亦危道也。盖生产至六七日，其母之气必甚困乏，乌能胜霸道之治，如用霸道以强逐其死子，恐死子下而母亦立亡矣。必须仍补其母，使母之气血旺，而死子自下也。方用疗儿散。
人参（一两）　　　　　　当归（二两，酒洗）
川牛膝（五钱）　　　　　乳香（二钱，去油）
鬼臼（三钱，研，水飞）
水煎。服一剂死子下而母生矣。凡儿之降生，必先转其头；原因其母气血之虚，以致儿不能转头以向下，世人用催生之药，以耗儿之气血，则儿之气涌通达，反致闭闷而死於腹中，此实庸医杀之也。所以难产之疾，断断不可用催生之药，只宜补气补血，以壮其母，而全活婴儿之命，正无穷也。此方救儿死之母，仍大补气血，所以救其本也，谁知救本即所以催生哉！
（下死胎不用厚朴，妙。曾有产妇面黑舌青，用补气、养血、活血之药而子母复得皆全者；亦万中之一。幸也。）

正产



<span style='font-weight:bold;'>正产胞衣不下（六十二）</span>
产妇有儿已下地，而胞衣留滞于腹中，二、三日不下，心烦意躁，时欲昏晕，人以为胞衣之蒂未断也，谁知是血少干枯，粘连于腹中乎！世人见胞衣不下，未免心怀疑惧，恐其冲之于心，而有死亡之兆。然而胞衣究何能上冲于心也。但胞衣不下，瘀血未免难行，恐有血晕之虞耳。治法仍宜大补其气血，使生血以送胞衣，则胞衣自然润滑，润滑则易下，生气以助生血，则血生自然迅速，尤易催堕也。方用送胞汤。
当归（二两，酒洗）　　　川芎（五钱）
益母草（一两）　　　　　乳香（一两，不去油）
没药（一两，不去油）　　芥穗（三钱，炒黑）
麝香（五　，研，另冲）
水煎服，立下。此方以芎、归补其气血，以荆芥引血归经，用益母、乳香等药，逐瘀而下胞衣，新血既生，则旧血难存，气旺上升，而瘀浊自降，尚有留滞之苦哉！夫胞衣是包儿之一物，非依於子，即依於母，子生而不随子俱下，以子之不可依也，故留滞於腹，若有回顺其母之心，母胞虽已生子，而其蒂间之气，原未遽绝，所以留连欲脱而未脱，往往有存腹六七日不下，而竟不腐烂者，正以其尚有生气也。可见胞衣留腹，不能杀人，补之而自降耳。或谓胞衣既有生气，补气补血，则胞衣亦宜坚牢，何以补之而反降也？不知子未下，补则益於子；子已下，补则益於母。益子而胞衣之气连，益母而胞衣之气脱。此胞胎之气关，通则两合，闭则两开矣。故大补气血而胞衣反降也。
有妇人子下地五、六日，而胞衣留於腹中，百计治之，竟不能下，而又绝无昏晕烦躁之状，人以为瘀血之粘连也，谁知是气虚不能推送乎！夫瘀血在腹，断无不作祟之理，有则必然发晕，今安然无恙，是血已净矣。血净宜清气升而浊气降。今胞衣不下，是清气下降而难升，遂至浊气上浮而难降。然浊气上升，又必有烦躁之病，今亦安然者，是清浊之气两不能升也。然则补其气不无浊气之上升乎？不知清升而浊降者，一定之理，未有清升而浊亦升者也。苟能於补气之中，仍分其清浊之气，则升清正所以降浊也。方用补中益气汤。
人参（三钱）　　　　　　生黄耆（一两）
柴胡（三分）　　　　　　炙草（一分）
当归（五钱）　　　　　　白术（五分，土炒）
升麻（三分）　　　　　　陈皮（二分）
莱服子（五分，炒，研）
水煎服。一剂而胞衣自下矣。夫补中益气汤乃提气之药也，并非推送之剂，何以能降胞衣如此之速也？然而浊气之下降者，由於清气之不升也；提其气则清升而浊降，浊气降则腹中所存之物，即无不随浊气而尽降，正不必再用推送之法也。况又加莱菔子数分，能理浊气，不至两相扦格，所以奏功之奇也。


<span style='font-weight:bold;'>正产气虚血晕（六十三）</span>
妇人甫产儿后，忽然眼目昏花，呕恶欲吐，中心无主，或神魂外越，恍若天上行云，人以为恶血冲心之患也，谁知是气虚欲脱而然乎！盖新产之妇，血必尽倾，血室空虚，止存几微之气；倘其人阳气素虚，不能生血，心中之血，前已荫胎，胎堕而心中之血亦随胎而俱堕，心无血养，所赖者几微之气以固之耳。今气又虚而欲脱，而君心无护，所剩残血欲奔回救主，而血非正血，不能归经，内庭变乱而成血晕之症矣。治法必须大补气血，断不可单治血晕也；或疑血晕是热血上冲，而更补其血，不愈助其上冲之势乎？不知新血不生，旧血不散，补血以生新血，正活血以逐旧血也。然血有形之物，难以速生，气乃无形之物，易於迅发，补气以生血，尤易於补血以生血耳。方用补气解晕汤。
人参（一两）　　　　　　生黄耆（一两）
当归（一两，不酒洗）　　黑芥穗（三钱）
姜炭（一钱）
水煎服。一剂而晕止，二剂而心定，三剂而血生，四剂而血旺，再不晕矣。此乃解晕之圣药，用参、耆以补气，使气壮而生血也；用当归以补血，使血旺而养气也。气血两旺，而心自定矣。用荆芥炭引血归经，用姜炭以行瘀引阳，痰血去而正血归，不必解晕而晕自解矣。一方之中，药止五味，而其奏功之奇而大如此，其神矣乎。
原方极妙，不可加减。


<span style='font-weight:bold;'>正产血晕不语（六十四）</span>
产妇有子方下地，即昏晕不语，此气血两脱也，本在不救；然救之得法，亦有能生者。山得岐天师秘诀，何敢隐而不宣乎？当斯之时，急用银针刺其眉心，得血出则语矣。然后以人参一两煎汤灌之，无不生者；即用黄耆二两，当归一两，名当归补血汤，煎汤一碗灌之亦得生。万不可于二方之中，轻加附子。盖附子无经不达，反引气血之药，走而不守，不能专注于胞胎，不若人参、归、耆直救其气血之绝，聚而不散也。盖产妇昏晕，全是血室空虚，无以养心，以致昏晕。舌为心之苗，心既无主，而舌又安能出声耶？夫眉心之穴，上通于脑，下通于舌，而其系则连于心，刺其眉心，则脑与舌俱通，而心之清气上升，则瘀血自然下降矣，然后以参、耆、当归之能补气生血者，煎汤灌之，则气与血接续，又何至於死亡乎！虽单用参、耆、当归亦有能生者，然终不若先刺眉心之为更妙。世人但知灸眉心之法，不知刺更胜於灸，盖灸法缓而刺法急，缓则难於救绝，急则易於回生，所谓“急则治其标，缓则治其本”者，此也。


<span style='font-weight:bold;'>正产败血攻心晕狂（六十五）</span>
妇人有产后二、三日，发热，恶露不行，败血攻心，狂言呼叫，甚欲奔走，拿提不定，人以为邪热在胃之过，谁知是血虚心不得养而然乎！夫产后之血，尽随胞胎而外越，则血室空虚，脏腑皆无血养，只有心中之血，尚存几微，以护心君。而脏腑失其所养，皆欲取给于心；心包为心君之宰相，拦绝务脏腑之气，不许入心，始得心神安静，是护心者全藉心包之力也。使心包亦虚，不能障心，而各脏腑之气遂直入于心，以分取乎心血，心包情急，既不能内顾其君，又不能外御乎众，于是大声疾呼，号鸣勤王，而其迹象反近于狂悖，有无可如何之势，故病状似热而实非热也。治法须大补心中之血，使各脏腑分取以自养，不得再扰乎心君，则心君泰然，而心包亦安矣。方用安心汤。
当归（二两）　　　　　　川芎（一两）
生地（五钱，炒）　　　　丹皮（五钱，炒）
生蒲黄（二钱）　　　　　干荷叶（一片，引）
水煎服。一剂而狂定，恶露亦下矣。此方用芎、归以养血，何以又用生地、丹皮之凉血，似非产后所宜？不知恶露所以奔心，原因虚热相犯，於补中凉之，而凉不为害，况益之以荷叶，七窍相通，引邪外出，不惟内不害心，且佐蒲黄以分解乎恶露也。但只可暂用以定狂，不可多用以取咎也。谨之，慎之。
（服药后狂定，宜服加味生化汤，当归（酒洗）一两一钱、川芎三钱、桃仁（研）钱半、荆芥穗（炒炭）一钱、丹皮钱半，服四剂妙。）


<span style='font-weight:bold;'>正产肠下（六十六）</span>
产妇肠下，亦危症也，人以为儿门不关之故，谁知是气虚下陷而不能收乎！夫气虚下陷，自宜用升提之药，以提其气。然新产之妇，恐有瘀血在腹，一旦提气，并瘀血升腾于上，则冲心之患，又恐变出非常，是气又不可竟提也。气既不可竟提，而气又下陷，将用何法以治之哉？盖气之下陷者，因气之虚也，但补其气，则气旺而肠自升举矣。惟是补气之药少，则气力薄而难以上升，必须以多为贵，则阳旺力强，断不能降而不升矣。方用补气升肠饮。
人参（一两，去芦）　　　生黄耆（一两）
当归（一两，酒洗）　　　白术（五钱，土炒）
川芎（三钱，酒洗）　　　升麻（一分）
水煎服。一剂而肠升矣。此方纯於补气，全不去升肠，即如用升麻一分，亦不过引气而升耳。盖升麻之为用，少则气升，多则血升也，不可不知。又方用萆麻仁四十九粒捣涂顶心以提之，肠升即刻洗去，时久则恐吐血，此亦升肠之一法也。
（生产有子未下肠先下者，名盘肠生，勿遽服此方。急取一净盆，用开水洗热，将肠置于盆内，静待勿惧，子下后肠即徐徐收回。若时久盆与肠俱冷，不能速收，急用开水一盆，待温以入得手为度，将温水倾于置肠盆内，肠热气充，即可收起矣。若子先下，急服此方，少迟恐气脱不救。）

产后



<span style='font-weight:bold;'>产后少腹疼（六十七）</span>
妇人产后少腹疼痛，甚则结成一块，按之愈疼，人以为儿枕之疼也，谁知是瘀血作祟乎！夫儿枕者，前人谓儿头枕之物也。儿枕之不疼，岂儿生不枕而反疼，是非儿枕可知矣。既非儿枕，何故作疼？乃是瘀血未散，结作成团而作疼耳。凡此等症，多是壮健之妇血有余，而非血不足也。似乎可用破血之药；然血活则瘀血自除，血结则瘀作祟；若不补血而反败血，虽瘀血可消，毕竟耗损难免，不若于补血之中，以行逐瘀之法，则气血不耗，而瘀亦尽消矣。方用散结定疼汤。
当归（一两，酒洗）　　　川芎（五钱，酒洗）
丹皮（二钱，炒）　　　　益母草（三钱）
黑芥穗（二钱）　　　　　乳香（一钱，去油）
山楂（十粒，炒黑）　　　桃仁（七粒，泡去皮尖，炒，研）
水煎。服一剂而疼止而愈，不必再剂也。此方逐瘀于补血之中，消块於生血之内，妙在不专攻疼病而疼病止。彼世人一见儿枕之疼，动用元胡、苏木、蒲黄、灵脂之类以化块，又何足论哉！
妇人产后少腹疼痛，按之即止，人亦以为儿枕之疼也，谁知是血虚而然乎！夫产后亡血过多，血室空虚，原能腹疼，十妇九然。但疼有虚实之分，不可不辨；如燥糖触体光景，是虚疼而非实疼也。大凡虚疼宜补，而产后之虚疼，尤宜补焉。惟是血虚之疼，必须用补血之药，而补血之味，多是润滑之品，恐与大肠不无相碍；然产后血虚，肠多干燥，润滑正相宜也，何碍之有。方用肠宁汤。
当归（一两，酒洗）　　　熟地（一两，九蒸）
人参（三钱）　　　　　　麦冬（三钱，去心）
阿胶（三钱，蛤粉炒）　　山药（三钱，炒）
续断（二钱）　　　　　　甘草（一钱）
肉桂（二分，去粗，研）
水煎服。一剂而疼轻，二剂而疼止，多服更宜。此方补气补血之药也；然补气而无太郁之忧，补血而无太滞之患，气血既生，不必止疼而疼自止矣。


<span style='font-weight:bold;'>产后气喘（六十八）</span>
妇人产后气喘，最是大危之症，苟不急治，立刻死亡，人只知是气血之虚也，谁知是气血两脱乎！夫既气血两脱，人将立死，何又能作喘？然此血将脱，而气犹未脱也。血将脱而气欲挽之，而反上喘。如人救溺，援之而力不胜，又不肯自安于不救，乃召号同志以求助，故呼声而喘作。其症虽危，而可救处正在能作喘也。盖肺主气，喘则肺气似盛而实衰，当是之时，血将脱而万难骤生，望肺气之相救甚急；若赤子之望慈母然。而肺因血失，止存几微之气，自顾尚且不暇，又何能提挈乎血，气不与血俱脱者几希矣，是救血必须补气也。方用救脱活母汤。
人参（二两）　　　　　　当归（一两，酒洗）
熟地（一两，九蒸）　　　枸杞子（五钱）
山萸（五钱，蒸，去核）　麦冬（一两，去心）
阿胶（二钱，蛤粉炒）　　肉桂（一钱，去粗，研）
黑芥穗（二钱）
水煎服。一剂而喘轻，二剂而喘减，三剂而喘定，四剂而全愈矣。此方用人参以接续元阳，然徒补其气而不补其血，则阳燥而狂，虽回生於一时，亦旋得旋失之道；即补血而不补其肝肾之精，则本原不固，阳气又安得而续乎！所以又用熟地、山萸、枸杞之类，以大补其肝肾之精，而后大益其肺气，则肺气健旺，升提有力矣。特虑新产之后，用补阴之药，腻滞不行，又加肉桂以补命门之火，使火气有根，助人参以生气，且能运化地黄之类，以化精生血。若过於助阳，万一血随阳动瘀而上行，亦非保全之策，更加荆芥以引血归经，则肺气安而喘速定，治几其神乎。
（方妙不可加减。）


<span style='font-weight:bold;'>产后恶寒身颤六十九</span>
妇人产后恶寒恶心，身体颤，发热作渴，人以为产后伤寒也，谁知是气血两虚，正不敌邪而然乎；大凡人之气不虚，则邪断难入。产妇失血既多，则气必大虚，气虚则皮毛无卫，邪原易入，正不必户外之风来袭体也，即一举一动，风即可乘虚而入之。然产后之妇，风易入而亦易出。凡有外邪之感，俱不必祛风，况产妇之恶寒者，寒由内生也。发热者，热由内弱也；身颤者，颤由气虚也。治其内寒，而外寒自散；治其内弱，而外热自解；壮其元阳，而身颤自除。方用十全大补汤。
人参（三钱）　　　　　　白术（三钱，土炒）
茯苓（三钱，去皮）　　　甘草（一钱，炙）
川芎（一钱，酒洗）　　　当归（三钱，酒洗）
熟地（五钱，九蒸）　　　白芍（二钱，炒）
黄耆（一两，生用）　　　肉桂（一两，去粗，研）
水煎服。一剂而诸病悉愈。此方但补气与血之虚，而不去散风与邪之实，正以正足而邪自除也，况原无邪气乎！所以奏功之捷也。
（宜连服数剂，不可只服一剂。） 


<span style='font-weight:bold;'>产后恶心呕吐（七十）</span>
妇人产后恶心欲呕，时而作吐，人皆曰胃气之寒也，谁知是肾气之寒乎！夫胃为肾之关，胃之气寒，则胃气不能行于肾之中；肾之气寒，则肾气亦不能行于胃之内，是肾与胃不可分而两之也。惟是产后失血过多，必致肾水干涸，肾水涸应肾火上炎，当不至胃有寒冷之虞，何故肾寒而胃亦寒乎？盖新产之馀，水乃遽然涸去，虚火尚不能生，火既不生，而寒之象自现。治法宜补其肾中之火，然火无水济，则火在水上，未必不成火动阴虚之症；必须于水中补火，肾中温胃，而后肾无太热之患，胃有既济之欢也。方用温肾止呕汤。
熟地（五钱，九蒸）　　　巴戟（一两，盐水浸）
人参（三钱）　　　　　　白术（一两，土炒）
山萸（五钱，蒸，去核）　炮姜（一钱）
茯苓（二钱，去皮）　　　橘红（五分，姜汁洗）
白蔻（一粒，研）
水煎服。一剂而呕吐止，二剂而不再发，四剂而全愈矣。此方补肾之药，多於治胃之品，然而治肾仍是治胃也。所以肾气升腾，而胃寒自解，不必用大热之剂，温胃而祛寒也。
（服此方必待恶露尽后. 若初产一、二日之内恶心欲呕，乃恶露上冲，宜服加味生化汤：全当归一两（酒洗）、川芎二钱、炮姜一钱、东查炭二钱、桃仁一钱（研），用无灰黄酒一锺，水三锺同煎。）


<span style='font-weight:bold;'>产后血崩（七十一）</span>
少妇产后半月，血崩昏晕，目见鬼神。人皆曰恶血冲心也，谁知是不慎房帏之过乎。夫产后业逾半月，虽不比初产之二三日，而气血初生，尚未全复，即血路已净，而胞胎之损伤未痊，断不可轻于一试，以重伤其门户。无奈少娇之妇，气血初复，不知慎养，欲心大动，贪合图欢，以致血崩昏晕，目见鬼神，是心肾两伤，不特胞胎门户已也。明明是既犯色戒，又加酣战，以致大泄其精，精泄而神亦随之而欲脱。此等之症，乃自作之孽，多不可活。然于不可活之中，而思一急救之法。舍大补其气与血，别无良法也。方用救败求生汤。
人参（二两）　　　　　　当归（二两，酒洗）
白术（二两，土炒）　　　九蒸熟地（一两）
山萸（五钱，蒸）　　　　山药（五钱，炒）
枣仁（五钱，生用）　　　附子（一分或一钱，自制）
水煎服。一剂而神定，二剂而晕止，三剂而血亦止矣。倘一服见效，连服三、四剂，减去一半，再服十剂，可庆更生。此方补气以回元阳於无何有之乡，阳回而气回，自可摄血以归神，生精而续命矣。
（亦有中气素虚，产后顷刻血崩不止，气亦随之而脱。此至危之证，十常不救者八、九，惟用独参汤尚可救活一、二。辽人参去芦五钱，打碎，急煎，迟则气脱不及待矣。煎成徐徐灌之，待气回再煎一服灌之。其馀治法参看血崩门。但产后不可用杭芍炭以及诸凉药。然此证皆系临产一、二日前入房所致，戒之！）


<span style='font-weight:bold;'>产后手伤胞胎淋漓不止（七十二）</span>
妇人有生产之时，被稳婆手入产门，损伤胞胎，因而淋漓不止，欲少忍须臾而不能，人谓胞破不能再补也，孰知不然。夫破伤皮肤，尚可完补，岂破在腹内者，独不可治疗？或谓破在外可用药外治，以生皮肤；破在内，虽有灵膏，无可救补。然破之在内者，外治虽无可施力，安必内治不可奏功乎！试思疮伤之毒，大有缺陷，尚可服药以生肌肉，此不过收生不谨；小有所损，并无恶毒，何难补其缺陷也。方用完胞饮。
人参（一两）　　　　　　白术（十两，土炒）
茯苓（三钱，去皮）　　　生黄耆（五钱）
当归（一两，酒炒）　　　川芎（五钱）
白芨末（一钱）　　　　　红花（一钱）
益母草（三钱）　　　　　桃仁（十粒，泡炒，研）
用猪羊胞一个，先煎汤，后煎药，饥服十剂全愈。夫胞损宜用补胞之药，何以反用补气血之药也？盖生产本不可手探试，而稳婆竟以手探，胞胎以致伤损，则难产必矣。难产者，因气血之虚也。产后大伤气血，是虚而又虚矣，因虚而损，复因损而更虚，若不补其气与血，而胞胎之破，何以奏功乎！今之大补其气血者，不啻饥而与之食，渴而与之饮也，则精神大长，气血再造，而胞胎何难补完乎？所以旬日之内便成功也。
（胞破诸书单方多，然不如此妙。）


<span style='font-weight:bold;'>产后四肢浮肿（七十三）</span>
产后四肢浮肿，寒热往来，气喘咳嗽，胸隔不利，口吐酸水，两胁疼痛，人皆曰败血流于经络，渗于四肢，以致气逆也，谁知是肝肾两虚，阴不得出之阳乎！夫产后之妇，气血大亏，自然肾水不足，肾火沸腾；然水不足则不能养肝，而肝木大燥，木中乏津，木燥火发，肾火有党，子母两焚，火焰直冲，而上克肺金，金受火刑，力难制肝，而咳嗽喘满之病生焉；肝火既旺而下克脾土，土受木刑，力难制水，而四肢浮肿之病出焉。然而肝木之火旺，乃假象而非真旺也。假旺之气，若盛而实不足，故时而热时而寒，往来无定，乃随气之盛衰以为寒热，而寒非真寒，热亦非真热，是以气逆於胸隔之间而不舒耳。两胁者，肝之部位也。酸者，肝之气味也。吐酸胁疼痛，皆肝虚而肾不能荣之象也。治法宜补血以养肝，补精以生血，精血足而气自顺，而寒热咳嗽浮肿之病悉退矣。方用转气汤。
人参（三钱）　　　　　　茯苓（三钱，去皮）
白术（三钱，土炒）　　　当归（五钱，酒洗）
白芍（五钱，酒炒）　　　熟地（一两，九蒸）
山萸（三钱，蒸）　　　　山药（五钱，炒）
芡实（三钱，炒）　　　　柴胡（五分）
故纸（一钱，盐水炒）
水煎服。三剂效，十剂痊。此方皆是补血补精之品，何以名为转气耶？不知气逆由於气虚，乃是肝肾之气虚也。补肝肾之精血，即所以补肝肾之气也。盖虚则逆，旺则顺，是补即转也；气转而各症尽愈，阴出之阳，则阴阳无扦格之虞矣。
（方妙不可加减。白芍宜炒炭用。）


<span style='font-weight:bold;'>产后肉线出（七十四）</span>
妇人有产后水道中出肉线一条，长二、三尺，动之则疼痛欲绝，人以为胞胎之下坠也，谁知是带脉之虚脱乎！夫带脉束于任督之间，任脉前而督脉后，二脉有力，则带脉坚牢；二脉无力，则带脉崩坠。产后亡血过多，无血以养任督，而带脉崩坠，力难升举，故随溺而随下也。带脉下垂，每每作痛于腰脐之间，况下坠者而出于产门之外，其失于关键也更甚，安得不疼痛欲绝乎！方用两收汤。
人参（一两）　　　　　　白术（二两，土炒）
川芎（三钱，酒洗）　　　九蒸熟地（二两）
山药（一两，炒）　　　　山萸（四钱，蒸）
芡实（五钱，炒）　　　　扁豆（五钱，炒）
巴戟（三钱，盐水浸）　　杜仲（五钱，炒黑）
白果（十枚，捣碎）
水煎。服一剂而收半，二剂而全收矣。此方补任督而仍补腰脐者，盖以任督连於腰脐也。补任督而不补腰脐，则任督无助，而带脉何以升举？惟两补之，则任督得腰脐之助，带脉亦得任督之力而收矣。
（此方凡肾虚腰痛、遗尿皆可治，甚勿轻忽。）


<span style='font-weight:bold;'>产后肝痿（七十五）</span>
妇人产后阴户中垂下一物，其形如帕，或有角、或二歧，人以为产颓也，谁知是肝痿之故乎！夫产后何以成肝痿也？盖因产前劳役过伤，又触动怪怒，以致肝不藏血，血亡过多，故肝之脂膜随血崩坠，其形似子宫，而实非子宫也。若是子宫之下坠，状如茄子，只到产门，而不能越出于产门之外。惟肝之脂膜往往出产门外者，至六、七寸许，且有粘席干落一片，如手掌大者，如是子宫坠落，人立死矣，又安得而复生乎！治法宜大补其气与血，而少加升提之品，则肝气旺而易生，肝血旺而易养，肝得生养之力，而脂膜自收。方用收膜汤。
生黄耆（一两）　　　　　人参（五钱）
白术（五钱，土炒）　　　当归（三钱，酒洗）
升麻（一钱）　　　　　　白芍（五钱，酒炒焦）
水煎服。一剂即收矣。或疑产后禁用白芍，恐伐生气之源，何以频用之而奏功也？是未读仲景之书者，嗟乎！白芍之在产后不可频用者，恐其收敛乎瘀也；而谓伐生气之源，则误矣。况病之在肝者，尤不可以不用；且用之於大补气血之中，在芍药亦忘其为酸收矣，又何能少有作祟者乎！矧脂膜下坠，正藉酸收之力，助升麻以提升气血，所以奏功之捷也。
（收肝膜全赖白芍之功，不可用炭。）


<span style='font-weight:bold;'>产后气血两虚乳汁不下（七十六）</span>
妇人产后绝无点滴之乳，人以为乳管之闭也，谁知是气与血之两涸乎！夫乳乃气血之所化而成也，无血固不能生乳汁，无气亦不能生乳汁，然二者之中，血之化乳，又不若气之所化为尤速。新产之妇，血已大亏，血本自顾不暇，又何能以化乳？乳全赖气之力，以行血而化之也。今产后数目，而乳不下点滴之汁，其血少气衰可知。气旺则乳汁旺，气衰则乳汁衰，气涸则乳汁亦涸，必然之势也。世人不知大补气血之妙，而一味通乳，岂知无气则乳无以化，无血则乳无以生。不几向饥人而乞食，贫人而索金乎？治法宜补气以生血，而乳汁自下，不必利窍以通乳也。方名通乳丹。
人参（一两）　　　　　　生黄耆（一两）
当归（二两，酒洗）　　　麦冬（五钱，去心）
木通（三分）　　　　　　桔梗（三分）
七孔猪蹄（二个，去爪壳）
水煎服。二剂而乳如泉涌矣。此方专补气血以生乳汁，正以乳生於气血也。产后气血涸而无乳，非乳管之闭而无乳者可比。不去通乳而名通乳丹，亦因服之乳通而名之；今不通乳而乳生，即名生乳丹亦可。


<span style='font-weight:bold;'>产后郁结乳汁不通（七十七）</span>
少壮之妇，于生产之后，或闻丈夫之嫌，或听翁姑之谇，遂致两乳胀满疼痛，乳汁不通，人以为阳明之火热也，谁知是肝气之郁结乎！夫阳明属胃，乃多气多血之府也。乳汁之化，原属阳明，然阳明属土，壮妇产后，虽云亡血，而阳明之气，实未尽衰，必得肝木之气以相通，始能化成乳汁，未可全责之阳明也。盖乳汁之化，全在气而不在血。今产后数日，宜其有乳，而两乳胀满作痛，是欲化乳而不可得，非气郁而何？明明是羞愤成郁，土木相结，又安能化乳而成汁也。治法宜大舒其肝木之气，而阳明之气血自通，而乳亦通矣，不必专去通乳也。方名通肝生乳汤。
白芍（五钱，醋炒）　　　当归（五钱，酒洗）
白术（五钱，土炒）　　　熟地（三分）
甘草（三分）　　　　　　麦冬（五钱，去心）
通草（一钱）　　　　　　柴胡（一钱）
远志（一钱）
水煎服。一剂即通，不必再服也。
（麦冬用小米炒，不惟不寒胃，且得米味一直引入胃中；而化乳愈速。）

产后编（上卷）
产后总论


凡病起于血气之衰，脾胃之虚，而产后尤甚。是以丹溪先生论产后，必大补气血为先，虽有他症，以末治之，斯言尽治产之大旨。若能扩充立方，则治产可无过矣，夫产后忧、惊、劳、倦，气血暴虚，诸症乘虚易入，如有气毋专耗散，有食毋专消导；热不可用芩、连，寒不可用桂、附；寒则血块停滞，热则新血崩流。至若中虚外感，见三阳表症之多，似可汗也，在产后而用麻黄，则重竭其阳；见三阴里症之多，似可下也，在产后而用承气，则重亡阴血。耳聋胁痛，乃肾虚恶露之停，休用柴胡。谵语出汗，乃元弱似邪之症，非同胃实。厥由阳气之衰，无分寒热，非大补不能回阳而起弱。痉因阴血之亏，不论刚柔，非滋荣不能舒筋而活络，乍寒乍热，发作无期，症似疟也，若以疟治，迁延难愈。言论无伦，神不守舍，病似邪也，若以邪治，危亡可待。去血过多而大便燥结，肉从蓉加於生化，非润肠承气之能通，去汗过多而小便短涩，六君子倍加参，耆，必生津助液之可利。加参生化汤频服，救产后之危；长生活命丹屡用，苏绝谷之人。颓疝脱肛，多是气虚下陷，补中益气之方。口噤拳挛，乃因血燥类风，加参生化之剂。产户入风而痛甚，服宜羌活养荣汤。玉门伤凉而不闭，洗宜〔虫麻〕儿黄硫散。怔忡惊悸，生化汤加以定志。似邪恍惚，安神丸助以归脾。因气而闷满虚烦，生化汤加木香为佐。因食而嗳酸恶食，六君子加神曲、麦芽为良。苏木、莪术，大能破血；青皮、枳壳，最消满胀。一应耗气破血之剂，汗吐宣下之法，止可施诸壮实，岂宜用於胎产。大抵新产后，先问恶露如何，块痛未除，不可遽加参术；腹中痛止，补中益气无疑。至若亡阳脱汗，气虚喘促，频服加参生化汤，是从权也。又如亡阴火热，血崩厥晕，速煎生化原方，是救急也。王太仆云：「治下补下，治以急缓，缓则道路达而力微，急则气味厚而为重。」故治产当遵丹溪而固本，服法宜效太仆以频加。凡付生死之重寄，须着意於极危；欲救俯仰之无亏，用存心于爱物。此虽未尽产症之详，然所闻一症，皆援近乡治验为据，亦未必无小补云。

产前后方症宜忌



<span style='font-weight:bold;'>正产</span>
正产者，有腹或痛或止，腰胁酸痛；或势急而胞未破，名弄胎，服八珍汤加香附自安。有胞破数日而痛尚缓，亦服上药俟之。


<span style='font-weight:bold;'>伤产</span>
伤产者，胎未足月，有所伤动，或腹痛脐痛，或服催生药太早，或产母努力太过，逼儿错路，不能正产，故临月必举动从容，不可多睡，饱食饮酒，但觉腹中动转，即正身仰卧，待儿转顺，与其临时费力，不如先时慎重。


<span style='font-weight:bold;'>调产</span>
调产者，产母临月，择稳婆、办器用、备参药，产时不可多人喧闹，二人扶身，或凭物站。心烦，用滚水调白蜜一匙，独活汤更妙；或饥，服糜粥少许，勿令饥渴。有生息未顺者，只说有双胎，或胎衣不下，勿令产母惊恐。


<span style='font-weight:bold;'>催生</span>
催生者，因坐草太早，困倦难产，用八珍汤，稍佐以香附、乳香，以助血气。胞衣早破，浆血己干，亦用八珍汤。


<span style='font-weight:bold;'>冻产</span>
冻产者，天寒血气凝滞，不能速生，故衣裳宜厚，产室宜暖，背心、下体尤要。


<span style='font-weight:bold;'>热产</span>
热产者，暑月宜温凉得宜。若产室人众，热气蒸逼，致头痛面赤昏晕等症，宜饮清水少许以解之。然风雨阴凉，亦当避之。


<span style='font-weight:bold;'>横产</span>
横产者，儿居母腹，头上足下，产时则头向下，产母若用力逼之，胎转至半而横，当令产母安然仰卧，令其自顺。稳婆以中指挟其肩，勿使脐带羁绊。用催生药，努力即生。
当归、紫苏各三钱，长流水煎服即下。
◎一方，用好京墨磨服之，即下。
◎一方，用败笔头一个，火煅。以藕节自然汁调服之，即下。
◎一方，用益母草六两浓煎，加童便一大杯调服即下。


<span style='font-weight:bold;'>盘肠产</span>
盘肠产者，产则子肠先出，然后生子，其肠或未即收，以蓖麻子四十九粒，研碎涂头上，肠收，急急洗去，迟则有害。又方，止用四十粒，去皮研为膏，涂顶中，收即拭之。如肠燥，以磨刀水润之，再用磁石煎汤服之。须阴阳家用过有验者。


<span style='font-weight:bold;'>难产</span>
难产者，交骨不开，不能生产也，服加味芎归汤，良久即下。
小川芎（一两）　　　　当归（一两）
败龟版（一个，酒炙）　妇人发灰（一握，须用生过男妇者，为末）
水一锺，煎七分服。


<span style='font-weight:bold;'>死产</span>
死产者，子死腹中也。验母舌青黑，其胎已死。先用平胃散一服，酒水各一锺，煎八分，投朴硝煎服，即下。用童便亦好，后用补剂调理。


<span style='font-weight:bold;'>下胞</span>
胞衣不下，用滚酒送下失笑散一剂，或益母丸，或生化汤送鹿角灰一钱，或以产母发入口作吐，胞衣即出。有气虚不能送出者，腹必胀痛，单用生化汤。
全当归（一两）　　川芎（三钱）
白术（一钱）　　　香附（一钱）
加人参三钱更妙，用水煎服。
一方，用蓖麻子二两，雄黄二钱，研膏，涂足下涌泉穴，衣下，急速洗去。
◎平胃散：
南苍术（米泔水浸炒）　厚朴 （姜炒）　陈皮、炙草各二钱
共为粗末，或水煎，或酒煎，煎成时加　硝二钱，再煎一二沸，温服。
◎失笑散：
五灵脂、蒲黄俱研为细末，每服三钱，热酒下。


<span style='font-weight:bold;'>断脐</span>
断脐，必以绵裹咬断为妙。如遇天寒，或因难产，母子劳倦，宜以大麻油纸燃，徐徐烧断，以助元气，虽儿已死，令暖气入脐，多得生，切勿以刀断之。
◎滑胎散：临月常服数剂以便易生
当归（三、五钱）　　　　川芎（五、七钱）
杜仲（二钱）　　　　　　熟地（三钱）
枳壳（七分）　　　　　　山药（二钱）
水二锺，煎八分，食前温服。如气体虚弱人，加人参、白术、随宜服之；如便实多滞者，加牛膝二钱。


<span style='font-weight:bold;'>治产秘验良方</span>
治横生逆产，至数日不下，一服即下；有未足月，忽然胎动，一服即安；或临月先服一服，保护无虞，更能治胎死腹中，及小产伤胎无乳者，一服即如原体。
全当归　　　　　　　　　 川芎（各一钱五分）
川贝母（一钱，去心）　　 荆芥穗、黄耆（各八分）
厚朴　 （姜炒）　　　　　蕲艾、红花（各七分）
菟丝子（一钱二分）　　　 甘草（五分）
羌活（六分，面炒）　　　 枳壳（六分，面炒）
白芍（一钱二分，冬月不用）
上十三味，只用十二味，不可加减。安胎去红花；催生去蕲艾，用井水锺半，姜三片为引，热服，渣用水一锺煎半锺热服。如不好，再用水一锺煎半锺，服之即效，不用二剂。


<span style='font-weight:bold;'>催生兔脑丸</span>
治横生逆产神效。
腊月兔脑髓（一个）　　　　母丁香（一个）
乳香（一钱，另研）　　　　麝香（一分）
兔脑为丸，芡实大，阴干密封，用时以温酒送下一丸。


<span style='font-weight:bold;'>夺命丹</span>
临产未产时，目反口噤，面黑唇青，口中吐沫，命在须臾。若脸面微红，子死母活，急用。
◎蛇退、蚕故子（烧灰不存性）、发灰（一钱）　　　　乳香（五分）
共为细末，酒下。
◎加味芎归汤：
治子宫不收，产后不闭
人参（二钱）　　　　　　黄耆（一钱）
当归（二钱）　　　　　　升麻（八分）
川芎（一钱）　　　　　　炙草（四分）
五味子（十五粒）
再不收，加半夏八分，白芍八分酒妙。


<span style='font-weight:bold;'>新产治法</span>
生化汤先连进二服。若胎前素弱妇人，见危症热症堕胎，不可拘帖数，服至病退乃止。若产时劳甚，血崩形脱，即加人参三、四钱在内，频服无虞。若气促亦加人参，加参于生化汤者，血块无滞，不可以参为补而弗用也。有治产不用当归者，见偏之甚。此方处置万全，必无一矢。世以四物汤治产，地黄性寒滞血，芍药微酸无补，伐伤生气，误甚。


<span style='font-weight:bold;'>产后用药十误</span>
一因气不舒而误用耗气顺气等药，反增饱闷，陈皮用至五分，禁枳实、厚朴。
二因伤气而误用消导，反损胃气，至绝谷，禁枳壳、大黄、蓬、棱、曲、朴。
三因身热而误用寒凉，必致损胃增热，禁芩、连、栀、柏、升、柴。
四因日内未曾服生化汤，勿用参、耆、术，以致块痛不消。
五毋用地黄以滞恶露。
六毋用枳壳、牛膝、枳实以消块。
七便秘毋用大黄、芒硝。
八毋用苏木、棱、蓬以行块，芍药能伐气，不可用。
九毋用山楂汤以攻块定痛，而反损新血。
十毋轻服济坤丹以下胎下胞。
产后危疾诸症，当频服生化汤，随症加减，照依方论。


<span style='font-weight:bold;'>产后寒热</span>
凡新产后，荣卫俱虚，易发寒热；身痛腹痛，决不可妄投发散之剂，当用生化汤为主，稍佐发散之药。产后脾虚，易于停食，以致身热，世人见有身热，便以为外感，遽然发汗，速亡甚矣，当于生化汤中加扶脾消食之药。大抵产后先宜补血，次补气。若偏补气而专用参耆，非善也。产后补虚，用参、耆、芎、归、白术、陈皮、炙草，热轻则用茯苓淡渗之药，其热自除，重则加干姜。或云大热而用姜何也？曰此热非有余之热，乃阴虚内生热耳。盖干姜能人肺分，利肺气，又能入肝分，引众药生血，然必与阴血药同用之。产后恶寒发热腹痛者，当主恶血；若腹不痛，非恶血也。
产后寒热，口眼歪邪，此乃气血虚甚，以大补为主，左手脉不足，补血药多於补气药；右手脉不足，补气药多於补血药，切不可用小续命等发散之药。


<span style='font-weight:bold;'>胎前患伤寒疫症疟疾堕胎等症</span>
胎前或患伤寒、疫症、疟疾，热久必致堕胎，堕后愈增热，因热消阴血，而又继产失血故也。治者甚勿妄论伤寒，疟疫未除，误投栀子豉汤、柴、芩、连、柏等药。虽或往来潮热，大小便秘，五苓、承气等药，断不可用。只重产轻邪，大补气血，频服生化汤。如形脱气脱，加生脉散以防血晕。盖川芎味辛能散，干姜能除虚火，虽有便秘烦渴等症，只多服生化汤，自津液生而二便通矣。若热用寒剂，愈虚中气，误甚。

产后诸症治法



<span style='font-weight:bold;'>血块（第一）</span>
此症勿拘古方，妄用苏木、蓬、棱，以轻人命。其一应散血方、破血药，俱禁用。虽山楂性缓，亦能害命，不可擅用，惟生化汤系血块圣药也。
◎生化汤原方：
当归（八钱）　　　　　　　　川芎（三钱）
桃仁（十四粒，去皮尖，研）　黑姜（五分）
炙草（五分）
用黄酒，童便各半，煎服。
又益母丸、鹿角灰，就用生化汤送下一钱，外用烘热衣服，暖和块痛处，虽大暑亦要和暖块痛处。有气不运而晕迷厥，切不可妄说恶血抢心，只服生化汤为妙。俗有生地、牛膝行血；山棱、蓬术败血；山楂、沙糖消块；蕲艾、椒酒定痛，反致昏晕等症，切不可妄用。二、三、四日内，觉痛减可揉，乃虚痛也，宜加参生化汤。
如七日内，或因寒凉食物，结块痛甚者，加入肉桂八分（一作三分）於生化汤内。如血块末消，不可加参、耆，用之则痛不止。总之，慎勿用峻利药，勿多饮姜椒艾酒，频服生化汤，行气助血，外用热衣以暖腹。如用红花以行之，苏木、牛膝以攻之，则误。其胎气胀，用乌药、香附以顺之；枳壳、厚朴以舒之，甚有青皮、枳实、苏子以下气定喘；芩、连、栀子、黄柏以退热除烦。至於血结更甚，反用承气汤下之而愈结；汗多小便短涩，反用五苓散通之而愈秘，非徒无益，而又害之也。
凡儿生下，或停血不下，半月外尚痛，或外加肿毒，高寸许，或身热，减饮食，倦甚，必用生化汤加三棱、蓬术、肉桂等，攻补兼治，其块自消。如虚甚，食少泄泻，只服此帖定痛，且健脾胃，进食止泻，然后服消块汤。
◎加味生化汤：治血块日久不消，半月后方可用之。
川芎（一钱）　　　　　　当归（三钱）
肉姜（四分）　　　　　　桃仁（十五粒）
三棱（醋炒，六分）　　　元胡（六分）
肉桂（六分）　　　　　　炙草（四分）


<span style='font-weight:bold;'>血晕（第二）</span>
分娩之后，眼见黑花，头眩昏晕，不省人事者：一因劳倦甚而气竭神昏；二因大脱血而气欲绝；三因痰火乘虚泛上而神不守。当急服生化汤二、三帖，外用韭菜细切，纳有嘴瓶中，用滚醋二锺冲入瓶内，急冲产母鼻中，即醒。若偏信古方，认为恶血抢心，而轻用散血之剂；认为疫火，而用无补消降之方，误甚矣。
如晕厥，牙关紧闭，速煎生化汤，挖开口，将鹅毛探喉，酒盏盛而灌之。如灌下腹中渐温暖，不可拘帖数，外用热手在单衣上，从心揉按至腹，常热火暖之一两时，服生化汤，四帖完，即神清。始少缓药，方进粥，服至十剂而安。故犯此者，速灌药火暖，不可弃而不救。若在冬月，妇人身欠暖，亦有大害，临产时必预煎生化汤，预烧秤锺硬石子，候儿下地，连服二、三帖。又产妇枕边，行醋韭投醋瓶之法，决无晕症。又儿生时，合家不可喜子而慢母，产母不可顾子忘倦，又不可产讫即卧，或忿怒逆气，皆致血晕，慎之，慎之！
◎加味生化汤：治产后三血晕症。
川芎（三钱）　　　　　　当归（六钱）
黑姜（四分）　　　　　　桃仁（十粒）
炙草（五分）　　　　　　荆芥（四分，炒黑）
大枣，水煎服。
劳倦甚而晕，及血崩气脱而晕，并宜速灌两服。如形色脱，或汗出而脱，皆急服一帖，即加人参三、四钱，（一加肉桂四分），决不可疑参为补而缓服。痰火乘虚泛上而晕，方内加橘红四分。虚甚加人参二钱。肥人多痰，再加竹沥七分，姜汁少许，总不可用棱术破血等方。其血块痛甚，兼送益母丸，或鹿角灰、或元胡散，或独胜散、上消血块方，服一服即效，不必易方，从权救急。
◎加参生化汤：治产后形色脱晕，或汗多脱晕。
人参（三钱，有倍加至五钱者）
川芎（二钱）　　　　　　当归（五钱）
炙草（四分）　　　　　　桃仁（十粒）
炮姜（四分）
大枣，水煎服。
脉脱形脱，将绝之症，必服此方，加参四、五钱，频频灌之。产后血崩、血晕、兼汗多，宜服此方。无汗不脱，只服本方，不必加参。左尺脉脱，亦加参。此方治产后危急诸症，可通用，一昼一夜，必须服三、四剂，若照常症服，岂能接将绝之气血，扶危急之变症耶！产后一、二日，血块痛虽未止，产妇气血虚脱，或晕或厥、或汗多、或形脱，口气渐凉，烦渴不止，或气喘急，无论块痛，从权用加参生化汤。病势稍退，又当减参，且服生化汤。
加减法：血块痛甚加肉桂七分；渴加麦冬一钱，五味十粒；汗多加麻黄根一钱。如血块不痛，加炙黄耆一钱以止汗；伤饭食面食，加炒神曲一钱，麦芽五分炒；伤肉食，加山楂五个，砂仁四钱炒。


<span style='font-weight:bold;'>厥症（第三）</span>
妇人产有用力过多，劳倦伤脾，故逆冷而厥，气上胸满，脉去形脱，非大补不可，岂钱数川芎、当归能回阳复神乎！必用加参生化汤，倍参，进二剂，则气血旺而神自生矣，厥自止矣。若服药而反渴，另有生脉散，独参代茶饮，救脏之燥。如四肢逆冷，又泄痢类伤寒阴症，又难用四逆汤，必用倍参生化汤，加附子一片，可以回阳止逆，又可以行参、归之力。立二方于下分先后。
◎加参生化汤：治产后发厥，块痛未止，不可加耆、术。
川芎（二钱）　　　　　　当归（四钱）
炙草（五分）　　　　　　炮姜（四分）（一作黑姜）
桃仁（十粒，去皮尖，研）人参（二钱）
枣，水煎。进二服。
◎滋荣益气复神汤：治产后发厥，问块痛已除可服此方。
人参（三钱）　　　　　　黄耆（一两，蜜炙）
白术（一钱，土炒）　　　当归（三钱）
炙草（四分）　　　　　　陈皮（四分）
五味（十粒）　　　　　　川芎（一钱）
熟地（一钱）　　　　　　麦芽（一钱）
枣一枚，水煎服。
手足冷，加附子五分；汗多，加麻黄根一钱，熟枣仁一钱；妄言妄见，加益智、柏子仁、龙眼肉；大便实，加肉从蓉二钱。大抵产后晕厥二症相类。但晕在临盆，症急甚於厥，宜频服生化汤几帖，块化血旺，神清晕止；若多气促形脱等症，必加参、耆。厥在分娩之后，宜倍参生化汤，止厥以复神，并补气血也，非如上偏补气血而可愈也。要知晕有块痛，耆、术不可加；厥症若无块痛，耆、术、地黄，并用无疑也。


<span style='font-weight:bold;'>血崩（第四）</span>
产后血大来，审血色之红紫，视形色之虚实。如血紫有块，乃当去其败血也，止留作痛，不可论崩。如鲜红之血，乃是惊伤心不能生血，怒伤肝不能藏血，劳伤脾不能统血，俱不能归经耳，当以崩治，先服生化汤几帖，则行中自有补。若形脱汗多气促，宜服倍参生化汤几帖以益气，非棕灰之可止者。如产后半月外崩，又宜升举大补汤治之，此症虚极，服药平稳，未见速效，须二十帖后，诸症顿除。
◎生血止崩汤：治产后血崩。
川芎（一钱）　　　　　　当归（四钱）
黑姜（四分）　　　　　　炙草（五分）
桃仁（十粒）　　　　　　荆芥（五分，炒黑）
乌梅（五分，〔火段〕灰）蒲黄（五分，炒）
枣，水煎。忌姜、椒、热物，生冷。
（凡止崩用荆芥，俱宜炒黑。）
鲜红血大来，荆芥穗炒黑、白芷各五分。血竭形败，加参三、四钱。汗多气促，亦加参三、四钱；无汗，形不脱，气促，只服生化汤，多服则血自平。有言归、芎但能活血，甚误。
◎升举大补汤：滋荣益气。如有块动，只服前方，耆、术勿用。
黄耆　　　　　　　　　　白术
陈皮（各四分）　　　　　人参（二钱）
炙草　　　　　　　　　　升麻（各四分）
当归　　　　　　　　　　熟地（各二钱）
麦冬（一钱）　　　　　　川芎（一钱）
白芷（四分）　　　　　　黄连（三分，炒）
荆芥穗（四分，炒黑）
汗多，加麻黄根一钱，浮麦炒一小撮；大便不通，加肉从蓉一钱，禁用大黄；气滞，磨木香三分；痰，加贝母六分，竹沥、姜汁少许；寒嗽，加杏仁十粒，桔梗五分，知母一钱；惊，加枣仁、柏子仁各一钱；伤饭，加神曲、麦芽各一钱；伤肉食，加山楂、砂仁各八分，俱加枣、水煎。身热不可加连、柏；伤食怒气，均不可专用耗散无补药。凡年老虚人患崩，宜升举大补汤。
按：症虚极，注中有“身热不可加连、柏”云云。后三页复神汤项下，注有宜用此汤“少佐黄连坠火”云云。设无火可坠，此方内并无热药，无须反佐。恐黄连未可轻用，此处最宜详慎。又注中寒嗽加有知母，既系寒嗽，知母亦未可擅用。此条疑原刊“寒”字有误。


<span style='font-weight:bold;'>气短似喘（第五）</span>
因血脱劳甚，气无所恃，呼吸止息，违其常度。有认为痰火，反用散气化痰之方，误人性命，当以大补血为主。如有块，不可用参、耆、术；无块，方可用本方，去桃仁，加熟地并附子一片；足冷，加熟附子一钱，及参、术、陈皮，接续补气养荣汤。
◎加参生化汤：治分娩后即患短气者。有块不可加耆、术。
川芎（二钱）　　　　　　当归（四钱）
炙草（五分）　　　　　　黑姜（四分）
桃仁（十粒，去皮尖，研）人参（二钱）
引加枣一枚，连进二、三帖后，再用后方。
◎补气养荣汤：治产后气短日，血块不痛，宜服此方。
黄耆（一钱）　　　　　　白术（一钱）
当归（四钱）　　　　　　人参（三钱）
陈皮（四分）　　　　　　炙草（四分）
熟地（二钱）　　　　　　川芎（二钱）
黑姜（四分）
如手足冷，加熟附子一钱；汗多，加麻黄根一钱，浮麦一小撮；渴，加麦冬一钱，五味子十粒；大便不通，加肉从蓉一钱，麻仁一撮；伤面饭，加炒神曲一钱，炒麦芽一钱；伤肉食，加山楂、砂仁各五分。
按：麦芽有回乳之害，用者慎之！
（黄耆、白术一作各二钱。凡止汗用浮麦宜炒。） 


<span style='font-weight:bold;'>妄言妄见（第六）</span>
由气血虚，神魂无依也，治当论块痛有无缓急。若块痛未除，先服生化汤二、三帖，痛止，继服加参生化汤，或补中益气汤，加安神定志丸调服之。若产日久，形气俱不足，即当大补气血，安神定志，服至药力充足，其病自愈。勿谓邪祟，若喷以法水惊之，每至不救。屡治此症，服药至十数帖方效。病虚似邪，欲除其邪，先补其虚，先调其气，次论诸病，此古人治产后虚症，及年老虚喘，弱人妄言，所当用心也。
◎安神生化汤：治产后块痛未止，妄言妄见症，未可用耆、术。
川芎（一钱）　　　　　　柏子仁（一钱）
人参（一、二钱）　　　　当归（二、三钱）
茯神（二钱）　　　　　　桃仁（十二粒）
黑姜（四分）　　　　　　炙草（四分）
益智（八分，炒）　　　　陈皮（三分）
枣，水煎。
◎滋荣益气复神汤：块痛已止，妄言妄见，服此方即愈。
黄耆　　　　　　　　　　白术
麦冬　　　　　　　　　　川芎
柏子仁　　　　　　　　　茯神
益智（各一钱）　　　　　陈皮（三分）
人参　　　　　　　　　　熟地（各二钱）
炙草（四分）　　　　　　五味子（十粒）
枣仁（十粒、一钱）　　　莲子（八枚）
元肉（八个）
枣，水煎服。
产后血崩、血脱、气喘、气脱，神脱、妄言，虽有血气阴阳之分，其精散神去一也。比晕后少缓，亦危症也。若非厚药频服，失之者多矣。误论气实痰火者，非也。新产有血块痛，并用加参生化汤，行中有补，斯免滞血血晕之失也。其块痛止，有宜用升举大补汤，少佐黄连，坠火以治血脱，安血归经也；有宜用倍参补中益气汤，少佐附子，助参以治气脱，摄气归渊也；有宜用滋荣益气复神汤，少佐痰剂，以清心火，安君主之官也。


<span style='font-weight:bold;'>伤食（第七）</span>
新产后禁膏粱，远厚味。如饮食不节，必伤脾胃。治当扶元，温补气血，健脾胃。审伤何物，加以消导诸药。生化汤加神曲、麦芽以消面食；加山楂、砂仁以消肉食；如寒冷之物，加吴萸、肉桂；如产母虚甚，加人参、白术。又有块，然后消补并治，无有不安者。屡见治者不重产后之弱，惟知速消伤物，反损真气，益增满闷。可不慎哉！
◎加味生化汤：治血块未消，服此以消食。
川芎（二钱）　　　　　　当归（五钱）
黑姜（四分）　　　　　　炙草（五分）
桃仁（十粒）
问伤何物，加法如前，煎服。
◎健脾消食生化汤：治血块已除，服此消食。
川芎（一钱）　　　　　　人参
当归（各二钱）　　　　　白术（一钱半）
炙草（五分）
审伤何物，加法如前。
如停寒物日久，脾胃虚弱，恐药不能运用，可用揉按，炒神曲熨之，更妙。凡伤食误用消导药，反绝粥几日者，宜服此方。
长生活命丹
人参三钱，水一盅半，煎半盅。先用参汤一盏，以米饭锅焦研粉三匙，渐渐加参汤、焦锅粉，引开胃口。煎参汤用新罐或铜勺，恐闻药气要呕也。如服寒药伤者，加姜三大片煎汤。人参名活命草，锅焦名活命丹，此方曾救活数十人。


<span style='font-weight:bold;'>忿怒（第八）</span>
产后怒气逆，胸膈不利，血块又痛，宜用生化汤去桃仁。服时磨木香二分在内，则块化怒散，不相悖也。若轻产重气，偏用木香、乌药、枳壳、砂仁之类，则元气反损，益增满闷。又加怒后即食，胃弱停闷。当审何物，治法如前。慎勿用木香摈榔丸、流气引子之方，使虚弱愈甚也。
◎木香生化汤：治产后血块已除，因受气者。
川芎（二钱）　　　　　　当归（六钱）
陈皮（三分）　　　　　　黑姜（四分）
服时磨木香二分在内。此方减桃仁，用木香、陈皮。前有减干姜者，详之。
◎健脾化食散气汤：治受气伤食，无块痛者。
白术（二钱）　　　　　　当归（二钱）
川芎（一钱）　　　　　　黑姜（四分）
人参（二钱）　　　　　　陈皮（三钱）
审伤何物，加法如前。
大抵产后忿怒气逆及停食二症，善治者，重产而轻怒气消食，必以补气血为先，佐以调肝顺气，则怒郁散而元不损；佐以健脾消导，则停食行而思谷矣。若专理气消食，非徒无益，而又害之。
（陈皮一作三分。又有炙草四分，存参。） 


<span style='font-weight:bold;'>类疟（第九）</span>
产后寒热往来，每日应期而发，其症似疟，而不可作疟治。夫气血虚而寒热更作，元气虚而外邪或侵，或严寒、或极热、或昼轻夜重、或日晡寒热，绝类疟症，治当滋荣益气，以退寒热。有汗宜急止，或加麻黄根之类；只头有汗而不及于足，乃孤阳绝阴之危症，当加地黄、当归之类；如阳明无恶寒，头痛无汗，且与生化汤，加羌活、防风、连须、葱白数根以散之。其柴胡清肝饮等方，常山、草果等药，俱不可用。
◎滋荣养气扶正汤：治产后寒热有汗，午后应期发者。
人参（二钱）　　　　　　炙黄耆
白术　　　　　　　　　　川芎
熟地　　　　　　　　　　麦冬
麻黄根（各一钱）　　　　当归（三钱）
陈皮（四分）　　　　　　炙草（五分）
枣水煎。
◎加减养胃汤：治产后寒热往来，头痛无汗类疟者。
炙草（四分）　　　　　　白茯苓（一钱）
半夏（八分，制）　　　　川芎（一钱）
陈皮（四分）　　　　　　当归（二钱）
苍术（一钱）　　　　　　藿香（四分）
人参（一钱）
姜引煎服。
有痰加竹沥、姜汁、半夏、神曲，弱人兼服河车丸。凡久疟不愈，兼服参术膏以助药力。
◎参术膏：
白术一斤，米泔浸一宿，锉焙，人参一两。用水六碗，煎二碗，再煎二次，共计六碗，合在一处，将药汁又熬成一碗，空心米汤化半酒盏。


<span style='font-weight:bold;'>类伤寒二阳症（第十）</span>
产后七日内，发热头痛恶寒，毋专论伤寒为太阳症；发热头痛胁痛，毋专论伤寒为少阳症，二症皆由气血两虚，阴阳不和而类外感。治者慎勿轻产后热门，而用麻黄汤以治类太阳症；又勿用柴胡汤以治类少阳症。且产母脱血之后，而重发其汗，虚虚之祸，可胜言哉！昔仲景云：「亡血家不可发汗。」丹溪云：「产后切不可发表。」二先生非谓产后真无伤寒之兼症也，非谓麻黄汤、柴胡汤之不可对症也，诚恐后辈学业偏门而轻产，执成方而发表耳。谁知产后真感风感寒，生化中芎、姜亦能散之乎！
◎加味生化汤：治产后三日内发热头痛症。
川芎　　　　　　　　　　防风（各一钱）
当归（三钱）　　　　　　炙草（四分）
桃仁（十粒）　　　　　　羌活（四分）
一本无桃仁，有黑姜四分。
查刊本去桃仁。然必须问有块痛与否，方可议去。服二帖后，头仍痛，身仍热，加白芷八分、细辛四分；如发热不退，头痛如故，加连须葱五个、人参三钱。产后败血不散，亦能作寒作热，何以辨之？曰：时有刺痛者，败血也；但寒热无他症者，阴阳不和也。刺痛用当归，乃和血之药；若乃积血而刺痛者，宜用红花、桃仁、归尾之类。


<span style='font-weight:bold;'>类伤寒三阴症（第十一）</span>
潮热有汗，大便不通，毋专论为阳明症；口燥咽干而渴，毋专论为少阴症；腹满液干，大便实，毋专论为太阴症；又汗出谵语便闭，毋专论为肠胃中燥粪宜下症。数症多由劳倦伤脾，运化稽迟，气血枯槁，肠腑燥涸，乃虚症类实，当补之症，治者勿执偏门轻产，而妄议三承气汤，以治类三阴之症也。间有少壮产后妄下，幸而无妨；虚弱产妇亦复妄下，多致不救。屡见妄下成膨，误导反结。又有血少，数日不通，而即下致泻不止者，危哉！《妇人良方》云：产后大便秘，若计其日期，饭食数多，即用药通之，祸在反掌。必待腹满觉胀，欲去不能者，反结在直肠，宜用猪胆汁润之。若日期虽久，饮食如常，腹中如故，只用补剂而已。若服苦寒疏通，反伤中气，通而不止，或成痞满，误矣！
◎养正通幽汤：治产后大便秘结类伤寒三阴症。
川芎（二钱半）　　　　　当归（六钱）
炙草（五分）　　　　　　桃仁（十五粒）
麻仁（二钱，炒）　　　　肉从蓉（酒洗去甲，一钱）
汗多便实，加黄耆一钱，麻黄根一钱，人参二钱；口燥渴，加人参、麦冬各一钱；腹满溢便实，加麦冬一钱，枳壳六分，人参二钱，苁蓉一钱；汗出谵语便实，乃气血虚竭，精神失守，宜养荣安神，加茯神、远志、苁蓉各一钱，人参、白术各二钱，黄耆、白芷各一钱，柏子仁一钱。
以上数等大便燥结症，非用当归，人参至斤数，难取功效。大抵产后虚中伤寒，口伤食物，外症虽见头痛发热，或胁痛腰痛，是外感宜汗，犹当重产亡血禁汗。惟宜生化汤，量为加减，调理无失。又如大便秘结，犹当重产亡血禁下，宜养正助血通滞，则稳当矣。
◎又润肠粥：治产后日久大便不通。
芝麻一升，研末，和米二合，煮粥食，肠润即通。


<span style='font-weight:bold;'>类中风（第十二）</span>
产后气血暴虚，百骸少血濡养，忽然口噤牙紧，手足筋脉拘搐等症，类中风痫痉，虽虚火泛上有痰，皆当以末治之，勿执偏门，而用治风消痰之方，以重虚产妇也。治法当先服生化汤，以生旺新血。如见危症，三服后，即用加参，益气以救血脱也；如有痰火，少佐橘红、炒芩之类，竹沥、姜汁亦可加之，黄柏、黄连切不可并用，慎之！
◎滋荣活络汤：治产后血少口噤项强筋搐类风症。
川芎（一钱半）　　　　　当归
熟地　　　　　　　　　　人参（各二钱）
黄耆　　　　　　　　　　茯神
天麻（各一钱）　　　　　炙草
陈皮　　　　　　　　　　荆芥穗
防风　　　　　　　　　　羌活（各四分）
黄连（八分，姜汁炒）
有痰，加竹沥、姜汁、半夏；渴加麦冬、葛根；有食，加山楂、砂仁以消肉食，神曲、麦芽以消饭食；大便闭，加肉从蓉一钱半；汗多，加麻黄根一钱；惊悸，加枣仁一钱。
◎天麻丸：治产后中风恍惚语涩四肢不利。
天麻（一钱）　　　　　　防风（一钱）
川芎（七分）　　　　　　羌活（七分）
人参　　　　　　　　　　远志
柏子仁　　　　　　　　　山药
麦冬（各一钱）　　　　　枣仁（一两）
细辛（一钱）　　　　　　南星曲（八分）
石菖蒲（一钱）
研细末，炼蜜为丸，辰砂为衣，清汤下六、七十丸。
（一本枣仁用一钱，细辛用四分，存参。）


<span style='font-weight:bold;'>类痉（第十三）</span>
产后汗多，即变痉者，项强而反，气息如绝，宜速服加减生化汤。
◎加减生化汤：专治有汗变痉者。
川芎　　　　　　　　　　麻黄根（各一钱）
当归（四钱）　　　　　　桂枝（五分）
人参（一钱）　　　　　　炙草（五分）
羌活（五分）　　　　　　天麻（八分）
附子（一片）　　　　　　羚羊角（八分）
如无汗类痉者中风，用川芎三钱，当归一两酒洗，枣仁、防风俱无份量。
（一本心引用生姜一片，枣一枚。）


<span style='font-weight:bold;'>出汗（第十四）</span>
凡分娩时汗出，由劳伤脾，惊伤心，恐伤肝也。产妇多兼三者而汗出，不可即用敛汗之剂，神定而汗自止。若血块作痛，耆、术未可遽加，宜服生化汤二、三帖，以消块痛，随继服加参生化汤，以止虚汗。若分娩后倦甚，濈濈然汗出，形色又脱，乃亡阳脱汗也；汗本亡阳，阳亡则阴随之，故又当从权，速灌加参生化汤，倍参以救危，毋拘块痛。妇人产多汗，当健脾以敛水液之精，益荣卫以嘘血归源，灌溉四肢，不使妄行。杂症虽有自汗、盗汗之分，然当归六黄汤不可治产后之盗汗也，并宜服加参生化汤及加味补中益气二方；若服参耆而汗多不止，及头出汗而不至腰足，必难疗矣；如汗出而手拭不及者，不治。产后汗出气喘等症，虚之极也，不受补者，不治。
◎麻黄根汤：治产后虚汗不止。
人参（二钱）　　　　　　当归（二钱）
黄耆（一钱半，炙）　　　白术（一两，炒）
桂枝（五分）　　　　　　麻黄根（一钱）
粉草（五分，炒）　　　　牡蛎（研，少许）
浮麦（一大撮）
虚脱汗多，手足冷，加黑姜四分，熟附子一片；渴加麦冬一钱，五味十粒。肥白人产后多汗，加竹沥一盏，姜汁一小匙，以清痰火。恶风寒，加防风、桂枝各五分；血块不落，加熟地三钱，晚服八味地黄丸。
山茱萸　　　　　　　　　山药
丹皮　　　　　　　　　　云苓（各八钱）
泽泻（五钱）　　　　　　熟地（八钱）
五味子（五钱）　　　　　炙黄耆（一两）
炼蜜为丸。阳加於阴则汗，因而遇风，变为瘈疭者有之，尤难治。故汗多，宜谨避风寒。汗多小便不通，乃亡津液故也，勿用利水药。


<span style='font-weight:bold;'>盗汗（第十五）</span>
产后睡中汗出，醒来即止，犹盗瞰入睡，而谓之盗汗，非汗自至之比。《杂症论》云：「自汗阳亏，盗汗阴虚。」然当归六黄汤又非产后盗汗方也，惟兼气血而调治之，乃为得耳。
◎止汗散：治产后盗汗。
人参（二钱）　　　　　　当归（二钱）
熟地（一钱半）　　　　　麻黄根（五分）
黄连（五分，酒炒）　　　浮小麦（一大撮）
枣（一枚）
◎又方：
牡蛎（〔火段〕细末，五分）小麦面（炒黄，研末）
（一本牡蛎、小麦炒黄，各五分，空心调服。） 


<span style='font-weight:bold;'>口渴兼小便不利（第十六）</span>
产后烦躁，咽干而渴，兼小便不利，由失血汗多所致，治当助脾益肺，升举气血，则阳升阴降，水入经而为血为液，谷入胃而气长脉行，自然津液生而便调利矣。若认口渴为火，而用芩、连、栀、柏以降之，认小便不利为水滞，而用五苓散以通之，皆失治也。必因其劳损而温之益之，因其留滞而濡之行之，则庶几矣。
◎生津止渴益水饮
人参　　　　　　　　　　麦冬
当归　　　　　　　　　　生地（各三钱）
黄耆（一钱）　　　　　　葛根（一钱）
升麻　　　　　　　　　　炙草（各四分）
茯苓（八分）　　　　　　五味子（十五粒）
汗多，加麻黄根一钱，浮小麦一大撮；大便燥，加肉从蓉一钱分；渴甚，加生脉散，不可疑而不用。


<span style='font-weight:bold;'>遗尿（第十七）</span>
气血太虚，不能约束，宜八珍汤加升麻、柴胡，甚者加熟附子一片.

产后编下卷
产后诸症治法（续上）



<span style='font-weight:bold;'>误破尿胞（第十八）</span>
产理不顺，稳婆不精，误破尿胞膀胱者，用参、芪为君，归、芎为臣，桃仁、陈皮、茯苓为佐，猪羊尿胞煎药，百服乃安。又方云：用生黄丝绢一尺，白牡丹皮根为末，白芨末各二钱，水二碗，煮至绢烂如饴，服之。宜静卧，不可作声，名补脬饮，神效。
（胞破，女科下卷另有方，极妥且效。） 


<span style='font-weight:bold;'>患淋（第十九）</span>
由产后虚弱，热客于脬中，内虚频数，热则小便淋涩作痛，曰淋。
◎茅根汤：凡产后冷热淋并治之。
石膏（一两）　白茅根（一两）
瞿麦　　　　　白茯苓（各五钱）
葵子　　　　　人参
桃胶　　　　　滑石（各一钱）
石首鱼头（四个）
灯心水煎，入齿末，空心服。
一本小注载：症由内虚，方用石膏一两，无此治法，不可拘执陈方以致误人。一本石膏作一钱，无滑石。一作各等分。
◎又方：治产后小便痛淋血。
白茅根　　　　　　　　　翟麦
葵子　　　　　　　　　　车前子
通草（以上俱无份量）　　鲤鱼齿（一百个）
水煎服。亦入齿末。
按： 齿末，疑均是鲤鱼齿。


<span style='font-weight:bold;'>便数（第二十）</span>
由脬内素有冷气，因产发动，冷气入脬故也。用赤石脂二两为末，空心服。又方：治小便数及遗尿，用益智仁二十八枚为末，米饮送下二钱。又：
◎又：桑螵蛸散
桑螵蛸（三十个）　　　　人参
黄芪　　　　　　　　　　鹿茸
牡蛎　　　　　　　　　　赤石脂（各三钱）
为末，空心服二钱，米饮送下。


<span style='font-weight:bold;'>泻（第二十一）</span>
产后泄泻，非杂症有食泄、湿泄、水谷注下之论，大率气虚食积与湿也。气虚宜补、食积宜消、湿则宜燥。然恶露未净，遽难骤燥，当先服生化汤二三帖，化旧生新，加茯苓以利水道，俟血生，然后补气以消食，燥湿以分利水道，使无滞涩虚虚之失。若产旬日外，方论杂症，尤当论虚实而治也。如痛下清水，腹鸣，米饮不化者，以寒泄治；如粪水黄赤，肛门作痛，以热泄治之。有因饮食过多，伤脾成泄，气臭如败卵，以食积治之。又有脾气久虚少食，食下即鸣，急尽下所食之物方觉快者，以虚寒泄治之。治法寒则温之，热则清之，脾伤食积，分利健脾，兼消补虚，善为调治，无失也。产后虚泻，眠昏人不识，弱甚形脱危症，必用人参二钱，白术、茯苓各二钱，附子一钱，方能回生。若脉浮弦，按之不鼓，即为中寒，此盖阴先亡而阳欲去，速宜大补气血，加附子、黑姜以回元阳，万勿忽视。
◎加减生化汤：治产后块未消患泻症。
川芎（二钱）　　茯苓（二钱）
当归（四钱）　　黑姜（五分）
炙草（五分）　　桃仁（十粒）
莲子（八枚）
水煎，温服。
◎健脾利水生化汤：治产后块已除，患泻症。
川芎（一钱）　　　　茯苓（一钱半）
归身（二钱）　　　　黑姜（四分）
陈皮（五分）　　　　炙草（五分）
人参（三钱）　　　　肉果（一个，制）
白术（一钱，土炒）　泽泻（八分）
寒泻，加干姜八分；寒痛，加砂仁、炮姜各八分；热泻，加炒黄连八分；泻水腹痛，米饮不化，加砂仁八分，麦芽、山楂各一钱；泻有酸嗳臭气，加神曲、砂仁各八分。脾气久虚，泻出所食物方快，以虚寒论；泻水者，加苍术一钱以燥湿；脾气弱，元气虚，必须大补，佐消食清热却寒药。弱甚形色脱，必须第一方，参、术、苓、附，必用之药也。诸泻俱加升麻酒炒，莲子十粒。


<span style='font-weight:bold;'>完谷不化（第二十二）</span>
因产后劳倦伤脾，而运转稽迟也，名飧泄；又饮食太过，脾胃受伤，亦然，俗呼水谷痢是也。然产方三日内，块未消化，此脾胃衰弱，参、耆、术未可遽加，且服生化汤加益智、香、砂，少温脾气，俟块消后，加参、耆、术补气，肉果、木香、砂仁、益智温胃，升麻、柴胡清胃气，泽泻、茯苓、陈皮以利水，为上策也。
◎加味生化汤：治产后三日内完谷不化，块未消者。
川芎（一钱）　　　益智（一钱）
当归（四钱）　　　黑姜（四分）
炙草（四分）　　　桃仁（十粒）
茯苓（一钱半）
（一本当归作三钱，有枣一枚。）
◎参苓生化汤：治产后三日内块已消，谷不化，胎前素弱患此症者。
川芎（一钱）　　　　当归（二钱）
黑姜（四分）　　　　炙草（五分）
人参（二钱）　　　　茯苓（一钱）
白芍（一钱，炒）　　益智（一钱，炒）
白术（二钱，土炒）　肉果（一个，制）
泻水多，加泽泻、木通各八分；腹痛，加砂仁八分；渴，加麦冬、五味子；寒泻，加黑姜一钱，木香四分；食积，加神曲、麦芽消饭面，砂仁、山楂消肉食。产后泻痢日久，胃气虚弱，完谷不化，宜温助胃气，六君子汤加木香四分，肉果一个（制）。
（一本有莲子八枚，去心，枣三枚。） 


<span style='font-weight:bold;'>痢（第二十三）</span>
产后七日内外，患赤白痢，里急后重频并，最为难治。欲调气行血，而推荡痢邪，犹患产后元气虚弱；欲滋荣益气，而大补虚弱，又助痢之邪，惟生化汤减干姜，而代以木香、茯苓，则善消恶露，而兼治痢疾，并行而不相悖也。再服香连丸，以俟一、二日后，病势如减，可保无虞。若产七日外，有患褐花色后重，频并虚痢，即当加补无疑。若产妇禀厚，产期已经二十馀日，宜服生化汤加连、芩、厚朴、芍药行积之剂。
（一本作十数日。）
◎加减生化汤：治产后七日内患痢。
川芎（二钱）　　当归（五钱）
炙草（五分）　　桃仁（十二粒）
茯苓（一钱）　　陈皮（四分）
木香（磨，三分）
红痢腹痛，加砂仁八分。
◎青血丸：治噤口痢。
香连为末，加莲肉粉，各一两半，和匀为丸，酒送下四钱。
凡产三，四日后，块散，痢疾少减，共十症，开后依治：
一产后久泻：元气下陷，大便不禁，肛门如脱，宜服六君子汤，加木香四分，肉果一个（制），姜汁（五分）；
二产后泻痢：色黄，乃脾土真气虚损，宜服补中益气汤，加木香、肉果；
三产后伤面食：泻痢，宜服生化汤，加神曲、麦芽；
（一本神曲，麦芽下有各一钱。）
四产后伤肉食：泻痢，宜服生化汤，加山楂、砂仁；
五产后胃气虚弱：泻痢，完谷不化，当温助胃气，宜服六君子汤，加木香四分，肉果一个（制）；
六产后脾胃虚弱：四肢浮肿，宜服六君子汤，加五皮散（见后水肿）；
七产后泻痢：无后重，但久不止，宜服六君子汤，加木香、肉果；
八产后赤白痢：脐下痛，当归、厚朴、黄连、肉果、甘草，桃仁、川芎；
九产后久痢：色赤，属血虚，宜四物汤，加荆芥、人参；
十产后久痢：色白，属气虚，宜六君子汤，加木香、肉果。


<span style='font-weight:bold;'>霍乱（第二十四）</span>
由劳伤气血，脏腑空虚，不能运化食物，及感冷风所致，阴阳升降不顺，清浊乱于脾胃，冷热不调，邪正相搏，上下为霍乱。
◎生化六和汤：治产后血块痛未除，患霍乱。
川芎（二钱）　当归（四钱）
黑姜　　　　　炙草
陈皮　　　　　藿香（各四分）
砂仁（六分）　茯苓（一钱）
姜三片，煎。
◎附子散：治产后霍乱吐泻，手足逆冷，须无块痛方可服。
白术（一钱）　当归（二钱）
陈皮　　　　　黑姜
丁香　　　　　甘草（各四分）
共为末，粥饮送下二钱。
（一本有附子五分。）
◎温中汤：治产后霍乱吐泻不止，无块痛者可服。
人参（一钱）　白术（一钱半）
当归（二钱）　厚朴　 （八分）
黑姜（四分）　茯苓（一钱）
草豆蔻（六分）
姜三片，水煎服。


<span style='font-weight:bold;'>呕逆不食（第二十五）</span>
产后劳伤脏腑，寒邪易乘于肠胃，则气逆呕吐而不下食也。又有瘀血未净而呕者，亦有痰气入胃，胃口不清而呕者，当随症调之。
◎加减生化汤：治产妇呕逆不食。
川芎（一钱）　　当归（三钱）
黑姜　　　　　　砂仁
藿香（各五分）　淡竹叶（七片）
水煎，和姜汁二匙服。
◎温胃丁香散：治产后七日外呕逆不食。
当归（三钱）　　白术（二钱）
黑姜（四分）　　丁香（四分）
人参（一钱）　　陈皮（五分）
炙草（五分）　　前胡（五分）
藿香（五分）
姜三片，水煎服。
◎石莲散：治广妇呕土心冲目弦。
石莲子（去壳，去心，一两半）白茯苓（一两）
丁香（五分）
共为细末，米饮送下。
（一本有白术，无白茯苓，丁香作五钱，用者酌之。）
◎生津益胃汤：治产妇虚弱，口渴气少，由产后血少多汗内烦不生津液。
人参　　　　　　麦冬（去心）
茯苓（各一两）　大枣
竹叶　　　　　　浮小麦
炙草　　　　　　栝萎根
大渴不止，加芦根。
（一本人参一钱，麦冬茯苓三钱，存参。）


<span style='font-weight:bold;'>咳嗽（第二十六）</span>
治产后七日内，外感风寒，咳嗽鼻塞，声重恶寒，勿用麻黄以动汗；嗽而胁痛，勿用柴胡汤；嗽而有声，痰少面赤，勿用凉药。凡产有火嗽，有痰嗽，必须调理半月后，方可用凉药，半月前不当用。
◎加味生化汤：治产后外感风寒咳嗽及鼻塞声重。
川芎（一钱）　当归（二钱）
杏仁（十粒）　桔梗（四分）
知母（八分）
有痰，加半夏曲；虚弱有汗咳嗽，加人参。总之产后不可发汗。
（知母一本作（四分）。）
◎加参安肺生化汤：治产后虚弱，旬日内外感风寒，咳嗽声重有痰，或身热头痛及汗多者
川芎（一钱）　人参（一钱）
知母（一钱）　桑白皮（一钱）
当归（二钱）　杏仁（十粒，去皮尖）
甘草（四分）　桔梗（四分）
半夏（七分）　橘红（三分）
虚人多痰，加竹沥一杯，姜汁半匙。
按：咳嗽论中，明示纵有火嗽，在半月前，犹不得轻用凉药，垂戒綦严。而第一与第二方中，均有知母，小注均有“外感风寒”云云。此必于既感之后，将蕴而为燥热，不得已而用之，小注未及申明。如谓不然，苟初感即用此凉品，岂不与前论显为枘凿。读者须会前人微意，庶不致用古方而自少权衡耳。
◎　　加味四物汤：治半月后干嗽有声，痰少者。
川芎　　　　　白芍
知母　　　　　瓜蒌仁（各一钱）
生地　　　　　当归（各二钱）
诃子（二钱）　冬花（六分）
桔梗（四分）　甘草（四分）
兜铃（四分）　生姜（一大片）


<span style='font-weight:bold;'>水肿（第二十七）</span>
产后水气，手足浮肿，皮肤见光荣色，乃脾虚不能制水，肾虚不能行水也。必以大补气血为先，佐以苍术、白术、茯苓补脾；壅满，用陈皮、半夏、香附消之；虚火，加人参、木通；有热，加黄芩、麦冬以清肺金。健脾利水，补中益气汤；七日外，用人参、白术各二钱，茯苓、白芍各一钱，陈皮五分，木瓜八分，紫苏、木通、大腹皮、苍术、厚朴各四分；大便不通，加郁李仁、麻仁各一钱。如因寒邪湿气伤脾，无汗而肿，宜姜皮、半夏，苏叶加于补气方，以表汗。
◎五皮散：治产后风湿客伤脾经，气血凝滞，以致面目浮虚，四肢肿胀气喘。
五加皮　　　　地骨皮
大腹皮　　　　茯苓皮（各一钱）
姜皮（一钱）
枣一枚，水煎服。
又云，产后恶露不净，停留胞络，致令浮肿，若以水气治之，投以甘遂等药，误矣！但服调经散，则血行而肿消矣。
◎调经散：
没药（另研）　琥珀（另研，各一钱）
肉桂　　　　　赤芍
当归（各一钱）
上为细末，每服五分，姜汁、酒各少许，调服。
（此方能调经治腹痛。）


<span style='font-weight:bold;'>流注（第二十八）</span>
产后恶露流于腰臂足关节之处，或漫肿、或结块，久则肿起作痛，肢体倦怠，急宜用葱熨法以治外肿；内服参归生化汤以消血滞，无缓也。未成者消，已成者溃。
◎葱熨法：
用葱一握，炙热，捣烂作饼，敷痛处，用厚布二、三层，以熨斗，火熨之。
◎参归生化汤：
川芎（一钱半）　当归（二钱）
炙草（五分）　　人参（二钱）
黄耆（一钱半）　肉桂（五分）
马蹄香（二钱）
此症若不补气血，节饮食，慎起居，未有得生者。如肿起作痛，起居饮食如常，是病气未深，形气未损，易治；若漫肿微痛，起居倦怠，饮食不足，最难治。或未成脓，未溃，气血虚也，宜服八珍汤；憎寒恶寒，阳气虚也，宜服十全大补汤；补后大热，阴血虚也，宜服四物汤，加参、术、丹皮；呕逆，胃气虚也，宜服六君子汤，加炮姜、干姜；食少体倦，脾气虚也，宜服补中益气汤；四肢冷逆，小便频数，肾气虚也，补中益气汤加益智仁一钱。神仙回洞散治产后流注恶露，日久成肿，用此宜导其脓，若未补气血旺，不可服此方。


<span style='font-weight:bold;'>膨胀第二十九</span>
其人素弱，临产又劳，中气不足，胸膈不利，而转运稽迟，若产后即服生化汤以消块止痛，又服加参生化汤以健脾胃，自无中满之症。其膨胀，因伤食而误消，因气郁而误散，多食冷物而停留恶露；又因血虚大便燥结，误下而愈胀；殊不知气血两虚，血块消后，当大补气血，以补中虚。治者若但知伤食宜消，气郁宜散，恶露当攻，便结可下，则胃气反损，满闷益增，气不升降，湿热积久，遂成膨胀。岂知消导坐于补中，则脾胃强，而所伤食气消散；助血兼行，大便自通，恶露自行。
如产后中风，气不足，微满，误服耗气药而胀者，服补中益气汤。
人参（五分）　　　　　　当归（五分）
白术（五分）　　　　　　白茯苓（一钱）
川芎（四分）　　　　　　白芍（四分）
萝卜子（四分）　　　　　木香（三分）
（一本人参、白术俱作一钱，当归作二钱，有姜一片。）
如伤食，误服消导药成胀；或胁下积块，宜服健脾汤
人参　　　　　　　　　　白术
当归（各三钱）　　　　　白茯苓
白芍　　　　　　　　　　神曲
吴萸（各一钱）　　　　　大腹皮
陈皮（各四分）　　　　　砂仁
麦芽（各五分）
（一本人参、白术作二钱。）
如大便不通，误服下药成胀，及腹中作痛，宜服养荣生化汤。
当归（四钱）　　　　　　白芍（一钱）
白茯苓（一钱）　　　　　人参（一钱）
白术（二钱）　　　　　　陈皮（五分）
大腹皮（五分）　　　　　香附（五分）
从蓉（一钱）　　　　　　桃仁（十粒，制）
块痛，将药送四消丸。屡误下，须用参、归半斤，大便方通，膨胀方退。凡误用消食耗气药，以致绝谷，长生活命丹屡效。方见伤食条。
（一本无桃仁。）


<span style='font-weight:bold;'>怔忡惊悸（第三十）</span>
由产忧惊劳倦，去血过多，则心中跳动不安，谓之怔仲；若惕然震惊，心中怯怯，如人将捕之状，谓之惊悸。治此二症，惟调和脾胃，志定神清而病愈矣。如分娩后血块未消，宜服生化汤，且补血行块，血旺则怔定惊平，不必加安神定志剂。如块消痛止后患此，宜服加减养荣汤。
当归（二钱）　　　　　　川芎（二钱）
茯神（一钱）　　　　　　人参（一钱）
枣仁（一钱，炒）　　　　麦冬（一钱）
远志（一钱）　　　　　　白术（一钱）
黄耆（一钱，炙）　　　　元肉（八枚）
陈皮（四分）　　　　　　炙草（四分）
姜煎。
虚烦加竹沥、姜汁，去川芎、麦冬，再加竹茹一团；加木香，即归脾汤。
◎养心汤：治产后心血不定，心神不安。
炙黄耆（一钱）　　　　　茯神（八分）
川芎（八分）　　　　　　当归（二钱）
麦冬（一钱八分）　　　　远志（八分）
柏子仁（一钱）　　　　　人参（一钱半）
炙草（四分）　　　　　　五味（十粒）
姜，水煎服。
（一本有元肉六枚。） 


<span style='font-weight:bold;'>骨蒸（第三十一）</span>
宜服保真汤。先服清骨散。
◎柴胡梅连汤：即清骨散作汤，速效。
柴胡　　　　　　　　　　前胡
黄连　　　　　　　　　　乌梅（去核）
各二两，共为末听用；再将猪脊骨一条，猪苦胆一个，韭菜白十根，各一寸，同捣成泥，入童便一酒盏，搅如稀糊，入药末，再捣，为丸如绿豆大，每服三四十丸，清汤送下。如上膈热多，食后服。此方凡男女骨蒸皆可用之，不专治产妇。
◎保真汤：
黄耆（六分）　　　　　　人参（二钱）
白术（二钱，炒）　　　　炙草（四分）
川芎（六分）　　　　　　当归（二钱）
天冬（一钱）　　　　　　麦冬（二钱）
白芍（二钱）　　　　　　枸杞（二钱）
黄连（六分，炒）　　　　黄柏（六分，炒）
知母（二钱）　　　　　　生地（二钱）
五味（十粒）　　　　　　地骨皮（六分）
枣三枚，去核，水煎服。
（一本无麦冬、黄连。）
◎加味大造汤：治骨蒸劳热。若服清骨散、梅连丸不效服此方。
人参（一两）　　　　　　当归（一两）
麦冬（八分）　　　　　　石斛（八分，酒蒸）
柴胡（六钱）　　　　　　生地（二两）
胡连（五钱）　　　　　　山药（一两）
枸杞（一两）　　　　　　黄柏（七分，炒）
先将麦冬、地黄捣烂，后入诸药同捣为丸，加蒸紫河车另捣，焙干为末，炼蜜丸。
（一本麦冬、石斛仅作八钱，柴胡五钱，黄柏四分，酒炒。） 


<span style='font-weight:bold;'>心痛（第三十二）</span>
此即胃脘痛。因胃脘在心之下，劳伤风寒，及食冷物而作痛，俗呼为心痛。心可痛乎！血不足，则怔仲惊悸不安耳。若真心痛，手足青黑色，旦夕死矣。治当散胃中之寒气，消胃中之冷物，必用生化汤，佐消寒食之药；无有不安。若绵绵而痛，可按止之，问无血块，则当论虚而加补也。产后心痛、腹痛，二症相似，因寒食与气上攻于心，则心痛；下攻于腹，则腹痛，均用生化汤加肉桂、吴萸等温散之药也。
◎加味生化汤：
川芎（一钱）　　　　　　当归（三钱）
黑姜（五分）　　　　　　肉桂（八分）
吴萸（八分）　　　　　　砂仁（八分）
炙草（五分）
伤寒食，加肉桂、吴萸；伤面食，加神曲、麦芽；伤肉食，加山楂、砂仁；大便不通，加肉从蓉。


<span style='font-weight:bold;'>腹痛（第三十三）</span>
先向有块无块。块痛，只服生化汤，调失笑散二钱，加元胡一钱；无块，则是遇风冷作痛，宜服加减生化汤。
川芎（一钱）　　　　　　当归（四钱）
黑姜（四分）　　　　　　炙草（四分）
防风（七分）　　　　　　吴萸（六分）
白蔻（五分）　　　　　　桂枝（七分）
痛止去之。随伤食物，所加如前。


<span style='font-weight:bold;'>小腹痛（第三十四）</span>
产后虚中，感寒饮冷，其寒下攻小腹作痛；又有血块作痛者；又产后血虚脐下痛者，并治之以加减生化汤。
川芎（一钱）　　　　　　当归（三钱）
黑姜（四分）　　　　　　炙草（四分）
桃仁（十粒）
有块痛者，本方中送前胡散，亦治寒痛；若无块，但小腹痛，亦可按而少止者，属血虚，加熟地三钱，前胡、肉桂各一钱为末，名前胡散。


<span style='font-weight:bold;'>虚劳（第三十五）</span>
指节冷痛，头汗不止。
人参（三钱）　　　　　　当归（三钱）
黄耆（二钱）　　　　　　淡豆豉（十粒）
生姜（三片）　　　　　　韭白（十寸）
猪肾（二个）
先将猪肾煮熟，取汁煎药八分，温服。
（一本有或用猪胃一个。先将胃略煮后再煎汤煮药。）


<span style='font-weight:bold;'>遍身疼痛（第三十六）</span>
产后百节开张，血脉流散，气弱则经络间血多阻滞，累日不散，则筋牵脉引，骨节不利，故腰背不能转侧，手足不能动履，或身热头痛，若误作伤寒，发表出汗，则筋脉动荡，手足发冷，变症出焉，宜服趁痛散。
当归（一钱）　　　　　　甘草
黄耆　　　　　　　　　　白术
独活（各八分）　　　　　肉桂（八分）
桑寄生（一钱）　　　　　牛膝（八分）
薤白（五根）
姜三片，水煎服。
（一本无桑寄生。）


<span style='font-weight:bold;'>腰痛（第三十七）</span>
由女人肾位系胞，腰为肾腑，产后劳伤肾气，损动胞络，或虚未复而风乘之也。
◎养荣壮肾汤：治产后感风寒，腰痛不可转。
当归（二钱）　　　　　　防风（四分）
独活　　　　　　　　　　桂心
杜仲　　　　　　　　　　续断
桑寄生（各八分）
生姜三片，水煎服。两帖后痛未止，属肾虚，加熟地三钱。
（一本川芎八分。）
◎加味大造丸：治产后日久，气血两虚，腰痛肾弱，方见骨蒸条。
◎青娥丸：
胡桃（十二个）　　　　　破故纸（八两，酒浸，炒）
杜仲（一斤，姜汁炒，去丝）
为细末，炼蜜丸，淡醋汤送六十丸。
（胡桃一本作二十个。） 


<span style='font-weight:bold;'>胁痛（第三十八）</span>
乃肝经血虚气滞之故。气滞，用四君子汤加青皮、柴胡；血虚，用四物汤加柴胡、人参、白术。若概用香燥之药，则反伤清和之气，无所生矣。
◎补肺散：治胁痛。
山萸　　　　　　　　　　当归
五味　　　　　　　　　　山药
黄耆　　　　　　　　　　川芎
熟地　　　　　　　　　　木瓜
白术　　　　　　　　　　独活
枣仁（各等分）
水煎服。
（一本山萸二钱，当归二钱，五味十粒，黄耆八分，川芎六分，熟地钱半，木瓜、白术各一钱，独活八分，枣仁一钱，姜一片，无山药，存参。）


<span style='font-weight:bold;'>阴痛（第三十九）</span>
产后起居太早，产门感风作痛，衣被难近身体，宜用祛风定痛汤。
川芎（一钱）　　　　　　当归（三钱）
独活　　　　　　　　　　防风
肉桂　　　　　　　　　　荆芥（各五分，炒黑）
茯苓（一钱）　　　　　　地黄（二钱）
枣二枚，煎服。
又附阴疳阴蚀。阴中疮曰匿疮，或痛或痒，如虫行状，浓汁淋漓。阴蚀几尽者，由心肾烦郁，胃气虚弱，致气血流滞。经云：「诸疮痛痒皆属于心。」治当补心养肾，外以药熏洗，宜用十全阴疳散。
川芎　　　　　　　　　　当归
白芍　　　　　　　　　　地榆
甘草（各等分）
水五碗，煎二碗，去渣薰，日三夜四，先薰后洗。
一方，用蒲黄一升，水银二两，二味调匀搽。
一方，用虾蟆、兔粪等分为末，敷疮。
一方，治疳虫食下部及五脏。取东南桃枝，轻打头散，以绵缠之。
一方，用石硫黄末，将缚桃枝蘸而燃烟薰之（按此条宜与上条合看）。
一方，截一短竹筒，先纳阴中，以桃枝烧烟薰之。


<span style='font-weight:bold;'>恶露（第四十）</span>
即系裹儿污血，产时恶露随下，则腹不痛而产自安。若腹欠温暖，或伤冷物，以致恶露凝块，日久不散，则虚症百出；或身热骨蒸，食少赢瘦；或五心烦热，月水不行，其块在两胁，动则雷鸣，嗜杂晕眩，发热似疟，时作时止，如此数症，治者欲泄其邪，先补其虚，必用补中益气汤送三消丸，则元气不损，恶露可消。
◎加味补中益气汤：
人参（一钱）　　　　　　白术（二钱）
当归（三钱）　　　　　　黄耆（一钱，炙）
白芍（一钱）　　　　　　广皮（四分）
甘草（四分）
姜，枣，煎服。
◎三消丸：治妇人死血食积痰三等症。
黄连（一两，一半用吴萸煎汁去渣浸炒，一半用益智仁炒，去益智仁不用）
川芎（五钱）　　　　　　莱菔子（一两五钱，炒）
桃仁（十粒）　　　　　　山栀
青皮　　　　　　　　　　三棱
莪术（各五钱，俱用醋炒）山楂（一两）
香附（一两，童便浸炒）
上为末，蒸饼为丸，食远服，用补中益气汤送下五、六十丸；或用白术三钱，陈皮五钱，水一锺，煎五分送下亦可。
此方治产后伤食，恶露不尽。若初产恶露不下，宜服生化汤加楂炭三钱。每日一帖，连服四剂，妙。


<span style='font-weight:bold;'>乳痈（第四十一）</span>
乳头属足厥阴肝经，乳房属足阳明胃经。若乳房臃肿，结核色红，数日外肿痛溃稠脓，脓尽而愈，此属胆胃热毒，气血壅滞，名日乳痈，易治。若初起内结小核，不红不肿不痛，积之岁月，渐大如巉岩石，破如熟榴，难治。治法：痛肿寒热，宜发表散邪；痛甚，宜疏肝清胃；脓成不溃，用托里；肌肉不生，脓水清稀，宜补脾胃；脓出及溃，恶寒发热，宜补血气；饮食不进，或作呕吐，宜补胃气。乳岩初起，用益气养荣汤加归脾汤，间可内消；若用行气破血之剂，速亡甚矣。
◎瓜蒌散：治一切痈疽，并治乳痈。痈者，六腑不和之气，阳滞于阴则生之。
瓜萎（一个，连皮捣烂）　生甘草（五分）
当归（三钱）　　　　　　乳香（五分，灯心炒）
金银花（三钱）　　　　　白芷（一钱）
没药（五分，灯心炒）　　青皮（五分）
水煎，温服。
◎回脉散：乳痈未溃时服此，毒从大便出，虚人不用。
大黄（三钱半）　　　　　白芷（八分）
乳香（五分）　　　　　　木香（五分）
没药（五分）　　　　　　穿山甲（五分，蛤粉拌炒）
共为末，人参二钱煎汤，调药末服。
（一本大黄作三钱，有人参三钱。）
◎十全大补汤：
人参　　　　　　　　　　白术
黄耆　　　　　　　　　　熟地（各三钱）
茯苓（八分）　　　　　　甘草（五分）
川芎（八分）　　　　　　金银花（三钱）
泻，加黄连、肉果；渴，加麦冬、五味；寒热往来，用马蹄香捣散。凡乳痈服薏苡仁粥好。又方，用乌药软白香辣者五钱，研，水一碗，牛皮胶一片，同煎七分，温服。如孕妇腹内痛，此二方可通用。
（一本人参四味各二钱。）
又有乳吹，乃小儿饮乳，口气所吹，乳汁不通，壅结作痛，不急治则成痈，宜速服瓜蒌散，更以手揉散之。


<span style='font-weight:bold;'>风甚（第四十二）</span>
用山羊血取色新者，于新瓦上焙干，研末，老酒冲下五，六分为度；重者用至八分，其效如神。
又用抱不出壳鸡子，瓦上焙干，酒调服。
如治虚寒危症，用蓝须子根刮皮，新瓦上焙干，研末，温服一钱为度，虽危可保万全。


<span style='font-weight:bold;'>不语（第四十三）</span>
乃恶血停蓄于心，故心气闭塞，舌强不语，用七珍散。
人参　　　　　　　　　　石菖蒲
川芎　　　　　　　　　　生地（各一两）
辰砂（五分，研）　　　　防风（五钱）
细辛（一钱）
共为细末，用薄荷汤下一钱。因痰气郁结，闭口不语者，用好明矾一钱，水飞过，沸汤送下。
（一方治产后不语。）
人参　　　　　　　　　　石莲子（去心）
石菖蒲（各等分）
水煎服。
《妇人良方》云：产后暗，心肾虚不能发声，七珍散；脾气郁结，归脾汤；脾伤食少，四君子汤；气血俱虚，八珍汤，不应，独参汤，更不宜急加附子，盖补其血以生血，若单用佛手散等破血药，误矣。

补集
产后大便不通


用生化汤内减黑姜加麻仁；胀满，加陈皮；血块痛，加肉桂，元胡。如燥结十日以上，肛门必有燥粪，用蜜枣导之。
◎炼蜜枣法：
用好蜜二、三两，火炼滚，至茶褐色，先用湿桌，倾蜜在桌上，用手作如枣样，插肛门，待欲大便，去蜜枣，方便。
又方，用麻油，口含竹管入肛门内，吹油四、五口，腹内粪和即通；或猪胆亦可。

治产后鸡爪风


组成：桑柴灰（三钱，存性）　　　鱼胶（三钱，炒）
手指甲（十二个，炒）
共为末，黄酒送下，取汗即愈。

保产无忧散


组成：当归（钱半，酒洗）　　　　炒黑芥穗（八分）
川芎（钱半）　　　　　　　艾叶（七分，炒）
面炒枳壳（六分）　　　　　炙黄耆（八分）
菟丝子（钱四分，酒炒）　　厚朴　 （七分，姜炒）
羌活（五分）　　　　　　　川贝母（一钱，去心）
白芍（钱二分，酒炒）　　　甘草（五分）
姜三片，温服。
上方保胎，每月三、五服，临产热服，催生如神。

治遍体浮肿


是脾虚水溢之过。凡浮肿者可通用，俱神效。
真缩砂仁四两，莱菔子二两四钱，研末，水浸浓取汁，浸砂仁，候汁尽，晒干，研极细末，每服一钱，渐加至二钱为度，淡姜汤送下。

保产神效方


未产能安，临产能催，偶伤胎气，腰疼腹痛，甚至见红不止，势欲小产，危急之际，一服即愈，再服全安。临产时交骨不开，横生逆下，或子死腹中，命在垂危，服之奇效。
全当归（一钱五分，酒洗）紫厚朴　 （七分，姜汁炒）
真川芎（一钱五分）　　　菟丝子（一钱五分，酒泡）
川贝母（二钱，去心，净煎好方和入）
枳壳（六分，面炒）　　　川羌活（六分）
荆芥穗（八分）　　　　　黄耆（八分，蜜炙）
蕲艾（五分，醋炒）　　　炙草（五分）
白芍（一钱二分，冬用二钱，酒炒）
生姜三片，水二锺，煎八分，渣水一锺煎六分，产前空心预服二剂，临产随时热服。此方仙传奇方，慎勿以庸医轻加减其分两。
按：保产无忧散、保产神效方，与编首治产秘验良方，俱相同，特引论略别，并存参看可也。


