乘桴医影序
余于乙卯冬，载砚归籍，尝辑《归砚录》以见志。友人时招余游沪，辄为事阻，未得果行。庚申秋，渟溪被难，后诸相知招游甬、越、武林。余谓：必争之地，完善之区，繁富之乡，我能往，寇亦能往，何必多此跋涉耶？悉却之。意欲乘桴海上，法圣人之居九夷。而季杰、性痴、若蕖相继病危。盖季杰神气素怯，惊吓感邪，病未解而正气散漫，不能自持，余以攘外安内治之。性痴善忧多郁，气机结涩，伏邪遂得依山傍险而负固不解，余但舒其郁结，消其忧懑，徐为疏瀹，邪亦潜消。若蕖弱而好侠，嫉官兵之无用，愤寇氛之日张，怒木直升，髪冲眦裂，柔金失降，胃闭津枯，一息恹恹，舌尖焦硬，饮难下咽，闻药即呕，肌消音微，涎流腥赤，自知不起，无药可投。余以毫无气味、性极平淡之西洋参、枇杷叶、石斛、芦根、竹茹、鲜稻头煎而频灌，始渐转机。迨二病痊可，又为次女嫁事所羁。既而彤彤徂暑，畏于登程，且挈眷以行，谈何容易，孑身而往，谁托妻孥？展转思维，殊无善策。承吕君慎庵招游濮院，遂乘舟前往，寄庑于董君枯匏家，闭户忍饥，草《饮食谱》、《鸡鸣录》二书，以摅忧悃。甫脱稿，而渟溪复遭焚掠，季杰挈眷徙于穷乡，山妻携四女来濮。嗣杭垣复陷，洲城亦溃，天崩地裂，无路可行，急将三、四二女，择攸遣嫁。而四女所归姚氏，世居嘉兴之僻乡，慎庵已挈眷避此，故为我谋此退步也。四月十三日，贼过梅泾，阖镇皆逃，余遂送山妻及五、六二女于姚氏，而陈君半樵适以信来，招游沪渎。有桐庐王文介者，病危于屠甸，神昏遗矢，医皆却走。宗侄绍武飞函丐余往视，乃温邪误表也，幸体坚邪有下行之路，与大剂凉解而瘥。绍武亦怂恿游沪。因于二十四日，托妻孥于姚、吕诸君而行，五月初三日抵沪。此地曾遭兵燹，不但沧海渐变桑田，中原宛如外国，二十年来，开辟日甚，商舶鳞集，而江浙之幸免于难者，率避于此。帆樯林立，踵接肩摩，弹丸小邑，居然成一大都会矣。余以性情疏懒，相识者多，既无泛应之才，又恐不知者疑为有求而来也。故不谒一客，暂寓东门外周君采山“德泰纸号”内，以半樵、绍武皆在此佐会计。而周氏昆仲，向以青眼视我，虽市廛纷沓，藉省旅资。惟采山四令弟履庆，去年患病，盼余甚切，至弥留时，犹道余不置口。余为酷热，不能行，不料其英年一病而不起也，神交数载，竟无一面之缘，清夜扪心，徒呼负负。居数日，乞诊者纷纷，聊记一二，用质宗工，题曰“医影”，而序其“乘桴”之由如右。
同治元年夏五月海昌睡乡散人题于申江寓次
乘桴医影
陈君春泉之令爱，甫三龄，患寒热胀泻，医治多日，颈软肢搐，涕泪全无。以为延成慢惊，试以温补，神识渐至不清。又疑邪气逆传，灌以犀角等药，病日剧。遂束手，速余勘之。乃饮食不节，脾胃不调耳。春泉始悟前因失恃无乳，常啖龙眼、枣脯等物以滋补也。余以鸡内金、五谷虫、鳖甲、川朴、黄连、竹茹、冬瓜皮、防风、米仁、芦根等为方，一剂知，数剂愈。
童少塘之子，五岁，患泻，身热，医与温中健脾药，热壮无溺，苔黑齿焦，口渴无眠，渐至呕吐。余用芩、连、茹、滑、银花、石斛、绿豆衣、冬瓜皮、芦根等味，数剂霍然。
沈寅甫令正，患少腹聚气，痛无定所，甚至浑身筋骨痠痛，寒热如疟。医谓外感，治之日剧，眠食皆废。余按脉微数而弦，重取极细，乃八脉大亏之证。经予一贯煎加减，投之旬余而瘳。
倪笠坪患感旬余，屡医不效，邀余往勘，乃湿温证也，投药十剂而痊。乃弟筱坪亦病此，服药数剂，已有小效，更医用柴葛三帖，势渐剧。复请视，嘱曰：此名重暍，气液二伤矣。授轻养清化法，甫得转机，又易医，骤进生地、龟板等味，而痰湿腻络，呃汗陡作，乃凂王小铁孝廉邀诊，已不能措手矣。嗣有黄上水孝廉来申，患湿温，医与柴葛二帖，足冷面红，胸痞多汗。延诊授清化法二帖，足温面赤退矣，惟胸闷未得全舒，疑为有疹不达，更医迎合，二进辛透，遂痰塞欲厥而亡。
钱仪华体弱患感，医治多日，目瞪神呆，不眠不食，不便不言，肢痉流涎，牙关咬紧，危象毕呈矣。余察脉弦长而滑，不甚鼓指，苔色黄腻，良由医者不辨病之在气在血，初起则升透，继因谵语，即用生地等血分之品，以滋塞其邪，遂成负固不解之势。虽便秘多日，而邪尚在上，不可下也。授小陷胸加茹、薤、菖、朴、芩、翘、竹沥为方，数服便行而愈。嗣有倪某，亦因误治如前，而咳逆吐沫，间或带血，予小陷胸合苇茎，去米仁，加王不留行、蒲公英、雪羹，数帖下其燥矢，咳逆平而愈。
丁晓山室，久患头痛，卧榻不起，耳鸣睛赤，食减无眠，频年培补，证日以加。乃兄黄纯安请往视之。脉弦滑而数，口苦苔黄，乃风自火出，搏液成痰，温补误投，遂成锢疾也。予芩、连、胆、柏、茹、夏、羚、菊、栀、蒺、地丁、石斛、决明、海䖳等。十余剂势大减，苔退加餐。加入二至、生地、天冬以滋水，渐安眠食，而能起坐矣。
洞庭吴某，患四肢痠痛，形瘦便艰，口渴不饥，睛红溺赤。医投滋养，即形脘闷，稍进辛通，烦渴益甚。就余诊脉，弦滑而软，是木热流脂，肝阳烁液也。以元参、白薇、王不留行、地丁、蒌仁、鲜斛、昆布、紫菀、知母、竹沥，服旬余而痊。
钱塘吴菊谭茂才令弟竹溪，在德泰权账事。始患泄泻，余知其蕴湿内盛，邪寻出路也。嘱其节食忌口。渠恃体坚，饮啖如故。已而身热头重，脘闷不饥，与清宣法，病即减。遂啖饭碗半。余谓：必复也。次日果不能食，热壮面红，口渴苔黄，溺色带黑，是邪得食助，悉从火化，所谓谷入于阴，长气于阳也。遂予大剂清化，加枳、桔数剂渐瘥。而呃忒连朝，人皆危之。余谓：无恐也，府气未通，上焦更有痰阻气机耳。但用轻清展化，果痰吐便行以愈。
补拟清化方：淡豆豉、焦山栀皮、杏仁、桔梗、枳实、花粉、佩兰叶、连翘、通草、瓜蒌、焦山楂、炒莱菔子。
补拟轻清展化方：旋覆花、紫菀、白前、橘皮、竹茹、柿蒂、黄郁金、川贝、蒌皮、枳壳、鲜枇杷叶。<span class='ZhuShi'>（桐按：此二段疑非正文。）</span>
周君采山令妹，年二十二岁，体丰而患腿痠胸闷，上身壮热多汗，头痛畏风，腰下无汗，二腿不温，苔色腻黄，渴须热饮，脉来滑数，彻夜无眠，或疑其虚，余谓：痰阻气郁，吸受温邪，兼挟湿滞，格拒不通。法当开降。既不可补，亦忌温升。予芩、连、茹、夏、紫菀、蒌仁、蛤粉、滑石、川朴、芦根等药，数剂，浑身发斑，又数剂，冷痰始吐。再加石膏，痰由大便而下，垢苔始退，二足渐温。适汛至，去芩、连、蒌仁，加枇杷叶，又三剂热退脉和，胸中舒畅，知饥能寐，授潜阳镇补而痊。
归安陈半樵，年三十五岁，患身热，便泻，口干，仍强起任事。察其脉虚大而弦，是忧劳过甚，元气大亏之证。幸而能食。亟与参、芪、苓、草、防、芍、木瓜、陈皮、石斛，旬日霍然，即旋里省亲。逾月来申，患暑湿类疟，予清化药四帖而愈。但觉疲惫，仍以参、芪、柏、草等，培其本元。
仁和周鹤庭室，年逾四旬，阴虚有素，而多产育，窜难来申，怀胎五月，暑热外侵，饥不能餐，饮亦欲噎，身热时作，胎冲欲坠，苦渴苔黄，肢面时麻，便溏不畅，龈痈溺清，形削面黧，标实中虚。以西洋参、银花各三钱，连翘、西瓜翠衣各四钱，蒲公英、鲜斛各八钱，桑叶二钱，苏梗、竹茹各钱半，丝瓜络、白薇、石菖蒲各一钱，服三帖，得汗热退，痈溃胎安，能食溺通而愈。
姚欧亭夫人，年五十九岁，素伤谋虑，首如戴帽，杳不知饥，夜来非酒不眠，苔色一块白滞，时或腹痛，手心如烙，脉左弦数，右软滑。乃木热流脂，痰阻气机，胃受肝乘，有升无降也。予连、夏、茹、苓、蛤壳、延胡、楝等<span class='ZhuShi'>（桐按：原文如此）</span>、雪羹，二帖，便泻稍带血块，而腹痛减，首帽除，苔亦松泛，纳食略增，惟晨起苦渴，改授参、蛤壳、橘、半、苓、茹、苡、斛、丝瓜络、海藻，嘱其常服，以通胃舒肝、涤痰清络为善后法，服旬日右脉起矣。
欧亭二令爱，年二十八岁，幼年患四肢不舒，误服灵砂等药，遂成锢疾。今晡热嗽痰，苔白而渴，龈肿而痛，颊痒便溏，是伏热生风，兼挟暑感。予石膏、滑石、羚羊、桑叶、橘、半、茹、斛、功劳、丝瓜络、西瓜翠等，不旬皆愈。
欧亭令孙，年十九。患胆怯善惊，精滑不固，鼻赤形瘦，舌绛口干。以元参、丹参、生地、天冬、竹茹、连、柏、生草、砂仁、莲子心、归身等，数帖而安。
姚㟼庵比部，年五十八岁，患痰喘自汗，便溏不畅。或以为下元大衰，议用大剂附、桂。予诊脉滑而长，乃上焦痰火为患。以杏、朴、滑、菀、射干、竹茹、蛤壳、鹅管石、芦根等而愈。
堂按：方内有鹅管石一味，是上焦虽有痰火，下原亦衰矣。
㟼庵令宠，患痰嗽巅疼，口干胁跃，不饥而渴，时或吐酸，舌赤脉弦。以一贯煎增损，投匕即安。
嘉善顾应如茂才，年逾六旬，每日吸洋烟五钱，久患痰嗽口干，耳鸣头响，小溲梗涩，大便艰难，多药罕效，予一贯煎而愈。
姚晋轩令媳，体素弱，迩来时患气坠，坠后上升，杳不知饥，腿凉面赤，口热如火，左胁如疼，心下如盘，屡服滋养人乳，病日以剧。余勘其脉，弦细以滑，乃肝热而停饮也，柔腻恶可投乎？予紫菀、白前、茹、半、旋、菖、丝瓜络、蛤粉、雪羹、川连、苏叶，旬日而安。
姚欧亭七令爱，自庚申患痢后，便泻不已，时或腹胀，形瘦，少餐，苔白不渴。投以补脾之药，胀甚发热，脉急而弦。改予参、朴、橘、半、冬瓜皮、白薇、楝、芍、茹、苡等而愈。
欧亭天资颖异，天文地理，诗画琴书，无不精妙，而又深究医理，且赋体素坚。自云道光间在河间患感，因便秘汗多，脉浮势欲脱，误服人参，神渐昏愦。幸遇董某，用生脉散、生姜捣烂，遍涂其身，灌以大黄六两，芒硝三钱，连下十余次，始得生机。从此不敢言医。噫！其聪明不如欧亭者，亦何必强谈医耶？（欧亭云：蟑螂花擦头面疮皰、面刺，应手即消，煎汤洗疮疥、脚气，有奇效。）
周采山素善饮，久患心下坚硬如柈，纳谷甚少，常时便畅则气机较舒，今忽大泻不饥，汗多形瘦，勘脉微而滑，予参、术、橘、半、苡、朴、茹、连、桂、苓十味以补气涤痰，通阳化湿，投匕即效，数服而瘳。即此加减，俾其常服。
周采山令弟启东，体丰善啖，喜于作劳，陡患脘痛当心，随左右卧而较盛，身热自汗，肢冷便溏，苔色黄腻，溺短而渴，脉至右寸关模糊不应，是痰湿热夹食为患也，以枳、橘、半、滑、朴、茹、连、菔子、芦根为剂，三帖即止。
湖州赵君敬泉，邀看周君岚仙证，年二十九岁，平昔好义，家遭离乱，犹孳孳为善，惟日不足，以致心烦虑乱，若无把握，惟恐颠坠，神不自持，脉来细数，食少事繁，是真阴素亏，心阳过扰也。予一贯煎加牡蛎、坎版、石英，合甘麦大枣、生归身，服之甚安。
秀水某，春间病几危，余为治愈。既而余避难来申，病者亦于秋间徙沪。将交秋分，复招诊视，尚不能起榻，而胸满腹大，溺清便艰，气塞火升，咽颊作响，食后出语，气即上冲，腿软腰疼，目干少寐，腹中时痛，泄气稍舒，欲噫不宣，苔色满布。此但知其久病元虚，率投守补，窒其升降之机，而不调其情志也。以北沙参、丝瓜络、枇杷叶、蒲公英、留行子、竹茹、蛤粉、菖蒲、蒌仁、半夏、苏叶、黄连为剂，服之渐效。
若蕖稚息，途次遇盗受惊，汛行发热，勉强支持。迨余知之，即予菖、茹、翘、枳、薇、菀、芩、蒌、栀、芦，以开郁豁痰，宣气清热。火虽下行而足温，然舌绛神瞀，谵语撮空，自言魂不在身。脉甚滑数。是痰热胶结，营津受烁，竟不更衣，急需濡导。改用元参、海䖳、辰冬、菖蒲、蒌仁、鲜斛、鲜生地、竹沥、梨，服六帖，而大便行，热退，舌润神清，渴喜热饮，韧痰频吐，杳不思食，小溲艰涩，且易呕恶。以橘、半、菖、茹、薇、菀、枇杷叶，而饮食渐进。又逾旬，大解复行，痰嗽肢汗出，悲伤欲哭，得噫始舒。以一贯煎加菖蒲、旋覆，去归身，服之愈。
钱君少谷，滞下久延，所下肠垢似鱼脑，少腹尚坚硬不舒，小溲短涩，腰痛，舌无液，脉弦数而梗，是阴液为肝热所迫而不守，阳气为肝郁所滞而不通。予白头翁合封髓丹，服数帖，腹柔痢减，脉和能食。改三奇散合封髓而愈。
南浔朱浦香，年五十六岁，忽患呃忒暮热，陈某进滋降药，势益甚，陆定圃嘱余诊。脉甚弦滑且数，胸次痞闷，乃痰阻枢机也。与橘、枳、芩、连、茹、射、兜、菀、枇杷叶等药。渠嫌芩、连苦寒，删去不用，加入柴胡四分。服后呃虽减，而肝风动，大汗遍身，指震气促，少腹跃跃而动。亟以蛤壳、旋覆、白前以降之，得畅解数次而愈。


