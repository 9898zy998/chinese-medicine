黄帝外经
    《黄帝外经》首见于《汉书》卷三十，艺文志第五，方技类之医经中，惟不见录经文。相关之书目为：黄帝外经三十九卷或三十七卷。另有扁鹊外经十二卷。又有白氏外经三十六卷，旁篇二十五卷等。
    据梅自强先生《颠倒之术》谓：「此书(黄帝外经)一直失传，至本世纪八十年初，始在天津发现明末或清初根据口耳相传整理而成的精抄本。」传述者(陈士铎先生并)于每篇之末都加上了简短的评价，并冠以《外经微言》之名。尔后，天津古籍出版社曾把它列为「中医珍本丛书」影印1500本试销，不意以不是岐伯时成书为由而被某些人说成是「伪书」，以致未能再版。」 又谓：「《外经》是以黄帝及雷公、风伯等二十三位大臣探讨问难的方式写成的，共九章八十一篇。《外经》的内容，有不少是可补《内经》之不足。(按：即仙道内丹、养生延命范围)」
    《黄帝外经》全篇，余固从未曾阅读。数年前虽遍访街坊各大书局而不获，并亦曾委托世侄黄建伟先生在大陆探寻，仍终不克结果。
    自古学仙者不可不学医，学医者亦不可不学仙。盖仙医同源，取其医道相资，落实于身心性命之真确而已。故《黄帝外经》是否系伪经，己不是考据与争辨的问题，而是它的正面意义与内涵。
    吾人亟盼有朝一日，得能遂我心愿，展读全文。恳望世之有珍藏《黄帝外经》者，何妨捐弃孤芳自赏之洁好，雅量将其公布于世，以慰引颈跷企之悬思耳！　 
第一章 阴阳颠倒篇
	 
黄帝闻广成子窈窈冥冥之旨，叹广成子之若天也！退而夜思，尚有未获，遗鬼臾区问于岐伯天师曰：「帝闻至道于广成子，广成子曰：『至道之精，窈窈冥冥。至道之极，昏昏默默。无视无听，抱神以静，形将自正。必静必清，无劳汝形，无摇汝精，无思虑营营，乃可以长生。目无所视，耳无所闻，心无所知，汝神将守汝形，形乃长生。慎汝内，闭汝外，多知为败，我为汝遂于大明之上矣，至彼至阳之原也。为汝入于窈冥之门矣，至被至阴之原也。天地有官，阴阳有藏。慎守汝身，物将自壮。我其守一，以处其和，故身可以不老也，天师必知厥义？幸明晰之！』」。
岐伯稽首奏曰：「大哉言乎！」非吾圣帝，安克闻至道哉！帝明知故问，岂欲传旨于万际乎？何心之仁也，臣愚，何足以知之。然，仁圣明问，敢备述以闻：窈冥者，阴阳之谓也。昏默者内外之词也。视听者耳目之语也。至道无形而有形，有形而实无形。无形藏于有形之中，有形化于无形之内，始能形与形全，精与神合乎？
鬼臾区曰：「诺。虽然，师言微矣，未及其妙也。」
岐伯曰：「乾坤之道不外男女，男女之道不外阴阳，阴阳之道不外顺逆，顺则生，逆则死也。阴阳之原，即巅倒之术也。世人皆知顺生，不知顺之有死；皆知逆死，不知逆之有生，故未老先衰矣。广成子之教，示帝行巅倒之术也。」
鬼臾区曰：「何言之神乎！虽然，请示其原！」
岐伯曰：「巅倒之术，即探阴阳之原乎！窈冥之中有神也。昏默之中有神也。视听之中有神也。探其原而守其神，精不摇矣。探其原而保其精，神不驰矣。精固神全，形安敝乎？」
鬼臾区复奏帝前。帝曰：「俞哉！载之《外经》，传示臣工，使共闻至道，同游于无极之野也。
陈士铎《外经微言》曰：此篇帝问而天师答之，乃首篇之论也。问不止黄帝，而答止天师者，帝引天师之论也。帝非不知颠倒之术，明知故问也，欲尽人皆知广成子之教也。
第二章 顺逆探原篇
伯高太师问于岐伯曰：「天师言颠倒之术，即探阴阳之原，其旨奈何？」岐伯不答。再问，曰：「唯唯」。三问，岐伯叹曰：「吾不敢隐矣。夫阴阳之原者，即生克之道也；颠倒之术者，即顺逆之理也。知颠倒之术，即知阴阳之矣。」
伯高曰：「阴阳不同也，天之阴阳，地之阴阳，人身之阴阳，男女之阴阳，何以探之哉？」
岐伯曰：「知其原亦何异哉！」
伯高曰：「请显言其原。」
岐伯曰：「五行顺生不生，逆死不死。生而不生者，金生水而克水，水生木而克木，木生火而克火，火生土而克土，土生金而克金，此害生于恩也。死而不死者，金克木而生木，木克土而生土，土克水而生水，水克火而生火，火克金而生金，此仁生于义也。夫五行之顺，相生而生相克；五行之逆，不克而不生。逆之至者顺之至也。
伯高曰：「美哉言乎！然何以顺而逆之也？」
岐伯曰：「五行之顺，得土而化；五行之逆，得土而神。土以合之，土以成之也。
伯高曰：「余知之矣，阴中有阳，杀之内以求生乎？阳中有阴，生之内以出死乎？余与帝同游于无极之野也。」
岐伯曰：「逆而顺之，必先顺而逆之。绝欲而不为邪所侵也，守神而不为境所移也，炼气而勿为物所诱也，保精而勿为妖所耗也。服药饵以生其津，慎吐纳以添其液，慎劳逸以安其髓，节饮食以益其气，其庶几乎！」
伯高曰：「天师之教我以原者全矣！」
岐伯曰：「未也，心死则身生。死心之道，即逆之之功也，心过死则身亦不生；生心之道，又顺之之功也。顺而不顺，始成逆而不逆乎！」
伯高曰：「志之矣，敢忘秘诲哉！」
陈士铎《外经微言》曰：「伯高之问，亦有为之问也。顺中求逆，逆处求顺，亦生克之门也。今奈何求生于顺乎！于顺处求生，不若于逆处求生之为得也。」
第三章 命根养生篇
伯高太师复问岐伯曰：「养生之道，可得闻乎？」
岐伯曰：「愚何足以知之。」
伯高再问，岐伯曰：「人生天地之中，不能与天地并久者，不体天地之道也。天赐人以长生之命，地赐人以长生之根。天地赐人以命根者，父母予之也。合父母之精以生人之身，则精即人之命根也。魂魄藏于精之中，魂属阳，魄属阴；魂超生，魄超死。夫魂魄者，神也。凡人皆有神，内存则生，外游则死。魂最善游，由于心之不寂也。广成子谓『抱神以静』者，正抱心而同寂也。」
伯高曰：「夫精者非肾中之水乎？水性主动，心之不寂者，不由于肾之不静乎？」
岐伯曰：「肾水之中，有真火存焉，水欲下而火欲升，此精之所以不静也；精一动而心摇摇矣。然而，制精之不动，仍在心之寂也。」
伯高曰：「吾心寂矣，肾之精欲动奈何？」
岐伯曰：「水火原相须也，无火则水不安，无水则火亦不安。制心而精动者，由于肾水之涸也，补先天之肾水以制心，则精不动而心易寂矣。」
陈远公《外经微言》曰：「精出于水，亦出于水中之火也。精动由于火动，火不动精安能摇乎？可见精动由于心动也。心动之极，则水火俱动矣！故安心为利精之法也。」
第四章 任督生死篇
雷公问曰：「十二经脉之外，有任督二脉，何略而不言也？」
岐伯曰：「二经脉不可略也，以二经散见于各经，故言十二经脉，而二经已统会于中矣。」
雷公曰：「试分言之。」
岐伯曰：「任脉行胸之前，督脉行背之后也。任脉起于中极之下，以山毛际，循腹里，上关元，至咽咙，上颐，循面，入目眦，此任脉之经络也。督脉起于少腹以下骨中央，女子以系廷孔，在溺孔之际；其络循阴器，合纂间，统纂后，即前后二阴之间也。别绕臀，至少阴，与巨阳中络者，合少阴，上腹内后廉，贯脊属肾，与太阳起于目内眦。上额交巅，上入络脑，至鼻柱，还出别下项，循肩膞，夹脊，抵腰中，入循膂，络肾。其男子循茎下至纂，与女子等。其少腹直上者，贯脐中央，此督脉之经络也。虽督脉止于龈交，任脉止于承浆，其实二脉同起于会阴，止于龈交者未尝不过承浆，止于承浆者未尝不过龈交；行于前者亦行于后，行于后者亦行前，循环周流，彼此无间。故任督二脉分之则为二，合之则仍一也。夫会阴者，至阴之所也。任脉由阳行于阴，故名阴脉之海；督脉由阴行于阳，故督脉名阳脉之海。非龈交穴为阳海，承浆为阴海也。阴交阳而阴气生，阳交阴而阳气生，任督交而阴阳自长，不如海之难量乎？故以海名之。」
雷公曰：「二经之脉余已知之矣，请问其受病何如？」
岐伯曰：「二经气行，则十二经之气通；二经之气塞，男则成疝，女则成瘕，非遗溺即脊强也。」
雷金曰：「病止此乎？」
岐伯曰：「肾之气必假道于任督，二经气闭，则肾气塞矣；女子不受妊，男子不射精，人道绝矣。然则任督二脉之经络，即人死生之道路也。」
雷公曰：「神哉论也！请载《外经》，以补《内经》未备。」
陈士铎《外经微言》曰：「任督之路实人生死之途，谈得精，好入神。」
第五章 阴阳二蹻篇
司马问曰：「奇经八脉中有阴蹻、阳蹻之脉，可得闻乎？」
岐伯曰：「《内经》言之矣。」
司马曰：「《内经》之言，治之未验，或有未全欤？」
岐伯曰：「《内经》约言之，实未全也。阴蹻脉，足少阴肾经之别脉也。起于然骨之照海穴，出内踝上，又直上之，循阴股以入于阳。上循胸里，入缺盆，上出人迎之前，入于目下鸠，属于目眦之精明穴，合足太阳膀胱之阳蹻脉而上行。此阴蹻之脉也。阳蹻脉足太阳膀胱之别脉也，亦起于然骨之下申脉穴，出外踝，下循仆参、郗于、跗阳，与足少阳会于居胶，又与手阳明会于肩腢、巨骨，又与手太阳、阳维会于胹俞，与足阳明会于地仓、巨胶，与任脉、足阳明会于承泣，会足少阴肾经之阴蹻下行。此阳蹻之脉也。然而阳蹻之起止，阳始于膀胱，而止于肾；阴始于肾而止于膀胱。此男子同也，女子微有异。男之阴蹻起于然骨，女之阴蹻始于阴股。男之阳蹻脉起于申脉，女之阳蹻起于仆参。知同而治同，知异而疗异，则阳蹻之病不至阴缓阳急，阴蹻之脉不至阳缓阴急，何不验乎？」
司马公曰：「今而后阴阳二蹻之脉昭然矣。」
陈士铎《外经微言》曰：「二蹻之脉分诸男女，与内经微别，人宜知之，不可草草看过。」
第六章 奇恒篇
奢龙问于岐伯曰：「奇恒之腑，与五脏并主藏精，皆可名脏乎？」
岐伯曰：「然。」
奢龙曰：「脑、髓、骨、脉、胆、女子胞，既谓奇恒之腑，不宜又名脏矣？」
岐伯曰：「腑名脏者，以其能藏阴也。阴者即肾中之真水也。真水者肾精也。精中有气，而脑、髓、骨、脉、胆、女子胞，皆能藏之，故可名腑，亦可名脏也。」
奢龙曰：「修真之士，何必留心于此乎？」
岐伯曰：「人欲长生，必知斯大义，而后可以养精气，结圣胎者也。」
奢龙曰：「女子有胞以结胎，男子无胞何以结之？」
岐伯曰：「女孕男不妊，故胞虽属女子，而男子未尝无胞也。男子有胞而后可养胎息，故修真之士，必知斯六者。至要者，则脑与胞也。脑为泥凡，即上丹田也；胞为神室，即下丹田也。骨藏髓，脉藏血，髓藏气，脑藏精。气血精髓，尽升泥凡。下降于舌，由舌下华池，由华池下广泉、玉英、通于胆、下贯神室。世人多欲，故血耗气散，髓竭精亡也。苟知藏而不泄，即返还之道也。」
奢龙曰：「六者宜藏，何道而使之能藏乎？」
岐伯曰：「广成子有言，毋劳形、毋摇精、毋思虑营营，非不泄之谓乎？」
奢龙曰：「命之矣。」
陈士铎《外经微言》曰：「脑、髓、骨、脉、胆与胞，非脏也。非脏而以脏名之，以其能藏也。能藏故以藏名之，人可失诸藏乎？」
第七章 三关升降篇
巫咸问曰：「人身三关在何经乎？」
岐伯曰：「三关者河车之关也，上玉枕，中肾脊，下尾闾。」
巫咸曰：「三关何故关人生死乎？」
岐伯曰：「关人生死，故名曰关。」
巫咸曰：「请问生死之义。」
岐伯曰：「命门者水中火也，水火之中实藏先天之气。脾胃之气，后天之气也。先天之气不交于后天，则先天之气不长；后天之气不交于先天，则后天之气不化。二气必画夜交，而后生生不息也。然而后天之气，必得先天之气，先交而后生；而先天气，必由下而上升，降诸脾胃，以分散于各脏腑。三关者，先天之气所行之径道也。气旺则升降无碍，气衰则阻，阻则人病矣。」
巫咸曰：「气衰安旺乎？」
岐伯曰：「助命门之火，益肾阴之水，则气自旺矣。」
巫咸曰：「善。」
陈士铎《外经微言》曰：「人有三关，故可生可死。然生死实在先天，不在后天也。篇中讲后天者，返死而生，非爱生恶死也。人能长守先天，何恶先天之能死乎！」
第八章 呼吸篇
雷公问于岐伯曰：「人气之呼吸，应天地之呼吸乎？」
岐伯曰：「天地人同之。」
雷公曰：「心肺主呼，肾肝主吸，是呼乃心肺也，吸乃肝肾也。何有时呼出不心肺，而属肾肝；吸入不属肾肝，而属心肺乎？」
岐伯曰：「一呼不再呼，一吸不再吸，故呼中有吸，吸中有呼也。」
雷公曰：「请悉言之。」
岐伯曰：「呼出者，阳气之出也。吸入者，阴气之入也。故呼应天，而吸应地。呼不再呼，呼中有吸也；吸不再吸，吸中有呼也。故呼应天而亦应地，吸应地而亦应天也。所以呼出心也肺也，从天而言之也；吸入肾也肝也，从地而言之也。呼出肾也肝也，从地言之也；吸入心也肺也，从天言之也，盖独阳不生，呼中有吸者，阳中有阴也；独阴不长，吸中有呼者，阴中有阳也。天之气不降，则地之气不升；地之气不升，则天之气不降。天之气下降者，即天之气呼出也；地之气上升者，即地之气吸入也。故呼吸出心肺，阳气也，而肾肝阴气，辄随阳气而吸入；肾肝阴气也，而心肺阳气，辄随阴而俱入矣。所以阴阳之气，虽有呼吸而阴阳之根无间也；呼吸之间虽有出入，而阴阳之本无两岐也。」
雷公曰：「善。」
陈士铎《外经微言》曰：「呼中有吸，吸中有呼，是一是二，人可参天地也。」
第九章 善养篇
雷公问于岐伯曰：「春三月谓之发陈，夏三月谓之蕃秀，秋三月谓之容平，冬三月谓之闭藏，天师详载《四时调神大论》中。然谓调四时则病不生，不调四时则病必作。所谓四时者，调阴阳之时令乎？抑调人身阴阳之气乎？愿晰言之。」
岐伯曰：「明乎哉问也！调阴阳之气在人不在时也。春三月调木气也，调木气者顺肝气也；夏三月调火气也，调火气者顺心气也；秋三月调金气也，调金气者顺肺气也；冬三月调水气也，调水气者顺肾气也。肝气不顺，逆春气矣，少阳之病应之。心气不顺，逆夏气矣，太阳之病应之。肺气不顺，逆秋气矣，太阴之病应之。肾气不顺，逆冬气矣，少阴之病应之。四时之气可不调乎？调之实难，以阴阳之气不易调也，故人多病耳。」
雷公曰：「人既病矣，何法疗之？」
岐伯曰：「人以胃气为本，四时失调，致生疾病，仍调其胃气而已。胃调脾自调矣；脾调而肝、心、肺、肾、无不顺矣。」
雷公曰：「先时以养阴阳，又何可不讲乎？」
岐伯曰：「阳根于阴，阴根于阳；养阳则取之阴，养阴则取之阳也。以阳养阴，以阴养阳，贵养之于预也，何邪能干乎？闭目塞兑，内观心肾，养阳则漱津送入心也，养阴则漱津送入肾也，无它异法也。
雷公曰：「善。」
天老问曰：「阴阳不违背，而人无病。养阴阳之法，止调心肾乎？」
岐伯曰：「《内经》一书，皆养阴养阳之法也。」
天老曰：「阴阳之变迁不常，养阴养阳之法，又乌可执哉？」
岐伯曰：「公言何善乎！奇恒之病，必用奇恒之法疗之。预调心肾，养阴阳于无病之时也。然而病急不可缓，病缓不可急，亦视病如何耳！故不宜汗而不汗，所以养阳也；宜汗而汗之，亦所以养阳也。不宜下而不下，所以养阴也；宜下而下之，亦所以养阴也。岂养阳养阴，专尚补而不尚攻乎？用攻于补之中，正善于攻也。用补于攻之内，正善于补也。攻补兼施，养阳而不损于阴，养阴而不损于阳，庶几善于养阴阳者乎！」
天老曰：「善。」
陈士铎《外经微言》曰：「《善养》一篇，俱非泛然之论，不可轻用攻补。」


