古今图书集成医部全录卷四百一

　小儿未生胎养门

　　列女传

　　　胎教论

古者妇人姙子，寝不侧，坐不边，立不跸，不食邪味，割不正不食，席不正不坐，目不视邪色，耳不听淫声，夜则令瞽诵诗道正事，如此则生子形容端正，才过人矣。

　　千金方 【 唐?孙思邈】 

　　　养胎论

旧说凡受胎三月，逐物变化，禀质未定。故姙娠三月，欲得观犀象猛兽珠玉宝物，欲得见贤人君子盛德大师，观礼乐钟鼓俎豆军旅陈设，焚烧名香，口诵诗书古今箴诫，居处简静，割不正不食，席不正不坐，弹琴瑟，调心神，和情性，节嗜欲，庶事清净，生子皆良，长寿，忠孝仁义，聪慧无疾，斯盖文王胎教者也。
儿在胎，日月未满，阴阳未备，腑脏骨节皆未成足。故自初姙迄于将产，饮食居处皆有禁忌。
姙娠食羊肝，令子多厄；食山羊肉，令子多病。
姙娠食驴马肉，令子延月；食骡肉，产难。
姙娠食兔肉犬肉，令子无音声并缺唇。
姙娠食鸡肉糯米，令子多寸白虫。
姙娠食鸡子及干鲤鱼，令子多疮。
姙娠食椹并鸭子，令子倒出心寒。
姙娠食雀肉并豆酱，令子满面多(黑干)黯黑子。
姙娠食雀肉饮酒，令子心淫情乱，不畏羞耻。
姙娠食鳖，令子短项。
姙娠食冰浆，绝胎。
姙娠勿向非常地大小便，必半产杀人。
除之才曰：姙娠三月名始胎。当此之时，未有定仪，见物而化。欲生男者操弓矢，欲生女者弄珠玑。欲子美好，数视璧玉；欲子贤良，端坐清虚。是谓外象而内感者也。

　　妇人良方 【 宋?陈自明】 

　　　胎教论

巢氏《病源论》：姙娠一月名胎胚，足厥阴脉养之；二月名始膏，足少阳脉养之；三月名始胎，手心主脉养之。当此之时，血不流行，形象始化，未有定仪，因感而变。欲子端正庄严，常口谈正言，身行正事。欲生男，宜佩弦，执弓矢；欲生女，宜佩韦，施环佩。欲子美好，宜佩白玉；欲子贤能，宜看诗书。是谓外象而内感者也。四月始受水精以成其血脉，手少阳脉养之；五月始受火精以成其气，足太阴脉养之；六月始受金精以成其筋，足阳明脉养之；七月始受木精以成其骨，手太阴脉养之；八月始受土精以成肤革，手阳明脉养之；九月始受石精以成毛发，足少阴脉养之；十月五脏六腑关节人神皆备。此其大略也。又五脏论有称耆婆者论：一月如露珠；二月如桃花，三月男女分；四月形象具；五月筋骨成；六月毛发生；七月游其魂，儿能动左手；八月游其魄，儿能动右手；九月三转身；十月受气足。更有《颅顖经》云：一月为胎胞，精血凝也；二月为胎形，成胚也；三月阳神为三魂；四月阴灵为七魄；五月五行，分五脏也；六月六律，定六腑也；七月精开窍通光明也；八月元神具降真灵也；九月宫室罗布以定生人也；十月受气足，万象成也。今推究数说：如五脏论者类，皆浅鄙妄托其名；至于三藏佛书且涉怪诞，漫不可考。今按《颅顖经》三卷云，中古巫方所撰；某巢氏论姙娠至三月始胎之峙，欲谈正言、行正事、佩弦韦、执弓矢、施环佩、佩白玉、读诗书之类，岂非胎教之理乎？尝试推巢氏所论，云姙娠脉养之理。若足厥阴肝脉也，足少阳胆脉也，为一脏腑之经，余皆如此。且四时之令，必始于春木，故十二经之养始于肝，所以养胎在一月二月。手心主心包络脉也，手少阳三焦脉也，属火而夏旺，所以养胎在三月四月。手少阴手太阳乃心脉也，以君主之官，无为而尊也。足太阴脾脉也，足阳明胃脉也，属土而旺长夏，所以养胎在五月六月。手太阴肺脉也，手阳明大肠脉也，属金而旺秋，所以养胎在七月八月。足少阴肾脉也，属水而旺冬，所以养胎在九月。又况母之肾脏系于胎，是母之真气，子之所赖也。至十月儿于母腹之中，受足诸脏气脉所养，然后待时而生。此论奥微而有至理。世更有明之者，亦未有过于巢氏之论矣。余因述其说。
巢氏论曰：阳施阴化，精气有余，两胎有俱男俱女者。《道藏经》云：妇人月信止后一日、三日、五日，值男女旺相日阳日阳时交合，有孕多男。若男女禀受皆壮则多子，一或怯弱则少子。《颅顖经》云：阳盛发阴，当孕成男。六脉诸经，皆举其阴。又云：三阳所会则生男，三阴所会则生女。葛仙翁《肘后方》云：男从父气，女从母气。《圣济经》云：天之德，地之气，阴阳之至和，流薄于一体。因气而左动则属阳，阳资之则成男；因气而右动则属阴，阴资之则成女。《易》称干道成男，坤道成女，此男女之别也。凡姙娠有疾，投以汤药，衰其大半而已，使病去母安，胎亦无损矣。
【 注　按东垣、丹溪云：经水断后一二日，血海始净，精胜其血，感者成男；四五日后，血脉已旺，精不胜血，感者成女。盖父精母血，因感而会。精之施也，血能摄精，故成男，此万物资始于干元也。血之行也，精不能摄，故成女，此万物资生于坤元也。阴阳交媾，胚胎始凝，所藏之处，名曰子官。一系在下，上有两岐，一达于左，一达于右。精胜其血，则阳为之主，受气于左子宫而男形成；精不胜血，则阴为之主，受气于右子宫而女形成。此二先生之确论也。若夫姙娠药饵宜禁，当参本门考之。】 
褚氏云：男女之合，二情交畅。阴血先至，阳精后冲，血开裹精，精入为骨而男形成矣。阳精先入，阴血后参，精开裹血，血入为本而女形成矣。阳气聚面，故男子面重，溺死者必伏；阴气聚背，故女子背重，溺死者必仰。走兽溺死，仰伏皆然。阴阳均至，非男非女之身；精血散分，骈胎品胎之兆。父少母老，产女必羸；母壮父衰，生男必弱。古之良工，首察乎此。气受偏瘁，与之补之。补羸女则养血壮脾，补弱男则滋肾节色。羸女宜及时而嫁，弱男宜待壮而婚。此疾外所务之本，不可不察也。
马益卿先生论曰：胎教产图之书，不可谓之迂而不加信，然亦不可狎犯之。方今俚俗之家，与不正之属，将息避忌，略不如仪，或药毒不消，或产于风露，无产厄而子母均安者，亦幸有之。若保胎之法，须多方豫养，方无后患。如邻家有所兴修，亦或犯其胎气，令儿破形殒命。如刀犯者形必伤，泥犯者窍必塞，打击者色青黯，系缚者相拘挛。如此等验。有如指掌，不可不慎也。

　　　孕元立本章

有太初，有太始。混沌一判，既见气矣，故曰太初；既立形矣，故曰太始。气初形始，天地相因，生生化化，品物彰矣。故曰大哉干元，万物资始；至哉坤元，万物资生。
 【 注　吴褆注云：混沌未判，则气形俱泯；混沌既判，则气形已分。既见气矣，是为太初；既立形矣，是为太始。太初者，凡有气之所本，故天得之以统元气；太始者，凡有形之所本，故地得之以统元形。天地交泰，相因为气形，生生者得所以生，化化者得所以化，品物流行而形色名干彰矣。大哉干元，太初之所寓也，故以万物之资始为言。至哉坤元，太始之所寓也，故以万物资生为言。惟万物资始资生于乾坤，故干元则兆象至，坤元然后形无不成。】 
有生之初，虽阳予之正；育而充之，必阴为之主。
 【 注　薛左丞注阴阳离合论曰：天覆地载，万物方生。未出地者，命曰阴处，名曰阴中之阴；既出地者，命曰阳处，名曰阴中之阳。阳予之正，阴为之主。王冰谓阳施正气，万物方生；阴为之主，羣形乃立。《字说》：始而生之者天地也，育而充之者人也。】 
因形移易，日改月化，坤道之代终也。
 【 注　《列子》周穆篇尹文先生曰：因形移易谓之化。《庄子》田子方篇曰：消息盈虚，一晦一明，日改月化，日有所为，而莫见其功。《易》坤卦文言曰：地道无成而代有终也。地之承天，其无成而有终也，岂迫于不得已耶？盖道之所在，万物失之则死，得之则生，有生之类，听命于此。故无成而代有终者，以道言也。】 
谓之姙，阳既受始，阴壬之也。
 【 注　《字说》：壬子谓之姙。壬一阳也，二阴也，阳既受始，阴乃壬之。解曰：壬阳水之干也，位在亥子之间。阴至亥极矣，阳复受胎，而谓之姙于壬，至子然后生。】 
谓之胞，巳为正阳，阴包之也。
 【 注　巳，正阳也，而阴能包之，阴与阳更用事故也。巳者孟夏之月，于卦为干，纯阳用事，故诗谓之正月。正月者正阳之月也，阴方用事而为物之主，则虽正阳，亦在所包，而退听焉。】 
谓之胚，未成为器，犹云坯也。
 【 注　《说文》：瓦未烧者谓之坯。胚，妇孕一月也。《字说》：胚未成为器，犹坯也。】 
谓之胎，既食于母，为口以也。
 【 注　《说文》：胎，妇孕二月也。《字说》：元胎，既食于母，为口以焉。】 
若娠，则以时动也。
 【 注　《字说》：女娠以时动。】 
若怀，则以身依之也。
 【 注　《字说》：心所怀则身依焉，目隶焉。】 
天之德，地之气，阴阳之至和，相与流薄于一体。
 【 注　《灵枢经》曰：天之在我者德，地之在我者气，德流气薄而生者也。】 
惟能顺时数，谨人事，勿动而伤，则生育之道得矣。
 【 注　自一月积之至于十月，所谓时数也。保卫辅冀，防闲忌慎，适其宜，所谓人事也。】 
观四序之运，生长收藏，代出万物，仪则咸备，而天地之气未始或亏者，盖阴阳相养以相济也。
 【 注　阴阳离合论曰：天覆地载，万物方生。阳予之正，阴为之主。故因春生，因夏长，因秋收，因冬藏，失常则天地四塞。《庄子》天地篇曰：流动而生物。物生成理谓之形。形体保神，各有仪则谓之性。昧者曾不知此，乃欲拂自然之理，谬为求息之术，方且推生死于五行，蕲补养于药石，以伪胜真，以人助天，虽或有子，孕而不育，育而不寿者众矣。昔人论年老有子者，男不过尽八八，女不过尽七七，则知气血在人，固自有量。夫岂能逃阴阳之至数哉！】 
天真论天真论　即《素问》上古天真论。：帝曰：有其年已老而有子者何也？岐伯曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。
 【 注　虽老而生子，子寿亦不能过天癸之数。】 

　　　凝形殊禀章

天地者，形之大也。阴阳者，气之大也。惟形与气，相资而立，未始偏废。
 【 注　《庄子》则阳篇太公调曰：天地者，形之大者也。阴阳者，气之大者也。气以形载，形以气充。惟气与形，两者相待，故曰相资而立，未始偏废。】 
男女媾精，万物化生，天地阴阳之形气寓焉。
【 注　《系辞》曰：天地絪蕴，万物化醇；男女媾精，万物化生。】 
语七八之数，七少阳也，八少阴也，相感而流通，故女子二七天癸至，男子二八而精通，则以阴阳交合而兆始故也。
 【 注　岐伯曰：女子二七而天癸至，任脉通，冲脉盛，月事以时下，故能有子。男子二八肾气盛，精气隘泻，阴阳和，故能有子。传曰：女子十四，有为人母之道，四十九绝生育之理，男予十六有为人父之道，六十四绝阳化之理。】 
语九十之数，九老阳也，十老阴也，相包而赋形，故阴穷于十，男能围之，阳穷于九，女能方之，则以阴阳相生而成终故也。
 【 注　《字说》：阴穷于十，围之者男；阳穷于九，方之者女。九有变也，女足以方之。十无变也，男足以围之。解曰：男有室，所以围阴于外；女有家，所以方阳于内。《易》曰：妇人之吉，从一而终也。夫子制义从妇凶也。围，圆也，君道也，夫道也。圆则可以制义而行。方，仁也，臣道也，妇道也，方则从一而已。男从围，与规从夫同意。女从仁，与臣从仁同意。】 
元气孕毓，皆始于子。自子推之，男左旋，积岁三十而至已；女右旋，积岁二十而至巳。巳为正阳，阴实从之。自巳怀壬，男左旋十月而生于寅，女右旋十月而生于申。申为三阴，寅为三阳，而生育之时着矣。其廪赋也，体有刚柔，脉有强弱，气有多寡，血有盛衰，皆一定而不易也。
 【 注　十九难曰：男子生于寅，寅为木，阳也。女子生于申，申为金，阴也。杨氏注云：元气起于子，人之所生也。男从子左行三十，女从子右行二十，俱至于已，为夫妇怀姙也。古者男子三十，女年二十，然后行嫁娶。十月而生者，男从巳，左行至寅为十月，故男行年起于丙寅，女从巳，右行至申为十月，故女行年起于壬申。】 
以至分野异域，则所产有多寡之宜；吉事有祥，则所梦各应其类。是故荆扬薄壤多女，雍冀厚壤多男。熊罴为男子之祥，蛇虺为女子之祥。是皆理之可推也。
 【 注　《周官职》方氏：扬州其民三男五女，荆州其民一男二女，雍州其民三男三女，冀州其民五男三女。《诗》斯干篇：吉梦维何？维熊维罴，维虺维蛇，大人占之。维熊维罴，男子之祥。维虺维蛇，女子之祥。】 
胎化之法，有所谓转女为男者，亦皆理之自然。如食雄鸡，取阳精之全于天产者；带雄黄，取阳精之全于地产者。
 【 注　《千金方》：转女为男丹参丸，用东门上雄鸡头。又方：取雄黄一两，绛囊盛带之。《本草》：丹雄鸡，补虚温中，通神杀毒，其肝补肾，其冠血益阳。雄黄，人佩之，鬼神不能近，毒物不能伤。】 
操弓矢，借斧斤，取刚物之见于人事者，气类潜通，造化密移，必于三月兆形之先。盖方仪形未具，阳可以胜阴，变女为男，理固然也。
 【 注　巢氏论云：姙娠三月始胎，形象始化，未有定仪，见物而变。欲得男者，操弓矢，食雄鸡。】 

　　　气质生成章

具天地之性，集万物之灵，阴阳平均，气质完备，成其形尔。然而奇耦异数，有衍有耗；刚柔异用，或强或羸。血荣气卫，不能逃于消息盈虚之理，则禀质之初，讵可一概论耶？是以附赘垂疣，骈拇枝指，侏儒跛蹩，形气所赋有如此者。疮疡痈肿，聋盲瘖痖，瘦瘠疲瘵，气形之病有如此者。然则胚胎造化之始，精移气变之后，保卫辅翼，固有道矣。
 【 注　《孝经》云：天地之性人为贵。《书》泰誓曰：惟人万物之灵。】 
天有五气，各有所凑；地有五味，各有所入。所凑有节适，所入有度量。凡所畏忌，悉知戒慎。资物为养者，理固然也。故寝兴以时，出处以节。
 【 注　六节藏象论曰：天食人以五气，地食人以五味。王冰云：天以五气食人者，臊气凑肝，焦气凑心，香气凑脾，腥气凑肺，腐气凑肾。地以五味食入者，酸味入肝，苦味入心，甘味入脾，辛味入肺，咸味入肾也。】 
可以高明，可以周密，使雾露风邪，不得投间而入，因时为养者，理宜然也。故必调喜怒，寡嗜欲。

　　　胎杀避忌产前将护法

一受孕之后，切宜避忌胎杀所游。如经云：刀犯者形必伤，泥犯者窍必塞，打击者色青黯，系缚者相拘挛，甚至母殒，祸如反掌。

　　　月游胎杀

立春在房床。
惊蛰在户。
单扇也。《入门》云：在牕户。
清明在门。
双扇也。《入门》云：在门堂。
立夏在灶。
芒种在母身。
《入门》云：在身床。
小暑在灶。
《入门》云：在床仓。
立秋在碓。
《京本》云：在正北方。
白露在厨前。
《入门》云：在厕户。
寒露在门。
《入门》云：在门房。
立冬在户及厨。
《入门》云：在床房。
大雪在垆及灶。
小寒在房母身。
《入门》云：在床房。

　　　十干日游胎杀

甲己日占门。
乙庚日占碓磨。
丙辛日占井灶。
丁壬日占厨廨。
戊癸日占米仓。

　　　十二支日游胎杀

子丑日占中堂。
寅卯辰酉日占灶。
巳午日占门。
未申日占篱下。
戌亥日占房。
以上禁忌，总要全不修理为高。

　　　六甲旬游胎杀

甲子旬游窻碓。
甲戌旬游正厅。
甲申旬游中庭。
甲午旬游房内。
甲辰旬游房中。
甲寅旬游二□。

　　　太史局日游胎杀

每遇癸已、甲午、乙未、丙申、丁酉五日在房内北。
庚子、辛丑、壬寅三日在房内南。
癸卯一日在房内西。
甲辰、乙巳、丙午、丁未四日在房内东。
六成六己日在房内中。余日在外无占。
凡游神在房内，不宜于方位上安床帐，及扫舍皆凶。又有小儿杀及本年三杀，及产母身黄定命，皆不可犯。凡姙娠之后，将此贴于房内，常照见之。切不可穿凿、修掘、移徙、钉击篱壁、重物辗压之类。犯之，重则胎死腹中，母亦不利；轻则子受其殃，成人之后，必定破形，拳挛跛缩瘖痖。犯之极验。

　　　食忌论

受孕之后，一切宜忌不可食之物，非惟有感动胎气之戒，然于物理亦有厌忌者。设或不能戒忌，非特延月难产，亦能令儿破形母损，可不戒哉！
食螃蟹，令子横生。
食荳酱合藿香，食之堕胎。
食生姜，令子多指生疮。
食虾蟆鳝鱼，令儿瘖痖。余物已见《千金方》。
如此之类，无不验者，则知圣人胎教之法矣。

　　　孕妇药忌歌

蚖斑水蛭地胆虫，乌头附子配天雄。踯躅野葛蝼蛄类，鸟啄侧子及虻虫。牛黄水银并巴豆，大戟蛇蜕及蜈蚣。牛膝藜芦并薏苡，金石锡粉黄雌雄。牙硝芒硝牡丹桂，蚚蜴飞生及(上庶下虫)虫。代赭蚱蝉胡粉麝，芫花薇(艹衔)草三棱。槐子牵牛并皂角，桃仁蛴螬和茅根。欓根硇砂与干漆，亭长波流菵草中。瞿麦(艹闾)茹蟹爪甲，猬皮赤箭赤头红。马刀石蚕衣鱼等，半夏南星通草同。干姜蒜鸡及鸡子，驴肉兔肉不须供。切须有姙胎前忌，可免婴儿疾厄凶。

　　格致余论 【 元?朱震亨】 

　　　慈幼论

古之胎教，具在方册，愚不必赘。若夫胎孕致病，事起茫昧，人多玩忽，医所不知。儿之在胎，与母同体，得热则俱热，得寒则俱寒，病则俱病，安则俱安。母之饮食起居，尤当慎密，不可不知也。

　　　胎感论

成胎以精血之后先分男女者，褚澄之论也。愚切惑焉。后阅李东垣之方有曰：经水断后一二日，血海始净，精胜其血，感者成男；四五日后，血脉已旺，精不胜血，感者成女。此论亦为未莹。何以言之？《易》曰：干道成男，坤道成女。夫乾坤，阴阳之性情也。左右，阴阳之道路也。男女，阴阳之仪象也。父精母血，因感而会。精之泄，阳之施也。血能摄之，阴之化也。精成其骨，此万物之始于干元也。血成其胞，此万物资生于坤元也。阴阳交姤，胎孕乃凝。胎之所居，名曰子宫。一系在下，上有两岐，一达于左，一达于右。精胜其血及刚日阳时感者，则阳为之主，受气于左子宫而男形成。精不胜血，及柔日阴时感者，则阴为之主，受气于右子宫而女形成。或曰：分男分女，吾知之矣，其有双胎者将何如？曰：精气有余，岐而分之，血因分而摄之故也。若夫男女同孕者，刚日阳时，柔日阴时，感则阴阳混杂，不属左，不属右，受气于两岐之间者也。亦有三胎四胎五胎六胎者，犹是而已。或曰：其有男不可为父，女不可为母，与男女之兼形者，又若何而分之耶？予曰：男不可为父，得阳气之亏者也。女不可为母，得阴气之塞者也。兼形者，由阴为驳气所乘，而为状不一。以女兼男形者有二：一则遇男为妻，遇女为夫；一则可妻而不可夫。又有下为女体，上具男之全角，此又驳之甚者也。或曰：驳气所乘，独见于阴，而所成之形，又若是之不同耶？予曰：阴体虚，驳气易于乘也。驳气所乘，阴阳相混，无所为主，不可属左，不可属右，受气于两岐之间，随所得驳气之轻重而成形，故所兼之形，有不可得而同也。
虞抟曰：右，丹溪此论，极造精微，发前人之未发。是知男女之分，已定于万物资始干元之际，阴阳交姤之时。昧者不悟是理，妄有转女为男之法，惑矣。夫万物皆资始于干元，独男女之分，不资始于干元乎？按妇人姙娠四月欲知男女法，左脉疾为男，右脉疾为女，俱疾为生二子。又遣姙娠人面南行，从后呼之，左回首者是男，右回首者是女。又看上圊时，夫从后急呼之，左回首者是男，右回首者是女也。右，丹溪云：男受胎在左子宫，女受胎在右子官。斯言大契是说也。盖男胎在左则左重，故回首时慎护重处而就左也。女胎在右则右重，故回首时慎护重处而就右也。推之于脉，其义亦然。胎在左则血气护胎而盛于左，故脉亦从之而左疾为男，左大为男也。胎在右则血气护胎而盛于右，故脉亦从之而右疾为女，右大为女也。亦犹经云：阴搏阳别，谓之有子。言受胎处在脐腹之下，则血气护胎而盛于下，故阴之尺脉鼓搏有力，而与阳之寸脉殊别也。又如痈疖发上则血气从上而寸脉盛，发下则血气从下而尺脉盛，发左则血气从左而左脉盛，发右则血气从右而右脉盛也。丹溪以左大顺男，右大顺女，为医人之左右手，盖智者之一失也。

　　奇效良方 【 明?方贤】 

　　　形质受胎之始论

太初者，凡有气之本也，天得之以统气。太始者，有形之本也，地得之以统形。故轻清为天，禀阳刚健而立乎上；重浊为地，积阴柔顺而处乎下。感坤德而行化，应干道以经营。是以天地相因，生生化化，品物彰矣。《易》曰：大哉干元，万物资始。故阳施阴化，血气和调，感而为姙者，亦资始资生之理也。夫兆形之初，命门先具。天一生水，壬为阳水，合丁之阴火而生丙，为命门，然后生心，心主血脉。丙为阳火，合辛之阴金而生庚，有心然后生肺，肺主皮毛。庚为阳金，合乙阴木而生甲，有肺然后生肝，肝主筋爪。甲为阳木，合己之阴土而生戊，有肝然后生脾，脾主肌肉。戊为阳土，合癸之阴水而生壬，有脾然后生肾，肾主骨髓。故脏合于五行，本其性情，互相克制，及其配合，互相生成。且姙娠胚胎怀抱于此者，乃在母腹中之事，皆有经之可证也。所谓姙者，食气于母，所以养其形；食味于母，所以养其精。滋育气味为本，故天之五气，地之五味，母既食之，而胎又食之，外则充乎形质，内则滋乎胎气，皆借气味之养育也。今胎之所食，始起厥阴也。《圣济经》云：原四时所化，始于木也。究十二经之所养，始于肝也。故一月血凝，足厥阴肝经养之。胆乃肝之腑。二月胚兆，足少阳胆经养之。三月阳神为魂，木生火，手心主包络经养之。四月阴灵为魄，手少阳三焦经养之。五月五行分五脏，火生土，足太阴脾经养之。六月六律定六腑，足阳明胃经养之。七月七情开七窍通光明也，土生金，手太阴肺经养之。八月八景神具，济真灵也，手阳明大肠经养之。九月宫室罗布，以定精也，足少阴肾经养之。十月气足，万象成也，是太阳膀胱经养之。自肝为始，脏腑相滋，各养三十日，此食于母以养其精也。且手太阳小肠经、手少阴心经，此二经不在十月养经之数。平居之日，在下为月水；有胎之时，在上为乳汁，故不养于胎也。夫胚胎之兆始也，受水精而成血脉，受火精而成气，受金精而成筋，受木精而成骨，受土精而成肤革皮毛，五行具而百骸皆备，此所以集万物之灵也。倘有奇耦之充耗，刚柔之强弱，荣卫之盈虚、一时所感，乃于气形禀赋之始，此皆冥默之中，禀于清者，其子聪明智慧，寿而且康；禀于浊者，愚痴不寿。要在节欲以全其真，阴阳配合得子必寿。《素问》云：阴精所奉，其人寿也。昔有人妻妾多而无子，择良家未笄之女相配亦无子。曰：求男有道乎？褚澄曰：合男女必当其年。男虽十六而精通，必三十而娶；女虽十四而天癸至，必二十而嫁。此皆阴阳之气完实，然后交合，则交而孕，孕而育，育而为子坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，育而子脆不寿。此配合太早，有伤阴阳，以无子也。有妇人所产皆女者，多欲之过也。所产皆男者，此男子节欲借精，以妇人经行后一日三日五日，于夜半时生气泻精，受姙必男；经行后二日四日六日泻精者，受姙皆女。若过六日泻精者，受姙皆女。若过六日已后，包络新血已满，虽交终难成孕。今删葺节要，识者鉴之。

　　　小儿初生总说

夫人禀阴阳二气而生，得患起自三焦。然冠壮易明，童幼难治。一云不能察其幼小者，是以别为一家调理耳。且小儿所禀形质寿命长短者，全在乎精血，二者和而有姙，在母之胎中十月而生。大抵寿夭穷通，聪明愚痴，皆以预定，岂能逃乎。

　　育婴家秘 【 明?万全】 

　　　胎养以保其真

姙子论云：夫至精才化，一气方凝，始受胞胎，渐成形质，子在腹中，随母听闻。自姙娠之后，则须行坐端严，性情和悦，常处静室，多听美言，令人诵读诗书，陈说礼乐，耳不闻非言，目不观恶事。如此则生男女福寿敦厚，忠孝贤明，不然则生男女多鄙贱不寿而愚顽，此所谓因外象而内感也。昔太任怀文王，耳不听恶声，目不视恶色，口不出恶言。世传胎教之道，此之谓也。
姙娠三月名胎始。当此之时，血不流行，形象始化，未有定仪，见物而变。须知端正严庄，当令母见贵人，不可见状貌丑恶人也。欲生男，宜操弓矢，乘壮马；欲生女，宜着珥珰，施环佩。欲子美好，宜玩白璧，视孔雀；欲子贤能宜看诗书，务和雅。吾见鄙俗妇人怀胎时，看搬傀儡、装神像、舞猴戏者，后来生子，貌多肖之。
胎养之法，有所谓转女成男者，亦皆理之自然也。如食雄鸡，取阳精之全于天产者；带雄黄，取阳气之全于地产者；操弓矢，借斧斤，取阳物之见于人事者。气类潜通，造化秘密，必于三月兆形之先，仪象未具，阳可以胜阴，变女为男，理固然也。
天有五气，各有所凑；地有五味，各有所入。所凑有节适，所入有度量。凡所畏忌，悉当戒惧，资物以为养者，理固然也。以至调喜怒，节嗜欲，作劳不妄，而气血从之。皆所以保摄姙娠，使诸邪不得干焉。苟为不然，方禀受之时，一失调养，则内不足以为守中，外不足以为强身，气形弗充，而疾病因之。如食兔缺唇，食犬无声，食杂鱼而疥癣之属，皆以食物不戒之故也。心气大惊而颠疾，肾气不足而解顖，脾胃不和而羸瘦，心气虚乏而神不足之类，皆以气血不调之故也。
全尝由此推广之。儿在母腹中，借母五脏之气以为养也。苟一脏受伤，则一脏之气失养而不足矣。如风则伤肝，热则伤心与肺，湿则伤脾，寒则伤肾，此天之四气所伤也。酸多则伤肝，苦多则伤心，甘多则伤脾，辛多则伤肺，咸多则伤肾，此地之五味所伤也。怒则伤肝，喜则伤心，思则伤脾，忧则伤肺，恐则伤肾，此人之七情所伤也。是以风寒暑湿则避之，五味之食则节之，七情之感则绝之，皆胎养之道也。若夫勿登高，勿临险，勿独处暗室，勿入庙社，勿恣肥甘之味，勿啖瓜果之物，勿游犯禁之方，所调护辅翼者，各有道也。如不利嗣息或骄倨太甚者，动必成咎。
姙娠有疾，不可妄投药饵。必在医者审度病势之轻重，药性之上下，处以中庸，不必多品。视其病势已衰，药宜便止，则病去于母，而子亦无殒矣。
全尝集女科，凡孕妇无疾不可服药。设有疾只以和胎为主，中病即已，勿过用剂也。故孕妇之病，宜柴胡和胎饮主之。

　　医学正传 【 明?虞抟】 

　　　小儿总论

尝闻小方脉科，古人谓之哑科，最费调治。诚哉是言也！盖以婴儿之流，难问证难察脉耳。抑且脏腑脆嫩，而孟浪之剂，与夫峻寒峻热之药，俱不可轻用。试详论之：夫孺子之在襁褓中也，内无七情六欲之交战，，外无大风大寒之相侵，奚其幼科之疾，若是之繁且甚与？抑考其证，大半胎毒而小半伤食也。其外感风寒之证，什一而已。曰变蒸、曰痘疹、曰斑烂、曰惊悸、曰风癎、曰发搐、曰痰壅、曰赤瘤、曰白秃、曰解颅、曰重舌木舌，已上数证，岂非孕母不谨胎毒之所致与？夫小儿之在胎也，母饥亦饥，母饱亦饱，辛辣适口，胎气随热，情欲动中，胎息辄躁，或多食煎煿，或恣味辛酸，或嗜欲无节，或喜怒不常，皆能令子受患。先正所谓古者妇人姙子，寝不侧，坐不边，立不跸，不食邪味等语，厥有旨哉！其饮食男女养胎幼幼之法，必深得造化生生不息之意。故古人多寿考，儿少夭折者，即此之由也。尝见今有禀性温良之妇，有娠不嗜欲纵口，生子少病而痘疹亦稀，亦可以为师法矣。

　　博集方论 【 明?郭子章】 

　　　未生

蔡氏曰：小儿在母腹中，其母罔知禁忌，或好食辛辣之物，或恣意淫欲，以此蕴毒，流注小儿经络，他日发为疮疡痘疹，职此之由。
《指掌图》曰：夫婴儿在胎，禀阴阳五行之气，以生脏腑百骸，气血筋脉。其形虽具，肌体未实，骨格未成，阳气既足，阴血未全，所以不可太饱暖以消其阴，此丹溪先生之大戒也。然儿在腹中，必借母气血所养。故母热子热，母寒子寒，母惊子惊，母弱子弱，所以有胎热胎寒胎惊胎弱之证。
新安方广曰：按疮疹之源，盖由母姙娠之时，饮食煎炒炙煿，厚味醇酒，儿在腹中浸渍，食母秽血，蕴而成毒，伏于五脏之间。及生之后，或因外感风寒，内伤生冷，跌扑惊恐，时气流行，触动郁火，发于肌肤之间，心脏之毒为斑，肺脏之毒为疹，肝脏之毒为水泡疮，脾脏之毒为脓泡疮。小儿禀厚毒少，气血调匀，表里充实，则易发易靥。苟或禀弱毒胜，表里虚，气血弱，必须医药调治，庶几有生。
拙者曰：诸公之论，犹是古人胎教遗意。婴孩之疡，痘疹最厉，父母罹此，孰不痛悼。顾达者委命，愚者尤神，孽自己作，谁则知之！彼笄黛者流，目不辨书，责在人父。父为母诵说，母为儿保练，庶几培根清源之助。余闻妇有身者，别寝处，淡饮食，谨视听，免而男女端正智慧，坚强健固，微独省胎毒免痘厉已矣。故与其痛悼于后，孰若谨严于初。

　　古今医统 【 明?徐春甫】 

　　　姙妇不守禁忌生子多疾论

古人胎养胎教之方，最为慎重。所以上古之人，多寿多贤，良有以也。世之妇人姙子，既能如《列女传》所云矣。又要饮食清淡，饥饱适中，自然姙娠气清，身不受病，临产易生，子疾亦少，痘疹亦稀，此为气血贯通所感明验。夫何后世风俗渐偷，鲜能悟道，男妇纵欲，无往弗胜，怀孕之时，殊不加意，以致临产气血乖张，不能顺应，生儿下地，惊搐无时。此盖胎坤受毒，病种渊深，虽良医神剂，莫之能为。

　　医学入门 【 明?李梴】 

　　　胎杀禁忌

凡胎杀所在，不宜修整。虽邻家兴动，孕妇当避。纵不堕胎，令儿破形。色青体挛，窍塞夭殒。

　　　生子所向方

子午卯酉日宜西南，寅申巳亥日西北，辰戌?未日东南。

　　方

丹参圆 【 《千金方》】 　治妇人始觉有姙养胎，并转女为男。
丹参　续断　芍药　白胶　白朮　柏子仁　甘草各二两　人参　芎藭　干姜各三十铢　吴茱萸　橘皮　当归各一两十八铢　白芷　贵冠红缨烧灰，各一两　干生地黄一两五钱　芜荑十八铢　犬卵一具干　东门上雄鸡头一枚
右十九味为末，蜜和丸如梧子大，酒服十丸，日再，稍加至二十丸。

柴胡和胎饮 【 《育婴家秘》】 　治孕妇有疾，当以此方为主，自无损于其子。
柴胡　黄芩条实沉水者佳　白朮无油者佳　当归身酒洗　白芍　陈皮　甘草　紫苏茎叶
右八味，以柴胡、黄芩、白朮为君，芩、朮二味乃安胎之圣药；当归、白芍为臣；陈皮、甘草、紫苏为佐。挟伤风者，加葛根、葱白。挟伤食者，加枳売、神曲，挟热者，加知母、石膏。胷满者，加枳壳、桔梗。腹满者，加大腹皮。胎中痛者，加枳壳、砂仁。漏下者，加阿胶、陈艾叶。如方加减，不可轻忽。水煎，食前服。

　　单方

转女为男：取原蚕矢十枚，井花水服之，日三。 【 《千金方》，下同】 

又取弓弩弦一枚，绛囊盛带妇人左臂。一法以系腰下，百日去之。

又取雄黄一两，绛囊盛，带左腰间。要女者，带雌黄右腰间。

又以斧一柄，于产妇卧床下置之，仍系刃向下，勿令人知。如不信者，待鸡抱卵时，依此置于窠下，一窠鸡子尽为雄也。

萱草一名宜男草，姙妇佩之。 【 《妇人良方》，下同】 

雄鸡长尾拔三茎，置孕妇席下，勿令知之。

取夫头发手足爪甲，铺孕妇席下，亦勿令知。

　　医案

《列女传》曰：太任，文王之母，挚任氏之仲女也，王季娶以为妃。太任之性，端一诚庄，惟德之行。及其娠文王，目不视恶色，耳不听淫声，口不出敖言。生文王而明圣，太任教之，以一而识百，卒为周宗。君子谓太任为能胎教。

李东垣曰：李叔和问：申年以来得一子，至一岁以后，身生红丝瘤，不救。后生四子，一二岁皆病瘤而死。何缘至此？翼日见之，谓曰：汝乃肾中伏火，精气中多有红丝，以气相传，生子故有此疾，俗名胎瘤是也。子试观之，果如其言。遂以滋肾丸数服以泻肾中火邪，补真阴不足。忌酒酢辛煿热物。其妻与六味地黄丸以养阴血。受胎五月之后，以黄芩、白朮二味作散，啖五七服。后生三子，前证不复作矣。

古今图书集成医部全录卷四百二

　小儿初生护养门

　　千金方 【 唐?孙思邈】 

　　　初生出腹论

小儿初生，先以绵裹指，拭儿口中及舌上青泥恶血，此谓之玉衡 【 一作衔。】 若不急拭，啼声一发，即入腹成百病矣。
儿已生，即当举之。举之迟晚，则令中寒，腹内雷鸣。乃先浴之，然后断脐，不得以刀子割之，须令人隔单衣物咬断，兼以暖气呵七遍，然后缠结所留脐带，令至儿足趺上，短则中寒，令儿腹中不调，常下痢。 【 一云成内钓。】 若先断脐，然后浴者，则脐中水，脐中水则发腹痛。其脐断讫，连脐带中多有虫，宜急剔拨去之，不尔入儿腹成疾。断儿脐者，当令长六寸。长则伤肌，短则伤脏。不以时断，若挼汁不尽，则令暖气渐微，自生寒，令儿脐风。
生男宜用其父故衣裹之。生安宜以其母故衣。皆勿用新帛为善。不可令衣过厚，令儿伤皮肤，害血脉，发杂疮而黄。儿衣绵帛，特忌厚热。慎之慎之！凡小儿始生，肌肤未成，不可暖衣，暖衣则令筋骨缓弱。宜时见风日。若都不见风，则令肌肤脆软，便易中伤。皆当以数絮衣之，勿用新绵也。
凡天和暖无风之时，令母将儿于日中嬉戏。数见风日，则血凝气刚，肌肉牢密，堪耐风寒，不致疾病。若常藏在帏帐之中，重衣温暖，譬犹阴地之草木，不见风日，软脆不堪风寒也。
凡裹脐法，椎治白练令柔软，方四寸，新绵厚半寸，与帛等合之，调其缓急，急则令儿吐哯。儿生二十日，乃解视脐。裹脐时闲户下帐，燃火，令帐中温暖，换衣亦然。此谓冬时寒也。
儿洗浴断脐竟，绷抱毕，未可与朱蜜，宜与甘草汤。以甘草如手中指一节许，打碎，以水二合，煮取一合，以绵缠沾取，与儿吮之，连吮汁计得一蚬壳入腹止。儿当快吐，吐去心胷中恶汁也。如得吐，余药更不须与。若不得吐，可消息计。如饥渴，须臾更与之。若前所服，及更与并不得吐者，但稍稍与之，令尽此一合止。如得吐出恶汁，令儿心神知慧无病也。饮一合尽，都不吐者，是儿不含恶血耳，勿复与甘草汤，乃可与朱蜜，以镇心神安魂魄也。儿新生三日中，与朱蜜者不宜多，多则令儿脾胃冷腹胀，喜阴癎气急，变噤痉而死。新生与朱蜜法：以飞炼朱砂如大豆许，以赤蜜一蚬壳和之，以绵缠箸头沾取与儿吮之，得三沾止，一日令尽此一豆许。可三日与之，则用三豆许也。勿过，此则伤儿也。与朱蜜竟，可与牛黄如朱蜜多少也。牛黄，益肝胆除热，定精神，止惊，辟恶气，除小儿百病也。
新生三日后，应开肠胃，助谷神，可研米作厚饮，如奶酪厚薄，以豆大与儿咽之，频咽三豆许止，日三与之，满七日可与哺也。儿生十日，始哺如枣核，二十日倍之，五十日如弹丸，百日如枣。若乳汁少，不得从此法。当用意小增之。若三十日而哺者，令儿无疾。儿哺早者，儿不胜谷气，令生病，头面身体喜生疮，愈而复发，令儿尩弱难养。三十日后，虽哺勿多。若不嗜食，勿强与之不消，复生疾病。
凡乳儿不欲太饱，饱则呕吐。每候儿吐者，乳太饱也，以空乳乳之即消。日四乳。儿若脐未愈，乳儿太饱，令风中脐也。夏不去热乳，令儿呕逆；冬不去寒乳，令儿欬痢。母新房以乳儿，令儿羸瘦，交胫不能行。母有热以乳儿，令变黄不能食。母怒以乳儿，令善惊，发气疝，又令上气癫狂。母新吐下以乳儿，令虚羸。母醉以乳儿，令身热腹满。凡新生小儿，一月内常饮猪乳大佳。凡乳母乳儿，当先极挼散其热气，勿令汁奔出令儿噎，辄夺其乳令得息，息已复乳之。如是十返五返，视儿饥饱节度，知一日中几乳而足以为常。又常捉去宿乳。儿若卧，乳母当以臂枕之，令乳与儿头平，乃乳之，令儿不噎。母欲寐则夺其乳，恐填口鼻，又不知饥饱也。
浴儿法：凡浴小儿，汤极须令冷热调和。冷热失所，令儿惊，亦致五脏疾也。凡儿冬不可久俗，浴久则伤寒；夏不可久浴，浴久则伤热。数浴背冷则发癎；若不浴，又令儿毛落。新生浴儿者，以猪胆一枚取汁，投汤中以浴儿，终身不患疮疥，勿以杂水浴之。儿生三日，宜用桃根汤浴。桃根、李根、梅根各二两，枝亦得，(口父)咀之，以水三斗，煮二十沸，去滓，浴儿良。去不祥，令儿终身无疮疥。治小儿惊，辟恶气，以艾虎汤浴。艾一斤，虎头骨一枚，以水三斗，煮为汤浴。但须浴即煮用之。

　　儒门事亲 【 元?张从政】 

　　　过爱小儿反害小儿说

小儿初生之时，肠胃绵脆，易饥易饱，易虚易实，易寒易热。方书旧说，天下皆知之矣。然《礼记》曲礼、王符《潜夫论》所云，天下皆不知。曲礼云：童子不衣裘棠。说云：裘太温，消阴气。且人十五岁成童，尚不许衣裘。今之人养穉子，当正夏时，以绵夹裹腹，日不下怀，人气相蒸，见天稍寒即封闭密室，垂毡下幕，暖炕红炉，使微寒不入，大暖不泄，虽衰老之人，尚犹不可，况纯阳之小儿乎！然君子当居密室，亦不当如是之暖也。王符《潜夫论》云：婴儿之病，伤于饱也。今人养穉子，不察肠胃所容几何，但闻一声哭，将谓饥号，急以潼乳纳之儿口，岂复知量，不吐不已。及稍能食，应口辄与。夫小儿初生，别无伎俩，惟善号泣为强良耳。此二者，乃百病之源也。小儿除胎生病外，有四种：曰惊、曰疳、曰吐、曰泻。其病之源止有二：曰饱、曰暖。惊者，火乘肝之风木也。疳者，热乘脾之湿土也。吐者，火乘胃膈，甚则上行也。泻者，火乘肝与大肠而泻者也。夫乳者，血从金化而大寒，小儿食之肌肉充实。然其体为水，故伤乳过多，反从湿化，湿热相兼，吐痢之病作矣。医者不明其本，辄以紫霜，进食、比金、白饼之属，其中皆巴豆、杏仁，其巴豆大热有大毒，杏仁小热有小毒，小儿阳热，复以热毒之药，留毒在内，久必变生。故刘河间先生，以通圣、凉膈、神芎、益元治之，皆无毒之药。或曰：此大人所服之药，非小儿所宜也。余闻笑曰：大人小儿，虽年壮不同，其五脏六腑，岂复殊耶？大人服多，小儿服少，其实一也。故不可下者宜解毒，可下者宜调胃泻心。然有逐湿为之方者，故余尝以牵牛、大黄、木通三味末之为丸，以治小儿诸病皆效。盖食乳小儿，多湿热相兼故也。今之医者，多以此药谤予，彼既不明造化，难与力辩。故予书此方，以俟来世知道者。然善治小儿者，当察其富贵贫贱治之。盖富贵之家，衣食有余，生子常夭；贫贱之家，衣食不足，生子常坚。贫家之子，不得纵其欲，虽不如意而不敢怒，怒少则肝病少；富家之子，得纵其欲，稍不如意则怒，怒多则肝病多矣。夫肝者木也，甚则乘脾矣。又况贫家无财少药，故死少；富家有财多药，故死多。故贫家之育子，虽薄于富家，其成全小儿，反出于富家之右。其暗合育子之理者有四焉：薄衣淡食，少欲寡怒，一也；无财少药，其病自痊，不为庸医热药所攻，二也；在母腹中，其母作劳，气血动用，形得充实，三也；母既作劳，多易生产，四也。此四者，与富家相反也。俚谚曰：儿哭即儿歌，不哭不偻罗。此言唯鄙，切中其病。世俗岂知号哭者，乃小儿所以泄气之热也。老子曰：终日号而不嗄。余尝授人以养子之法：儿未坐时，卧以赤地。及天寒时不与厚衣，布而不绵。及能坐时，以铁铃木壶杂戏之物，连以细绳置之水盆中，使一浮一沉，弄之有声。当炎暑之时，令坐其傍，掏水弄铃以散诸热。《内经》曰：四肢者，诸阳之本也。手得寒水，阴气达于心中，乃不药之药也。余尝告于陈敬之：若小儿病缓急无药，不如不用庸医。但恐妻妾怪其不医，宜汤浸蒸饼令软，丸作寸丸，绐其妻妾，以为真药，使儿服之，以听天命，最为上药。忽岁在丙戌，羣儿皆病泄泻，但用药者皆死。盖医者不达湿热之理，以温燥行之，故皆死。惟陈敬之不与药，用余之言，病儿独存。噫！呜呼！班固真良史，尝曰：有病不治得中医。除暴得大疾病，服药者当谨熟阴阳，无与众谋。若未病之前，从予调养之法，亦复不生病。纵有微疾，虽不服药可也。

　　格致余论 【 元?朱震亨】 

　　　慈幼论

人生十六岁以前，血气俱盛，如日方升，如月将圆，惟阴长不足，肠胃尚脆而窄，养之之道，不可不谨。童子不衣裘帛，前哲格言，具在人耳。裳下体之服，帛温软甚于布也；裘皮服，温软甚于帛也。盖下体主阴，得寒凉则阴易长，得温暖则阴暗消。是以下体不与帛绢夹厚温暖之服，恐妨阴气。实为确论。
血气俱盛，食物易消，故食无时。然肠胃尚脆而窄，若稠粘干硬，酸咸甜辣，一切鱼肉水果湿面，煎炙煨炒，但是发热难化之物，皆宜禁绝。只与熟菜白粥，非惟无病，且不纵口可以养德。此外生栗味咸，干柿性凉，可为养阴之助。然栗太补，柿太濇，俱为难化，亦宜少与。妇人无知，惟务姑息，畏其啼哭，无所不与，积成病疾，虽悔何及！所以富贵骄养，有子多病。迨至成人，筋骨柔弱，有疾则不能忌口以自养，居丧则不能食素以尽礼，小节不谨，大义亦亏，可不慎欤！
至于乳子之母，尤宜谨节。饮食下咽，乳汁便通；情欲中动，乳脉便应。病气到乳汁必凝滞，儿得此乳，疾病立至，不吐则泻，不疮则热，或为口糜，或为惊搐，或为夜啼，或为腹痛。病之初来，其溺必少，便须询问，随证调冶，母安亦安，可消患于未形也。夫饮食之择，犹是小可，乳母禀受之厚薄，情性之缓急，骨相之坚脆，德行之善恶，儿能速肖，尤为关系。

　　世医得效方 【 元?危亦林】 

　　　灸法论

小儿新生无疾，慎不可逆针灸之。如逆针灸则忍痛，动其五脉，因易成病。河洛关中土地多寒，儿喜病痉，其生儿三日，多逆灸以防之，又灸颊以防噤。有噤者，舌下脉急，牙车筋急。其土地寒，皆决舌下去血，灸颊以防噤也。吴蜀地温，无此疾也。古方既传之，今人不详。南北之殊，便按方而用之，是以多害于小儿也。所以田舍小儿，任其自然，皆得无有夭横也。小儿惊啼，眠中四肢掣动，变蒸未解，慎不可针灸爪之，动其百脉，仍因惊成癎也。惟阴癎噤痉，可针灸爪之。

　　奇效良方 【 明?方贤】 

　　　初生说

凡婴孩始生，浴水未到，且以绵絮包裹，暖大人怀中。浴汤亟须调和，若冷热失所则令儿惊，亦致五脏疾矣。虽浴出亦当暖之。若遇暑月，亦未可去其绵絮。乍出母腹，不可令冒寒气也。宜以预先煎下沸汤，以瓶收之，临时渐暖，不犯生水，则儿不生疮。如此一月为佳，自然长而少病矣。
初生小儿，未乳之先，用黄连些少浸汁，调干胭脂一蚬壳，抹儿口中，去其腹中旧粪，方可与儿乳之。三日内以少朱砂入蜜些少，调灌半蚬壳。一月，以牛黄少许，徐徐抹儿口中。若儿多唾，慎勿强与乳之。
新生浴儿，用五根汤浴儿。五根者，桃、柳、楝、梅、槐，加之苦参、白芷煎汤浴之，辟诸不祥。若遇热时，以软绢蘸汤拭之。
小儿肌肤未成，不可暖衣，暖则令筋骨软弱。时常宜见风日，若爱惜不见风日，令儿肌肤脆软，便易伤损。当将父母穿过旧絮着衣，少假父母之余气，幸勿以新绵着儿。又当消息衣服，无令衣多，多则令儿汗出，汗多则致虚损，风邪易感。
夫小儿当慎风池，在颈项筋两辕之问，诸疾从此而发。小儿脐带未脱，不可频浴，频浴则脐中入水，撮口脐风，皆从此起，不可不慎。此乃前人之成说，后人之龟鉴者欤。

　　　违和说

《书》云：阳升阴加，四序无差。万物禀阴阳之气，男女由精血而成。三旬而阴气纯厚，子称襁褓；两月而阴气方生，儿呼为芽。在百日名奶星，至半载而为夸。乳童周期而阴阳各半，孩儿千日乃真气方奢。此际全在乳母，能调则和，不调则违。且和者，其母慈祥，能调寒暑，乳哺得宜，是以百痾顿释，形貌充悦，筋骨隆盛，情性异常。违者，乳哺失节，不能调摄，或嗔怒乳儿，令儿邪狂；或酒醉乳儿，令儿惊癎；或有孕乳儿，令儿黄瘦疳积；或感患乳儿，令儿患惊风异疾；或吐后乳儿，令儿呕逆羸瘦；或伤饱乳儿，令儿多热喘急；或劳房未定乳儿，令儿多病；或乳母与孩儿同睡，口鼻之气，侵吹顖门，令儿鼻塞；或母过爱，绷袍衣服，通寒常加火烘，热气郁积，令儿患热病风毒丹毒。又有乳母悞将孩儿衣服，留于月下晒晾过夜，被恶鸟羽屎落于衣上，遂成无辜之疾；或将恶相异物嬉戏，乍忽一见，遂成惊忤。《书》云：衣安月下，招无辜以为殃；童子未成，见稀物而触忤。皆为母之过失，使儿伤精损血，形体黧黑，四肢枯瘁，病之生杀，从此而来。是以《内经》不载其说，乳下婴儿之疾，有病难治者，皆无所据。中古巫妨氏着《颅顖经》以占寿夭，历世相授，于是小儿医方兴焉。其次晋宋江左推诸苏家小儿方传习有验，隋间有巢氏方撰集《病源》，唐有孙真人留心此术。迨后贤俊俊集，名医颇众。然小儿治法，散在诸书。博考羣书论说，但有证而无治法。张焕有方而阙脉证，惟钱氏一书，古今所重。谓小儿方脉，固难求证，不可以言语取者，乳下之婴，襁褓之孩，故专于一科。古人有言医之为难而兹幼科，比诸医者，又出人一头地。虽然人有长幼，病感则一，但幼小不能言者耳。人有四百四证，能调则生，失和则死。幼者归罪于母，壮者或四气七情，或饥饱劳逸，或嗜欲误犯，皆能成疾。故上古神农氏之王天下也，观人之违和，啜草木之味，以定咸酸甘苦，以治疾病沉痾。咸以软之，酸以收之，甘以缓之，苦以坚之。奇哉辛味，总摄四性。然后播种百谷，以养人之形骸。古考巢居穴处，不昧其道，故能全角返质，以道自守，气血坚刚。终保百年之寿。于是乎明医间出，继踵不绝。岐和振袂于前，李华驰声于后。悲哉，后人巧伪日增，故此夭寿不满。虽有明医续世，诊视无功。淫祀妖邪，以求余福，可谓息灯觅朗，枯壑驾舟，虽欲求生，反遭艰险。大抵养生之士，要识违和之理，则天命无穷矣。

　　片玉心书 【 明?万全】 

　　　指南赋

小儿方术号曰哑科。口不能言，脉无可施。惟形色以为凭，竭心思而调治。故善养子者，似豢龙以调护；不善养子者，如舐犊而爱惜。爱之愈勤，害之愈急。乍头温而足冷，忽多啼而不乳。差之毫厘，失之千里。肠胃脆薄兮，饮食易伤；筋骨柔弱兮，风寒易袭。父母何知，看承太弛。重绵厚袄，反助阳以耗阴；流歠放饭，徒败脾而损胃。闻异声，见异物，失于堤防；深其居，简其出，过于周密。未期而行立兮，喜其长成；无事而嬉笑兮，谓之聪慧。一旦病生，双亲心戚。不信医而信巫，罔求药而求鬼。乃人事之不修，谓天命之如此。

　　育婴家秘 【 明?万全】 

　　　发微赋

医道至博，幼科最难。如草之芽兮，贵于调养；似蚕之苗兮，慎于保全。血气未充兮，脉无可诊；神识未开兮，口不能言。诚求于心，详察于面。苟得其要也，握造化于妙手；未达其旨也，摘章句于残编。调护若失，疾病乃生。头要凉而背要暖，食勿饱而衣勿绵。肠胃脆薄兮，乳哺伤而成积；精神怯弱兮，闻见异而成癎。嗟哉慈母兮，过于姑息；笑彼粗工兮，误于汤丸。伐其发生之气，夭其童稚之年。徒啼号于丘垄，休祷祀于旃坛。

　　　小儿不宜妄针灸

芽儿嫩小不耐伤，针灸汤丸莫妄尝。破肉损筋成瘦疾，坏肠败胃作余殃。
初生小儿，内外脆薄，药石针灸，必不能耐也。良工当以爱己子之心，而爱人之子，怜惜之，抚摩之，未可轻治，为儿作祸也。书曰：如保赤子，其爱养之谓欤。为父母者，不可不知。

　　　鞠养以慎其疾

小儿神气衰弱，忽见非常之物，或见未识之人，或闻鸡鸣犬吠，或见牛马禽兽，嬉戏惊吓，或闻人之叫呼，雷霆铳爆之声，未有不惊动者也，皆成客忤惊癎之病。盖心藏神，惊则伤神；肾藏志，恐则志失。大人皆然，小儿为甚也。凡小儿嬉戏，不可妄指他物作虫作蛇；小儿啼哭，不可令装扮欺诈以止其啼，使神志昏乱，心小胆怯成客忤也。不可不慎。
小儿玩弄嬉戏，常在目前之物，不可去之。但勿使之弄刀剑，衔铜钱，近水火，见鬼神耳。
小儿能言，必教之以正言，如鄙俚之言勿语也。能食则教以恭敬，如亵慢之习勿作也。能坐能行则扶持之，勿使倾跌也。宗族乡党之人，则教以亲疏尊卑长幼之分，勿使谍嫚。言语问答，教以诚实，勿使欺妄也。宾客教以拜揖迎送，勿使退避也。衣服器用五谷六畜之类，遇物则教之，使其知之也。或教以数目，或教以方隅，或教以岁月时日之类。如此则不但无疾，而知识亦早也。
小儿周岁有病者，勿妄用药，调其乳母可也。不得已而用，必中病之药，病衰则已，勿过其则也。
幼科有拏掐法者，乃按摩之变也。以小儿未周岁者，难以药饵治，权宜之则，可以治外邪，而不能治内病也。能治小疾及气实者，如大病气虚者用之，必误儿也。为父母喜拏而恶药，致令殀折者，是谁之过欤？
父母常将幼子怜，几因爱恤取愁烦。育婴家秘无多术，要受三分饥与寒。
人之无子者，置姬妾，觅方术，问命卜，祷鬼神，其心劳矣。及其生子，爱恤之深，保养之失，过于热也，热则生风，过于饱，饱则成积。医不择良药，或犯毒不可救也。柳子《种木传》云：虽曰爱之，其实害之。所以取譬也。
谚云：若要小儿安，常受三分饥与寒。饥谓节其饮食也，寒谓适其寒温也，勿令太饱太暖之意，非不食不衣之谬说也。
头要清凉背要温，露其下体养真阴。天时勿犯如春候，寒热乖违客气侵。
此言适其寒温之法也。头者六阳之会，常要凉，不可缠裹。腹为阴，背为阳，皆脏腑之俞膜也，常要和暖，不可便露。小儿纯阳之气，嫌于无阴，故下体要露，使近地气以养其阴也。天时者，即寒热也。春者温和之气，万物皆赖以生长也。谓襁褓之中，寒不犯寒，热不犯热，常如春气温和时，以长养儿之身体。若有乖违，寒热之客气来侵矣。
乳为血化美如饧，肉谷虽甘更乱真。到得后来能食日，莫教纵恣损脾阴。
此言节其饮食之法也。儿在母腹之时，赖血以番。既生之后，饮食之乳，亦血之所化也。虽有谷肉，不可与之，以乱其肠胃中和之气。至于能食，尤当节之，不可纵其所好，以快其心，因而致病者多矣。《内经》曰：饮食自倍，肠胃乃伤。不可不慎也。
耳目之神寄在心，异闻异见易生惊。痰生气逆因成癎，恨煞终身作废人。
乳母须求不病人，择其体厚性和平。不贪口腹无淫欲，鞠养何求子不成。
养子之道当择乳母，必取无病妇人，肌肉丰肥，性情和平者为之，则其乳汁浓厚甘美，莹白温和，于子有益。如病寒者乳寒，病疮者乳毒，贪口腹者则味不纯，喜淫欲者则气不清，何益于子？故宜远之。

　　幼科发挥 【 明?万全】 

　　　治未病

脐在两肾之间，任冲胃三脉之所系也。儿之初生，断脐护脐，不可不慎。故断脐之时，隔衣咬断者，上也；以火燎而断之，次也；以剪断之，以火烙之，又其次也。护脐之法：脐既断矣，用软布缠裹，待干自落，勿使犯水也。三朝洗儿，当护其脐，勿使水渍入也。脐落之后，皆换包裙，勿使尿湿浸及脐中也。如此调护，则无脐风之病。所谓上工治未病，十得十全也。
小儿病有三：因衣太厚则热，太薄则冷，冷热之伤，此外因也。乳多则饱，乳少则饥，饥饱之伤，内因也。客忤中恶，坠仆折伤，此不内不外因也。顺乎天时，适其寒温，则不伤冷伤热矣。慎择乳母，节其饮食，则不伤饥饱矣。调护之法，爱惜之深，必无纵弛之失矣。慎勿使庸医妄用汤丸，误儿性命。

　　婴童百问 【 明?鲁伯嗣】 

　　　初诞

婴童在胎，禀阴阳五行之气，以生成五腑六脏。百骸之体悉具，必借胎液以滋养之，受气既足，自然分娩。初离母体，口有液毒，啼声未出，急用软绵裹指，拭去口中恶汁，虽是良法，然仓卒之际，或有不及如法者。古人有黄连法、朱蜜法、甘草法，用之殊佳。免使恶物咽下，伏之于心，遇天行时气，久热不除，乃乘于心，心主血脉，得热而散，流溢于胃，而胃主肌肉，发出于外。故成疮疹之候。世之长幼，无有可免者。若依初生拭口之法，得免痘疹之患。或有时气侵染，只出肤疮细疹，易为调理，亦孩童之幸也。杨氏云：初生拭口不前，恶秽入腹，则腹满气短，不能饮乳者，宜用茯苓丸加减治之。又法：下胎毒，临产落草时，浓煎淡豉汁服，极好，不可与辰砂、黄连、轻粉等。

　　　护养法

小儿始生，肌肤未实，不可暖衣，止当薄衣，但令背暖。薄衣之法，当从秋习之，不可以春夏卒减其衣，否则令中风寒。所以从秋习之者，以渐稍寒。如此则必耐寒。冬月但着两薄襦可耐寒，若不忍见其寒，当略加耳。若爱而暖之，适所以害之也。又当消息，无令出汗。如汗出则表虚，风邪易入也。昼夜寤寐。常当慎之。其哺乳之法，亦当有节，不可过饱。或宿滞不化，当用消乳丸化积温脾等剂治之。陈氏所谓：忍三分寒，吃七分饱，频揉肚，少洗澡，及要背暖肚暖足暖，要头凉心胷凉，亦至论也。

　　医学正传 【 明?虞抟】 

　　　小儿初生食饮

小儿受患，其为母者，胎前既不能谨节，胎后又不能调护，是以惟务姑息，不能防微杜渐。或未满百晬而遂与酸咸之味，或未彀周岁而辄与肥甘之物，百病由是而生焉。曰吐泻、曰黄疸、曰五疳、曰腹胀、曰水肿、曰疟、曰痢、曰痰喘，岂非吃食过伤，调善失宜之所致欤？

　　保婴金镜录 【 明?薛己】 

　　　论初生用药

愚谓凡小儿在月内外者，调补之剂，每服亦不过二三匙。若表散攻伐之药，则每服只可匙许而已，过多则反伤元气。余当量大小虚宜加减。若乳母之疾，致儿为患，当治母为主，子少服之。后仿此。

　　保婴撮要 【 明?薛铠】 

　　　初诞法

小儿分娩之时，口含血块，须急于未啼时，用软帛裹指，穵去其血，用黄连、豆豉、朱、蜜、甘草解之。但黄连性寒，若禀母气膏粱积热者，宜服；若滋味淡薄胎气元弱者，又不宜用。其朱砂固能解毒，恐金石镇坠，不若只以牛黄分许，蜜调与吮为佳。世多用犀角解毒丸，其胎气虚寒虚弱者，反伤脾胃生气，甚至不育。又有婴儿因其难产，或冒风寒而垂危者，切不可便断脐带，急烘绵絮，包抱怀中，急以胎衣置火中煨烧，更以火纸捻于脐带上往来燎之，使暖气入腹，须臾气复自苏。尤戒洗浴，恐脉理不密，元气发泄，而外邪乘之也。

　　　护养法

小儿初生，须令乳母预慎七情六淫，厚味炙煿，则乳汁清宁，儿不致疾。否则阴阳偏胜，血气沸腾，乳汁败坏，必生诸证。若屡用药饵，则脏腑阴损，多变败证，可不慎欤。大抵保婴之法，未病则调治乳母，既病则审治婴儿，亦必兼治其母为善。

　　医学纲目 【 明、楼英】 

　　　初生禁忌

田式曰：大凡小儿过暖生热，热极生风，提抱生痈，餧饲生癖，最宜慎之。
钱氏曰：大喜后食乳食，多成惊癎；大哭后食乳食，多成吐泻。

　　古今医统 【 明?徐春甫】 

　　　婴幼论

王隐君曰：凡婴儿六十日后，瞳人将成，而能应和人情。自此为有识之初，便当诱其正性，父母尊长，渐次令其别之。僮仆婢妾，不可训其手舞足蹈，无礼骂人，高举放倒，猛推闪避，儿虽强笑，失色惊骇，乖张恶性，自此无端。乳母纵嗜厚味纯醪煎煿，儿亦受之于乳，是以惊疳积癖泻痢由之而生。及其临病，又忌灌以苦辛之药味。姑息隐忍，无所不至。大抵爱子之偏，无出于母，所嗜之食，任其饱足，以致所伤。余幼时酷嗜甘饴，忽于一日甘饴中有蚯蚓引头而出，自此不敢食饴。至长始知长上为之。不然，脾疳久患，深染难调，奈何不为戕害。

　　　护养

《千金》论曰：小儿二百四十日掌骨成，母当教以匍匐。一周满，母当扶以行步。此皆则法。若或暖衣重围，不见风日，不着地气，致令筋骨软弱，数岁不能行者有之。今观田舍小儿则反是，所以见风日得土气，筋力常健，岂贵贱之理有异哉。明乎此，则保婴之道得矣。

　　　乳哺

乳哺之法，不可不慎。小儿脾胃怯弱，乳食易伤。初得作呕泻，久则成积癖。乳母饮食，乳汁便通；儿食其乳，所感立应。母食热则乳热，母食寒则乳寒。夏食热乳则致吐逆，冬食寒乳则致嗽利。母不欲怒，怒则气上为狂；母不欲醉，醉则身热腹痛。怀孕乳儿，致令黄瘦，腹大脚软，名曰鬾病。大都乳哺不可太过。谚云：小儿常病伤于饱也。又曰：忍三分饥，吃七分饱。亦至论也。

　　　除胎毒

方书皆云：小儿一出腹，啼声未发之时，急用绵裹指，拭去口内恶汁，固是良法，而仓卒之际，或有不及者，故有黄连、甘草、朱、蜜等法用之殊佳。东垣云：只须淡豆豉一味煎汤，与三五口，其毒自下，又能助胃气也，尤妙。

　　　初生总论

初生小儿，必忌外客所触，古人一岁之内忌之者，并无客忤之患。小儿略识人物，不宜携至神庙，观望神像闪烁，恐生恐惧。
小儿将入夏时，用色帛缝囊盛去皮尖杏仁七个，与小儿随身佩之，闻雷自然不惊。

　　　猪乳法

张焕论云：初生时或未有奶子，产妇之乳未下，可用猪乳代之，可免惊癎痘疮。
钱氏曰：初生小儿至满月内，可常取猪乳滴口中最佳。按《圣惠方》取猪乳，须令猪儿饮母，次便提猪母后脚起，猪儿口自离乳，急用手捋之，即得乳矣，非此法不可取也。

　　　沐浴法

小儿洗浴，不可先断脐带，候洗了方断，不致水湿伤脐，可免脐风脐疮等证。用清油调发灰傅脐。洗儿不可用水打湿脐带。

　　　断脐法

大抵儿初生断脐之后，宜用熟艾厚裹爱护。若乳母不谨，或因洗浴水入脐中，或遗尿在裙抱之内，湿气伤于脐中，或因解脱为风冷邪气所侵，皆能令儿脐肿多啼，不能乳哺，即成脐风也。

　　　着衣法

《圣惠》论曰：小儿一期之内造衣服，皆须用故帛为之，不可用新绵。若用新绵，则令儿壮热，或作惊癎。

　　　晒衣法

大抵儿衣日晒夜收，不可露天过夜，次早与儿穿上，致染湿热，使儿不安。此则所谓八邪之害，久则令儿黄瘦腹痛，身上壮热，夜间啼哭，或生疮疥。世俗谓之无辜疾，谓其衣在露天过夜，染着无辜鸟屎，令儿致疾，故曰无辜疾，其实非理。先哲所谓八邪之害，则温热风寒惊积饥饱是也。

　　　养子日用法

吃热吃软吃少则不病，吃冷吃硬吃多则多病。忍三分寒，吃七分饱。频揉肚，少洗澡。
歌曰：四时欲得小儿安，常要三分饥与寒。但愿人皆依此法，自然诸病不相干。

　　　养子十法

一要背暖。经云：背脊三椎下节之两旁，是肺之俞也。若风寒伤于肺俞，使人毫毛毕直，皮肤闭而为病热。其证或欬嗽，或喘或呕哕或吐逆，及胷满增寒壮热，皆肺经着寒而得之也。故要背暖。
二要肚暖。俗云：肚无热肚。肚者胃也，马水谷之海，若冷则物不腐化，肠呜腹痛呕哕泄泻等疾生焉。经云：胃热而能消谷，必能饮食，故要肚暖。
三要足暖。经曰：足为阳明胃经所司。寒从下起，故要足暖。
四要头凉。经曰：头者六阳之会，诸阳所凑也。头为髓之海，若大热则髓溢汗泄，或颅顖肿起，或头缝开解，或头疮目疾。俗云：头无凉头。故头宜凉。
五要心胷凉。心属丙火，若外受客热，内接心火，则内外俱热也。其证轻则口干舌燥，腮红面赤，重则啼叫惊跳。故心宜凉。
六者，精神未全，小儿忽见非常之物，或见未识之人，或闻鸡鸣犬吠，忽见牛马等畜，或嬉戏惊骇，或忽闻大声因而作搐者，缘心气成虚而精神离散故也。当用补心益气药治之。如用镇心朱砂、牛黄、琥珀、金、银、脑、麝、水银等药，则成慢惊风搐，以致腹胀足冷，不能疗也。
七者，不温脾胃，致成吐泻慢惊。经曰：脾为黄婆，胃为金公，主养五脏六腑。若脾胃全固，则津液通行，气血流畅，表里冲和，一身康健。盖脾胃属土而恶湿。小儿变蒸，上唇肿而头热，或上气身热。父母不晓，妄作伤风伤食治之，或以表药出汗，或以通药宣泄，或以凉药镇心，或以帛汤展缴，致令冷热不调，内伤脾胃，搏于大肠，故粪便青色。久不已者必吐，吐不已者作搐。搐作又言热则生风，转用凉药治之，愈觉败伤真气，渐不救者多矣。经云：脾土虚弱，肝木乘之。故筋挛而作搐，宜用补脾温胃畅气之药治之，庶可得痊也。
八者，儿哭未定，勿使饮乳，致儿呕奶粪青，小儿在胎之时，其母取凉过度，冷气入于胞胎之中。儿生之后，因悲啼未定，便与乳食，使气与食蓄结于中，久而不散，致伤脾胃，轻则呕奶粪青，重则腹中气鸣气逆，涎潮流溢，以致难治。
九者，勿得轻服轻粉、朱砂。夫水银、轻粉俱有毒，虽云下痰，性冷损心气。辰砂虽镇坠，性寒损神，小儿服之易伤，每每被其误也多矣。
十者，因浴致生丹毒。小儿一周之内，不可轻易频洗，肌肤脆嫩，腠理不密，洗之，恐湿热之气郁蒸不散，变生赤游丹毒，片片如臙脂，身发壮热，若毒气入腹者死。又有因浴伤寒，欬嗽上气，外感之疾，多由此也。

　　证治准绳 【 明?王肯堂】 

　　　小儿论

初生儿出月，必须人襁褓。襁褓之道，必须得宜。如春夏之月，乃万物生长之时，宜教令地卧，使之不逆生长之气；如秋冬之月，乃万物收藏之时，宜就温暖之处，使之不逆收藏之气。然后血凝气和，则百病无自而入矣。

　　　乳哺

汤氏曰：小儿乳哺，须要得法。乳者奶也，哺者食也。乳后不得便与食，哺后不得便与乳。小儿脾胃怯弱，乳食相并，难以克化，周岁以上，必成乳癖食癖，于腹中作疼作热，疳病从此起也。
凡乳母血气为乳汁也。五情善恶，悉血气所生，宜戒喜怒，一切禁忌。不可用孤臭、瘿瘘、气嗽病者，及身体疥癣、头疮发少、紧唇、耳聋、音哑、齆鼻、癎病等，方可用乳儿。
夏中盛热时，乳母浴后或儿啼，不可与乳，能使儿成胃毒，秋成赤白痢。浴后可令定息良久，热退乳之，故无患也。
聂氏曰：盛啼不可食乳。恐气逆不顺，聚而为(口逆)，亦能成惊风也。
《千金》论曰：凡乳儿乳来多，猛取出挼后再乳。父母交合之间，儿卧于侧或惊起，不可乳儿，盖气乱未定，必能杀儿也。
巢氏云：小儿啼未定，气息不调，母不可以乳饮儿。盖恐乳不得下，停滞胷膈，则为呕吐也。
夜间乳儿，母起身坐，抱儿餧之。
每侵早欲饮乳，皆须捏去宿乳。
乳汁勿投于地，虫蚁食之，令乳无汁，可沃东壁上佳。

　　　乳令儿病

喜乳，涎喘生惊。
孙兆云：令儿上气颠狂，亦令儿生痰喘急或生惊。
怒乳，疝气腹胀。
《千金翼》云：怒乳令儿疝气。扁鹊云：女子则腹胀。
寒乳，奶片不化。
华佗论云：乳气寒虚冷，故令便青而啼。《千金冀》云：令儿欬嗽。
热乳，面黄不食。
《千金翼》云：令儿呕吐。张氏云：热乳伤损肺气，令儿龟胸。气乳，吐泻腹胀。
《宝鉴》云：令儿面黄白，乳哺减少，夜啼哯乳。
病乳，能生诸疾。
令儿黄瘦骨蒸，盗汗嗞煎夜哭。孙氏云：病乳则致虚羸及生诸疾。
壅乳，吐逆生痰。
《灵秘》云：壅乳成痰涎，涎壅生惊。《宝鉴》云：壅乳成奶癖。又吐逆生痰。
鬾乳，腹急脏冷。
《宝鉴》云：腹急而泻，胷背皆热，夜啼肌瘦，一如积块。
醉乳，恍惚多惊。
《千金冀》云：令小儿热，腹急痛。扁鹊云：醉淫随乱乳儿，恍惚多惊。
淫乳，必发惊癎。
《宝鉴》云：乳母淫佚情乱乳儿，令吐泻身热，啼叫如鸦，不治。
已上乳，急欲乳儿，能生诸病，不可不忌也。凡喜怒气乱未定乳儿，则成吐泻腹痛，疳黄不食。寒热壅积不散乳儿，则成痰癖涎嗽，肺胀龟胷。醉淫喘乳，多发惊癎。《圣惠方》云：醉淫喘乳，能杀小儿。《圣济经》论：乳者夏不欲热，热致吐逆；冬不欲寒，寒则致下痢。母不欲怒，怒则令上气颠狂；母不欲醉，醉则令身热腹满。母方吐下而乳，则致虚羸；母有积热而乳，则变黄不能食。新房而乳，则瘦悴交胫不能行。大抵乳食不好，则生疾病。
《宝鉴》云：儿五十日，可哺如枣核，百日弹丸，早晚二哺。莫抱檐下澡浴，当风解衣，哭未断而乳，冒冷而哺。又不可在神佛驴马畔，各房异户之亲，诸色物器，并不可触犯之，害子性为惊癎。经云：三岁未满，勿食鸡肉，子腹生虫。
钱乙云：儿多因爱惜过当，三两岁犹未饮食，至脾胃虚弱，平生多病。半年，宜煎陈米稀粥、粥面时时与之。十月后，渐与稠粥烂饮，以助中气，自然易养少病。惟忌生冷油腻甜物等。
《外台》崔氏初哺儿法，以平定成日丑寅辰巳酉日大吉。
男忌戊己日，女忌丙丁日。

　　　断乳法

小儿年至四五岁，当断乳而不肯断者，宜用?眉膏。断乳之后，方可渐与肉食，则无疳癖之患。

　　　杂将护法

张焕曰：乳母须每日三时，摸儿顶后风池。若壮热者，即须熨之使微汗，即愈。
谚云：戒养小儿，谨护风池。风池在颈项筋两辕之边，有病乃治之。疾微切不可妄针灸，亦不用辄吐下。所以然者，针灸伤儿经络，吐下伤动脏腑故也。
婴儿暑中，令在稍凉处，乳母勿禁新水，亦不宜多。
婴儿春夏间有疾，不可乱有动下，使下焦虚，上焦热，变成大病也。
婴儿须看禀受南北之殊，盖地生寒温不同故也。
婴儿生后两满月，即目瞳子成，能笑识人。乳母不得令生人抱之，及不令见非常之物。
婴儿百晬，任脉生，能反复。乳母当存节喜怒，适其寒温。
婴儿半晬，尸骨已成。乳母当教儿学坐。
婴儿二百日，外掌骨成。乳母教儿地上匍匐。
婴儿三百日，膑骨成。乳母教儿独立。
婴儿周晬，膝骨已成。乳母教儿行步。
上件并是定法。盖世之人不能如法存节，往往抱儿过时，损伤筋骨，且宜戒之为吉。
万全论云：田妇护儿，绝无他疾。譬之草木生深山大泽，容易合抱。至于异果奇材，纵加培养，间有不秀实者，岂贵贱异哉。数见风日，即血凝气刚，肌肉硬密，堪耐风寒，以田舍儿较之相似。

　　　浴儿

儿生三日，以桑、榆、桃、柳各取嫩枝三寸长者二三十节煎汤，看冷热，入猪胆汁二三枚浴之。
浴汤用猪胆、益母草，不生疮疥；用金、银、虎头骨、麝、丹砂，辟恶气客忤惊癎；用桃、梅、李、楮根，解体热温壮之病。须浴时煮。
汤须不冷不热，于无风密室浴之，勿令久。
浴讫，以粉摩之，或以光粉、蚌粉扑身，辟邪吉。
纪用经浴法：寅卯酉日吉，壬午丁未癸已凶。不能上三日，勿犯下三日。
儿初生以三日浴，或五日浴，七日浴，须选吉日。

　　　断脐法

《宝鉴》论：断脐若用剪刀，先于怀中令暖。又水入脐、多天钓，痛苦啼叫，面青黑。脐伤动令久不干，伤外风即口噤不可救。

　　　灸脐法

《圣惠》云：儿生一宿，抱近明无风处，看脐上有赤脉直上者，即于脉尽头灸三壮，赤散无患矣。

　　　下胎毒法

张焕云：婴儿初生第一日，才断脐，绷袍讫，看儿形色，若面红润色赤，啼声响快者，宜用汞粉法，良久有脐粪便下为佳；次用甘草法；次用朱蜜法。临时更看形色，若面色多青白，啼声不响，即不须服。次用牛黄法。古方又有黄连法、非汁法、猪乳法等。在人看儿寒热怯壮，择所宜而用之尔。

　　　藏胞衣法

崔氏云：儿衣清水洗，勿令沙土草污；又清酒洗之。仍内钱一文在衣中，盛新瓶内，青绵裹，瓶口密盖，置便宜处。三日后，依月吉地向阳高燥处，入地三尺埋之，瓶上土厚一尺七寸，须牢筑，今儿长寿智慧。若不谨，为猪狗食，令颠狂；虫蚁食，令病恶疮；犬鸟食，令兵死。近社庙，令见鬼；近深水污池，令溺死；近故灶，令惊惕；近井旁，令聋盲。弃道路街巷，令绝嗣；当门户，令声不出耳聋；着水流下，令青盲；弃火里，令生烂疮；着林木头，令自绞死。此忌须慎。
每于天德月空处埋之。 【 正月天德在丁，月空在丙壬。余详官本历日。】 若遇反支，宜挂宅外福德上向阳高燥处，待过月，然后依法埋藏，吉。
甲乙日生，丙丁日藏；丙丁日生，戊己日藏；戊己日生，庚辛日藏；庚辛日生，壬癸日藏，吉。

　　　剃头法

《集验方》云：小儿初剃头，俱不择日，皆于满月日剃之。盖风俗所尚，前产妇未得出房，于满月即与儿俱出，谓胎发秽有触神灶，令小儿不安，故于此日必剃头而出。凡剃头就温暖避风处，及剃后须以杏仁三枚去皮尖研碎，入薄荷三叶，再同研，却入生麻油三四滴，腻粉拌和，头上擦以避风邪，免生疮疥热毒。其后小儿亦宜此法。

　　医学入门 【 明?李梴】 

　　　初生裹脐

夫人之脐也，受生之初，父精母血，相受凝结，胞胎混沌，从太极未分之时，一气分得二六，穴中如产四穴，外通二肾，内长赤白二脉，四穴之中，分为表里，在母腹中母呼儿呼，母吸儿吸，是一身脐带，如花果在枝而通蒂也。一月一周，真气渐足。既产胎衣未脱，脐带且缓断。倘脐门未闭，感风伤寒，即损婴儿真气。遂以艾火熏蒸数次，则真气无患矣。凡初生时，用绵裹脐带，离肚二三寸处，以绵扎住，却于线外将脐带剪断；片时去线，待血流尽。看近肚处，脐有两小孔，一大孔；用鹅毛管送炼脐药一二分，入大孔内，以手指轻轻揉散，艾灸脐头三炷，结作扢搭，软帛腰裹，切不可时常揭看，待脐落去，自无风矣。又法：落胎之时，视其脐软者，不须治。如脐硬直者，定有脐风，急用银簪于脐根旁剌破一二处，入麝香未少许，艾灸三炷，极妙。

　　　藏胎衣

小儿胎衣，藏之宜生气方上。正月子方，二月丑，三寅四卯，五辰六巳，七午八未，九申十酉，十一戌十二亥方。如生气方有不便，依历日藏于奏书博士月德方上，忌月空三杀太岁方上。俗多置之河中者非。

　　　调护

养子须调护，看承莫纵弛。乳多终损胃，食壅即伤脾。被厚非为益，衣单正所宜。无风频见日，寒暑顺天时。初生三五月，宜绷缚令卧，勿竖头抱出，免致惊癎。六个月方可与稀粥，不可将乳同吃，令儿生疳积。五岁方可吃荤腥。

　　万病回春 【 明?龚廷贤】 

　　　初生

小儿初生，宜用七八十岁老人旧裙旧袄，改作小儿衣衫，真气相滋，令儿有寿。富贵之家，切不宜新制纻丝绫罗毡绒之类与小儿。不惟生疾，抑且折福，必致夭伤。

　　小儿卫生总微论方 【 宋?撰人未详】 
宋?撰人未详　原作「明徐恒」，误。《小儿卫生总微论方》成书于宋高宗绍兴二十六（1156）年，不着撰人。明万历十四年（1586年）徐恒重修。

　　　洗浴论

儿才生下，须先洗浴，以荡涤污秽，然后可断脐也。若先断脐，则浴水入脐而为脐疮等病。及浴水须用药预先煎下，以瓶贮顿，临时旋暖用之，不犯生水，方佳。并已后浴之，亦用药煎汤，拣所宜时日，则大良矣。凡浴宜用寅卯百日。若初生不值，但于日中选此三时，如时亦不值，惟忌壬午丁巳癸巳日时大凶而与避之，余皆可也。
用猪胆汁汤浴儿，则不患疮癣，皮肤滑泽。用金、银、虎骨、丹砂煎汤，则辟邪恶去惊；单用虎骨亦得。用李叶切半斤前汤，则解肌热，去温壮。用白芷二两、苦参三两挫碎煎汤，则去诸风。用朔藋、葱白、胡麻叶、白芷、藁本、蛇床子煎汤，退热。用苦参、黄连、猪胆、白芨、杉叶、柏叶、枫叶煎汤，去风。用大麻仁、零陵香、丁香、桑葚、藁本煎汤，治诸疮。用金、银，桃奴、雄黄、丹砂煎汤，则辟邪除惊。用益母草煎汤，治疥疮诸疮。
凡煎汤每用水一斗，入药煎至七升，去滓，通寒温用之。冬不可太热，夏不可令冷，须调停得宜，乃可用之。儿自生之后，须依时洗浴，以去垢污，又不可数数。若都不洗浴，则皮皴毛落，多生疮疥。凡洗浴时，于背上则微微少用水，余处任意。既不可极淋其背，亦不可久坐水中，则引惊作病，切须慎之！如常能依法用之，令儿体滑舒畅，血脉通流，及长少病，无不验也。

　　　断脐论

儿生下，须当以时断脐。若不以时断脐者，则令脐汁不干而生寒，为脐风之由。其断脐带当令长至足趺，或云当长六寸。若太短则伤脏，令儿腹中不调；若太长则伤肌，令儿皮枯鳞起。才断脐讫，须用烙脐饼子，安脐带上，烧三壮，炷如麦大，若儿未啼，灸至五七壮。灸了，上用封脐散封裹之。法须搥治帛子令柔软，用方四寸许，上置新绵厚半寸，及上置药末，适紧慢以封之。如不备其药，即用极细熟艾一块，置于上封之。但不令封帛紧急，急则令儿吐哯。又须常切照顾，勿令湿着及襁绷中，亦不可令儿尿湿，恐生疮肿及引风也。
《圣济经》云：凡儿初生恶血未纳者，拭以绵指；吞而在胷膈者吐。以甘草；入而在腹内者利，以黄连末粉。皆所以革污秽也。次用好朱砂一大豆许，细研水飞，炼蜜一蚬壳，看稀稠和膏，分三剂，每用一剂，乳汁化，时时滴儿口中，三日内服尽即止。姚和众云：成炼朱砂能温肠胃，壮血气也。一日只可一豆许，分三次用，勿得过也。次用真牛黄一大豆许，细研，以炼蜜酸枣大，和成膏，每用一大豆许，乳汁化下，时时滴儿口中。姚和众云：能去惊，辟邪恶之气。若儿形色不实，怯弱者，不宜服之。如胎热或体色赤黄者，宜多服。此法在三日外也。

　　　慎护论

凡乳母慎护养儿，乳哺欲其有节，襁褓欲其有宜，达其饥饱，察其强弱，通其浓薄，循其寒燠，盖自有道，不可不知也。
凡儿自初生至满月，常取猪乳滴儿口中。又以珍珠末一大豆许，用蜜一蚬壳和之，分三次或四次，每十日内外，与一次涂儿口中。安心神，镇魂魄。
凡儿于春时，不可覆头裹足，致阳气不得出泄，则发热矣。

　　　食忌论

凡小儿有不可食之物，不可不知，今具于后。
小儿不可多食栗子，令儿气弱行迟，热食则气滞。
小儿不可食蕨菜，令儿立则无力，久不能行。
小儿不可食芡，令儿不能行。
小儿不可食黍米、鸡肉、胡瓜，令儿腹中生虫。
小儿不可食越瓜，令儿发痼疾。
小儿不可食荞麦，令儿发落。
小儿不可食(艹鳬)茨，令儿挤下痛。
小儿不可食鲟鱼，令儿生症癖。
小儿不可食炒豆猪肉，令儿生气壅致死。

　　活幼精要 【 明?董凤翀】 

　　　食忌论

大凡小儿，不宜多食。心之有病，不宜食咸。肺之有病，不宜食苦。肝之有病，忌食辛辣。脾之有病，忌食馊酸。肾之有病，忌饮甘甜。生葱与蜜，共食害人。苋菜鳖肉，共食生毒。鱼虾油腻，肺病忌食。生冷鸡卵，脾病忌食。鸡羊煎炒，心病忌食。葱蒜油面，肝病忌食。腰子肚肺，心血葫荽，有病无病，俱不可食。飞禽瓦雀，食生疮疥。螺蛳蟹鮝，食生泻利。食甜成疳，食饱伤气。食冷成积，食酸损志。食苦耗神，食咸闭气。食肥生痰，食辣伤肺。莲子芡实，能通心气，石榴酸柑，大濇肠胃。干柿煮蔗，犹能益肺。蒸藕炒豆，于肝宜利。五味淮枣，脾家可意。食味淡薄，脏腑清气。爱子惜儿，须知禁忌。丁奚哺露，疾作无辜。救疗无门，悔之不及。育子之家，当为留意！

　　景岳全书 【 明?张介宾】 

　　　儿初生

凡小儿初诞，宜以甘草细切少许，用沸汤泡汁，以淡为妙，不宜太甜。乃用软帛蘸汁，遍拭口中，去其秽浊。随用胡桃肉去皮嚼极烂，以稀绢或薄纱，包如小枣，内儿口中，使吮其汁，非独和中，且能养脏，最佳法也。若母气素寒，小儿清弱者，只以淡姜汤拭口，最能去胃寒，通神明，并可免吐泻之患。此法最妙，人所未知也。拭后用核桃法如前。
一法：以牛黄半分，同朱砂研匀，蜜调，如前与吮为佳。极能辟痰，去秽恶，除热安神。然必母气多热，小儿肥盛者可用，清弱者不宜用。
一古法拭口多有用黄连者，不知黄连大寒大苦，而小儿以胃气为主，安得初生即可以苦劣之气相犯，致损胃气，则他日变呕变泻，由此而起矣，大非所宜。
一古法多用朱砂开口者。按陈文中曰：小儿初生，便服朱砂、轻粉、白蜜、黄连，本欲下胎毒，不知此皆伤脾败阳之药。轻粉下痰损心，朱砂下涎损神。儿实者服之软弱，弱者服之易伤，反致变生诸病，是故不可不察也。

　　东医宝鉴 【 朝鲜?徐浚】 
朝鲜?徐浚　原缺。《东医宝鉴》为朝鲜?徐浚等人撰，成书于明万历三十九年（1611年）。

　　　保护法

《良方》曰：夜间不得令儿枕臂，须作一二豆袋，令儿枕，兼左右附之，可近乳母之侧。盖覆衣衾，须露儿头面。若一向仰卧，恐成惊痰，须时时回动之。

　　方

平和饮子 【 《颅顖经》】 　儿初生日与饮。《指迷》云：儿生三日后，与母服。
人参　茯苓　甘草　升麻各二钱五分
水一盏，煎一合半，时时与之。乳母忌油腻满月及百晬。如时冷加白朮，热加硝，各半钱。

百寿散海藏方　小儿初生未满月已前用之者，老无疮疥。
黄连一两　朱砂一钱
右水煎，令老母拭去口涎，净灌下。余药倾盆中浴儿，遍身搽妙。

浴体汤 【 《小儿直诀》】 
青黛三钱　天麻二钱　乌梢肉酒浸焙末，三钱　蝎尾去毒炒　朱砂研，各半钱　白矾三钱　麝香一钱
右七味同研匀，每用三钱，水三碗，桃枝一握，并叶五七枚，同煎十沸，温热得所浴之。勿浴背上。

经验安化汤 【 《慈幼选要》】 　孩儿初生，莫与乳食，急以此饮之。
黄连　薄荷　天花粉各一钱　木通五分　甘草四分　菊花三分
右用新汲水三盏，煎作一盏，大温，灌儿三五茶匙，咽下间歇，方与乳食。

防风通圣散 【 刘河间方，下同】 　治小儿表里俱实。
防风　川芎　当归　芍药　大黄　薄荷叶　芒硝　麻黄去根不去节　连翘各五分　石膏　黄芩　桔梗　甘草各二钱　滑石三钱　荆芥　白朮　山栀各一钱
右为粗末，每服五七分，入生姜一小薄片，水煎，去滓热服。如涎嗽加半夏五分，生姜制过。

凉膈散
大黄豆一钱　连翘四钱　甘草　黄芩　薄荷　(石卜)硝　山栀各一钱
右为粗未，每服三五分，入蜜，竹叶水煎三五沸，去滓温服，无时。

神芎丸
大黄　黄芩各二钱　滑石　黑牵牛各四钱　黄连　薄荷　川芎各五分
右为末，水丸桐子大，每服五七丸，温水下，视儿大小加减。

益元散
滑石六钱　甘草一钱　辰砂少许
右为细末，每服三分，蜜调新水送下。

解毒延龄膏 【 《育婴家秘》】 　治小儿初生，拭去口中恶物，三日之内，即以此药抹儿口中，能解秽恶之毒，亦可免疮疹惊风之疾。
儿胞衣上脐带取一二寸许，新瓦焙为末五分　黄连末二分半　朱砂末一分
右共研，用蜜和，当生下三日内，抹儿口中令咽之，以解胎毒。

茯苓丸 【 《婴童百问》，下同】 　治婴儿初生，其声未发，急拭其口，令恶血净尽，不得下咽，则无他病。稍迟，恶秽入腹，则腹满气短，不能饮乳，或胎中受寒，则令儿腹痛不乳，宜服此。
赤茯苓　黄连冷证去此加芍药　枳壳炒
右等分为末，炼蜜为丸如桐子大，每丸乳汁调下。

消乳丸　又名消食丸。巢氏云：宿食不消，脾胃冷故也。小儿乳哺，饮食生冷过度，冷气积于脾胃，胃为水谷之海，脾气磨而消之，胃气调和则乳哺消化，脉沉者，伤食不化故也。
缩砂仁　陈皮　三棱煨　莪朮煨　神曲炒　麦芽炒，各半两　香附子炒，一两
右为末，面糊丸如麻子大，食后白汤送下。

安脐散 【 《保婴撮要》】 
羚羊角镑屑，一钱，略炒　乱发一团，烧灰令存性　蜈蚣一寸，赤脚者炙
右为末，断脐后即傅之，以绢帕紧束，恐犯风也。

画眉膏 【 《证治准绳》，下同】 　治小儿不肯断乳。
山栀三个，烧存性　雄黄　朱砂各少许
右为极细末，入生麻油、轻扮各少许调匀，候儿睡着，浓抹于两眉上，醒来便不食乳。未效再用，加黄丹一钱。

封脐散
甑带灰　乱发灰　白姜灰　红帛灰俱要净者　南星　白敛　当归头　赤小豆　五倍子　血竭　龙骨　赤石脂煅　海螵蛸　百草霜　胭脂各半钱
右合研为极细末。湿，干敷；干则清油涂。忌生水浴脐。
又方
红绵灰　黄牛粪灰　龙骨煅研　乱发灰　干胭脂各半钱
右为极细末。湿，干掺；干，清油涂脐。

保生第一良法　此方一以解毒，一以补养。盖脐带乃有生之紫河车也，系于母之命门，两肾之所主。乃以肾补臂，肾既充足，即不受邪，故无他日变黑归肾之证，亦无顖门不合之疾。
本儿脐带落下即用新瓦上焙燥为末　辰砂　黄连　甘草各末，五分
右共和匀蜜拌，做三五次涂乳母乳上，俟儿吞之，必使一日夜吞尽，次日恶毒皆从大便而出。日后不但痘疹稀疏，竟有不出痘者。俟脐带落下，即便制服，在六七日之间为妙。其辰砂必须研极细末，以甘草汤飞过。任服无害。

延生第一方 【 《万病回春》】 　小儿初生用此，终身永无疮疹及诸疾，生一子则得一子，十分妙法也。
小儿初生脐带脱落取置新瓦上，用炭火四围，烧至烟将尽，放土地上，用瓦盏盖之，存性，研为细末　朱砂透明者，预为极细末，水飞过
右二味，脐带若有五分重，朱砂用二分五厘，生地黄、当归身煎浓汁一二蚬壳，调和前两味，扶儿上腭间，及乳母乳头上，一日之内，至晚须尽。次日，大便遗下秽污浊垢之物，以去胎毒，永无疮疹之疾。按此二方及解毒延龄膏同一脐带，然炮制佐使诸药，各有轻重不同，今并列之，俟良工随时因儿参互酌用可也。

炼脐药 【 《医学入门》】 　初生小儿用之结脐，可去脐风。大人用之熏灸，可去百病。
麝香五分，能引诸药入五脏六腑，周彻百节　青盐四钱，能入肾以实其子，使肺母无泄漏；加乳，补下益其气脘　丁香三钱，入肺，补血实脾胃　夜明砂五钱，能透肺孔，补气不足，散内伤有余　乳香　木香末各二钱　小茴四钱，能治湿沥证，调达周流，升降其气，不致喘嗽。如欲断水，先寻此源　没药　虎骨　乌梢蛇骨　龙骨　珠砂各五钱　雄黄三钱，能削去病根，扶弱助强　白附子五钱，能循各经络，有推前泄后之功　人参　附子　胡椒各七钱，能补元气行荣血，化痰涎为津液　五灵脂五钱，保肺气，削有余，补不足
右为末，初生小儿结脐时用一二分，入近肚处大孔内，用手轻轻揉散，可免脐风。大人熏脐，另用白面作条，圈于脐上；将前药一料，分为三分，内取一分；先填麝香末，入脐眼内；又将前药一分，入面圈内，按药令紧，中插数孔；外用槐皮一片，盖于药上，能闭押诸气之性，使无走窜；用艾火灸之，取其火势，劫病去毒，起死回生。灸至五六十壮，或一百二十壮。凡一年四季各熏一次，则百病顿除，益气延气。妇人则去麝，加韶脑一钱。灸时遍身大汗，要慎风寒，戒油腻生冷，保养一月。

烙脐饼子 【 《保幼大全》，下同】 　小儿初生断脐，用此安脐带上灸之。
豆豉　黄蜡各一分　麝香少许
右以豆豉为细末，入麝香研匀，镕蜡和剂，看大小捻作饼用。

封脐散　既用烙脐饼灸了，用此封裹。
雄鼠粪七枚，两头尖者是　干姜如枣大许　甑带鸡子许，三味同烧灰　绵灰半两，别烧称　绯绵灰别烧，称半分　胡粉三钱，炒黄　麝香少许
右同研极细末，每用半钱至一钱，傅脐上封之，永不患脐疮肿。如已因风湿患疮肿者，看脐带落与未落，依此用药便差。

　　单方

孩儿初生下时，宜进生地黄汁，点在孩儿口中，即下黑屎，至壮年亦不害疮疹。 【 仲景方】 

甘草法：用好甘草中指一节许，拍碎，以水二蚬壳，煎一蚬壳，以绵缠蘸令儿吮之，若吐出恶汁为佳。若服一蚬壳不吐即不须更服。婴儿虚实寒热，皆须服之。 【 《肘后方》】 

黄连法，初生儿恶汁下留，胷膈壅塞，易生蕴热惊癎疮疖。用好肥黄连数块，搥碎绵裹，如奶头大状，汤内浸成黄汁，拈摭一二点，滴儿口中，恶汁自下，乳食便美。未尽用空绵别浸黄连，后以朱蜜间与之。 【 《集验方》】 

净黄连一钱，水一盏，预先煎下，待儿生未出声时，便用灌下，以除腹中恶物脐屎，兼解胎中蕴积热毒，终身不坐疮，又去脐风等病。 【 海藏方】 

小儿初生，欲解下胎毒，生嚼脂麻，绵包与儿咂之，其毒自下。 【 《三因方》】 

韭汁法：甘草后，暖水浸韭子汁，涂儿唇上，干又涂，数次止，不令入口。 【 《圣惠方》】 

牛黄法：真牛黄一块，好蜜炼和成膏，每服一豆大，乳汁化，时时滴口中。形色不实者，不宜多服。若婴儿胎热或身体黄色，宜多服之。 【 张涣方，下同】 

儿生红润色赤，啼声响快者，用汞粉半钱，旋旋令儿吮之，良久，有脐粪便下为佳。

小儿初生，与韭根汁灌之，即吐出恶水。 【 《本草纲目》】 

朱蜜法：好朱砂一大豆许，细研水飞，炼赤蜜一蚬壳，看稀稠和成膏，每用一豆大，乳汁化下，时时滴口中，三日内止三粒。临时更看形色，若面色多青白，啼声不响，即不须服。 【 《证治准绳》】 

小儿初生，银粉抹口舌上下左右颊，然后饲朱蜜。 【 《宝鉴》】 

　　医案

《景岳全书》曰：余季子于丁巳正月，生于燕邸，及白露时，甫及半周。余见新凉日至，虞裀褥之薄，恐为寒气所侵，每切嘱眷属保护之，而眷属不以为意。及数日后，果至吐泻大作。余即用温胃和脾之药，不效；随用理中等剂，亦不效；三日后，加人参三钱，及姜、桂、吴茱、肉荳蔻之类，亦不效；至四日，则随乳随吐，吐其半而泻其半，腹中毫无所留矣。余不得已，乃用人参五六钱，制附子、姜、桂等各一二钱，下咽即吐，一滴不存，而所下之乳，则白洁无气，仍犹乳也。斯时也，其形气之危，已万无生理矣。余静坐默测其故，且度其寒气犯胃，而吐泻不止，若舍参、姜、桂、附之属，尚何术焉？伎止此，窘甚。忽于夜半而思意起，谓其胃虚已极，但药之气味略有不投，则胃不能受，随拒而出，矧附子味咸，亦能致呕，必其故也。因自度气味，酌其所宜，似必得甘辣可口之药，庶乎胃气可安，尚有生意。乃用胡椒三钱捣碎，加煨姜一两，用水二钟，煎至八分，另盛听用。又用人参二两，亦用水二钟，煎至一钟，另盛听用。用此二者，取其气味之甘辛纯正也。乃用茶匙挑合二者，以配其味。凡用参汤之十，加椒姜汤之一，其味微甘而辣，正得可口之宜。遂温置热汤中，徐徐挑而与之，陆续渐进，经一时许，皆咽而不吐，竟得获效。自后乳药皆安，但泻仍未止也。自四鼓服起，至午未间，已尽二两之参。参尽后，忽尔躁扰呻吟，烦剧之甚。家人皆怨，谓以婴儿娇嫩脏腑，何堪此等热药，是必烧断肚肠也。相与抱泣。余虽疑之而不为乱，仍凝神熟思，意此药自四鼓至此，果药难堪，何于午前相安而此时遽变若此？其必数日不食，胃气新复，而仓廪空虚，饥甚则然也。傍有预备之粥，取以示之，则张皇欲得，其状甚急。乃与一小盏，辄鲸吞虎噬，又望其余；遂复与半碗，犹然不足；又与半碗，遂寂然安卧矣。至次日，复加制附，始得泻止全愈。呜呼！此儿之重生，固有天命，然原其所致之因，则人之脏气皆系于背，褥薄夜寒则寒从背俞而入，内干于脏，中必深矣。原其所治之法，用药虽当，而气味不投，无以相入，求救难矣。及其因饥发躁，使非神悟其机，倘妄用清凉一解，则全功尽弃，害可言哉！故余笔此以见病源之轻重，气味之相关，及诊治之活变，有如此关系者。虽然，此特以己之儿，故可信心救疗如是。设以他人之子，同有是病者，于用参数钱之时，见其未效，不知药未及病，必且烦言吠起，谤其误治，改用苦寒，无不即死，而仍归罪于用参者，此时黑白，将焉辨之？故再赘其详，用以广人之闻见云。

古今图书集成医部全录卷四百三

　小儿诊视门

　　黄帝灵枢经

　　　论疾诊尺

婴儿病，其头毛皆逆上者，必死。
【 注　此论人之血气，本于先天所生，而上下环转者也。婴儿者，始生之儿。毛发者血之余，少阴精血之所生也。发复下垂，以应人之血气从下而升，复从巅而下。若发上逆，是惟升而无降矣。升降息，故不免于死亡。】 
耳间青脉起者掣痛。 【 《甲乙经》作瘈腹痛。】 
 【 注　肾主骨而开窍于耳，故耳间青脉起者，当主筋骨掣痛。此承上文而言人之血气，始于先天肾脏之所生。】 
大便赤辨， 【 《甲乙经》作青辨。】 飧泄脉小者， 【 《甲乙经》作脉大。】 手足寒，难已。飧泄脉小，手足温，泄易已。
 【 注　辨，别也。大便赤辨者，谓黄赤之间别也。盖中焦泌糟粕，蒸津液，乃化而为血，独行于经隧，命曰荣气。水谷常并居于胃，成糟粕而俱下于大肠，济泌别汁而渗入于膀胱。如大便赤辨，乃中焦之血，与糟粕并下矣。飧泄，大肠虚而不能济泌矣。此肠胃虚泄于下，中焦之汁不能荣于脉中，故脉小也。若手足温者，得下焦之生气，故泄易已。此言中焦水谷之精微，有借下焦之生气以合化。】 

　　相儿经 【 晋?严助】 

　　　寿夭

儿初生，叫声连延相属者，寿。　声绝而复扬急者，不寿。　啼声散者，不成人。　啼声深者，不成人。脐中无血者，好。　脐小者，不寿。　通身软弱如无骨者，不寿。　鲜白长大者，寿。　自开目者，不成人。　目视不正，数动者，大非佳。　汗血者，多厄不寿。　汗不流，不成人。　小便凝如脂膏，不成人。　头四破，不成人。　常摇手足者，不成人。　早坐早行，早齿早语，皆恶性，非佳人。　头毛不周匝者，不成人。　发稀少者，强不听人。 【 一作不聪。】 　　额上有旋毛者，早妨父母。　儿生枕骨不成者，能言语而死。　尻骨不成者，能踞而死。　掌骨不成者，能匍匐而死。　踵骨不成者，能行而死。　膑骨不成者，能立而死。　身不收者，死。　鱼口者，死。　股间无生肉者，死。　颐下破者，死。　阴不起者，死。　阴囊下白者死，赤者死。　卵缝通达黑者，寿。

　　脉诀 【 晋?王叔和】 

　　　小儿生死候歌

小儿乳后辄呕逆，更兼脉乱无忧虑。
 【 注　变蒸未定，气息未调，呕逆脉乱，不得为病。】 
弦急之时被气缠，脉缓即是不消乳。
 【 注　小儿之脉弦急，乃风邪寒气所缠，则脾病而乳食不消。】 
紧数细快亦少苦，虚濡邪气惊风助。
 【 注　数而细快乃小儿平脉，加之以紧，亦有些须表邪。若虚而濡，乃邪气惊风之候。】 
痢下宣肠急痛时，浮大之脉归泉路。
 【 注　下痢之脉，不宜浮大故也。】 

　　　外证十五候歌

眼上赤脉，下贯瞳人。
 【 注　池氏曰：赤脉属心，瞳人属肾，乃心火胜肾水，水干则不能生木，致肾肝皆绝故也。《入门》曰：水火困绝。】 
顖门肿起，兼及作坑。
 【 注　热胜则肿，热极则陷，皆热侯也。《入门》曰：心绝。】 
鼻干黑燥。
 【 注　火克金也。《入门》曰：肺绝。】 
肚大筋青。
 【 注　木克土也。《入门》曰：脾绝气不荣。】 
目多直视，覩不转睛。
 【 注　经曰：回则不转是也。《入门》曰：目直视则五脏俱绝。】 
指甲青黑，忽作鸦声。
 【 注　肺肝已绝。《入门》曰：指甲青黑肝绝，鸦声气有出无入，脉绝也。】 
舒舌出口，啮齿咬人。
 【 注　心气已绝。《入门》曰：舒舌心绝，咬人肾绝。】 
鱼口气急，啼不作声。
 【 注　鱼口张而不合也，是谓脾绝。气急作喘，哭而无声，是谓肺绝。】 
蛔虫既出，必是死形。
 【 注　蛔虫生于胃中，借谷食以养，胃绝而谷食不入，虫故出也。】 
用药速救，十无一生。
 【 注　总结上文十五证而言也。小儿有是证者，十中莫治其一。】 

　　千金方 【 唐?孙思邈】 

　　　小儿总论

儿三岁已上，一岁已下，视其性气高下，即可知其夭寿大略。儿小时识悟通敏过人者，多夭。大则项橐、颜回之流是也。小儿骨法成就威仪，回转迟舒，稍费人精神雕琢者，寿。其预知人意，回旋敏速者，亦夭。即杨修、孔融之徒是也。由此观之，夭寿大略可知也。亦犹梅花早发，不覩岁寒；甘菊晚成，终于年事。是知晚成者，寿之兆也。

　　小儿直诀 【 宋?钱乙】 

　　　脉法

脉弦急，气不和；脉沉缓，伤食；脉促结，虚惊；脉浮为风，脉沉细为寒；脉乱，不治。
 【 注　夫脉也者，人身之造化，病机之先见，用药之准绳，不可不先明诸心者也。《全幼心鉴》云：小儿一岁以前，看虎口食指寅卯辰三关，以验其病。脉纹从寅关起不至卯关者，易治；若连卯关者，难治；若寅侵卯、卯侵过辰者，十不救一。其脉纹见有五色，如因惊必青，泻痢色紫，当以类而推之。一岁后则可用一指转侧，辨其三部脉弦急浮沉。四五岁后，脉七八至而细数者为平，九至者伤，十至者困。六至、五至者为虚为寒，弦紧者为风癎，弦急为客忤。其变蒸者脉必散乱。骨间有热，脉则沉数。若浮而不调为鬼祟，浮大而数为风热，伏结为物聚，微细为疳积、为腹痛，浮而洪为有虫，浮而迟为胃寒。此论脉之大要耳。然小儿血气未实，惊则气散，气散则脉乱矣。又当参以三部五脉。三部者，乃看面上气色，虎口脉纹，寸口一指脉。五脉者，上按额前，下诊太冲，并前三部，谓之五脉也。治法虽分虚实，然实者病气实而形气虚也，虚者形气病气俱虚也。经云：真气夺则虚，邪气胜则实。又云：虚则补其母，实则泻其子。东垣先生云：形病俱实当泻之，形病俱虚当补之。】 

　　　面部证

左腮为肝，右脾为肺，额上为心，鼻为脾，颏为肾。若色赤者热也，宜随证治之。
 【 注　左腮属肝，其色青者为顺，白者为逆。若色赤主肝经风热、发热拘急，青黑主惊风腹痛，淡赤主潮热痰嗽。右腮属肺，其色白者为顺，赤者为逆。若赤色甚者，主欬嗽喘急闷乱，饮水传于肾则小便赤濇，或淋闭不通。额上属心，其色赤者为顺，黑者为逆。若青黑主惊风腹痛瘈瘲啼哭，微黄主盗汗头发干燥惊疳骨热。鼻属脾，其色黄者为顺，青者为逆。若色赤主脾经虚热，饮食少思，深黄主小便秘而鼻燥衄血。颏属肾，其色黑者为顺，黄者为逆。若色赤主肾与膀胱有热，而小便不通。】 

　　　目部证

目内色赤者，心实热，导赤散；淡红者，心虚热，生犀散。青者肝实热，泻青丸；淡青者，肝虚热，地黄丸；黄者，脾实热，泻黄散；微黄者，脾虚热，益黄散；白而混者，肺实热，泻白散。目无睛光者，肾虚也，地黄丸主之。
 【 注　夫目者五脏之精华，各有所主。白睛属肺，黑睛属肝，上下眼泡属脾，红脉属心，瞳人属肾，此五脏之正色也。然白睛本属肺而见红色，此心克肺之贼邪也；见青色，此肝乘侮之微邪也；见黑色，此肾乘肺之实邪也；见黄色，此脾乘肺之虚邪也。余仿此。】 

　　　死证

泻不定，精神好。大渴不止，止之又渴。吹鼻不喷。病重口干，不睡。时气，唇上青黑点，颊深赤如涂胭脂，鼻孔开张，喘急不定。面有五色，不常不泽。

　　活人书 【 宋?朱肱】 

　　　论小儿治法

小儿大人，治法一般，但小分剂药性差凉耳。寻常风壅发热，鼻涕痰嗽烦渴，惺惺散主之。咽喉不利，痰实欬嗽，鼠黏子汤主之。头额身体温热，大便黄赤，腹中有热，四顺散、连翘饮、三黄丸主之。头额身体温热，大便白而酸臭者，胃中有食积，双丸主之。小儿无异疾，唯饮食过度，不能自节，心腹胀满，身热头痛，此双丸悉治之。小儿身体潮热，头目碎痛，心神烦躁，小便赤，大便秘，此热剧也，洗心散、调胃承气汤主之。头疼发热而畏人恶寒者，此伤寒证也，升麻汤主之。无汗者麻黄黄苓汤，有汗者升麻黄芩汤，皆要药也。小儿寻常不可过当服凉药，胃冷虫动，其证与惊相类，医人不能辨，往往复进惊药，如脑麝之类，遂发吐胃虚而成慢惊者多矣。小儿须有热证，方可疏转，仍慎用丸子药利之，当以大黄、川芎等(口父)咀作汤液，以荡涤蕴热。盖丸子巴豆，乃攻食积耳。

　　本事方 【 宋?许叔微】 

　　　小儿脉

候儿脉，当以大指按三部，一息六七至为平和，八九至为发热，五至为内寒，脉弦为风癎，沉缓为伤食，促急为虚惊，弦急为气不和，沉细为冷，浮为风，大小不匀为恶候、为鬼祟，浮大数为风、为热伏结，为物聚，单细为疳劳。凡腹痛多喘呕而脉洪者为有虫。沉而迟潮热者胃寒也，温之则愈。诀曰：小儿脉紧风癎候，沉缓食伤多呕吐。弦急因知气不和，急促急惊神不守。冷则沉细风则浮，牢实大便应秘久。腹痛之候紧而弦，脉乱不治安可救。变蒸之频率必乱，不治自然无过缪。单细疳劳洪有虫，大小不匀为恶候。脉沉而迟有潮热，此必胃寒来内寇。泻利脉大不可医，仔细酌量宜审究。
云岐子云：未及五岁不可视听者，未可别脉。五岁已上，方可以脉别浮沉迟数。按钱氏论文不拘五岁上下也。

　　河间六书 【 金?刘完素】 

　　　小儿论

《素问》：身热恶寒，战栗惊惑，皆属热证，为少阴君火。暴强直支緛戾，里急筋缩，皆属风证，为厥阴风木。夫小儿，六岁之上为小儿，十八岁已上为少年。其六岁以下者诸经不载，是以乳下婴儿，有病难治，无可定也。然小儿与大人，不可一例，各异治之。虽小儿诞坐襁褓之后，骨肉脆软，肠胃细微；可以乳食，调和脏腑，乃得平安。肌肤滋润，筋骨轻嫩，以绵衣之，故生壅滞，内有积热，热乘于心，心受邪热，乃发为惊，惊不止返为潮搐。大概小儿病者纯阳，热多冷少也。

　　平治会萃 【 元?朱震亨】 

　　　小儿病

小儿食积痰热，伤乳为病，大概肝与脾病多。
小儿肝病多，肝只是有余，肾只是不足。

　　幼科全书 【 元?朱震亨】 

　　　观形察色

额上属心火，左颊属肝木，右颊属肺金，鼻准属脾土，下颏属肾水。
色紫者热盛，色红者热主外感，色青者多惊，色白者主虫，色青黑者腹痛，色白者主疳，色黄者脾虚，色黄白而唇青者疟疾，色黄者食积，面紫黑者中恶，面青白者主肝恶，面黄色黑者主湿热。
凡观小儿形色，青筋脾热生风。两腮红赤热相攻，黄色脾虚取用。黑气腹疼中恶，白为疳瘦生虫。如逢两眼黑重重。此是南柯一梦。
要识小儿证侯，但将外貌推求。黄浮肌削痞瘕留，唇撮面青痛楚。吐舌唇焦内热，目昏好睡脾枯。手掀足掣是惊由，疳疾青筋大肚。
眼角眵生肝热，口边涎出脾寒。头毛稀竖血将干，泡肿脾家湿显。鼻孔黑焦肺热，耳轮枯燥肾传。胷高气促肺炎炎，热惫顖门肿陷。
小儿精神忽减，面皮黄白无常。必然乳食内成伤，生冷油腻阻当。或至肠鸣泄利，或为疟疾相当。忽然膨胀渐羸尩，症积虫疳四样。
小儿面皮红色，两腮恰似涂朱。风寒外感事何如，潮热无时来去。或作惊风证治，或为斑毒驱除。口干啼哭泪如珠，睡困昏昏不乳。
小儿病形各样，慢凭眼力猜详。怀中偎缩怯风凉，合面睡时热瘴。夜啼热烦腹痛，目直惊搐须防。长吁短气热中藏，痰喘上冲火旺。
要辨小儿死证，顖门下陷成坑。喉中拽锯气和痰，目闭无神拘管。口唇牙龈粉白，手足恰似冰寒。鸦声口紧眼常翻，不乳遗尿闷乱。

　　　辨脉

小儿一岁以上，可以看脉，以六至为平和，七八至为数为实热，一二三四至者为迟为虚弱。
小儿寻常脉侯，一息六至平和。七至八至热生多，三四虚寒病作。九十连来雀啄，一二动指成疴。微寒紧数不差讹，补泻分明用药。
身热脉浮可汗，身寒脉细休攻。喘欬紧数药无功，肿胀细微堪痛。泄泻沉迟勿愈，痘疹洪数宜从。若还吐衄怕浮洪，腹痛沉微拈弄。

　　　论治法

如足胫热，两腮红，烦渴不止，头面好露，扬手掷足，大便闭，小便黄，身壮热不退，凡此皆宜凉解，不可服热药补药也。
小儿不宜热药，两腮浑似桃红。手足壮热火烘烘，六脉浮洪乱动，小便赤黄又濇，大便秘结难通。掀衣饮水喜当风，烦渴鼻流血涌。
如足胫冷，面晃白，口中气冷热进退不定，身常偎人，眼珠青，吐泻不止，肚腹作痛，凡此皆宜温补，不可用凉药利药也。
小儿不宜凉药，面容晃白无精。四肢厥冷似寒冰，六脉微沉隐隐。食乳不消呕吐，粪如鸭屎频频。神虚腹痛目睛青，病久成疳诸证。
凡小儿一岁以下有病者，多是胎毒，并宜解毒为急。二岁以上有病者，多是食积，并宜消积补脾。余法散见各条，此不述。
若带风寒外感，惺惺散子堪行。内伤乳食不安宁，和中消导兼进。欬嗽参苏可饮，吐泻理中最灵。惊手搐掣却关心，导赤泻青勿混。

　　　论胎气有余不足以知寿夭

凡小儿生下，有身破裂者，必死。阴囊白者，必死。阴不起者，乃死。腹间无肉者，必死。哭如鸦声者，必死。周岁之时，头颅骨开解，齿发未生，手足挛缩，膝如鹤节，身体瘦弱，长大不能行立者，此皆胎气不足也，多夭。若筋实则多力，骨实则早行，血实则形瘦多发，肉实则少病，精实则伶俐多笑语，不怕寒暑，气实则少发而体肥，此皆胎气之有余，多寿。

　　　审手冷热

五指梢头冷，惊来不可当。若逢中指热，必定是伤寒。中指独自冷，麻痘证相传。男左女右手，分明仔细看。

　　　法古辨小儿三关手筋脉

夫婴儿生下一月至三岁，若有疾患，须看虎口脉，次指表节为命关，次气关，次风关。古人所谓初得风关病犹可，传入气关定难治是也。

　　　辨手经脉形色

男看左手食指，女看右手食指，第一节风关易治，第二节气关病深，第三节命关死侯。
三关青，四足惊。三关黑，水惊。三关紫白，人捧抱惊。红是被犬吓。有此通度三候脉，是极重之候，必死。余病可治。
风关青如鱼剌，易治，是初惊侯；黑色难治。气关青如鱼刺，主疳劳身热，易治，用保命丹加柴胡、黄芩。命关青如鱼剌，主虚风，邪传脾，难治，用紫金锭加白朮、茯苓。
风关青黑如悬针，主水惊。气关有此，主疳兼肺脏积热，用保命丹加灯心、竹叶。命关有此五色，皆是死证不治。
风关如水字，主膈上有痰，并虚积停滞，治法宜下。在气关，主惊入肺，欬嗽面赤，用保命丹。在命关主惊风疳证夹极惊候，用芦荟丸。若通过三关则不治。
风关如乙字，主肝脏惊风，易治。在气关主急惊风，在命关青黑色主慢脾风，难治。
风关如曲虫，主疳病积聚，胷前如横排算子，肚皮似吹起猪胞。在气关，主大肠积秽。在命关，主心脏传肝，难治。
风关如环，主肝脏疳热有积聚；在气关，主疳入胃，吐逆不治；在命关，其疳难治。
若有乱纹，止在风气二关，尚犹可治。若在命关通度，则难治矣。
若有疹子，或青或黑，或在手，或在脚，或在面上，或在左右脸，皆死。
有脉纹曲向里者，是气疳，犯此证者，肚若紧张，宜利之。
有脉纹曲向外者，是风疳，犯此证者，宜用急惊方治之。
有脉纹斜向右者，是伤寒身热，不食无汗，治法宜惺惺散。
有脉纹斜向左者，是伤风身热，不食有汗。
有双勾脉者，是伤寒。
有三曲如长虫者，是伤硬物。
有脉两曲如勾者，是伤冷物。
有脉一头如环，又有独脚者，亦伤冷。
若面上有点子四五相连，必是再发之证。
头面皮上或肚腹上，有又字上二下一迭纹脉，兼有青筋，是食毒物及惊积，难治。
又有脉如乱虫，是尝疳，亦有虫疳、蛔疳、食积之疳，治之必愈。凡脉不足细者，并是风气，但消疳后，取虫肥儿为效。

　　　辨手筋色歌

此看小儿生一月至三岁止。
紫风红伤寒，青惊白色疳。黑时因中恶，黄积困脾端。虎口乱纹多，须知气不和。色青惊积聚，霍乱泻如何。青黑慢惊发，入掌内吊多。三关忽通度，此病必沉疴。

　　　验病歌

鼻冷定知是疼痛 【 一云是疮疹，】 耳冷因伤风热证。牵衣肚热是伤寒，上热下冷伤食病。

　　　形证歇

摇头揉目，肝热生风。眵泪憎明，三焦积热。鼻流清涕，肺受其寒。颊赤面黄，风伤肺热。霍乱吐逆，胃积气伤。泻积不常，气攻肠滑。面青呵欠，惊风传肝。盗汗频频，脏俯虚热。伤寒惊搐，风盛发强。胃热生斑，气伤冷厥。长吁囓齿，风盛气生。上窜摇头，胷高胃结。肺壅气伤，欬嗽咯血。涎盛发哮，积伤风热。小便淋赤，热聚膀胱。疝气因啼，胎中积结。奶癖脾痞，因物所伤。喉闭丹疮，肺之受热。爱吃泥土，脾脏生疳。吐逆痰涎，蛔虫上出。脱肛泻血，冷热积伤。消渴口疮，心家受热。面黄浮肿，积气所攻。鹤膝解颅，因物腑热。行迟语濇，胎积气伤。项硬肝风，气伤木舌。医经要略，病源更别。

　　　听声知病

声悲是肝病，声笑是心病，声慢是脾病，声呼是肺病，声沉是臂病，声清是胆病，声短是小肠病，声速是胃病，声长是大肠病，声微是膀胱病，声悲慢是肝脾相克病，声速微细是胃与膀胱相克病，声细断是实，声轻是虚，声沉粗是风，声短细是气，声粗是热，声短迟是泻，声捆长是痢，声实是闭濇。

　　　辨生死

小儿中风热，喘鸣肩息，脉缓则生，急则死。
小儿痢疾，脉浮大而腹痛者，必死。
乳子病热，脉悬小，手足温则生，寒则死。
小儿病困，汗出如珠，着身不流者死。
小儿有病，胷陷口唇干，目直视，口中气冷，头低，卧不举身，手足垂软，身体强直，掌心冷，皆不可治。脉乱者同。
眼翻上者曰天吊，宜涌泉焠灯火。不知人事宜艾灸。指甲红者可治。沉重用通关散，吹入鼻中，用夺命丹治之。入鼻不醒者，则勿医。遍身红者，肺经之疾，脾经有热，不须服药。
小儿面手黑疹，掌肿无纹，坎官有黑，人中平满，溏垢糟粕，头倒天柱者，必死。
凡看小儿，若吮乳紧者易治，吮乳宽者难治。

　　　总歌

小儿医家别有科，一时要用不知何。惊风发热并痰嗽，保命丹吞不可蹉。急慢二惊紫金锭，未出斑疹神异磨。吐泻肚疼宜助胃，唇口生疮化毒和。潮热抱龙惺惺散，呕吐烧针丸用多。诸疳芦荟皆通用，免教寻问苦搜罗。

　　世医得效方 【 元?危亦林】 

　　　论小儿

为医之道，大方脉为难治，幼科尤难。以其脏腑脆嫩，皮骨软弱，血气未盛，经络如丝，脉息如毫，易虚易实，易冷易热，兼之口不能言，手不能指，疾痛之莫知，非观形察色，听声切脉，究其病源，详其阴阳表里虚实而能疗之者，盖亦寡矣。

　　　虎口脉

第一节赤纹乃飞禽内外人惊。赤纹缓乃火惊，黑纹水惊，青纹乃天雷四足惊，内隐青纹微屈则是急风候。第二节紫色纹乃惊疳，青色纹乃疳传肝，白色纹乃疳传肺，黄色纹乃疳传脾，黑色纹难治。第三节青黑纹三关通度，斜归指甲则不治。

　　奇效良方 【 明?方贤】 

　　　看小儿三部五脉法

水鉴先生曰：小儿虽受阴阳二气成其形，气尚未周，何言有脉。直至变蒸候尽，阴阳气足。方可看脉。其髫龀之年，方生阴阳。古云男子七岁曰髫，生其原阳之气；女子八岁日龀，其阴阳方成。故未满髫龀之年，呼为纯阳。若髫龀满后，呼为童儿，始可看脉。小儿初生至半岁之间，有病速看额前、眉上、发际下，以无名指、中指、食指轻手满按之。若三指俱热，感寒鼻塞气粗；三指俱冷，上吐下泻。若食指热，胷堂不宽；无名指热，乳食不和，以致病也。半岁已上，方可看虎口。周岁已上，看虎口兼一指脉。若五百六十四日变蒸满足，只看一指脉，以食指按之，上下滚转，分取三部。凡言三部，非寸关尺也。小儿三部，面看其色为一部，虎口脉纹为二部，一指脉为三部。五脉者，上按额前，下按太冲，并前三部，共为五脉。小儿有疾病，无恶候，不必常诊太冲之脉，此脉定生死之要会。如七八岁脉一息六至为常人之脉，一息八至为热，九至风，五至虚，四至损，三至脱，二至死；十至必是病劳虚损，形容瘦劣。若或体肥而色青白，一息十一二至，谓之虚，是风病死，是为脉乱。若一息一二至，为脉不来，其人当厥冷而死迟。若一息十一二至者，为脉速，死不满三月。何谓一息？一呼一吸为一息。呼吸者，即是出一气入一气，谓之一息。其脉若指下来硬隐指急大者，是有积；若小微细，即是冷；若轻虚紧，即是热；时复一大，即是人惊；若大小不匀，即是恶候也。所论浮数为热，伏结为寒，沉细为冷，大小不匀为恶候。数者紧也；浮者轻也；伏者贴也，重手方见；结者乱也；沉者重没；沉细者微也。大小不匀，即是或大或小而不匀，是谓气不生，其人必死也。且如前人备述三部五脉之法，书之于左。后学将此不可视以细事，人命所系，务要诚心诊察，兢兢业业，庶几则可。设有所悞，祸之不轻。医为人之司命，可不谨乎！

　　　辨三部脉证

上黑须知肾脏传，中关黑候又缠绵。人惊此患两相杂，目多直视定痰涎。下黑须知是再惊，但宣风积便和平。上下是同因打扑，热来闭闷没心情。上青肝脏有风停，目直便青面更青。中是人惊并四足，渴来发躁不惺惺。下青原是再惊根，解热宣肠是何论。上下俱青候是恶，十?之中得一存。上赤风多入肺停，或来发热嗽声频。中是风来入心脏，肠痛频频下泻青。下赤重惊见本宗，但调心脏有神功。上下一同难治疗，口开目下是知凶。上青肝帜本因留，目闭身疼四体柔。中是水泻并再扑，热来喘嗽不知休。下青因是再惊来，妙药宣风定少灾。上下若青俱发热，四肢逆冷奄泉台。上黑之时目上瞪，大便流粪又兼青。中见之时状消渴，下热尿黄便安宁。下黑若见赤相随，气多下泻候如斯。上下俱同须看手，虚烦燥渴速求医。

　　　看三关脉五色

上关见赤脉，是心之疾也。转泻恐虚而生风痰，俱下镇心丸惊风散。
中关若赤，便多风热，只下解风膈药。
下关若赤，发热大肠闭结，恶候。
上关见黑脉，是肾脏之脉为顺。若是大肠闭濇，生风之候也，下朱砂膏。
中关黑脉，生风之候，不为恶候，下中黄膏。
下关黑见，无恶候起，下宣转丸即瘥。若自泻是肠冷，只下温暖脏腑汤药，不得转换。
上关若见青脉，四肢逆，呕吐加喘者恶候。吐喘定，生候。
中关青脉，风搏触心，急与治风即瘥，下乌犀朱砂等膏。
下关青脉，若见无候，即不宣转瘥。
上中俱同，四肢热，为和；四肢逆，凶候也。
上关黑并眼下黑，量生未满二岁，得此脉与候者，及大肠流或身体壮热全者须渴。若不发热或无渴，与解之瘥，先下天竺黄散，后下朱砂膏。
黑脉错乱者，腹胀是候，或下痛即是积候，下宣风丸散，次下匀气散和胃气。
赤脉错乱者，是打扑，急下镇心丸及大惊丸散。
脉透中关，立变风候，忌下宣转药，伤虚动脾脏。坐逆吐者凶候，用匀气散补虚。
如第一日便见赤脉，三关都见，是五脏之应患。
若第二日中关部隐隐或不见，只中关见者，多气候。
若三关都见或隐隐或面浮者，是精气候。常隐隐者，不交出没，数旬而死。
如左手上部赤脉曲归里者，是伤积，下保童丸。曲归外者，客风触之，即发搐也，下镇心丸散。
中关若归里者，是客风传变，下调中散解之。曲外者凶候。
曲候过命关，并外有恶候起者，凶候。
上关赤脉乱者，伤冷之患，下匀气散。
中部脉乱者，风伤热传，风盛之疾，下乌犀膏，用宣利药而解之。
下关若乱，急须下温脾脏。若下进食，凶候。
两双指关，若见青与赤相杂，如紫色无黑者，恶候。
上关脉见，伤寒必发欬嗽，须解表微微。
浮入中关，是风候，下清金膏。
下关若见，频退为吉，不退为凶候。若孩童从气关传至命关，方可调治。
已上秘诀，为神圣之医也。此前人消息，后之学者，宜细推之。
孙、华二真人曰：凡小儿左手见右手脉，逆恶也。右手见左手脉为逆，恶候也。此阴阳定之而决生死，何况虎口脉乎？
五岁已上至十岁已下，自断乳而进食，阴阳备矣，故可善一指而定三关，分寸关尺，象天地之九候也。

　　　正定三十一般死候

凡小儿病：鸦声，放黑粪，泻青脓，手挦衣缝，目多直视，语喃喃，见人虚笑，复面向地，啼哭无泪，目无精光，四肢就颈足卧，药到口不纳，四肢卧地，变奶，汗出如珠，挦眉，咬指甲，引身，长吁出气，爱吃冷水，脚曲如钩，反张不已，言语声震，鱼口，吐舌出，唇黑，久患唇红，下气无定，久患爱吃泥土，眼飜，脾泻变痢成赤红，更有无辜之疾候是也。

　　　小儿生下三月已前中病不治证

风喋，猢狲噤，脐风，撮口，欬嗽，伏声，木舌，重腭，解颅，项强，胷高。

　　　虎口脉色

脉色纯红者，为初得病，为阳为热，为病在外。
脉色红而紫者，为病传变，为内外尚有热，或但热为阳。
脉色红或紫而青，为病荏苒，为病一寒一热，外为之变作。
脉色纯青者，为病久而过经，为冷为热，在内为阴。
脉色青而黄，为病极变为冷，冷极则变热，治则费力；为虚寒则为五脏之邪相干，阴阳之证相反。
脉色青而黑为病极，或多久病再件，形色黧黑。
脉色黑而黄，黄而露出者，十无一生，大凶。

　　　面部

面上赤红，乃心气绝。盖火属心，主炎上，故知。心绝则死。主咬牙弄舌，虚舌出，满口生疮，木舌，鹅口喉闭，舌上白胎，舌下重舌，咽喉肿烂，痰涎上雍，鱼口，此为危急恶候。
左太阳并日角红脉现，变蒸候，主烦躁啼叫，头肚上温温壮热，一二日而退。
太阴上红脉现，伤寒之候，主壮热鼻塞。
文台上红脉现，伤寒三日候，主内热头疼。
太阳脉红至太阴，内外有热；又连文台，热极不解；至武台，渐生变证。
顖门红脉，受热受惊之候，主不时惊跳，时多啾唧，夜啼难睡。
额上红脉至眉心，惊风发热之候。引入印堂，惊痰搐搦，有热，主小便濇少。
印堂红脉现，心经积热。眉心连印堂红脉，或红影，心肝上焦热蕴，痰涎上雍贯上焦，使啼，将生惊候。近眉头左下有凸，伏惊，时睡中惊跳。
顖门红脉肿凸，此风热痰生惊，正缘热气上冲攻急，心胃有热痰不止，渐成惊风之候，以凉剂去痰解热即安。如顖门上红脉引入印堂，此惊候搐动多日了。左眉头红，变蒸热未退，肝肺有热之候，当以清肺疏风热正胃气之剂。
风池红，有风热在上中焦，瞬息将有搐动之候，宜截风化痰。
气池红，伤风久传变在脏，三焦有热之候，可频解利。眉心印堂红，有热惊痰饮食，不吐则成惊搐。
印堂至山根红脉，是心与小肠热候，小便赤濇而少。山根下至鼻柱红，心胃热候，小便大便皆赤濇。
印堂连至上准红，三焦有积热，可以清凉之剂遏之。
准上红黄色，此平稳无恙。
颐门红脉，外肾因风温候，生热为钓。
脸堂红，内有烦躁而热。
右太阳并口角红脉，因吃乳母伤风壅奶汁，成乳癖停滞生风热痰等证。
右太阴红脉，吃乳母热病痰奶，恐生痰候引入。
武台红脉，渐成吐泻生惊之候。
风池红，母不忌椒姜面，或猪羊骨汁，毒乳生风。
气池红，母有热痰，乳儿虽至十岁，病亦须发见。此热痰乳入儿五脏，令儿眼目生昏，传变他病。
颐门红，肾中气病，缘母能饮或好异物，及食鸡鹅鸭子生鱼韭蒜，将来传变异疾。

　　　七表

浮芤滑实弦紧洪。
浮主中风芤失血，滑吐实下分明别。弦为拘急紧为风，洪脉由来偏主热。

　　　八里

微沉缓濇退伏濡弱。
迟寒缓结微为痞，濇脉败血濡气滞。伏患癖痛沉积冷，弱因患后虚浮是。

　　　九道

长短虚促结代牢动细。
脉长阳毒在三焦，短脉胷中食不消。虚主多惊人恍惚，促时加峻命难逃。结为气痞代羸瘦，牢者骨蒸似火烧。动则血崩精不固，细还酸胫主枯标。

　　　视婴孩大要

一视两眼精神，二规声音响大，三前后顶顖，四形貌，五毛发。
一、两目为五脏精华所聚，一身之神气所钟。若精珠黑光满轮，精神明快，主儿有寿，一生少病，虽有病亦易愈。若眼白多，睛昏懒，睛珠或黄或小，此是禀受怯弱，儿多患也。
二、声音大而响亮，五脏之气壮，令儿易得长成。孩儿自生来不曾大啼哭，乃声音不出，此乃一脏或二脏之阴窍不通，神气怯；或叫声如啾唧咿哑之状，此儿不寿而难养必矣。
三、顖门乃母气血充实，令儿顖门坚实而耐养。如母多病气血怯弱，令儿顖门虚软而不实。又后顶顖乃父之精，元气充实，令儿后顶上坚硬而耐养。如父之元气不足，躭酒多欲，令儿后顶虚孔不坚，亦不寿。如父母俱怯，生下儿女俱不寿。若如此，其父母不能保于天年。前顖又曰信门，道家为泥丸。后信，名脑后顶门。头中心顶上，又名百会穴。华佗看面部诀载甚详。顖与信同音，凡前后信及百会开而虚，名解颅。
四、形貌，口大鼻端，眉耸目秀，此婴孩易长，福气坚厚。如口小鼻喎，眉心凹皱，令儿怪异，不贫则夭，亦是乖雕，此等难剖决。
五、毛发乃血之余，母之血气充实，则发黑而光润。如母之血虚，带漏败堕，月事不调，或耽酒多淫，或母胎有息，令儿发黄焦槁，生疳热疮痍之患。
凡视小儿神气色脉，无出于此五者。不能全见，但得两目精神声音响亮，此可保其六七。此乃汉东王氏之心法，口授之秘诀也。

　　片玉心书 【 明?万全】 

　　　活幼指南赋

小儿方术，号曰哑科。口不能言，脉无可施，惟形色以为凭，竭心思而施治。故善养子者，似豢龙以调护；不善养子者，如抵犊而爱惜。爱之愈勤，害之愈急。乍头温而足冷，忽多啼而不乳。差之毫厘，失之千里。此小儿方术专门，以补化工之不及。
肠胃脆薄兮饮食易伤，筋骨柔弱兮风寒易袭。父母可知，看承太弛。重绵厚袄，反助阳以耗阴；流歠放饭，徒败脾而损胃。闻异声，见异物，失于堤防；深其居，简其出，过于周密。未期而行立兮，喜其长成；无事而嘻笑兮，谓之聪慧。一旦病生，双亲心戚。不信医而信巫，罔求药而求鬼。乃人事之弗修，谓天命之如此。
欲观气色，先分部位。左颊兮青龙属肝，右颊兮白虎属肺。天庭高而离阳心火，地角低而坎阴肾水。鼻在面中，脾上通气。观乎色之所现，知乎病之所起。又况脾应乎唇，肺通乎鼻，舌乃心苗，目为肝液。胃流注于双颐，肾开窍于两耳。爪则筋余而脾为之运，发则血余而肾为之主。脾司手足，肾连牙齿。苟本脏之或衰，即所属之先惫。能辨形色兮，似梃撞钟；若昧朕兆兮，如石投水。
凡观乎外，可知其内。红色现市热蒸，青色露而惊悸。如煤之黑兮，中恶之因；似橘之黄兮，脾虚之谓。白乃疳劳，紫为热急。青遮口角，扁鹊难医；黑掩太阳，卢医莫治。年寿赤光兮多生脓血，山根青色兮频见灾危。能察色以知由，岂按图而索骥。
朱雀贯于双瞳兮，火入水乡，青龙绕于四白兮，肝乘肺位。泄痢而带阳者须防，欬嗽而拖蓝者可畏。腹痛方殷，常面青而唇撮；惊风欲发，先颊赤而目瞪。火光焰焰兮，外感风寒；金气浮浮兮，中藏癖积。乍黄乍白兮，疳热连绵；又青又赤兮，风邪紧急。察之既精，治之得理。鸦声鱼口，枉费心机；肉折皮干，空劳气力。
气色改移，形容变易。气乏则顖门成坑，血衰则头毛作穗。眼生眵泪兮，肝风濇目；口流涎沫兮，脾冷滞颐。面目虚浮，定膨胀而气喘；眉毛颦蹙，则肚痛以多啼。蛔出兮脾胃渐败，(上匿下虫)疮兮肛脏先亏。苟瞑眩而弗瘳，纵神仙亦何益！
手如数物兮，惊风将发；面若涂朱兮，心火已炽。坐卧爱冷兮，烦热之攻；伸缩就援兮，风寒之畏。肚大脚小，脾欲困而成疳；眼撑口张，势已危而必毙。弄舌脾热，解颅肾惫。重舌木舌，盖热积于心脾；硬气喘气，实火浮于肝肺。龈宣息露，必是牙疳；哺露丁奚，多缘食积。唇干作渴，肠鸣自利。夜啼分为四证，变蒸周于一岁。心热欲言而不能，脾虚无时而好睡。病后失声者肾怯，欬嗽失声者肺痿。肚痛而青水流出者虫，腹痛而大便酸臭者积。口频撮而脾虚，舌长伸而火炽。龟胷是肺火胀于胷膈，龟背乃肾风入于骨髓。鼻干黑燥兮，火盛金衰；肚大筋青兮，木强土溃。
丹瘤疮疥，皆胎毒之流连；吐泄疟痢，乃积食之沾滞。不能吮乳者，热在心脾；尝欲俯卧者，火蒸肠胃。喜视灯火，烦热在心；爱吃泥土，疳热在脾。腹痛寒侵，口疮热积。脐风忌于一腊，火丹畏于周岁。惊自热来，癎因痰致。吐泄而精神耗者则危，疟痢而饮食减者必瘁。惊本心生，风由肝致。搐分左右兮，证有顺逆；药分补泄兮，病有虚实。急惊由于积热之深，凉泄偏宜；慢惊得于大病之后，温补为贵。头摇目窜而气喘兮，上工莫医；口禁鼻张而足冷兮，神丹何济。闭目者无魂，狂叫者多祟。不知吞吐者，必见阎罗；反加闷乱者，终归蒿里。既明证候，次知调理。
胎毒用甘草黄连，食积用白朮枳实。急惊搐掣，以导赤泻青；慢惊瘈瘲，以补中益气。集圣去疳，备急治积。抱龙丸化痰镇惊，胃苓丸补肾开胃。夜啼须退热清心，晡热必养血升提。理中止泄，香连止痢。积热不除，凉惊丸大有神功；沉寒难疗，养脾丸最为秘密。痰火内攻兮三黄为丸，水谷不化兮金丹一粒。柴苓治疟，月蝉消痞。潮热金花，欬嗽玉液。疮疥者胡麻，丹瘤者凉膈。吐泄而渴者白朮可投，烦热而渴者益元为最。斑疹兮消毒，腹痛兮脾积。衄血欬血者茅煎，重舌木舌者针刺。口疮不愈者洗心，腹胀不食者平胃。五拗治喘，四苓利水。退黄消肿，胃苓加减以堪行；破积安虫，集圣从容而可治。大抵婴儿，易为虚实。调理最取其平，补泄无过其剂。尤忌巴牛，勿多金石。辛热走气以耗阴，苦寒败阳而损胃。如逢食积，解之不可或迟；若遇虚羸，补之尤为至急。才少俄延，便成劳敝。

　　　慈幼儆心赋

医门治例，幼科最难。肠胃脆而多伤乳食，筋骨嫩而易感风寒。易虚易实兮变如反掌，或补或泄兮贵若转丸。咸多泄肾，酸甚扶肝。苦入心而寒凉损胃，辛走肺而燥热伤元，欲求中正，无过平甘。或病须于瞑眩兮勿犯其毒，且治从于权宜兮但取其能。中病即已，救本为先。苟悞投于汤药，即便致于殒残。此上工誓于活人，而良医验于折肱。
尝闻法无一定，但占证候；医不三世，勿服汤丸。病者详于择术，医者务于救痊。视疾若己，见利勿贪。先察运气兮阴阳妙契，次观形色兮顺逆了然。春夏阳而苦寒可用，在夫人之勇健；秋冬阴而辛温可参，相其人之劳疳。既温反补，已寒再宣。七神离散，五脏亏崩。虽留心于方脉兮，何补于世；反致人于伤殀兮，获罪于天。是故胎疾兮急于解毒，食积兮利在消疳。治分二法，效可十全。襁褓未宁，但调其母；匐匍不快，当固其元。悲夫肠胃中和，岂堪药石；微乎气血稚弱，以渐发生。治非得已，病有卒然。如护风烛，心常凛凛；若惜掌珠，意惟拳拳。医可补乎司命，应无忝于家传。
且如病则热起，热则惊生。或治热以热，或攻热以寒。热在表而柴葛解肌可饮，热在里而芩连消毒急煎。积热无如集圣，虚热妙以调元。要在识夫脉色，不可妄投汤丸。贻终身之痼疾，促婴儿之寿年。轻以变重，功不补患。徒委命于气数，不详审乎简编。前车既覆，后辙犹然。魂魄游于郊野，哭声达于渊泉。职此之故，是谁之愆？嗟夫！渡蚁驾桥，放雀解樊。况伊万物之灵，匪值一虫之贱。不知谨密，遽尔轻泛。推恻隐之良心，如见入井；考圣贤之遗训，如弗及泉。居易虑险，因蹶知平。证随百出，治无一偏。燮调造化，保养真元。善攻不如善寺，宜急不若宜缓。种杏成林，踵当年之董奉；植橘名井，见今日之苏耽。奈何泄久变痢，积久成疳，疟久成痞，惊久成癎。未至留连兮攻之宜速，已见沉疴兮治之且缓。肠胃秘塞兮，急泄而已；气血虚羸兮，急补而安。外毒急攻，毋令入腹；表邪急解，母令再传。余则缓而调理，尝恐急而生变。若药下咽，犹防其过；治或中病，勿张其能。知者常虑一失，死者不可复全。与其悔于已悞，孰若谨于未然。欲求鱼兔，当守笙蹄。苟多方而治病，宜三复乎斯言！

　　　小儿总治

面赤发热服凉惊，黄白发热用胃苓。身热便秘三黄下，瘦弱发热集圣灵。变蒸发热用拏法，惊风导赤吞泻青。泄泻胃苓用一粒，热泄玉露散同行。寒泄理中丸可服，泄渴白朮散生津。痢疾保和同香连，疟疾养脾疟自平。欬嗽玉液降痰气，浮肿胃苓引灯心。疮疥胡麻丸最好，养脾最是保孩婴。蛔虫寸白用集圣，临时用药细叮咛。

　　　看虎口纹

今人专看虎口纹，风关气关命关分。风关病轻气关重，命关若过死将临。青惊红热黑势恶，直轻斜曲重看云。

　　　脉法

小儿一指分三位，息数须将六至看。七至八至数为热，三至四至迟虚寒。坚实平和无病断，细小沉迟有病看。

　　　杂证

小儿吃泥土，脾热用泻黄。集圣相间服，疳成不可当。
小儿合面睡，原来热在心。只用导赤散，泻心与凉惊。
小儿多白尿，落地如米泔，胃苓盐汤送，数服解忧煎。
小儿大便青，邪热在肝经。只用泻青丸，此法效如神。
小儿粪焦黄，邪热在脾乡。谁知泻黄散，端的是奇方。

　　　水镜诀

夫阴阳运合，男女成形。已分九窍四肢，乃生五脏六腑。部位各分，顺逆难明。若凭寸口之浮沉，必乃横亡于孩子。须明虎口，辨别三关，参详用药，始无差悞。未至三岁，止看虎口，男左女右，从第二指。第一节名风关，若脉见初交病；第二节为气关，脉见则难治；第三节为命关，脉见则死。又当为辨其色，若三关青四足惊，三关赤水蕊，三关黑人惊；紫色泄痢，黄色雷惊；三关脉通度，是急惊之证必死，余病可治。或青或红，有纹如线一直者，是乳食伤脾及发热惊。左右一样者，是惊与积齐发。有三条或散，是肺生风痰，或作齁鼻?合声。色青是伤寒及嗽，如火红是泻，有黑相兼主下痢，青多白痢，红多赤痢，有紫相兼，加渴不虚。虎口脉纹乱，乃胃气不和也。盖脉纹见有色者，曰黄红紫青，由其病甚，色能加变。如黄红之色，红盛作紫；红紫之色，紫盛作青；紫青之色，青盛作黑；青黑之色，至于纯黑之色者，不可治矣。又当辨长珠形，主夹积伤滞，肚腹疼痛，寒热饮食不化；来蛇形，主中腕不和，积气攻刺，脏腑不宁，干呕；去蛇形，主脾虚冷积泄泻，神困多睡。弓反里形，主感寒热邪气，头目昏重，心神惊悸倦怠，四肢梢冷，小便赤色。弓反外形，主痰热心神恍惚，作热夹惊夹食风癎证候。鎗形，主邪热痰盛生风，发搐惊风。鱼骨形，主惊痰热。水字形，主惊积热烦躁，心神迷闷，夜啼痰盛，口噤搐搦。针形，主心肺受热，热极生风，惊悸烦闷，神困不食，痰盛搐搦。透关射指，主惊风痰热四证，皆聚在胷膈不散。透关射甲，主惊风恶候，受惊传入经络。风热发生，十死一生，难治。此十三位形脉，悉有轻重，察其病根，则详其证。

　　　汤氏虎口纹诀

小儿初生至五岁，血气未定，呼吸至数太过，必辨虎口脉色，方可察病之的实。男验左手，女验右手。盖取左手属阳，男以阳为主；右手属阴，女以阴为主。然男女一身，均具此阴阳，左右两手，亦当参验。左手之纹，病应心肝；右手之纹，病应肺脾。知此消息，又得变通之意。惊风初得，纹出虎口，或在初关，多是红色。传至中关，色赤而紫。病又传过，其色紫青，病势深重。其色青黑而脉纹乱者病深重。若见纯黑，危恶不治。大抵红者风热轻，赤者风热甚，紫者惊热，青者惊积。青赤相半，惊积风热俱有，主急惊风；青而淡紫，伸缩来去，主慢惊风；或紫丝青丝黑丝隐隐相杂，似出不出，主慢脾风。脉纹从寅关起不至卯关者，病易治；若连卯关者，有病难治；如寅关连卯侵过辰关者，十难救二。若脉纹小或短者，看病不妨。如纹势弯曲入里者，病虽重而证顺，犹可用力。纹势弓反出外，骎骎靠于指甲者，断不可回。其有三关纹如流珠碎米，三五点相连，或形于面，或形于身，危恶尤甚。

　　　辨虎口指脉纹

黄色无形者，即安乐脉也。红若无形，亦安宁脉也。有前数样形者，即病之脉。次第而变，初作一点，渐于气关多脉纹，至命关其病危急。纯黑分明，不可疗治。
左有红纹似线形，定知发热又兼惊。右有双纹如左状，脾伤惊积一齐生。纹头有似三叉样，肺气生痰夜作声。青亦应是伤寒证，只是空红泄定生。
指上辨青纹，认是匹足惊。虎口脉青色，是猪犬马惊。黑色因水扑，赤色大人惊。紫色多成泻，黄色是雷惊。曲反风还盛，弯弓食上蒸。但看叉手处，方可辨其形。凡小儿三岁以上，有病深重危急者，指甲口鼻多作黑色。盖儿脉绝神困，证候恶极，虽有良医，断断乎不可保矣。

　　　总治

小儿纯阳之体，阴阳不可偏伤。常带三分饥与凉，此个孩儿易养。大抵脾常不足，有余肝气须防。不寒不热药为良，切忌妄行猛浪。
小儿何为难治？古今号曰哑科。脉无可视如之何，口不能言病作。父母时时惊怕，医人试验诚多。从容对证详用药，有甚难为捉摸。

　　　额印堂山根论歌

额红火热燥，青色有肝风。印堂青惊见，由于火则红。忽然生黑气，客忤祟为冲。山根青隐隐，遭惊必两重。若还斯处赤，烦躁定相攻。

　　　年寿论歌

年上微黄为正色，若平更陷夭难禁。忽有黑色痢疾候，霍乱吐泻黄色深。

　　　承浆两眉论歌

承浆青色食时惊，黄多吐逆痢红形。烦躁夜啼青色吉，久病眉红死证真。

　　　风池气池两颐论歌

风气二池黄吐逆，烦噪啼哭色鲜红。更有两颐胚样赤，肺家客热此非空。

　　　两目论歌

白睛青色有肝风，若是黄时有积攻。或见黑睛黄色现，伤寒病重此其宗。

　　　鼻准论歌

鼻准微黄赤白平，深黄燥黑死难生。人中短缩吐因痢，唇反黑候蛔必倾。

　　　正口论歌

正口常红号曰平，燥干脾热积黄生。白主失血黑绕口，青黑惊风尽死形。

　　　两太阳论歌

太阳青色惊方始，红色赤淋萌蘗起。要知死证是如何，青色从兹生入耳。

　　　两脸论歌

两脸黄为痰实因，青色客忤红风热。伤寒赤色红主淋，二色请详分两颊。

　　　两颐金匮风门论歌

吐虫青色滞颐黄，一色颐间两自详。风门黑疝青惊水，纹青金匮主惊狂。

　　　部位歌

中庭与天庭，司空及印堂，额角方广处，有病定存亡。青黑惊风恶，体和滑泽光。不可陷兼损，唇黑最难当。青甚须忧急，昏黯亦堪伤。此是命门地，医师妙较量。

　　　观形察色

凡看小儿疾病，先观形色，而切脉次之。盖面部气总见而五位青色者，惊积不散，欲发风候。五位红色者，痰积壅盛，惊悸不宁。五位黄色者，食积症伤，疳候痞癖。五位白色者，肺气不实。滑泄吐痢。五位黑色者，脏腑欲绝，为疾危恶。面青眼青肝之病，面赤心之病，面白肺之病，面黄脾之病，面黑肾之病。先别其五脏各有所主。次者禀受盈亏，胎气虚实，阴阳二证，补过泄多，当救其失。兼五脏六腑，表里各有相应。若能辨其标本，则神圣工巧矣。

　　育婴家秘 【 明?万全】 

　　　发微赋

医道至博，幼科最难。如草之芽兮贵于调养，似蚕之苗兮慎于保全。血气未充兮脉无可诊，神识未开兮口不能言。诚求于心，详察乎面。苟得其要也，握造化于妙手；未达其旨也，摘章句于残编。
调护若失，疾病乃生。头要凉而背要暖，食勿饱而衣勿绵。肠胃脆薄兮，乳哺伤而成积；精神怯弱兮，闻见异而成癎。嗟哉慈母兮，过于姑息，笑彼粗工兮，误于汤丸。伐其发生之气，夭其童穉之年。徒啼号于丘垄，休祷杞于旃坛。
证候要识，夭寿须知。不在手指之侧，但凭面部之间。心火上而天庭可察，肾水下而地角宜观。右颊金而属肺，左颊木而属肝。脾土之位，鼻准之间。青惊赤热，黄积白疳。如煤之黑兮，必中乎恶毒；似赭之紫兮，斯感乎风寒。
胎禀虚损兮，则发稀而头软；赋质充实兮，自肉厚而骨坚。性静兮少笑，神困兮多眠。肺热兮浊涕结于鼻内，脾冷兮清涎滞于颐间。两目连札兮，肝风之鼓；双瞳直视兮，心火之炎。气不足而顖陷，突起则为热也；血有余而脸鲜，萎黄则为虚焉。
行坐迟者肾弱，啼哭多者心烦。脾热者弄舌，肝强者握拳。发竖作穗兮，疳痨渐起；颅解欲破兮，短折可占。皮聚肉脱兮，元气损而欲逝；鼻昂唇缩兮，谷气绝而难全。赤蚓入眼兮，不必问夫卢扁；青蛇绕口兮，何须问乎神丹！
五脏各证，一言可参。肝主风而叫哭烦闷，心主热而惊悸呵欠。肺主气而喘嗽善嚏，脾主困而吐泄喜眠。惟肾本虚，为命所关。肝常有余兮，实则生风；脾常不足兮，虚则成疳。木乘于土兮，泄痢久而发搐者不治；火刑于金兮，咳嗽久而成癎者必残。
一月之中，脐风最险；百晬之内，痰嗽尤难。证莫危于中恶，势莫急于流丹。变蒸尽于周岁，必计日以为准；惊搐发于期月，难引日以求安。有所苦者呻吟，失所欲者嗞煎。昼常叫喊兮，肝脏之热；夜多啼哭兮，脾脏之寒。
出胎而疾者，胎毒之发；能食而疾者，食积之干。胎毒之变也，为黄为瘤为疮毒；食积之变也，为症为痛为痞满。吐泻有寒有热有食，欬嗽有虚有实有痰。痢因积得，疟以痞延。胀乃脾胃之虚，肿则风湿之感。疝本肝来，淋以膀胱之热；疸因脾致，渴以津液之干。
风从肝起，热自心坐。风热并而搐急，吐泻久而成慢。证分八候，治贵十全。痰涎未去兮，为言语之蹇濇；气血未复兮，成手足之拘挛。天吊如痓而上窜，内吊似疝而里疼。客忤轻于中恶，虫痛类于发癎。形证既混于雷同，诊治宜详于藻鉴。
眼中白膜兮，肝疳已现；鼻下赤烂兮，肺疳所传。壮热而渴兮，邪火熏于绛宫；多疮而瘠兮，真水涸于元关。饮食伤而脾损，津液亡而胃干。丁奚手足之渐细，哺露糟粕之不敛。爱吃泥土兮，面黄齿白而头皮光急；喜啖瓜果兮，口馋肉削而腹皮满坚。
论病之证已明，立治之法尤简。平胃燥湿，五苓利水，二药合而吐泻兼调；泻青疏风，导赤泻火，两方并而惊风可蠲。金花凉惊而退热，玉液宁嗽以化痰。保和消积兮，同香连又治痢疾；异功补脾兮，助集圣可救痨疳。理中止吐泻而寒热通用，保命镇惊癎而急慢相兼。
抱龙主惊风而平痰火，惺惺解变蒸而散风寒。善脾平疟兮，疟久有母者消癖；荳蔻止泄兮，泄久生风者调元。白朮救虚渴之仙药，丁香取虫积之神丹。五色泄脏中之热，三圣除膈上之痰。口舌生疮者洗心，胷胁急痛者控涎。参苓肥儿兮，脾虚羸甚者勿弃；地黄补肾兮，禀气怯弱者有验。
嗟夫！婴儿穉弱兮，岂堪药石；良工调理兮，尤贵精专。或补或泄兮，中病即止；易虚易实兮，其证勿犯。治不乖方兮，有如援溺救焚；药不对病兮，何异操刀佩剑？发吾心之秘兮，为取兔以设置；获斯术之利兮，勿得鱼而忘筌。

　　　贫富异病

人有恒言，富贵之子多病者，其气清，其体薄，而过于饱暖也。贫贱之子少病者，其气浊，其体厚，而常受饥寒也。上智之医，识得此意，观父母而知其气禀之厚薄，观形色而知其脏腑之虚实，猛峻之药，不可妄加，和平之方，亦不可执用也。歌曰：医不执泥曰上工，能知富贵与贫穷。生来气体分清浊，居来看承又不同。

　　　论胎疾食积外感

小儿初诞多胎疾，能食过多为食积。于斯二者作提纲，仲阳复起从吾议。
小儿之疾，如痘疹、丹瘤、脐风、变蒸、斑黄、虫疥、解颅、五软之类，皆胎疾也。如吐泻、疟痢、肿胀、痞积、疳痨之类，皆伤食之疾也。惟发热欬嗽，或有外感风寒者。故曰：小儿之疾，属胎毒者十之四，属食伤者十之五，外感者十之一二。
惊癎原来肝有余，脾常不足致疳虚。形体不全知肾弱，上医会得谨其初。
大抵小儿脾常不足，肝常有余。肾主虚，亦不足也。故小儿之病，惊风属肝，疳痨属脾，胎气不足属肾。上医治病，必先知所属而预防之，故曰不治已病治未病。

　　　家传三法

家传三法救孩童，惊癎须防用抱龙。胎禀怯时宜补肾，肥儿痼病有奇功。
治癎用琥珀抱龙丸，治疳用肥儿丸，治胎禀不足用补肾地黄丸，此三方者，袓训相传，子孙敬守。

　　　辨寿夭

幼科精熟是专门，寿夭平时认得明，色脉合观知五脏，补虚泻实药通神。
古语云：三折股肱为良医，谓历练熟也。故幼科专精者，凡小儿之寿夭，先了然于目中矣。病不可治，必不治也。至于临病之时，观形察色，便知五脏之证治，所以补之泻之，意之所生，有通神之妙也。
小儿寿天最难明，只在良工眼力精，形气有余为寿相，如其不足岂遐龄。
小儿寿天，须观形气。如形实气实，此禀气有余为寿相，无病易养。如形虚气虚者，此禀气不足为夭相，多病难养。盖儿之生也，受气于父，成形于母。父母俱强者，则形气有余；父母俱弱者，则形气不足。父强母弱，则气有余，形不足；父弱母强，则气不足而形有余也。大抵寿夭穷通，聪明愚痴，皆以预定，岂能逃乎？小儿所禀，全赖父母之余气，以长形质，故肥不可生瘦，瘦不可生肥。大小与父母不等，则难养也。虽初生多患，若形体相称，多寿也。小儿面舒，转首迟滞，稍费人雕琢者，寿之兆也。若小儿预知人意，身轻力弱者，难养也。古人有言，譬如梅花早发，不睹岁寒，甘菊晚荣，终于年事。故知晚成，寿之兆也。若小儿阴小而黑，与身相等者，可养之。子若阴大而白者，难养也。若小儿形体弱，头面多青，精神昏瘁者，难养。若小儿刚悍，眼目俊朗，神气爽健，发绀而泽者，寿之相也。若小儿精神实则少病，故易长成也。若形瘁而多病者，难养也。若小儿黑珠少，白睛多，面色晃白者，非寿之相也，纵长不及天年。若黑珠大而白睛少，面色黑形不淡者，亦要观其眼中黑白分明，表里相称，曰寿曰康。若黑珠动摇，光明闪烂，纵长亦应目疾，寿亦不及四旬也。
头圆背厚腹如垂，目秀眉清鼻准齐。耳角分明口方正，肾坚肉实体丰肥。
头者，髓之海也，肾主骨髓，头圆则肾足矣。背者，五脏之所附也，背厚则五脏安矣。腹者，水谷之海也，腹大则水谷盈矣。目者肝之窍，耳者肾之窍，鼻者肺之窍，口者脾之窍，七窍无阙则形全矣。脾主肉，肉实者脾气足也。肝主筋，筋强者肝气足也。肾主骨，骨气足则肾坚矣。
腮妍发绀表形端，二便调和里气安。脚健项肥囊紧小，肌肤温润更红鲜。
腮妍如桃，发黑如漆，此表实也。小便长，大便润，此里实也。脚者，身之柱也，柱壮而强则身不挠。项者，头之茎也，项长而肥则头不敧。囊者，宗筋之会也，囊黑而小如荔枝者寿。肌肉者，荣卫之所舍也，温润红鲜则荣卫宣畅而气血足矣。
性静神安状若愚，自然精采与人殊。乐然后笑不多哭，若到眠时不久嘘。
英华不露，神气内藏，此非凡儿相也。心主笑，不妄笑者，心气足也。肺主哭，不多哭者，肺气足也。又哭声不绝连绵者，肺气实也。脾主睡，睡不久者，脾气实也。此上三条，皆寿相也，其儿无病而易养也。
头破露缝眼露睛，鼻干唇缩口流津。发稀项软腓腨小，满面纷纷青紫筋。
诸阳皆会于头，头破则阳上衰矣。诸阴皆起于足，腓腨者，足肚肉也，小则阴下衰矣。鼻为肺窍，鼻干则肺气衰矣。唇口为脾窍，唇缩流津，脾气衰矣。发为血余，发稀则血衰矣。项为天柱，项软则柱折矣。青紫之筋，皆风热之候，散见于面，必多惊癎之病。
形枯色夭欠火晶，肚大筋浮泻利频。虫疥浸淫多叫哭，见人笑语弄精神。
形枯色夭者，此表虚也。泻利无时者，此里虚也。疥疮啼哭多笑语者，皆阳火妄动之候。此十二条，皆夭相也，其儿多病而难养也。

　　　辨形色

小儿有病观形色，青主惊风红主热，黄为伤食白主疳，若中恶时其面黑。
肝主风，其色青；心主热，其色红；脾主谷，其色黄。白者气血不荣于面也，故主疳。黑者凶色也，故主中恶。
气色须看何部中，心主正额火光红。左颊木肝右金肺，颏为肾部鼻脾宫。
此五形分部位也。肝属木，东方，故于左颊候之。肺属金，西方，故于右颊候之。心属火，南方，故于额上天庭候之。肾属水，北方，故于颏下地阁候之。脾属土，中央，故于鼻准候也。
肝病须观眼目中，脾唇心舌自相通。肺有病时常在鼻，肾居耳内认其宗。
此以五窍分五脏也。肝之病见于目，心之病见于舌，脾之病见于唇，肺之病见于鼻，肾之病见于耳，各随寒热虚实决之。
目扬面赤热生风，眉绉呻吟腹痛攻。面肿色黄知癖疾，发稀面白有疳虫。
肝主风，目扬者，肝病也。扬者，直视也。心主热，面赤者，心病也。风热相传，必生惊搐。人有痛则眉绉而呻吟。诀云：痢疾眉头绉，肠中痛也。脾主湿，湿胜则肿，面肿色黄，故知脾病。宿食成积，积久成癖。疳者，津液不足之病也。发稀面白，血之虚也。疳病多虫。
下痢应嫌面貌妍，惊风面赤亦堪怜。欬嗽面白为真色，青绕唇傍青紫筋。
诀云：泻不定，精神好者，死。风病面如涂朱者，死。欬久不止，面光白者，肺之真脏色见也。
小儿疾厄命宫寻，虎口三关食指纹。欲知死生无错误，不离五色认分明。
命宫，谓山根也。小儿山根断绝，青红紫黑筋横栏者，多病难养。相法云：山根青色，出胎频见灾危是也。男左女右，手指横纹，其纹曲向内者病在内，曲向外者病在外；下大上小者吉，下小上天者凶。

　　　辨脉息

小儿未损天真气，指下脉来宜有力。大滑数实最为良，细濇迟虚终不吉。
脉大者，气实也。脉滑者，血实也。六至为数，脉来有力。皆赋禀有余之脉也。脉细者，气虚也。脉濇者，血虚也。三至为迟，虚则无力。皆赋禀不足之脉也。小儿寿夭，以此辨之。
一息六至号和平，八至之说不可凭。四至以下虚冷备，八九十至热生惊。
小儿之脉，一呼三至，一吸三至，谓之一息。六至乃和平无病之脉也。诀云：八至为平和脉者勿从。一息四至曰离经，三至以下谓之损脉，为虚冷疳痨之病。一息八至曰离经，九至以上谓之至脉，为实热惊风之病。

　　　辨脉证治

上医色脉尽须明，虚实证治如法行。有一乖违即不中，为儿作祸犯天刑。
《内经》曰：能合色脉，可以万全。盖上医之治小儿也，以色合脉，以脉合色，实则泻之，虚则补之，不违则制，万全之道也。且如两腮红者，色实也；脉急数者；脉实也；大便秘，小便黄，渴不止，上气急，足胫热者，实证也。有此三实者，宜以寒凉之药泻之。所谓不可服热药者，有七也。如面晃白者，色虚也；脉微沉者，脉虚也；粪色青，腹虚胀，呕乳，眼珠青，足胫冷，虚证也。有此三虚者，宜以温热之药补之。所谓不可服寒药者，有七也。今之粗工，色脉证治，懵然无知，妄作汤丸，夭儿性命，天必谴之。
药必对证无差错，中病即已无太过。待其来复真气生，食养尽之无补佐。
此谓治病之要术也。色脉证治，了然在心，故以寒治热，以热治寒，实则泻之，虚则补之，皆制病之方药也。服药之后，中病即已，勿过其制者，即《内经》大毒治病十去其三，小毒治病十去其五，无毒治病十去其七之法也。《内经》曰：及其衰也，待其来复，谓病衰其半，即止其药，以待其真气之发生，又以乳食之养，助其发生之气。谚云：药补不如食补者是也。粗工不知此理，攻寒令热，寒未退而内热以生；制热令寒，热未除而中寒又起。欲求疾愈，安可得乎。夭札之由，必始于此。此条治法，亦吾吃紧为人处。
小儿用药择其良，毒药毫厘不可尝。邪气未除真气损，可怜嫩草不耐霜。
良，谓气味平和无毒之药也。毒，谓猛峻蚀利瞑眩之药也。故小儿之方，实则泻之，如泻青导赤泻白泻黄之类；虚则补之，如安神异功阿胶地黄之类。如凉惊治热，理中治寒，抱龙治癎，肥儿治疳之类，皆和平无毒之剂，此吾家秘传之良方也。如巴豆、牵牛，虽未尝不用，亦不敢专用也。予见今之行幼科者，以硇砂治积，轻粉治痰，以砒治疟，以硫治寒，皆是大毒之药，小儿之肠胃娇脆，安能当此毒也？
小儿汗下勿轻尝，实实虚虚必损伤。寒热误投如太过，温中解毒有奇方。
按仲景伤寒法云：不应汗而汗之者，为斑疹惊惕汗不止之证，所谓桂枝下咽，阳盛则毙也。不应下而下之者，为痞满腹痛吐泻肠滑不止之证，所谓承气入胃，阴盛乃亡也。
小儿有病不可下，不热自汗兼自泻。神困顖陷四肢冷，干呕气虚神怯怕。
吐虫面白发焦穗，疳瘦潮热食不化。鼻塞欬嗽及虚痰，脉细肠鸣烦躁呀。若将有积与疏通，是谓虚虚诚可怕。
孩儿实热下无妨，面赤睛红气壮强。脉上弦洪肚上热，咋腮喉痛尿如汤。屎硬腹胀胁肋满，四肢浮肿夜啼长。遍身生疮肚隐痛，下之必愈是为良。
如悞服寒凉药过多者。以致脾胃虚弱胃脘痛，宜温胃散主之。如悞服热药太过者，以致烦躁闷乱，或作吐或狂或渴，宜先解毒，菉豆粉饮主之。
如小儿病惊，多用药性太温及热药治之。有惊未退而别生热证，有病愈而致热证者，有反为急惊者，甚多。当问病者数日，因何得之，曾以何药调之，可用解毒之药，无不效也。以豆卷散主之。
病来发热不惺惺，不信医师信鬼神。龙木祝由真人诀，未闻牲杀解人惊。
经曰：惑于鬼神者，不足与言至德。故有信巫不信医之戒。祝由科龙木所传，乃移精变气之术。如祷鬼神之事，徒杀牲耳，何益哉！
病不可治对人言，病可医时用意专。三法始经常记忆，勿伤脾胃反成愆。
古语云：病不可治，即宜早告，不可隐忍，遭人耻笑。诚哉是言也。其病可治，视人之子如己子，调护保养，无所不至可也。然有三法：初用猛法，以攻病之药去之，不可恶攻而爱补，反助其邪，为儿之害；中用宽猛相济，病久不除，乳食必少，脾胃大倦，于补脾药中，加攻病药，看儿强弱加减；末则用宽法，儿病既久，久则成疳，只以补脾胃为主，正气完则邪气自尽矣。

古今图书集成医部全录卷四百四

　小儿诊视门

　　婴童百问 【 明?鲁伯嗣】 

　　　脉法

小儿一岁至三岁看虎口，更用指按高节，乃一指分三关，定其息数。呼吸八至为平脉，九至不安，十至危困。短长大小，各有邪干。浮主风生，数主有惊，沉迟主虚冷，实主有热，紧是癫癎，洪主热盛，沉细主腹痛，沉缓主虚泻，微迟有积有虫，迟濇主胃脘不和，沉主乳食难化，沉细主乳食结，紧弦主腹热痛，牢实主大便秘，沉而数者主骨中有热，弦长是肝膈有风，紧数惊风四肢掣战，浮洪胃口有热，沉紧主腹痛不歇，虚濡有气又兼慢惊，芤多痢大便有血。四岁用一指按虚实，五岁六岁用一指滚转寻三部，平正关上为准。七岁八岁，稍移指少许寻三部。九岁十岁，次第依三关部位寻取。十一岁十二岁，亦同十岁看。十四岁十五岁，方依大方脉部位诊视。凡看脉先定浮沉迟数，阴阳冷热，皆依大方也。沉迟为阴，浮数为阳。更兼看面部，青色主惊风，白色主虚泻，赤色主痰热，黑色病势难当，黄色是脾家疳积。以此相参，察其病源，审度治疗，必无疏失矣。

　　　面上证气色总见

左腮为肝，右腮为肺，额上为心，鼻上为脾，下颏为肾，赤者热也，随证治之，此仲阳之至论也。口议所谓五位气色总见者：其蓝育色者，乃惊积不散，欲发风候；其火红色者，痰积壅盛，惊悸增进；其黄土色者，食积症伤，欲作疳疾痞癖；其色白者，大肠滑泄，水谷不分，欲作吐利；其黑色者，脏腑欲绝，其疾危恶，其儿不久也。又有面部形色：额有青色，主惊风欲发。红主大热；印堂青色初入惊并泻；红主大惊夜啼，黑主客忤；山根青至，主二次惊，青色主泻后发躁，黑色及黄甚主死；年寿平陷者主夭，青主发热生惊，黑主痢死，红主燥死；微黄曰平，黄甚主霍乱死；鼻准微黄曰平，黄甚为土动死候，黑赤危甚；人中黑主蛔虫咬；患久唇反者死，短缩者因利死，边旁黄主胃逆，青色主下利；正口红者平，干燥脾热，白主失血死，黄有积，青因惊风死，黑气绕口者死；承浆青，因饮食时被惊，黄主吐逆，赤主血痢，赤黑主惊风；两眼黑睛黄有热，白睛黄食积不化疳蛔，白晴青肝风惊，黑睛黄伤寒；眉上青吉，忽红主烦躁夜啼，黄主霍乱，久病红者死；风气二池青主风侯，紫主吐逆又发热，黄吐逆，红主烦躁夜啼；两颧赤色，肺有客热；两太阳青主二次受惊，青自太阳入耳者死，红主血淋；两脸青主客忤，黄主痰溢，赤主风热；两颊赤主伤寒，左赤心热口疮，右赤肺热，黄主有积，红主血淋；两颐青主吐虫；两金匮青主第三次惊生风；黑绕口，二日死；青连目入耳，七日死；两风门红主风热，黑主疝，青水惊；黑从眉入耳，当日死；唇黑不食者死。又面青眼青肝之病，面赤心之病，面白肺之病，面黄脾之病，面黑肾之病。五脏各有所主，看禀受盈亏，胎气虚实，阴阳补泻，当救其失，脏俯表里，若能辨其标本，则神圣工巧自然得矣。

　　医学正传 【 明?虞抟】 

　　　小儿脉法总论

小儿七岁八岁曰龀，九岁十岁日髫，始可以一指探掌后尺寸三部之脉，而以一息七八至为无病之常脉。十一岁至十四岁曰童草，而以一息五六至为常脉也。数则为热，退则为寒，浮则为虚为风，沉则为实为积为痛。浮而数者为乳癎惊悸，虚而软者为慢惊瘈瘲，紧而实者为风癎，牢而革者为便秘，沉而弦者为食积为腹痛，紧而弦者为气急为风寒，洪数者为热，伏结为伤食，软细者为虫疳。若气促脉代，散乱无伦次者，死在须臾而不治也。

　　　面上诸形证歌

痢疾眉头皱，惊风面颊红。渴来唇带赤，毒热眼蒙胧。
山根若见脉横青，此病明知两度惊。赤黑困疲时吐泻，色红啼夜不曾停。
青脉生于左太阳，须惊一度见推详。赤是伤寒微燥热，黑青知是乳多伤。
右边青脉不须多，有则频惊怎奈何。红赤为风抽眼目，黑青三日见阎罗。
指甲青兼黑暗多，唇青恶逆病难瘥。忽作鸦声心气急，此时端的命难过。
蚘虫出口有三般，口鼻中来大不堪。如或白虫兼黑色，灵丹纵服病难安。
四肢疮疼不为祥，下气冲心兼滑肠。气喘汗流身不热，手拿胷膈定遭殃。
眼中赤脉实难量，大数元来此不祥。最怕乱纹铺目下，更兼赤脉贯瞳光。
顖门肿起定为风，此候应知最是因。忽陷成坑如盏足，未过七日命须终。
鼻门黑燥渴难禁，面黑唇青命莫存。肚大筋青俱恶候，更嫌腹有直身纹。
忽见眉间紫带青，看来立便见风生。青红碎杂风将起，必见疳症隔气形。
乱纹交错紫嫌青，急急求医免命倾。盛紫再加身体热，须知脏腑恶风生。
紫少红多六畜惊，紫红相等则疳成。紫点有形如米粒，伤寒夹食证堪评。
紫散风传脾脏间，紫青口渴是风癎。紫隐深沉难治疗，风痰怯散命须还。
黑轻可治死还生，红赤伤寒痰积停。赤青脾受风邪证，青黑脾风作慢惊。
红赤连兮勿药轻，必然乳母不相应。两手忽然无脉见，定知冲恶犯神灵。

　　　内八段锦

血净为安不用惊，若逢红黑便难宁。更加红乱青尤甚，取下风痰病立轻。
赤色轻微是外惊，若如米粒势难轻。红散多因乘怒乱，更加搐搦实难平。
小儿初诞月，腹痛两眉颦。时号盘肠气，啼哭又呻吟。
如反目仰视者，天吊风也。
小儿初诞月，肌体瘦尫羸，发秃毛稀少，元因鬼王胎。

　　　外八段锦

先望孩儿眼色青，次看背上冷如冰。阳男搐左无妨事，搐右令人甚可惊。女搐右边犹可治，若逢搐左疾非轻。歪斜口眼终为害，纵有仙丹也莫平。

　　保婴金镜录 【 明?薛己】 

　　　头面部位图

见图
[图解]
头者，诸阳经络所会；面者，五脏气血之荣；色者，五脏精神之华。欲察儿病吉凶，先分部位生克。五脏虚败，色必枯槁；五色充实，色必光华。面色光泽者生，面色枯槁者死。经以望为先，故曰：能察色脉，可以万全。《全幼心鉴》云：小儿半岁之间有病，当于额前眉端发际之间，以名中食三指横按之。儿头在左举右手，在右举左手。食指为上，中指为中，名指为下。若三指俱热，主感受风邪，鼻塞气粗，发热咳嗽。若三指俱冷，主外感内伤，发热吐泻。若食中指热，主上热下冷；名中指热，主夹惊；食指单热，主胷膈气满；名指单热，主乳食不消。
窃谓额间赤色，主心经风热，烦躁惊悸。若发热作渴饮水，或发叫哭，属本经实热，用泻心汤以清心火。微赤则困卧而悸，发热作渴饮汤，属虚热，用秘旨安神丸以生心血。青黑主惊风腹痛，或瘈瘲啼叫，用五味异功散，加木香、柴胡、钓藤钩补脾肝。青黑甚主心腹疼，此寒水胜心火为贼邪，用益黄散以补脾胃。微黄皮燥主惊疳，此心经疳证，用秘旨安神丸以养心血。骨蒸作渴盗汗，头发干黄，此为肾疳，用地黄丸以滋补肝肾。
左脸青或兼赤，乃肝经风热，项强烦闷，发搐目札瘈瘲，用柴胡清肝散主之。色微赤咬牙属虚热，用地黄丸补之。青黑主肝克脾虚寒惊搐腹痛，用六君、姜、桂温之。微赤主潮热血虚心躁，用秘旨安神丸佐以地黄丸。
右脸赤，主肺大肠风邪实热，气粗欬嗽，发热饮水，用泻白散。若哽气出气，唇白气短，属虚热，用五味异功散。若脾热所传，用清胃散。心火所刑，用人参平肺散。淡赤主潮热心躁，或大便坚秘，用宣明柴胡饮子以疏导其热。如潮热未止，更用钓藤饮以清肝补脾。色青白主欬嗽恶心，先用惺惺散解其表邪，健其脾土，继以六君子汤调补中气。色青黑主惊风腹痛，盘肠内钓，此肝木侮脾土，用六君子汤加钓藤钩以调补元气，不宜治肝。
鼻色赤，主脾胃实热，身热饮水，饮食如常，用泻黄散清热理脾。微赤主脾经虚热，饮食难化而不思食，用五味异功散以补中健脾。色深黄，主小便不通，鼻中干燥，气粗衄血，乃脾热传于肺肾，先用济生犀角地黄汤清热养血，后用地黄丸以滋益肾水。色淡白，乃脾气虚弱，主泄泻饮食不化，用六君子以调补中气。青色主脾土虚寒，肝木所胜，用五味异功散，加木香、炮姜温中平肝。黑为死候。
颏间色赤，主肾与膀胱阴虚有热而小便不通，用四物汤加山栀以养血清热。赤甚，主膀胱气滞而热结，用五苓散以分利其邪。若鼻准微黄，右腮微赤，乃脾肺燥热，不能化生肾水，用黄芩清肺饮。膀胱阴虚，阳无所生，用滋肾丸。若颏间微赤，乃膀胱阳虚，阴无所化，用八味地黄丸。若兼小腹胀满，或阴囊肿胀，属阴虚湿热壅滞，用六味丸加车前子、牛膝。兼脾肺气虚不能通调水道者，亦用前药。其小便赤色，久而尿血，亦属肝肾气虚有热，用六味地黄丸主之；不应，则用补中益气汤，益脾肺，生肾肝。若小便后出白津，或茎中作痛者，属肝经湿热，先用龙胆泻肝汤，后用六味地黄丸。
印堂色青黑，主腹痛夜啼，此脾经虚寒，脾属至阴，故夜间腹痛而啼，用钓藤饮。色淡白，主泄泻饮食不化，属脾气虚弱，用五味异功散加木香主之。
目内色青，主肝经风热发惊，若直视叫哭，属肝经实热，用抑肝散；兼咬牙烦闷，属虚热，用六味地黄丸。色赤，主心肝二经发热，抽搐烦躁，若小便赤，属小肠实热，用导赤散；若惊悸倦怠，属肝经血虚，用六味地黄丸。色黄主脾积少食，夜间发热，用四味肥儿丸。饮食停滞，吐泻并作，用胃苓散去桂加茵陈、山栀。目鲜发搐眼眨，属风热相搏，先用柴胡栀子散，后用六味地黄丸。眼泡微肿，主久欬恶心，或脾疳食积，用五味异功散，补脾肺，兼肥儿丸以消积滞。或目视不明，或雀目揩拭眉眼，此欲生风也，急用抑肝散以解之。睛尾红丝，乃肝木胜脾土，先用四君子加柴胡、山栀，后用地黄丸。
人中色黄，主伤食胃逆，青主下利，乳食不化，嗳噫酸腐，此脾虚停滞，用平胃散以消积和中。色青赤，主惊，肝气伤脾，用五味异功散加柴胡以平肝补中。黑主蛔虫咬痛。
唇色白，主吐涎呕逆，或吐血便血，乃脾气虚弱，不能摄涎统血归源，急用六君子汤调补中气则诸病自愈；切忌凉药。若色赤干燥而皱者，主脾经有热，发热作渴，口中气臭，大便不通，烦躁不寐，先以清胃散治其热，更以六君子汤加黄连、山栀兼补其脾。色黄主脾经食积泄泻，饮食不化，以六君子汤温补中气。色赤兼白，主衄血，乃脾肺虚热，不能摄血归源，用圣济犀角地黄汤以清热补血，兼用六君子以补脾气；久不愈用麦门冬散，或人参补肺汤，或人参安胃散。
口畔色黄，主脾经积热，用清胃散以理脾清热，久病用四味肥儿丸以治疳热。若唇口抽动，主惊热不安，用五味异功散加山栀、钓藤钩以补脾平肝。若口流涎，唇色紫，乃胃气虚寒也，用益黄散。若腹中痛，口吐涎水者，乃虫痛也，先用芜荑散，后用调中丸。不吐涎者，乃积痛也，但用五味异功散调补胃气。手足并冷，用理中汤加乌梅温补中气，则虫不动而痛自止矣。亦有积痛者，或吐后痛止，或大便去后痛止者，宜用消积丸消导积滞，佐以异功散调补胃气。白主失血，死。青主惊风，死。黑色绕口者，不治。
耳前微赤，此少阳经风热也，用柴胡栀子散生肝血，清肝火。微黄主睡中惊悸，咬牙因肝脾虚热，宜用四君子加芎、归、升麻以安神。
耳轮干燥，主骨疳蒸热，为肾经虚热也，用六味地黄丸补之。若小便后出白津，或阴茎痒痛者，属肝经湿热也，先用龙胆泻肝汤，后用六味地黄丸。若禀赋肾气不足，或早近女色，致小便滞濇，或作痛如淋者，急用六味地黄丸、补中益气汤，滋其化源。或大小便道牵痛者，尤为虚也，亦用前药加牛膝、车前子、肉桂救之。如手足逆冷，或畏寒少食，阳气虚寒也，急加附子多有生者。大抵小儿之证，多因禀赋脏气不平，或乳食寒暑失宜，或姙娠乳母饮食起居六淫七情所致。若初病元气无亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒，卧而露睛者，悉属形病俱虚，当补正气。况今之小儿元气，与昔不同，用药失宜，脾胃先伤，岂可泥古方而施治哉。余故考诸名家，宗诸东垣，于凡诸证，各补以方药，治者能即色以验其病，察病以固其本，斯无失矣。是以古之治病，望色为先也。且惊则气散脉乱，不可专诊，故必兼察色。《心鉴》云：若面色未尽，当参之以指脉；指脉未尽，当参之以面色；色脉兼尽，无余蕴矣。

　　保婴撮要 【 明?薛铠】 

　　　面上证

面色青，主惊积不散，欲发风候。红主痰积惊悸。黄者食积症伤，欲作疳癖。白主泄泻水谷，更欲作吐。黑主脏腑欲绝。
印堂青，主初患惊泻，红主大惊夜啼，黑主客忤。
山根青主二次惊，泻后发躁，黑黄甚者死。
年寿平陷主夭，青主发热生惊，黑主利死，红主躁死，微黄曰平，黄甚曰霍乱。
承浆青主食时被惊，黄主吐逆，亦主血利，黑主惊风。
两眼黑睛黄主有热，白睛黄主食积疳痐，白睛青主惊风，黑睛黄主伤寒。
眉上青吉，忽红主烦躁夜啼，黄主霍乱，久病红者死。
风气二池，青主风候，紫主吐逆或发热，黄主吐逆，赤主烦躁夜啼。
两颧赤，主肺有客热。
两太阳青，主二次受惊，青自太阳入耳者死，红主血淋。
两脸青主客忤，黄主痰溢，赤主风热。
两颊赤主伤寒，两颐青主吐虫。
两金匮青主第三次惊风，黑绕口二日死，青连目入耳七日死。
两风门红主风热，黑主疝，青主水惊，黑从眉入耳，即日死。唇黑不食者死。

　　　脉形

流珠形，主饮食所伤，内热欲吐，或肠鸣自利，烦躁啼哭，用助胃膏消饮食，分阴阳；若食消而病仍作，用香砂助胃膏以补脾胃。
环珠形，主脾虚停食，胷膈胀满，烦渴发热，用五味异功散加山渣、枳实健脾消食，后用六君子汤调养中气。
长珠形，主脾伤，饮食积滞，肚腹作痛，寒热不食，先用大安丸消其积滞，次以异功散健其脾气。
来蛇形，主脾胃湿热，中脘不利，干呕不食，此疳邪内作，先用四味肥儿丸治疳，后用四君子汤补脾。
去蛇形，主脾虚食积，吐泻烦渴，气短喘急，不食困睡，先用六君子汤加枳实健脾消积，次以七味白朮散调补胃气。
弓反里形，主感冒寒邪，哽气出气，惊悸倦怠，四肢梢冷，小便赤色，欬嗽吐涎，先用惺惺散助胃气祛外邪，后以五味异功散加茯神、当归，养心血，助胃气。若外邪既解而惊悸指冷，脾气受伤也，宜用七味白朮散补之。若闷乱气粗喘促哽气者难治，脾虚甚故也。
弓反外形，主痰热心神恍惚，夹惊夹食，风癎痰盛，先以天麻防风丸袪外邪，又以五味异功散调中气。
鎗形，主风热生痰发搐，先用抱龙丸；如未应，用牛黄清心丸。若传于脾肺，或过用风痰之药，而见一切诸证者，专调补脾胃。
鱼骨形，主驾痰发热，先用抱龙丸治之；如未应，属肝火实热，少用抑青丸以清肝，随用六味丸以补肝。或发热少食，或痰盛发搐，乃肝木克脾土，用六君子汤加柴胡，补脾土以制肝木。
水字形，主惊风食积，胷膈烦躁，烦闷少食，或夜啼痰盛，口噤搐搦，此脾胃虚弱，饮食积滞而木克土也。先用大安丸消导饮食，次以六君、钓藤钩补中清肝。若已服消食化痰等剂而病不愈者，用四君、升麻、柴胡、钓藤钩，升补脾气，平制肝木。
针形，主心肝热极生风，惊悸烦闷，困倦不食，痰盛搐搦，先用抱龙丸袪风化痰，次用六君子加钓藤钩平肝实脾。
透关射指形，主惊风痰热聚于胸膈，乃脾肺亏损，痰邪乘聚，先用牛黄清心丸，清脾肺，化痰涎；次用六君子汤，加桔梗、山药，补脾土，益肺金。
透关射甲形，主惊风肝木克制脾土之败证，急用六君、木香、钓藤钩、官桂，温补脾土；未应，即加附子以回阳气，多得生者。
尝闻古人云：小儿为芽儿，如草之芽，水之沤。盖因脏腑脆嫩，口不能言，最难投剂。当首察面色而知其所属，次验虎口以辨其所因，实为治法之简要也。
 【 注　流珠只一点红色，环珠差大，长珠圆长，已上非谓圈子，总皆红脉贯气之如此。来蛇即是长珠散，一头大，一头尖。去蛇亦如此。分上下朝，故曰来去。角弓反张，向里为顺，向外为逆。鎗形直上，鱼骨分开，水字即三脉并行，针形即过关一二粒米许，射甲命脉向外透，指命脉曲里。虽然，余尝治之，亦有不专执其形脉而投剂者，盖但有是证，只服是药而亦多验。】 

　　古今医鉴 【 明?龚信】 

　　　小儿三关纹色主病歌

紫热红伤寒，青惊白色疳。黑时因中恶，黄即困脾端。
青色大小曲，人惊并四足。赤色大小曲，水火飞禽扑。紫色大小曲，伤米面鱼肉。黑色大小曲，脾风微作搐。

　　　三关脉纹变见歌

鱼刺惊风证莫疑，气关疳病热相随。命关见此为难治，此是肝家转到脾。
初节悬针泻痢生，气关肺热更疳凝。三关直透黄泉近，此候须知是慢惊。
水字生惊肺受风，气关喘嗽积痰攻。医人仔细详虚实，出命惊疳夹证凶。
乙字惊风肝肺随，气关形见发无时。此形若直命关上，不久相将作慢脾。
曲虫为候主生疳，若见气关积秽肝。直到命关为不治，须知心脏已传肝。
双环肝脏受疳深，入胃气关吐逆临。若是命关为死候，枉教医者更劳心。
流珠形见死来侵，面上如斯也不生。纵有神丹人不救，医人仔细更丁宁。
伤寒斜向右，伤食七堪俦。双钩伤冷定，逢惊山字浮。丝纹将发搐，丰字引堪愁。若遇伤风证。脉斜向左朝。形如新月样，同右气疳留。若是弯居左，风疳药可投。形如三迭曲，伤硬物为仇。更有环生脚，尤嫌上下钩。皆是伤冷候，医者用心求。疳极如劳状，乱虫皆可忧。交了纹互迭，腹面见因由。更有青筋贯，百中无一瘳。

　　　脉法总歌

小儿有病须凭脉，一指三关定数息。迟冷数热古今传，浮风沉积当先识。左手人迎主外证，右手气口主内疾。外候风寒暑湿侵，内候乳食痰与积。洪紧无汗是伤寒，浮缓伤风有汗液。浮洪多是风热盛，沉细元因乳食积。沉紧腹中痛不休，弦紧喉间作气急。紧促之时疹痘生，紧数之际惊风至。虚软慢惊作瘈瘲，紧实风癎发搐搦。软而细者为疳虫，牢而实者因便闭。脉芤大小便中血，虚濡有气兼惊悸。滑主露湿冷所伤。弦急客忤君须记。大小不匀为恶候，二至为脱三至卒。五至为虚四至损，六至平和曰无疾。七至八至病犹轻，九至十至病势极。十一二至死无疑，此诀万中无一失。

　　　指脉歌

小儿食指辨三关，男左女右一般看。皆知初风中气候，末是命关易亦难。要知虎口气纹脉，倒指看纹分五色。黄红安乐五脏和，红紫依稀有损益。紫青伤食多虚烦，青黑纹时证候逆。忽然纯黑在其间，好手医人心胆寒。若也直上到风关，粒米短长分两端。如鎗冲射惊风至，分作指叉有数般。弓反里顺外为逆，顺逆交连病已难。叉头长短有可救，如此医人仔细看。男儿二岁尚为婴，二岁四岁幼为名。五六次第年少长，七髫八龀渐论情。九成为童十稚子，有病关格辨其因。十一癎疾号颠风，疳病还同劳病攻。痞癖定为沉重候，退他潮热不相同。初看掌心中有热，便知身体热相从。肚热身冷伤积定，脚热额热是感风。额冷脚热惊所得，疮疹发来耳后红。小儿有积宜与塌，伤寒三种解为宜。食泻之时宜有积，冷泻须用与温脾。水泻宜与濇脏腑，先将滞竭散与之。孩儿无事忽大叫，不是感风是天吊。大叫气促长声粗，误吃热毒闷心窍。急须吐下却和脾，若灌惊药真堪笑。

　　　病原论

夫小儿者，幼科也。初生者曰婴儿，三岁者曰小儿，十岁者曰童子。儿有大小之不同，病有浅深之各异，形声色脉之殊，望闻问切之间，若能详究于斯，可谓神圣工巧者矣。
盖望者，鉴貌辨其色也。假如面部左腮属肝，右腮属肺，额属心，鼻属脾，颏属肾。肝病则面青，肺病则面白，心病则面赤，脾病则面黄，肾病则面黑。是乃望而知之也。
闻者，听声知其证也。假如肝病则声悲，肺病则声促，心病则声雄，脾病则声慢，肾病则声沉，此属于脏。又大肠病则声长，小肠病则声短，胃病则声速，胆病则声清，膀胱病则声微，此属于腑。是乃闻而知之也。
问者，问病究其原也。假如好食酸则肝病，好食辛则肺病，好食苦则心病，好食甘则脾病，好食盐则肾病，好食热则内寒，好食冷则内热。是乃问而知之也。
切者，切脉察其病也。假如三岁小儿已下有病，先看男左女右手虎口三关。从第二指侧看，第一节名风关，第二节名气关，第三节名命关。辨其纹色，紫者属热，红者伤寒，青者惊风，白者疳病，黑者中恶，黄者脾之困也。若见于风关为轻，气关为重，过于命关则难治矣。至三岁已上，乃以一指按寸关尺三部，常以六七至为率，添则为热，减则为寒，浮洪风盛，数则多惊，沉迟为虚，沉实为积。是乃切脉而知之也。
大抵小儿之疾，大半胎毒，而少半伤于食也。其外感风寒之证，十一而已。盖小儿之在胎也，母饥亦饥，母饱亦饱。辛辣适口，胎气随热；情欲动中，胎息辄躁。或多食煎煿，或恣味辛酸，或嗜欲无节，或喜怒无常，皆能令子受患。
其为母者，胎前既不能谨节，产后又不能调护，是以惟务姑息，不能防微杜渐，或未满百晬，而遂与咸酸之味，或未及周岁，而辄与甘肥之物，百病由是而生焉。小儿脾胃，本自娇嫩，易于伤积。且如乳食伤胃则为呕吐，乳食伤脾则为泄泻，吐泻既久则成慢惊，或为疳病。乳食停积，则生湿痰，痰则生火，痰火交作，则为急惊，或成喉痹；痰火结滞，则成癎钓，或为喘嗽。胎热胎寒者，禀受有病也。脐风撮口者，胎元有毒也。鹅口口疮者，胃中有湿热也。重舌木舌者，脾经有实火也。走马牙疳者，气虚湿热也。爱吃泥土者，脾脏生疳也。胎惊夜啼者，邪热乘心也。变蒸发热者，胎毒将散也。丹毒者，火行于外也。蕴热者，火积于中也。中恶者，外邪乘也。睡惊者，内火动也。喉痹者，热毒也。眼痛者，火盛也。脓耳者，肾气上冲也。鼻塞者，因冒风邪也。头疮者，热毒攻也。脐疮者，风湿中也。尾骨痛者，阴虚痰也。诸虫痛者，胃气伤他。阴肿疝气者，寒所郁也。盘肠气痛者，冷所搏也。脱肛者，大肠虚滑也。遗尿者，膀胱冷弱也。尿浊者，湿滞脾胃也。便血者，热传心肺也。下淋者，膀胱郁热也。吐血者，荣卫气逆也。小便不通者，有阴有阳也。大便秘结者，有虚有实也。解颅鹤节者，胎元不全也。行迟发迟者，气血不充也。龟胷者，肺热胀满也。龟背者，风邪入脊也。语迟者，邪乘心也。齿迟者，肾不足也。疟者，膈上痰结也。痢者，腹中食积也。欬嗽者，肺伤风也。喘急者，痰气盛也。心痛者，虫所啮也。腹痛者，食所伤也。内伤发热，则口苦舌干也。外感发热，则鼻塞声重也。腹胀者，脾胃虚弱也。水肿者，土亏水旺也。黄疸者，脾胃湿热也。斑疹者，阴阳毒气也。自汗者，气虚也。积者有常所，有形之血也。聚者无定位，无形之气也。胃主纳受也，脾主运化也。调理脾胃者，医中之王道也。节戒饮食者，却病之良方也。惊疳积热者，小儿之常病也。望闻问切者，医家之大法也。若夫疗疾用药如箭，箭中鹄心者，则又可以心悟而不可以言传也。孟子所谓：梓匠轮舆，能与人规矩，不能使人巧，斯言得之矣。

　　　入门审候歌

观形察色辨因由，阴弱阳强发硬柔。若是伤寒双足冷，要知有热肚皮求。

　　　观面部五色歌

面赤为风热，面青惊可详。心肝形此见，脉证辨温凉。脾怯黄疳积，虚寒(白光)白光。若逢生黑气，肾败命须亡。

　　古今医统 【 明?徐春甫】 

　　　胎气禀受不同论

《千金》论曰：儿在母胎受其精气，一月胚，二月胎，三月血脉，四月形体成，五月能动，六月筋骨成，七月毛发生，八月脏腑具，九月谷神入胃，十月百神备而生。生后六十日瞳子成，能笑语识人；百日任脉生，能反复；一百八十日尻骨成，能独坐；二百一十日掌骨成，能匍匐；三百日膑骨成，能独立；三百六十日为一期，膝骨成，乃能移步。此理之常。不如是者，身不得其平矣。或有四五岁不能行立，此皆受胎气之不足者也。若筋实则多力，骨实则早行，血实则形瘦多发，肉实则少病，精宜则伶俐多语笑、不怕寒暑，气实则少发而体肥，此皆受胎气之充足者也。大抵禀赋得中，阴阳纯粹，刚柔兼济，气血相和，精神全备，形体壮健。其未周之先，颅顖坚合，睛黑神清，口方唇厚，骨粗臀满，脐深肚软，茎小卵大，齿细发润，声洪睡稳；此皆受胎气之得中和者也。以故听其声，观其形，则可以知其虚实寿夭矣。

　　　用药论

夫人禀阴阳二气，生疾病于三焦；然冠壮易明，童幼难治。黄帝云：吾不能察其幼小者，为别是一家调理尔。此不在黄帝图经之论也。又云：小儿如水上之波，草头之露，以意用药，毋令造次焉。惟小儿脏腑脆嫩，血气未足，肌体不密，精神未备，故称不易医也。初生日婴儿，三岁曰小儿，十岁曰童子，大小各异，切不可一概而用药也。必明消息形侯，审定生死，察病患之浅深，知药性之寒温，乃世之良工也。

　　　观形气

形者，面形也。气者，神气也。原夫小儿证候，不可取之一端，在表里相应，内外消息。岂惟相鼓瑟者，所能观其形而知其证哉？信斯言也。况小儿虚实，有非系乎肥瘦，而系乎气色者。何以言之？盖有肥而气怯，瘦而气壮。气怯则色必嫩，其为虚可知；气壮则色必盛，其为实可知。五脏之气形于面部，则肝青心赤肺白肾黑脾黄，是其五色。肝旺于春，心旺于夏，肺旺于秋，肾旺于冬，各七十二日；脾寄旺于四季后一十八日，是其本位。然有时乎不春不冬，而面变青黑者，非肝之与肾也。不秋不夏，而面变赤白者，非心之与肺也。盖五脏之气色，层见迭出，随形流证，初无一定。忽然青黑主乎痛，忽然赤者主乎热，忽然白者主乎冷，忽然黄者主乎积；此气之开阖，非系乎时，非拘乎位。又如心主额，肝主眼并左脸，脾主唇之上下，肺主右脸，肾主耳前颏外，其形或见于位，或露于他部。所谓不可取之一端，此其选也。且脾主唇之上下，为吐泻，或患利日久，然其色黑，则肾之乘脾，水反克土，名为强胜，其脏或败尔。肝主眼并左脸，其色青，本色也，主惊骇惊风，是为顺证。若见白色，乃肺克肝，即为逆证。以此推考，变而通之，存乎其人。
婴儿惟察其面部五色以知病源，又看眼睛有神无神，神者目中精神光彩是也。隐显横冲，应位而见，以应五脏五色，青黑黄白赤是也。肝青、心赤、脾黄、肺白、肾黑。凡五脏主病蕴其内，必有形色见于外。小儿有病，先观本部形色，论其五行生克吉凶，形色若有相应，然后听声切脉。

　　　察病形色歌

大病唇红不可医，看来眼慢不相宜。睛青颊赤并干黑，发直鸦声转泪啼。手足无纹指头白，鼻干燥热口角垂。昏沉口禁不开眼，便是神仙难治之。
五脏精明面上窥，假如肝病面青时。三春白气如形见，此病须亡余仿之。
目如赤白并青黑，面若黄时病易瘳。目黑与青并赤白，面无黄色救无由。

　　　诸病形色

面上青色者，为惊积不散，欲发风候。
红赤色者，为热，为痰积壅成惊悸，烦躁增进。
黄色者，亦为热，为食积、症瘕、痞癖、疳疾。若神思昏沉，其候潮热，气粗困倦，或呕哕，或泻利。
白色，为寒，为肺气不利，大肠滑泄，欲作吐痢。
黑色者，为痛所传不烦变证，的为逆候，荣卫失序，为痰，为恶候。
正口常红无病，干燥脾热，白为虚。
人中黑，腹痛虫动；点点黑，吐痢。
山根紫，伤乳食，青惊人叫唤，黑为危。
印堂青惊，红惊热，白无病。
额青惊，红热。
两眉红，夜啼燥热。
两眼黑睛黄伤寒，白睛黄湿积，赤心热，淡红心虚热，青肝热。
太阳红血麻，青惊。两纹青第二惊，赤伤寒。右青惊，红热，黑危恶候。
风池红热多啼，黄吐逆。
金匮青筋惊。
两颊热赤，啼哭。
颧红，热。
准头近乘黄吐利，赤热，红紫痰气，青惊。
承浆黄，吐，青惊。
目无精彩，瞳人不活，眼珠上膜赤，脉贯瞳人，俱死证也。
额上心证：赤色者，心经有风热，主心烦惊悸，卧坐不安。青黑色，中有邪，主惊风腹痛。《宝鉴》云：心乃中邪，手瘈瘲而啼叫。青黑甚则心腹痛。微黄色皮干燥，主盗汗，头发干。黄燥，主惊疳骨热微渴。
鼻上脾证：赤色身热，不思饮食。深黄色，小便不通，鼻孔干燥，气粗，主衄血。《宝鉴》云：鼻干喘息，鼻气有声，主衄血肺热。淡白色，主泄泻食不化。
下颏肾证：赤色主膀胱热，膀胱与肾为表里，有热则水道不利，小便不通。
左脸肝证：赤色身热拘急，肝风热也。青黑主惊或腹痛。浅赤潮热心躁。有一等小儿，夜间潮热，日间面脸不安，唇红干燥，恐验不真。脉必紧数。
右脸肺证：赤色身热，浅色潮热，或不便而气粗壅嗽。青白色主欬嗽恶心。青色主风入肺，时时欬嗽。青黑主惊欲发，或腹痛，婴儿盘肠内钓。
印堂证：青黑色主腹痛夜啼。《灵秘》云：印堂青黑，夜啼，如伤风主头疼，伤寒主久痢。《灵秘》云：痢疾眉头皱。王氏云：眉中心淡白色，主泄泻粪白，食物不化。
人中证：《宝鉴》云：人中左右两边黄主伤食。人中下青，主乳不化，便清粪白。《灵秘》云：人中鼻下俱青，亦主乳食不消。
唇口证：唇白主吐涎呕逆，亦主吐血便血。唇红赤干燥而皱者，主渴。《灵秘》云：渴来唇带赤。唇红赤不皱，主口臭，大便不通，夜间心躁不睡。红干而燥，主热。王氏云：口臭唇黄脾受积，后必发肿，夜起利粪白色。又曰：唇口紫及吐涎，主虫痛。《飞仙论》云：唇口紫不吐涎，是积痛。《宝鉴》云：唇口四畔黄如橘，主口臭，乃脾之积热。《千金》云：唇缬赤，主心热，口舌生疮。《至圣诀》云：唇红赤主衄血，唇白赤热，唇口动主惊热。又云：口滴清水欲生重舌，又主口疮。钱氏云：口频撮气不和，益黄散。文云：血虚怯为冷所乘则唇青。孙真人云：唇青主脾寒，或时腹疼乳食减少。盖脾开窍于唇，木来克土。如脾弱不能食也。如久渴泻唇红者，是虚证也，不可用凉药。
舌上证：舌干、舌黑、舌白、舌燥、舌胎、舌黄、舌赤肿，主大便不通，虽通少。焦黄、舌裂、舌上芒刺、舌上出血，皆热极阳毒也。舌上生疮，心脾热。舌上卷，主惊。有久泻痢，舌黑必润，不可以为热。盖久痢上焦虚热，舌黑必润，死不治。
气噎证：气噎不通，必主惊候。《灵秘》云：噎饮须知死。叹气哽气下气频呵欠，主惊。
两耳证：王氏云：耳前微赤主耳聋，微黄主肾惊，睡中咬牙。耳轮干燥，主疳骨蒸热。
面色淡白，主恶心不食惊泻。面青白主吐泻。《灵秘》云：主惊风欲发。王氏云：面青唇白，主吐奶不化，胃冷。《难经》云：面白喜嚏，悲愁不乐只欲哭。
面青黑色，吐沫者虫痛；不吐沫者食积，亦主惊。《灵秘》云：主天钓风。面青遍身热发躁，多变痢疾。面青有汗，口内气热，必发钓痛。已上三证，出《灵秘》。《宝鉴》云：面黄夜卧盗汗，面青白有惊，面青黑或时吐沫者客忤，面黑青主天钓啼呼凶。
面青脸赤，主壮热惊搐。面青白黑，往来不定，主腹痛发渴无时。《宝鉴》云：脸赤面黄白，主心疳壮热。《千金》云：面赤目黄，主小便不禁。通真子云：面青筋急，或多嗔闷。
面红赤色，主伤寒发热，心躁不安，欲惊发狂。《灵秘》云：主身热伤寒。通真子云：面赤心烦仍喜笑。
面黄脸赤，主伤寒潮热，惊搐，睡卧不安；如肉内微微赤者，主疳食潮热。钱氏云：心疳面黄脸赤，身壮热，安神丸主之。
面黄白色，主疳积大便不调，夜起食不消，呕逆。《宝鉴》云：面黄白有积。《灵秘》云：面黄白，主脾肺有积。通真子云：面色痿黄，泻利无时。钱氏云：面晃白气发，肚腹疼痛，不思乳食。
面目皆黄，是脾热黄疸。《宝鉴》云：黄疸皆因胃热。钱氏云：此证多于大病之后。若不因病而身微黄者，胃热。面黄肚大，脾疳。初生婴儿身黄，曰胎疸。
头面青筋，此为欲发惊，因热必作搐，因吐必肚痛。若头面大小青筋如绿绳透起者，急治。不尔，便发搐，搐则进退难瘥。
非时弄色，面色不定，谓之弄色。面色非时变易不定者，是胎风有惊，亦主客忤。面色或青或白或黑不定者，心腹疼痛。

　　　面部察色应病歌

两腮肝肺位，鼻准内斯脾。正额为心主，颏间主肾随。有内斯形外，观之识病机。面赤唇青者，伤寒热证推。惊风青黑应，唇脸所由知。面黄多疾病，疟疾亦何辞。白多应是泻，痢更蹙只眉。面青肝有病，春患最难医。举金来克木，余仿此推之。

　　　寿夭歌

身软阳痿头四破，脐小脐高肉不就。发稀色嫩短声啼，遍体青筋俱不寿。尻踵膑骨若不成，能倨能行能立死。脐深色老性尊持，方是人家长命子。

　　　相眼神法

小儿病证或可畏，若太冲有脉，神气未脱，顖门未陷，看颜色三关未至黯点者，??象可着力。虽然，五脏六腑之精顖，上注于目，望而知之，当先以目中神气之全为验。若目中神气有者，必不死，目无神者必死。

　　　得病之源

大喜后乳食，变惊癎。喜属心，大喜后乳食则伤其心。钱氏曰：心主惊，惊是癎也。《素问》云：暴怒伤阴，暴喜伤阳。孙真人云：伤阴则泻，伤阳则惊。通真子云：喜后饮水，伤三焦，多成喘急。
大哭后乳食，多成吐泻。钱氏云：哭属肺，大哭后乳食则伤肺、肺气逆则作吐泻。肺与大肠为表里，故泻也。
大饥后乳食，多成腹痛。《千金》云：饥人急食多成腹痛。《修真秘》云：饥食过多，成结积聚。又云：食不欲急，急则伤脾。扁鹊云：急食久，成痞块，面黄。
大饱后饮水，多成气乏。《素问》云：饮多则肺布叶，是故气逆而上奔也，故能生痰疾。《仙经》云：饱后迎风，多成暴厥不醒，如中风之状也。
大惊后乳食，呕吐心痛。大惊后乳食，则手少阴经受邪，多成心痛。抱朴子云：大惊乳食及饮水，气节不通，或吐逆翻胃百端。经曰：惊后饮水则伤心，舌多成不语也。
当风乳儿，成嗽吐腹胀。仓公曰：小儿迎风饮乳，风冷入肺，则令咳嗽。《宝鉴》云：风冷伤于乳，令儿成呕吐气冷腹膨。又经曰：形寒饮冷则伤肺，伤肺则欬嗽。肺主气，气伤则腹胀。
夜露乳儿，多成呕吐。《修真诀》云：夜露下乳儿，冷乳入喉不散，多成呕逆。《宝鉴》云：天中餧乳，气逆停胷，皆成呕逆。
正食便乳，成疳黄口臭。王氏云：正餐便乳，令儿口臭牙中出血。通真子云：乳食并餐，令儿面黄口臭，又能生痰癖。
正汗便乳，成心疳壮热。葛洪云：汗者心之液，正汗便乳，则伤其心，心伤则液散，液散则皮肤燥，成心疳壮热。
食热面乳儿，多成龟胷。孙兆云：母食五辛，令儿龟胷，徐氏云：食热面便乳儿，久必成龟胷。
食酸咸炙煿乳儿，成渴。《圣惠方》云：乳母恣食五辛炙煿，厚味停积，乳儿致儿脏腑生热，热则烦躁，生渴不止。又云：儿食酱肉，渴饮水浆，则成渴痢。
醉卧当风，乳儿失音。乳母醉卧当风乳儿，令儿失音。抱朴子云：乳母饮酒过度，当风取凉乳儿，风冷酒毒邪乳入喉，故令儿失音不语也。
嗽后饮乳，成惊喘痰噎。嗽后饮乳，痰聚不散，气道不利，关膈不通，则成痰噎而惊喘。
悲喜未定，便乳，成涎嗽。孟氏云：悲喜未定便乳，儿必涎嗽引风。《宝鉴》云：悲喜未定，饮水则逆其气，气胜血，血道行，多成吐血。
儿啼未定便乳，生瘿氟。凡儿啼未定，便以乳塞其口乳之，令气不得消散，故结聚成瘿也。孟氏云：儿啼未定，肺窍开，即便乳儿，与气相逆，气凝结聚，多成瘰疬瘿瘤也。

　　　无患歌

孩儿常体貌，情态貌殊然。鼻内干无涕，喉中绝响涎。头如青黛染，唇似点朱鲜。脸方花映竹，颊绽水浮莲。喜引方才笑，非时手不宣。纵哭无多哭，虽眠不久眠。意同波浪静，性若镜中天。此子多安吉，何愁患病缠。

　　　听声验病

《乐记》曰：凡音之起，由人心生也。人心之动，物使之然也。感于物而动，故形于声。声相应，故生变。盖人病蕴于内，声音显然于外。乐声乱则五音不和，人声乱则五脏不和。所以听声音验人疾病也。《素问》云：视喘息听声音而知所苦。是故《周官》云：以五气五色五声视其生死。孙真人云：五脏不和，五声不顺，五色不定，必主病也。《三因方》云：观五脏有余不足，喉之于声，中之守也。中盛则气盛，中虚则气弱。故声如从室中，言气之濇也。言而微，终日乃复言，气之夺也。言语善恶，不避亲疏，此神明之乱也。声音意不相续，阴阳失守也。故曰得守者生，失守者死。

　　　诸病形状

小儿惊哭声沉不向者，是病重，医难得效。声浮者轻，调治便瘥。头额干枯，筋脉紧急，唇外赤而内白，有疮痍而无津，甚者兼惊而难痊，斯为热之极矣。眼赤是肝积热，怕明心肝有惊，牙疳奶食之毒，吃食不消是脾积冷，耳聋是肾之亏，胎癣是肺积风，潮热因惊而得，或悲或歌是邪入脾，口疮肚胀疳积，气逆吐虫胃与大肠积热，疟疾是脾之伤，开口睡是五脏毒盛，多哭是惊风入肺，爱吃泥土脾脏生虫，夜多盗汗是血虚有热，五心热是疳劳，聤耳是肾经邪热、腹胀恶心是脾胃之积，爱吃木炭是肝脏生虫，吃茶叶知为心脏，吃生米须识脾宫。推之以理，度之以意，斯为医哲圆融。

　　　杂病歌

小儿杂病切须知，不问童儿与女儿。多睡只因肝是本，心中积热夜惊啼。叫呼冷汗因虫痛，寒热其中积在脾。脸赤口疮心肺壅，虚风搐搦四肢垂。冷滑伤脾或泻痢，如脓如血下无时。积多肚大多掀水，气喘腮黄不问医。眼垂吐涎头摆急，莫教脉息慢微微。甚笑愚人偏问鬼，不求良药苦求巫。

　　　杂证病机

急惊风眼喜张，慢脾风眼喜闭。啼而不哭是烦，哭而不啼是躁。张口出舌是风，瞑目似睡不思乳食是虚。腹痛盈盈是气壅，翻身伏卧是脾疾。换手长挥，闻言即哭是实。清涕流出，肺经受寒。摇头硬颈，三焦壅热。鱼目定睛，夜死；面青唇黑，昼亡。

　　　杂病不治歌

吐泻生风眼上膜，风在掌中抓不着。急惊过了喘无休，慢惊过了皮肤薄。盘肠过了心中孤，嗽吐呕逆心凹恶。伤寒赤脉青相交，结热面黑皮毛落。痘子入眼眼不开，热泄出水口干恶。锁口腰低唇黑青，积痢脾毒唇卷缩。此病因惊无有积，岂有神仙留妙药。

　　　戒轻易服药

罗谦甫案，一小儿五月间，因食冷粉，腹中作痛，遂于市药铺中，购得神芎丸服，脐腹渐加冷痛，时发时止，踰七八年不已。因思古人云：寒者热之。治寒以热，良医不能废其绳墨而更其道也。据所伤之物，寒也；所攻之药，亦寒也；重寒伤胃，其为冷病可知矣。凡人之脾胃，喜温而恶冷。况小儿血气尚弱，不任其寒。故阳气潜伏，寒毒留连，久而不除也。治病必先其本，当用和中养气之药，以救前失。服之月余方愈。呜呼！康子馈药，孔子曰未达不敢尝，此保生之重者也。奈何常拱默而令切脉，以谓能知病否。且脉者人之血气，附行经络之间，热胜则脉疾，寒胜则脉迟，实则有力，虚则无力。至于所伤何物，岂能别其形象乎。医者不可不审其病源。且此子之父，不以病源告医而求于市肆，以致七年之病，皆昧此理也。孙真人云：未诊先问，最为有准。东坡云：只图愈疾，不欲困医。二公之言，有功于世大矣。

　　　小儿难医于大人

夫医之道，诚为难矣。故治小儿为尤难。孙真人云：能医十男子，莫医一妇人。何也？男子者，荣卫气壮，妇人血脉相冲，兼产又难为治。《千金》云：妇人之病，比男子十倍难疗。又云：能医十妇人，莫医一小儿。何也？妇人可以问病，血气尚全；小儿言语不能，精神未备，切脉难凭，故曰难治。

古今图书集成医部全录卷四百五

　小儿诊视门

　　证治准绳 【 明?王肯堂】 

　　　察色

古称望而知之谓之神，而小儿医号为哑科，脉来驶疾，难于指下分明，尤以察色为要，故首叙之。
夫婴儿推察其面部，必有五色以知病源。人身五体，以头为首，首中有面，面中有晴，睛中有神，神者目中光彩是也，隐显横冲，应位而见，以应五脏。五色者，青黄赤白黑。五脏之色，心赤肝青脾黄肺白肾黑。五脏所主病证蕴于内，必形色见于外。故小儿有病，先观其本部形色，以论其五行生克吉凶。形色若不相应，然后听声切脉。

　　　面上证

左腮为肝，合左手关位，肝胆之分，应于风木，为初之气。
右腮为肺，合右手寸脉，肺与大肠之分，应于燥金，为五之气。
额上为心，合左手寸口，心与小肠之分，应于君火，为二之气。
鼻为脾，合右手关脉，脾胃之分，应于湿土，为四之气。
颏为肾，合左手尺下，肾与膀胱之分，应于寒水，为终之气。
赤者，热也。黄者，积也。白者，寒也。青黑者，痛也。随证治之。
《全婴方》云：左颊属肝，东方之位。春见微青者平，深青者病，白色者绝。赤色主身热拘急，肝热生风；黑色主惊悸腹痛；浅赤色主潮热，夜间发，日中歇，唇红焦燥，脉必紧数。
右颊属肺，西方之位。秋见微白者平，深白者病，赤色者绝。浅色主潮热，或大便坚而气粗壅急；青白色主欬嗽恶心；青色主风入肺，时时欬嗽；青黑色主惊风欲发，或肚疼盘肠内钓。
额上属心，南方之位，火性炎上，故居上。夏见微赤者平，深赤者病，黑色者绝。赤色主心经有风热，心躁惊悸，睡卧不安；青黑色主心中有邪，惊风腹疼，手足瘈瘲而啼叫；青黑甚，主心腹疼；黄色主惊疳骨热口渴，皮毛干燥，夜多盗汗，头发焦黄。
鼻上属脾，中央之位，故居中而四季见。微黄者平，深黄者病，青色者绝。赤色主身热不思乳食；深黄色主小便不通，鼻孔干燥，气粗鼻衄，夜间多哭；淡白色主泄泻食不化；青色主吐乳口鼻干燥，大小便不利。
下颏属肾，北方之位，水性润下，故居下。冬见微黑者平，深黑者病，黄色者绝。赤色主膀胱与肾为表里，有热则水道不利，故小便癃闭。
肝部所主，睛中瞳人。内藏其神，外究五轮。眶(目亥)属脾，热主生眵。两眦总心，热痛如针。白属肺家，热赤生砂。黄属肝脏，昏瞀瞖障。中心瞳人，肾热不明。眼忽眨窜，发风发惊。
心部所主：颧面脸颊，皆属心位。黑即沉困，青即惊悸。赤必发风，白即疳气。虚黄卫积，浮肿气逆、心绝何因？大叫数声。过关不叫，必作鸦声。加热惊讝，散热清心。
脾部所主：唇口见病，人中承浆。四围上下，合曰脾乡。开口属心，心脾有热。唇裂舌疮，三焦积热。唇红如血，深红重渴。鹅口撮口，木舌重舌。脾肺热就，口内喷臭。脾肾气寒，色如死肝。大惊一吓，口干唇白。常时积惊，渐必传心。心气不足，令儿烦哭。何知脾绝，指甲皆黑。目无神光，定难用药。五种撮口，惊风更恶，为不治证。
肺部所主：鼻准两孔，并连山根，大小二眦，肺部所存。鼻孔黑煤，即肺经焦。黑煤如墨，肺经即绝。鼻中赤痒，疳盛蛔长。或流白涕，脑寒困寐。或流青涕，伤风喜睡。肺热鼻塞，因息吹得。或感风寒，亦闭关膈。鼻烂即疳，鼻臭积热。
肾部所主：耳穴之前，名曰耳花。其弦名轮，轮里名廓。轮廓焦黑，肾家虚热。其黑如炭，肾绝死旦。耳门生疮，卫积非常。耳中脓出，肾热疳极。臭名聤耳，脓汁不止。疮痒如裂，其候虚热。忽听不聪，心肾气壅。常作哄哄。热气上攻。或如虫，荣虚卫热。耳轮如冰 【 更看耳后有红丝，】 麻痘相侵。耳轮红热，伤寒是则。热极内痛，肿气相攻。清心凉膈，关窍通塞。儿孩两肾，常虚无病。切莫攻击，补更无益。

　　　听声

重实声　重实雄声体热为，三焦气壅在心脾。伤风欬嗽喉咽痛，结濇肠中粪出迟。
悲焦声　声悲焦有躁，恐布欲生风。重浊声沉静，疳攻必耳聋。
啼哭声　但哭无声只是惊，多啼不哭痛分明。声轻颤嗄风癎病，速缓声频吐泻成。
(口慈)煎声(口慈)煎烦躁病难安，燥促声音为感寒。语短气微尿主濇，长迟声细痢多般。
迟缓声　语短声迟缓，肠鸣泄泻频，嗄声多不响，风热肺家因。

　　　脉应杂病

微缓脉，乳不化，泄泻，沉缓亦同。
微濇脉　瘈瘲筋挛。
诸数脉　为热，属腑。
诸迟脉　为冷，属脏。
阳数脉　主吐逆，不吐必发热。
阴微脉　主泄泻，不泻必盗汗。
沉数脉　寒热，寒多热少；亦主骨蒸热。
紧数脉　寒热，热多寒少；又主骨热，急则惊癎。
沉紧脉　心腹痛，短数同；亦主欬嗽。
沉细脉　乳食不化，亦主腹痛下痢。
沉伏脉　为积聚，亦主霍乱。
微急脉　寒热吐血。
浮滑脉　宿食不消，亦主欬嗽。
浮紧脉　疳气耳聋。
浮弦脉　头疼身热。
紧滑脉　吐血恶。
心脉急数　惊癎，不惊者疳麻。
肝脉急甚　颠癎风癎，痰涎流液。
肺脉浮实　鼻塞并大小便不通。
关脉紧滑　主蛔虫；尺脉沉，亦主蛔。
尺脉微细　溏泄冷痢，乳食不化。
尺脉微濇　便血，无血者必盗汗。
脉过寸口入鱼际　主遗尿。

　　　审脉逆顺

惊搐脉　浮数顺，沉细逆；身温顺，肢冷逆。
夜啼脉　微小顺，洪大逆，身冷逆。
心腹痛脉　沉细顺，浮大逆；身温顺，肢冷逆。
伤寒脉　洪弦顺，沉细逆；浮大顺，微伏逆。
汗后脉　沉细顺，洪紧逆；困睡顺，狂躁逆。
温病脉　洪大顺，沉细逆；身热顺，腹痛逆。
欬嗽脉　滑浮顺，沉细逆；身温顺，肢冷逆。
霍乱脉　浮洪顺，迟微逆；身温顺，肢冷逆。
吐哯脉　浮大顺，沉细逆；身温顺，肢冷逆。
泄泻脉　缓小顺，浮大逆；身温顺，肢冷逆。
诸痢脉　沉细顺，浮大逆；身温顺，肢冷逆。
诸渴脉　洪数顺，微细逆；身温顺，肢冷逆。
诸肿脉　浮大顺，沉细逆；脏实顺，肠泄逆。
腹胀脉　浮大顺，虚小逆；脏实顺，泄泻逆。
痰喘脉　滑大顺，沉细逆；身温顺，肢冷逆。
寒热脉　紧数顺，沉细逆；倦怠顺，强直逆。
疳劳脉　紧数顺，沉细逆；脏实顺，脾泄逆。
虫痛脉　紧滑顺，浮大逆；身温顺，唇青逆。
诸失血脉　沉细顺，浮数逆；身温顺，发热逆。
中恶腹胀脉　紧细顺，浮大逆；身热顺，身冷逆。
黄疸脉　浮大顺，沉细逆；腹宽顺，泄泻逆。
火瘅脉　浮洪顺，沉细逆；身热顺，身冷逆。

　　　死证

凡小儿顖肿顖陷，汗出不流，如珠如油，舒舌出口，舌肿发惊，泻黑黯血，发直如麻，皮肤无血色，此心绝也。并壬癸日死。
病重啼哭，及病不哭下泪，爪甲青黑，眼深如陷，舌卷囊缩，发搐目斜，连唇口动，手如抱头之状，或脚面直。《素问》云；其华在爪，其充在筋。肝绝也。并庚辛日死。
人中满，人中黑，唇缩反张，唇焦枯燥，唇干紫黑，唇不盖齿，血肿尿血，舌缩或卷，鼻孔张开，齿禁，冷涎如油，撮口如囊，面如土色，四肢逆冷，如湿石之状，吃乳不收，泻粪赤黑，脾绝也。并甲乙日死。
有热，咽汤水并药食，喉中鸣，是胃脘直，不能荫肺。此证医书少有，盖累曾试之有验，并死不治。
目直青鲜，气喘不回，吃食噎嗽，痰涎塞口，喉中鸣响，鼻塞不通，鼻干黑燥，肺胀胃隔，头汗四肢冷，此肺绝也。并丙丁日死。
面黑神昏，眼黑眼肿，目无光彩，耳轮青黄焦枯，牙疳齿落，发疏黄燥，皮肤黑燥，惊风咬乳，戛齿泄屁，黑色绕口，此肾绝也。并戊己日死。

　　医学入门 【 明?李梴】 

　　　观形

察儿气色，肝青心赤脾黄肺白肾黑。凡病面无黄色，不治。春白夏黑秋赤冬黄者逆。
先分部位。左颊兮青龙属肝，
应春青为有余。
右颊兮白虎属肺。
应秋白为不足。
天庭高而离阳心火，
额也，应夏色，红主大热，青乃肝风。印堂青者人惊，红白者水火惊，红者痰热；印堂连准头红者，三焦积热；印堂至山根红者，心小肠热，小便青赤濇；山根至鼻柱红者，心胃热，大小便濇。
地阁低而坎阴肾水。
颏也，应冬色，白肾虚。承浆色青，食时惊，或烦躁夜啼，黄多吐逆，红者肾中气病。两颐赤者肺热。
鼻在面中，
应四季，准头红黄者无恙。
脾应唇际。
红主渴。蛔虫咬心头者，唇必反。人中候小肠，喜深长，恶平满，黑者泻痢死。凡五岳赤者皆热，淡白者皆虚。陈氏五脏惊积冷热诗曰：肝惊起发际，肝积在食仓。肝冷唇青白，肝热正眉当。心惊在印堂，心积额角荒。心冷太阳位，心热两颊装。脾惊正发际，脾积唇应黄。脾冷眉中岳，脾热穴太阳。肺惊发际赤，肺积发际当。肺冷人中见，肺热两颐傍。肾惊耳前穴，肾积眼泡相。肾冷额色紫，肾热赤食仓。
红气见而热痰壅盛，
印堂属心，红色热痰，青黑惊痰，黄青风痰。
青色露而惊风怔悸。如煤之黑，为痛中恶逆传；似橘之黄，食伤脾虚吐利。
右太阴文武台皆青为食伤，亦有热而脾虚吐利。
白乃疳劳，
为寒，肺气不利。
紫为热炽。
变黑者死。
青遮口角难医，
惊狂。
黑掩太阳不治。
左太阳青，惊轻，红色伤寒鼻塞，变蒸壮热，黑青乳积。右太阳青，惊重，红色风抽，眼目黑者死。红至太阴者，内外有热。连文台者热极，连武台者渐生变证。
年寿赤光，多生脓血；山根青黑，频见灾危。
年寿平者寿，陷者夭。山根青黑必死，黑色痢疾，赤黑色吐泻困倦，黄色霍乱，红色夜啼，紫色伤饮食。
朱雀贯于双瞳，火入水乡。
朦胧热毒，黑睛黄者，伤寒危证。
青蛇遶于四白，肝乘肺部。
青为肝风，黄乃食积。
泻痢而带阳须防，欬嗽而拖蓝可忌。疼痛方殷，面青而唇口撮；惊风欲发，面赤而目窜视。火光焰焰，外感风寒；金气浮浮，中藏积滞。乍黄乍白，疳积连绵；又赤又青，风邪瘈瘲。气乏顖门成坑，
红色惊热夜啼，红肿惊风痰热。前顖虚软，母气血弱；后顖不坚，父精不实。
血衰头毛作穗。
发黄焦槁者腑热，肉折皮枯者死。
肝气眼生眵泪，脾冷涎流滞颐。
正口红色为平，干燥脾热，白主失血，青黄惊积，青黑者死。
面目虚浮。定腹胀而上喘；眉毛频蹙，必腹痛而多啼。
久病两眉红者夜啼，紫色风热，赤红者死，皱者痢疾。
左右两颊似青黛，则为客忤。
黄色痰实，红主惊风，赤者伤寒。
风气二池如黄土，则为不宜；
风池红有风痰将欲发搐，气池红伤风有热入里。
风门黑主疝而青为惊。
红主吐泻。
方广光滑吉而昏黯凶。
中庭天庭司空印堂额角方广，皆命门部位，青黑为惊风恶候亦忌损陷。
手如数物兮，肝风将发；
将手抱头者死。
面若涂朱兮，心火似炙。坐卧爱暖，风寒之入；伸缩就冷，烦热之攻。肚大脚小，脾欲困而成疳；目瞪口张，势似危而必毙。噫！五体以头为尊，一面惟神可恃。
小儿诸病，但见两眼无睛光，黑睛无转运，目睫无锋芒，如鱼猫眼状，或两眼闭而黑睛蒙昧者，死。或外若昏困而神藏于内不脱者，生。黑珠满轮睛明者少病，眼白多睛珠或黄或小者，禀弱多病。目证内赤者心热，淡红者心虚热，青者肝热，浅淡者肝虚，黄者脾热，无睛光者肾虚，白而混者肺热。
况乎声有轻重之不同，
声轻者，气也，弱也。重浊者，痛也，风也。高喊者，热欲狂也。声急者神惊，声塞者痰，声战者寒，声噎者气不顺，喘者气促，喷嚏者伤风惊哭，声沉不响者重、声浊沉静者疳积，如生来不大啼哭，声嗽唧者，夭。
啼有干湿之顿异。
直声往来而无泪者是痛，连声不绝而多泪者是惊，嗞煎声烦躁者难愈，声音燥促者感寒。
病之初作，必先呵欠；
肝所主也。面赤者风热，面青者惊风，面黄者脾虚，多肿者内热，心神不安者气热，声瓮者伤风。
火之大发，忽然惊叫。
乃火动气虚必死。夜半发者，多有口疮，宜即看之。
藜藿不同于膏粱，韦布自殊于绮绢。虽由外以识中，勿刻舟而求剑。

　　　察脉

额脉三指热感寒，俱冷吐泻脏不安。食指若热胷中满，无名热者乳消难。上热下冷食中热，夹惊名中指详看。食指风气命三关。
男左女右，以左阳右阴故也。然阴阳男女均有，两手亦当参验。左应心肝，右应肺脾，于此变通消息可也。故有以左手红纹似线者、发热兼惊；右手红纹似线者，脾积兼惊。三叉者，肺热，风痰，夜啼。风关无脉则无病，有脉病轻；气关病重；命关脉纹短小而色红黄，外证又轻则无妨。若直射三关青黑，外证又重者死。
五色催有红黄安。
五色，红黄紫青黑。由其病盛，色能加变。如红黄之色，红盛作紫；红紫之色，紫盛作青；紫青之色，青盛作黑；青黑之色，至于纯黑者不治。又白色主疳，黄而不光者，主脾困。
淡红寒热青惊积，
深青色或大小曲者，四足惊。赤色大小曲者，水火飞禽惊。红色大小曲者，人惊。青带黄者，雷惊。或红或青如丝一直者，是母伤食所致。紫丝青丝或黑丝隐隐相杂，似出不出，主慢脾风。
深红疹痘是伤寒。
赤红伤寒痘疹，空红泄泻。
纹弯停食细腹痛，
多啼乳食不消，纹多则主气不和，纹乱者病久，纹曲者风热盛。
纹粗黑射惊风顽。
纹粗直射指甲，必主惊风恶候；纹黑如墨，困重难治。
悬针青黑水疳热，
青黑风关水惊，气关疳热，命关人惊，多传慢脾风，不治。余仿此。
鱼刺青惊虚劳艰。
又有此样刺，青色，风关惊，气关虚劳。
水字肺惊膈痰积，
风关，肺咳惊风或疳疾。
乙字惊风尽属肝。
风气二关。
曲虫疳积大肠秽，
风关肝病，气关疳积。
肝胃疳积总如环。
气关多吐。
流珠膈热三焦乱，
红点霍乱吐泻，肠鸣自利，烦躁啼哭。
长珠寒热腹积团。
腹痛夹积。
来蛇干呕脏腑滞，
左手则为肝病。
去蛇昏睡泻潺潺。弓反里形感寒热，
头目昏重，心神惊悸，倦怠，四肢梢冷，小便赤色。
反外心神恍惚间。
夹惊夹食风癎证候，纹势弯曲入里者，病虽重而证顺，犹可用力；若纹势弓反出外，骎骎靠于指甲者，断不可回。其有三关纹如流珠流米三五点相连，或形于面，或形于身，危证尤甚。
气疳向里，风疳向外；斜左伤风，斜右伤寒。双钩三曲伤冷硬，脉乱如虫疳蛔攒。鎗形痰热惊风搐，双字食毒惊积难。孩儿三岁至五岁，一指三关定其息。浮洪风盛数多惊，
浮缓伤风，洪紧伤寒，人迎紧盛伤寒，气口紧盛伤食，急促虚惊。
虚冷沉迟实有积。脉紧如索是风癎，沉缓须知乳化难。腹痛紧弦牢实秘，沉而数者骨中寒。弦长多是膈干风，
弦紧者气不和。
紧数惊风四肢掣。浮洪胃口似火烧，单细疳劳洪虫啮。虚濡有气更兼惊，有气，不和也。惊，神不守舍也。
脉芤多痢大便血。变蒸脉亦随时移，伏迟寒呕无潮热。
伏结为物聚。
前大后小童脉顺，前小后大必气咽。
大小不匀者鬼祟。
四至洪来苦烦满，沉细腹中疼切切。滑主露湿冷所伤，弦长客忤分明说。五至夜甚浮大昼，六至夜细浮昼别。纯阳六至号平和，
五至虚，四至病，三至脱，七至八至病轻，九至十至剧，十一二至死。
此是圣人传妙诀。

　　　成童脉法

童草脉全，浮沉为先。浮表沉里，便知其源。大小滑濇，虚实迟驶。各依大人，以审证治。

　　　用药赋

幼科未载《素问》，扁鹊始称儿医。夹惊夹积是主，出麻出痘尤奇。
儿病与大科相同，惟百病多夹惊夹积与出麻痘为异耳。
惊则利之凉之温之，辰砂龙脑救急；积则消之化之下之，紫霜白饼为先。风感伤感，羌活大青膏当煮；痰喘欬嗽，葶牛百部丸可为。生犀紫阳连翘饮，能宽变蒸诸热；天乙观音银白散，善调虚弱胃脾。噫！宁医十男子，莫医一妇人。宁医十妇人，莫医一小儿。

　　小儿卫生总微论方 【 宋?撰人未详】 

　　　诸般色泽纹证论

经云：小儿六岁以还者，经所不载，有病难治，无承据之事也。详之，此谓婴儿未能言者，有病则无由问其所苦，故无承据也。若能言者必能问之。小儿岂有六岁尚不能言者哉？其不能言者，惟一二岁儿也。故先贤言婴儿未能言者，最为幼小。有病则肌肤未全，寸关不辨，变蒸交互，气血细微。若凭诊切，实难明晓。惟在观其形色，参其证候，乃知病之所在者矣。其观视之法，须要安神定志，勿令情意惑乱。不得于儿哭断之时，睡起之际，则色不正矣。须于辰时之后，巳时之前，夏即未热，冬即未温，外色不杂，内气闲雅，乃可向明而观察之也。《圣济经》曰：通识之士，乃察刚柔勇怯，视其盛衰虚实，通以寒温，平以阴阳，病之轻重缓急，随证以治之，不必苦于难治也。诸所论繁紊，难以执据。今采其当者，叙而次之。

　　　面目死生色

《内经》曰：凡病面黄目青、面黄目赤、面黄目黑者，皆不死。《圣济经》云：脾真为本，而面黄必生者，以真气外荣故也。若面青目赤、面青目白、面青目黑、面黑目白、面赤目青者皆死，谓无脾色外荣而真气已绝故也。

　　　《金匮》死色

凡小儿病者，有黑色满面，或绕口入口，或延眉绕目，或暗人中者，皆死。有青色延面，连目入耳者死，目无精光，眼中有物如横红针者死。

　　　《外台》死色

凡小儿病者，面上有青黑色如纱盖定，从发际至印堂者，不以疾状浅深，六十日死；至鼻柱者一月死；至人中者十日死；满面者即日死。

　　　鼻上色

《圣济经》曰：鼻端青为腹冷，黑为水气，白为无血，黄为胷寒，赤为有风，鲜明为留饮。

　　　目内色

赤者心热，淡红者虚热，青者肝热，浅淡者肝虚，黄者脾热，无精色肾虚。

　　　诸处纹状候

耳后完骨上，有青脉如线三两路，卧不静者，此痼疾候。当刺搯破令血出，以为小治。若自肿破者，死候。
手大指后白肉鱼际之上，有筋络色青黑者胃中有寒，赤黄者有热，赤青黑杂者寒热，若青而小短者少气。
叉手处手大指第二指之间，虎口上有筋脉如线者，看颜色曲直以决其病。若纹直者是惊，曲者是伤，沉隐为风，曲外有冷，曲内为食。
歌曰：虎口青纹直，情知四足惊。黑色元因水，赤乃火飞禽。淡红人惊发，弯紫有伤寻。外冷内为食，沉隐定风生。长大疾须重，短小得安平。但看叉手处，病候验虚真。
第二指上之三节，名曰三关。小儿有男左女右看之，有八般筋脉纹状以验其病，名曰八片锦。
鱼刺形主初惊，在气关主壮热吐泻，在风关主初惊才发，在命关惊极难治。歌曰：形如鱼刺是初惊，遍体如汤面色青。吐泻噪烦如似此，通肠和气便惺惺。
垂针形主泻痢，在气关主伤冷吐泻，在风关泻传惊风，在命关惊传慢惊风极候。歌曰：
形如悬针泻利多，发惊身热定违和。此病若变惊风慢，命关已度是沉疴。
水字形主肺惊，在气关涎痰欬嗽虚积，在风关发惊喘哽涎，在命关困不治。歌曰：
形如水字肺家惊，虚积相传面色青。膈上有涎须与治，命关若过更无宁。
乙字形，又曰中曲，主食惊。在气关主食伤吐利，在风关传变风。乙形属肝，肝刑于脾，在命关传慢脾风，不治。歌曰：
形如乙曲病因肝，眼慢惊啼瘈瘲偏。冷积为伤传变此，慢脾风已度三关。
去蛇形主内实外虚，来蛇形主外实内虚，蛇去来形内外俱虚，此数样皆曲虫。又曰：曲蛇在气关主疳积，在风关主劳带惊，在命关不治。歌曰：
形如蛇曲病因深，脾积疳劳又带惊。未过三关宜早治，若过三关更莫论。
长者弓形，短者环形，主疳积。在气关吐逆疳热，吃泥土；在风关疳极羸瘦；在命关不治。歌曰：
形如环弓疳气黄，好食泥土是寻常。此病早求良医治，三关已到命飞扬。
乱纹形主虫痛。在气关主气不和，有虫积，食诸生物；在风关主虫咬心腹痛；在命关病困极难治。歌曰：
纹乱纵横虫上寻，晓夜啼号不可禁。神佛求遍都无应，安虫取积得康宁。
珠形此候，不拘三关上下见者，皆为死侯。歌曰：
流珠死候不须医，便是沉疴莫疗之。三关若见都休望，安排后事更无疑。

　　　诸纹总歌

鱼刺初惊候，悬针泻痢多。水纹惊肺积，乙样是肝讹。曲虫惊疳病，环弓一论过。乱纹虫咬甚，流珠病已痾。

　　　诸般死证

病困汗出，如珠不流，头毛上逆，唇口枯干，口鼻冷气，头足相抵，卧正如缚，四肢垂亸，手足掌冷。

　　　通真子死候歌

顖陷唇干目直视，口中冷气卧如痴。身形强直手足软，掌冷头低尽莫医。

　　　脉理论

凡儿禀受，脏腑气血，荣卫形体，虽有生皆全。然于未语之前，变蒸之际，则血气未充，肤革未固，筋骨未坚，脉状未成。若有病也，难为诊切，又难访问。是以先贤言婴小之病难治者，以无承据也。故立其观视形色之法焉。儿自生，积五百七十六日，大小变蒸数毕，则气血荣，精神异，筋骨壮，脉理全，然后方可诊切，又能言问也。或以为小儿之脉，与壮老不同者，是不达诊治之大体也。凡脉之长短迟速，在因形以别之，不必拘于至数。经言小儿脉多雀鬬，要以三部为主，其脉小数小细者平也。诸家所言甚众，今择其当者具之。孙真人云：小儿之脉，固难分表里。今撮其要者，不出数条。其总目歌曰：
小儿有病须凭脉，一指三关定其息。
小儿臂短，难以布其三指以分三关也，以一指诊之。
浮洪风热数为惊，虚冷沉迟实有积。
浮洪为风，秋得之曰平；余时得之，主伤风寒，头疼壮热，或夜热昼凉，欬嗽嚏喷，鼻塞清涕，呕逆不食。歌曰：浮为风兮秋日平，余中风寒头目疼。壮热夜极鼻清涕，嚏喷欬嗽吐食频。
洪脉为热，夏得之曰平；余时得之，主风热壅盛，身体温壮，疮疡血泄。歌曰：洪为应候夏时和，余须发热温壮多。风壅作惊或疮肿，有时泄下血滂沱。
数脉为惊，春得之曰平；余时得之，主惊风抽掣。脉数小者，多睡惕跳，直视怕怖，盗汗非时，咬牙吐舌，微吐喘息。脉数大者，一两日间必发搐搦也。歌曰：数为惊候春日长，余时小数睡惊扬。喘息直视舌频吐，大数潮搐发沉殃。
沉迟为虚冷，冬得之曰平；余时得之，主脾胃虚弱，泄泻滑肠，脱肛，吐痢不止，日渐尩羸，以成脾困，或作疳劳。歌曰：沉迟之脉冬日安，余时脾胃弱虚言。泄泻滑肠肛脱出，吐痢尩羸瘦变疳。
实脉为积滞，四时得之，皆主食伤积聚，面黄腹胀，发焦烦渴，吐哯腹痛。歌曰：实脉食伤积滞言，壮热腹胀发毛干。吐痢肚疼或为癖，四时无异一般看。
《宝鉴》：四频率谓春弦、夏洪、秋浮、冬沉、四季缓，各推其王相表里以察其病。假令春得弦而浮者，病在表腑，为阳为顺，病则易治。若得弦而沉者，病在里在脏，为阴为逆，病则难治。余时仿之。
王氏脉歌曰：小儿乳后辄吐逆，更兼脉乱无忧虑。弦急之时被寒缠，脉缓即是不消乳。紧急细驶亦少苦，虚濡邪气惊风助。痢下宣肠急痛时，浮大之脉归泉路。
《脉经》曰：小儿之脉驶疾，一息七八至曰平，不及曰损，太过曰至。
通真子歌曰：小儿三岁至五岁，呼吸须将八至看。九至不安十至困，短长大小有邪干。
又曰：小儿脉紧是风癎，沉脉须知乳化难。腹痛紧弦牢实秘，沉数有热在骨间。

　　　死证脉

脉来三动而止不见者，死。脉来速如弓弦硬直者，死。脉来瞥然不见者，死。歌曰：
三动而止不来凶，速硬如弦劲在弓。瞥然至而反不见，皆为死脉定由宗。

　　　诸般病脉

脉弦者，为风寒。　
弦数者，为疟。　
脉急者，为气不和，或为客忤。　
脉紧者，为痛。　
脉数者，惊癎。脉浮者，为风。　
浮紧者，惊风。　
浮大者，伤寒。　
浮虚者，盗汗。　
浮数者，风热。　
脉伏者，为气滞。
脉缓脉细者，皆为冷、为乳不化。　
脉虚脉濡者，为虚弱、为惊。　
虚濡者，慢惊风。　
虚紧者，伏热。　
脉沉重者，为有积。　
沉数者，骨间冷，一云骨间热。　
沉迟者，虚冷。　
沉缓者，伤食。　
脉牢紧者，癖聚。
牢实者，肠秘。　
心脉满大，肝脉小急者，惊癎。　
心脉数小者，疳淋。　
数急者热。　
寸口脉直上直下者为惊。　　
寸口脉大小脉不匀，乱者变蒸。　
左手寸口无脉，心痛中热，呕逆口疮，或欬嗽，喉中硬声，头汗出而热，此乳母食冷以乳儿所作也。又脉乱者吐逆。
右手寸口无脉，胷满短气，吐逆噫哕，喉中响，此乳母抱儿冲冒风寒所作也。　
凡脉如雀啄而紧者风癎。　
凡脉大小不依部次者恶候。　
凡小儿脉驶，呼吸八至曰平，九至曰病，十至曰困。　
凡小儿脉虚者病亦虚， 【 轻手得也。】 脉实者病亦实， 【 重手得也。】 故急惊脉促急，慢驾脉虚微。

　　活幼精要 【 明?董凤翀】 

　　　幼科

小儿有疾最难医，口不能言辨是非。惟在揣摩而测度，听声察色探元微。

　　　听声歌

声轻知气弱，重浊痛兼风。长吁气郁热，呻吟命必终。大叫多惊吓，摇头神已空。不语心经绝，何须用药攻。

　　　外证歌

肚热脚冷伤积定，脚热额热是感风。肚冷脚热惊所作，疮疹发来耳后红。

　　　杂病不治歌

白膜遮睛上，红筋贯眼中。牵抽长握手，强直反如弓。鱼口频舒舌，鸦声作齿啮。要啼全不哭，才哭却无声。粘痰喉内响，惊气腹中鸣。痢热脓多聚，伤寒汗不流。久泻精神脱，大渴皮肤槁。冷气喘声粗，风牵天柱倒。

　　　一见生死歌

幼童脉气辨何形，一十四种甚分明。抱着遍身不温暖 【 血绝，】 四肢亸重哭鸦声 【 胃绝。】 鼻干黑燥目直视 【 脾绝，】 啼哭无泪泻涎青 【 肝绝。】 挦眉摘眼爪甲黑，顖门肿起忽成坑 【 筋绝。】 将口咬人鱼口急，脚直肚大见青筋 【 气绝筋不收。】 上视似觑如高物，长吁出气黑文行 【 血不荫脉。】 吃乳不收舌出口 【 骨绝心绝，】 唇不盖齿眼眶倾 【 脾绝。】 泻痢多下黑黯血，偏搐似笑没心情 【 心绝。】 不问贵贱及男女，救疗十人无一生。

　　　察色歌

红紫因风热，青黑病深沉。白多元气弱，黄为饮食伤。唇红知渴泻，青色命将亡。面黑人难救，良医要审详。

　　　血气论

心为血主，肝为血脏；肺为气主，肾为气脏。血出于心，血纳于肝；气出于肺，气纳于肾。假如血痢，五苓、门冬行其心志，巴豆、大黄逐其积滞；其病犹存，血之所藏无以养也，佐以归、芎则痢自止。假如喘嗽，枳、桔、姜、桂以调其气，南星、半夏以豁其痰；终不升降，气之所藏无以收也，佐以参、芪则气归元。病有标本，治有先后。心得之法，不传之妙。在外为标，在内为本。外感治标，须当发散；内伤治本，补泻调停。急则治标，缓则治本。治得标本，万无一损。

　　　虚实论

虚热身温。面色青白，口气温冷，手心不热，两便自利，泄泻多尿，虚汗自出，不可攻热，只宜温补。实热面赤，气粗口热，烦渴唇肿，便难掀衣，频啼暴叫，在表宜汗，在里宜下。便黄坚濇，面黄颊赤，唇燥口干，表里俱热。得利勿补，恐热复作。余热不退，不用关心。纯用凉药，热去寒起。有热除热，逢虚补虚。见证随宜，莫执而医。

　　　形气论

观形观气，须要精详。先明部分，细察盈亏。随宜用药，必见奇功。额红热燥，青主惊风。印堂青现，防惊作变。忽然红黑，鬼祟来冲。山根青露，遭惊两重。若还赤色，烦渴相攻。重病唇红，决不可医。若还眼慢，断不相宜。手足无纹，开口闭眼。发直鸦声，神仙难治。肝家无气，常宜肾水澄清；肺准多光，必惧两颧火焰。唇红作渴，颊赤饶惊。眉头锁皱，父母多忧。

　　景岳全书 【 明?张介宾】 

　　　小儿总论

小儿之病，古人谓之哑科，以其言语不能通，病情不易测，故曰宁治十男子，其治一妇人，宁治十妇人，莫治一小儿，此甚言小儿之难也。然以余较之，则三者之中，又惟小儿为最易。何以见之？盖小儿之病，非外感风寒，则内伤饮食，以至惊风吐泻，及寒热疳癎之类，不过数种；且其脏气清灵，随拨随应，但能确得其本而撮取之，则一药可愈，非若男妇损伤，积痼痴顽者之比，余故谓其易也。第人谓其难，谓其难辨也；余谓其易，谓其易治也。设或辨之不真，则诚然难矣。然辨之之法，亦不过辨其表里寒热虚实，六者洞然，又何难治之有。故凡外感者，必有表证而无里证，如发热头痛，拘急无汗，或因风搐搦之类是也。内伤者，止有里证而无表证，如吐泻腹痛胀满，惊疳积聚之类是也。热者必有热证，如热海躁烦，秘结痈疡之类是也。寒者必有寒证，如清冷吐泻，无热无烦，恶心喜热者是也。凡此四者，即表里寒热之证，极易辨也。然于四者之中，尤惟虚实二字，最为紧要。盖有形色之虚实，有声音之虎实，有脉息之虚实。如体质强盛与柔弱者有异也，形色红赤与青白者有异也，声音雄壮与短怯者有异也，脉息滑实与虚细者有异也。故必内察其脉候，外观其形气，中审其病情，参此数者而精察之，又何虚实之难办哉。必其果有实邪，果有火证，则不得不为治标。然治标之法，宜精简轻锐，适当其可，及病则已，毫勿犯其正气，斯为高手。但见虚象，便不可妄行攻击，任意消耗。若见之不真，不可谓姑去其邪，谅亦无害。不知小儿以柔嫩之体，气血未坚，脏腑甚脆，略受伤残，萎谢极易，一剂之谬尚不能堪。而况其甚乎。矧以方生之气，不思培植，而但知剥削，近则为目下之害，远则遗终身之羸，良可叹也。凡此者实求本之道，诚幼科最要之肯綮。虽言之若无奇异，而何知者之茫然也，故余于篇端首以为言。然非有察察之见者，固不足以语此，此其所以不易也。

　　　看寿夭法

看小儿法，以听声为先，察色为次。凡声音清亮者生，有回音者生；濇者病，散而无出声者不寿。　
忽然大声而无病者，须细看其身，恐有疮毒，即须治之。　
脐带中无血者生，脐带银白色者生。短带紫胀者，于断带之后，捻去紫血，可保无虞。　
额皮宽者寿。　
卵缝通达黑色者寿。初生下如水泡之状者险。　
面转微黄之色者吉。　
生下粉白花色，必主脐风而死。　
生下皮宽肉瘦，五六日顿肥者，亦必有脐风之患。　
生下皮肉不光者死。　
泣不出声者死。　
泣而无泪者死。　
舌如猪肝者死。　
口角上有紫色如虾须者死。　
发粗长者生，细软不放者死。
阴物不起者死。　
阴囊不收者死，白者死，赤者死。　
无粪门者死。 【 按此条今时曾见有可治者。《古今医统》载有治法，详胎疾门医案。医者值此，必须详究内外施治。】 　
臀肉不生者死。　
股肉不生者不寿。　　
面无彩色者夭。　
脐带短大紫色者夭。　
生下浑身银白色者夭。　
生下有齿者大凶，致伤父母，不然必伤自身。 
生下未裹即撒尿者，杀父母，荡家财，在世一生劳苦。

　　　脉法

凡小儿形体既具，经脉已全，所以初脱胞胎，便有脉息可辨。故通评虚实论曰：乳子病热脉悬小者，手足温则生，寒则死。乳子病风热喘鸣肩息者，脉实大也，缓则生，急则死。此轩岐之诊小儿，未尝不重在脉，亦未尝不兼证为言也。自《水镜诀》及《全幼心鉴》等书，乃有三岁以上，当察虎口寅卯辰风气命三关之说。其中之可取者，惟曰脉从寅关起不至卯关者易治，若连卯关者难治，若寅侵卯卯侵过辰者，十不救一。只此数语，乃于危急之际，方可用辨吉凶。至若紫为风，红为伤寒，青为惊，白为疳，及青是四足惊，赤是水惊，黑是人惊，黄是雷惊之类，岂此一线之色，果能辨悉如此？最属无稽，乌足凭也。即今幼科所尚，无不以此为科套，全不知脉，而信口胡猜。试问其心果亦有的确之见否？茫然无据，而欲以人子为尝试，良可叹也。故凡诊小儿，既其言语不通，尤当以脉为主，而参以形色声音，则万无一失矣。然小儿之脉，非比大人之多端，但察其强弱缓急四者之脉，是即小儿之肯綮。盖强弱可以见虚实，缓急可以见邪正。四者既明，则无论诸证，但随其病以合其脉而参此四者之因，则左右逢源，所遇皆道矣。再加以声色之辨，更自的确无疑，又何遁倩之有。此最活最妙之心法也。若单以一脉凿言一病，则一病亦能兼诸脉，其中真假疑似，未免胶柱，实有难于确据者。然法不可废，最所当察，惟择其得理者可耳。

　　　声音

声由气发，气实则声壮，气虚则声怯。故欲察气之虚实者，莫先乎声音。如《内经》诸篇：有口言而微，终日乃复言者，此夺气也；有曰气海有余者，气满胸中悗息面赤，气海不足，则气少不足以言；有曰心气虚则悲，实则笑不休；有曰手少阴虚则不能言；有曰内夺而厥则为瘖，此肾虚也。华元化曰：阳候多语，阴证无声；多语者易治，无声者难荣。凡此皆声音虚实之辨，故彼圣人者闻声知情，无所不达。此声音之学，所以不可忽也。

　　　颜色

脉要精微论曰：夫精明五色者，气之华也。赤欲如白裹朱，不欲如赭，白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲知重漆色，不欲如地苍。五色精微象见矣，其寿不久也。
玉版论要篇曰：色夭面脱不治，百日尽已。色见上下左右，各在其要。上为逆，下为从。女子右为逆，左为从；男子左为逆，右为从。
五色篇曰：官五色奈何？曰：青黑为痛，黄赤为热，白为寒，是谓五官。又曰：以色言病之间甚奈何？曰：其色粗以明，沉夭者，为甚；某色上行者，病益甚；其色下行如云彻散者，病方已。
经脉篇曰：凡诊络脉，脉色青则寒且痛，赤则有热。胃中寒，手鱼际之络多青矣。胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。
凡察色之法，大都青白者少热气，病主阴邪；黄赤者多热气，病主阳盛。
青主风气，主肝邪，主脾肾虚寒，主心腹疼痛，主暴惊伤心胆之气，主惊风，当察兼色以分急慢。
白主气虚，甚则气脱，主无火，主脾肺不足。白兼青者，主慢惊，主大小肠泄泻。
赤主火，主痰热，主伤寒热证，主烦渴，主急惊躁扰，主闭结，主阳邪喘促，主痈疡痘疹。
黑属水，主阴寒，主厥逆，主痛极。沉黑，主危笃。
黄主积聚，主痞块，主脾病，主胀满，主脾疳。黄兼白者，主脾寒脾弱，主气虚神怯。黄兼青者，主脾虚泄泻，主慢脾风。黄兼赤者主疳热。
两颧鲜红或作或止者，谓之面戴阳，乃真阴弱，此非阳证也，不得以热赤同论。

　　　诊治大法

凡小儿之病，本不易察，但其为病之源，多有所因。故凡临证者，必须察父母先天之气，而母气为尤切。如母多火者，子必有火病；母多寒者，子必有寒病；母之脾肾不足者，子亦如之。凡骨软、行迟、齿迟、语迟、顖门开大、疳热、脾泄之类，多有由于母气者。虽父母之气俱有所禀，但母气之应在近，父气之应在远，或以一强一弱而偏得一人之气者，是皆不可不察。至若稍长而纵口纵欲，或调摄失宜而自为病者，此文当察其所由，辨而治之。如果先天不足，而培以后天，方可致寿。虽曰先天俱盛，而或父母多欲，或抚养失宜，则病变百端，虽强亦夭。此中几圆理微，贵在知常知变也。

　　　论时医

小儿血气未充，亦如苗萼之柔嫩，一或伤残，无不凋谢；故平时最宜培植，不可妄行消导。其或果有食滞胀痛，则宜暂消；果有风寒发热，则宜暂散；果有实热痰火，则宜暂清；此不得不治其标也。舍此之外，如无暴急标病，而时且青黄羸瘦，或腹膨微热溏泄困倦等证，则由脾肾不足，血气薄弱而然。而时医见此，无非曰食积痰火，而但知消导，尤尚清凉，日消日剥，则元气日损，再逢他疾，则无能支矣。此幼科时俗之大病，有不可不察者也。

　　　药饵之误

小儿血气未充，而一生盛衰之基，全在幼时，此饮食之宜调，而药饵尤当慎也。今举世幼科，既不知此大本，又无的确明见，而惟苟完目前，故凡遇一病，则无论虚实寒热，但用海底兜法，而悉以散风消食、清痰降火、行滞利水之剂，总不出二十余味，一套混用，谬称稳当，何其诞也。夫有是病而用是药则病受之矣，无是病而用是药则元气受之矣。小儿元气几何，能无阴受其损而变生不测耶？此当今幼科之大病，而医之不可任者，正以此也。又见有爱子者，因其青黄瘦弱，每以为虑。而询之庸流，则不云痰火，必云食积，动以肥儿丸、保和丸之类，使之常服。不知肥儿丸以苦寒之品，最败元阳；保和丸以消耗之物，极损胃气。谓其肥儿也，而适足以瘦儿；谓其保和也，而适足以违和耳。即如抱龙丸之类，亦不宜轻易屡用。余尝见一富翁之子，每多痰气，或时惊叫，凡遇疾作，辄用此丸一投即愈。彼时以为神丹，如此者不啻十余次。及其长也，则一无所知，凝然一痴物而已，岂非暗损元神所致耶？凡此克伐之剂，所以最当慎用。故必有真正火证疳热，乃宜肥儿丸及寒凉等剂；真正食积胀满，乃宜保和丸及消导等剂；真正痰火喘急，乃宜抱龙丸及化痰等剂。即用此者，亦不过中病即止，非可过也。若无此实邪可据，而见诸出入之病，则多由亏损元气，悉当加意培补，方是保赤之主。倘不知此而徒以肥儿保和等名，乃欲藉为保障；不知小儿之元气无多，病已伤之，而医复伐之，其有不萎败者鲜矣。此外如大黄、芒硝、黑丑、芫花、大戟、三棱、蓬朮之类，若非必不得已，皆不可轻易投也。

　　石室秘录 【 清?陈士铎】 

　　　儿科治法

儿科得其要，无难治者。今传一法门，使万世小儿，尽登仁寿。法在先看气色，后看脉。小儿有疾，其颜色必鲜艳，以鼻之上，眼之中间中正精明穴上辨之。色红者，心热也；红筋横直现于山根，皆心热也。色紫者，心热之甚而肺亦热也。色青者，肝有风也；青筋直现者，乃肝热也；青筋横现者，亦肝热也；直者风上行，横者风下行也。色黑者，风甚而肾中有寒。色白者，肺中有痰。色黄者，脾胃虚而作泻；黄筋现于山根，不论横直，总皆脾胃之证。止有此数色，无他颜色，故一览而知小儿之病。大人看脉于寸关尺，小儿何独不然。但小儿不必看至数，只看其数与不数耳。数甚则热，不数则寒也。数之中浮者风也，沉者寒也，缓者湿也，濇者邪也，滑者痰也，如此而已。七表八里，俱不必去看。自知吾诀，则《脉诀》亦不必读也。有止歇者，乃痛也。余亦不必再谈。小儿证大约吐泻、厥逆、风寒、暑热而已，其余痘疹，余无他病。或心疼腹痛，或有痞块，或有疔疮，可一览而知也。然而小儿之病，虚者十之九，实者十之一，故药宜补为先。今立三方，通治小儿诸证。第一方：人参三分，白朮五分，茯苓一钱，甘草一分，陈皮二分，神曲三分，半夏一分，此六君子加减也，通治小儿脾胃弱病神效。如伤肉食者，加山楂五粒。伤米食者，加麦芽五分。伤面食者，加萝卜子三分。吐者，加白荳蔻一粒，去甘草加生姜三片。泻者加干姜三分，猪苓五分。第二方：治外感也。或伤风伤寒，或欬嗽，或发热，或不发热，或头痛，或鼻塞，或痰多，或惊悸，或角弓反张，皆以此方通治之，无不神效。方用柴胡七分，甘草三分，桔梗五分，半夏三分，黄芩三分，白芍二钱，白朮二钱，当归五分，陈皮二分，茯苓五分，水煎服。头痛，加蔓荆子三分；心痛手不可按者，乃实火也，加栀子一钱。按之不痛者，乃虚火也，加甘草八分，贯仲五分，广木香三分，乳香一分。胁痛者，加芍药三钱。腹痛者，以手按之，手按而痛甚者，乃食也，加大黄一钱；按之而不痛者，乃寒也，非食也，加肉桂三分，干姜三分。有汗出不止者，加桑叶一片。眼痛而红肿者，乃火也，加黄连三分，白蒺藜一分。喉痛者，加山豆根三分。第三方：治虚寒之证，夜热出汗，夜啼不寐，怔忡，久嗽不已，行迟语迟，龟背狗肚，将成痨瘵等证。方用熟地三钱，山茱萸二钱，麦冬二钱，北五味五分，元参二钱，白朮二钱，茯苓一钱，薏仁三钱，丹皮一钱，沙参二钱，地骨皮二钱，水煎服。倘兼有外感，加柴胡五分，白芍三钱，白芥子一钱。余无可加减矣。
又：山根之上，有青筋直现者，乃肝热也。用柴胡三分，白芍一钱，当归五分，半夏三分，白朮五分，茯苓一钱，山楂三粒，甘草一分，水煎服。有青筋横现者，亦肝热也，但直者风上行，横者风下行，亦用前方，多加柴胡二分，加麦芽一钱，干姜一分。有红筋直现者，乃心热也，亦用前方，加黄连一二分，麦冬五分，去半夏，加桑白皮三分，天花粉二分。有红筋斜现者，亦心热也，亦用前方，加黄连二分，盖热极于胷中也。亦不可用半夏，用桑白皮、天花粉。有黄筋现于山根者，不必论横直，总皆脾胃之证，或水泻，或上吐，或下泻，或腹痛，或不思饮食，余定一方皆可服，服之无不神效。如皮黄，即黄筋也，方用白朮五分，茯苓五分，陈皮二分，人参二分，神曲一分，麦芽二分，甘草一分，水一钟，煎半酒盏，分二起服，加淡竹叶七片。有痰加半夏一分，或白芥子二分，或天花粉二分；有热如口渴者，更加麦冬三分，黄芩一分；有寒者加干姜一分；吐者加白荳蔻一粒；泻者加猪苓五分。腹痛者如小儿自家捧腹，是须用手按之，大叫呼痛者，乃食积也，加大黄三分，枳实一分；如按之不痛不呼号者，乃寒也，加干姜三分。如身发热者，不可用此方。予另立一方名万全汤，凡小儿发热者，毋论夜热、早热、晚热，用之无不神效。

古今图书集成医部全录卷四百六

　小儿脏腑形证门

　　小儿直诀 【 宋?钱乙】 

　　　五脏虚实寒热

心主惊，实则叫哭发热，饮水而搐；虚则困卧而悸。
心热则合面睡，或上窜咬牙者，导赤散主之。
心气实而喜仰卧者，泻心汤主之。
 【 注　按前证若心小肠实热，宜治以前药。若心脾血虚，用五味异功散加当归。若因心血不足，用秘旨安神丸。治肝心血燥，用柴胡栀子散。若因肝心血虚，用六味地黄丸。若因脾虚食郁生痰，而惊悸不安者，宜用四君子以健脾，神曲、麦芽以消导，山栀、柴胡以清热。如用前方，病气虽去，前证仍作，急调补元气；或反甚，急温补元气。凡此多因姙娠厚味七情，或小儿乳哺失宜，或乳母饮食郁怒所致。病气既见，形气已虚，必当推其所因，而以助胃壮气为主，佐以治病之剂为善。余仿此。】 
肝主风，实则面青目直，叫哭壮热，项急烦闷；虚则咬牙呵欠。
肝热则手寻衣领及乱捻物，泻青丸主之。壮热饮水喘闷，泻白散主之。
 【 注　按前证若肝木实热生风而自病，肺金实热而克木者，宜用前二药以泻其邪气之实。若肝经风热而目直等证者，用柴胡栀子散以清肝火，加味四物汤以养肝血。若肾虚而咬牙诸证者，用六君子汤以健脾土，六味地黄丸以滋肾水。苟不审其证之虚实，而妄用前药，则虚虚之祸，不能免矣。慎之！】 
肝有风则目连剳，得心热则发搐，或筋脉牵动而直视，用泻青丸以治肝，导赤散以清心。
肝热则目赤，或兼青发搐者，亦用前二药。风甚则身反张强直，用地黄丸以补肾，泻青丸以治肝。
 【 注　按前证若肝经实热而自病，宜用泻青丸。若肝经血燥而自病，宜用抑肝散。肾水虚不能生肝者，宜用地黄丸。若脾土虚不能培木者，宜用六君子汤。凡肝经既病，风火相搏，则脾脏亏损。若不固根本，必变他证百出也。】 
脾主困，实则身热引饮，用泻黄散；虚则吐泻生风，用异功散。
面白腹痛，口中气冷，不思饮食，或吐清水，以益黄散温补。脾虚下利，用调中丸。
呵欠多睡者，脾气虚而欲发惊也。
 【 注　按前证若发热作渴，喜冷饮食，或泄泻色黄，睡不露睛，属形病俱实，宜用泻黄散疏导之。若发热口干，恶冷饮食，或泄泻色白，睡而露睛，属形病俱虚，宜用异功散调补之。若脾气下陷者，补中益气汤升补之。寒水侮土者，益黄散温补之。肝木克土者，六君柴胡平补之。若目睛微动，潮热抽搐，吐泻不食，宜用秘旨保脾汤。凡小儿诸病，先当调补脾胃，使根本坚固，则诸病自退。】 
肺主喘，实则闷乱气急，喘促饮水；虚则哽气出气。
肺热则手搯眉目鼻面，用甘桔汤主之。
肺盛复感风寒，则胷满气急，喘嗽上气，先用泻白散以清肺气，后用大青膏以散风寒。
肺脏怯则唇白，用阿胶散补之。闷乱气粗喘促哽气者难治，肺虚甚也。
 【 注　按前证若腠理不密，外邪所感而肺病者，用清肺丸。若脾胃气虚，不能相生而肺病者，用六君子汤。若脾胃气实，大肠不利而肺病者，用泻黄散。若心火炎烁肺金而肺病者，用地黄丸。】 
肾主虚，若胎禀虚怯，神气不足，目无睛光，面白颅解，此皆难育，虽育不寿。或更加色欲，变证百出，愈难救疗。或目畏明下窜者，盖骨重而身缩也；咬牙者，肾水虚而不能制心火也，皆用地黄丸。
 【 注　按洁古先生云：下窜者，肾气不足，两足发热，故不喜衣覆也。盖脐以下，皆肾之所主，缘心气下行于肾部也，所以宜用地黄丸，壮水制火而补肾。故凡此必待精血完固，而后嫁娶，庶可以免前患。精血篇云：男子精未满而御女，以通其精，则五体有不满之处，异口有难状之疾。今小儿禀赋不足，岂有不本于此哉。】 

　　　五脏相胜证治

肝脏病秋见，肝强胜肺而肺怯也，宜阿胶散以补肺，益黄散以补脾，泻青丸以治肝。
 【 注　按洁古张先生云：肝胜肺则身热发搐，喘促气短，病见于申酉戌时。此受所制而不能胜，谓之真强。若心乘肝为实邪，壮热而搐有力，利惊、凉惊二丸主之。肺乘肝为贼邪，呵欠而搐无力，以地黄丸补肝，以泻白散治肺。肝乘脾为贼邪，多睡体重发搐，泻青丸主之。肾乘肝为虚邪，憎寒呵欠而搐，羌活膏主之。大凡肝之得病，必先察其肺肾。然肾者肝之母，金者木之贼，非肾水不能相生，必肺金鬼邪来克。故其源在肺，先治其肺，攻其鬼也；某源在肾，先补其肾，滋其本也。然后察其本脏之虚实而寒温之。除用诚、滑伯仁先生亦云然。】 
心脏病冬见，心强胜肾，甚则下窜不语，当以地黄丸补肾，以导赤散治心。
 【 注　按洁古云：若喘而壮热，此肺乘心也，为微邪，用泻白散。若风热相搏，此肝乘心也，为虚邪，用大羌活汤下大青丸。吐泻身热，此脾乘心也，为实邪，用泻黄散。若恐布畏寒，肾乘心也，为贼邪，用安神丸。大凡心脏得病，必先调其肝臂。肾为心之鬼也。肝气通则心气和，肝气衰则心气乏，此心病先求其肝，清其源也。五脏既病，必传其所胜，则肾之受邪，必传于心。故先治其肾，逐其邪也。若肝肾平和而心自病，然后察其虚实而治之。】 
肺病春见，肺胜肝也，以泻白散治肺。若目淡青或目赤者，当发搐，为肝怯也，以地黄丸补肝。
 【 注　按洁古云：肺病喘嗽气盛，见于寅卯辰时，当补肝泻肺。若肺病久嗽，宜补脾清心。若心乘肺，为贼邪，热而喘嗽，用地黄丸、导赤散、阿胶散。若肝乘肺，为微邪，恶风眩冒昏愦，用羌活散。若肾乘肺为实邪，憎寒欬嗽清利，用百部丸。若脾乘肺，为虚邪，体重吐痰，泄泻欬嗽，用人参白朮散。大凡肺之得病，必先察心脾二脏治之。若心火亢盛，上炎烁肺，而肺为病，宜先抑心气。若肺气不足，腠理不密，风邪所感，宜先补脾气。若中焦痞实，大肠壅滞，热气上蒸，宜先理脾气。若心脾平和，则治其本经。】 
肾病夏见，水胜火，肾乘心也，甚则悸动发搐，宣风散主之。
【 注　按洁古云：心乘肾者，为微邪，发热不恶风寒，用桂枝丸。肺乘肾者，为虚邪，喘嗽皮肤寒濇，用百部丸。肝乘肾者，为实邪，拘急发搐身寒，用理中丸。脾乘肾者，为贼邪，体重泄泻恶寒，用理中丸。大抵五行之间，惟肾一脏母盛而子反受邪。然物之性，有不可以一概论者，肺肾是也。何则？肺主气，肺有热则热得气而上蒸，不能下生于肾而肾受邪矣，此肾之病源于肺也。又有脾经之湿，相刑于肾者，法当解肺热，去脾湿。若本经自病者，宜滋补之。】 
脾病见四旁，皆仿此治之。顺者易治，逆者难治。脾怯当面目黄，五脏相乘，随证治之。
 【 注　按洁古云：凡脾之得疾，必先察其肝心二脏之虚实而治之。盖肝者脾之贼，心者脾之母也。肝气盛则贼邪胜，心气亏则脾气虚。故肝乘脾则风泻而呕，茯苓半夏汤主之。若心气实而壮热，体重泄泻，羌活黄芩苍朮甘草汤主之。若肺乘脾而欬嗽便秘，饮食如常者，煎槟榔大黄汤下葶苈丸。若肾乘脾而恶寒泄泻，理中丸之类主之。窃谓五脏之证相乘，伏匿隐显莫测，然病机不离五行生克制化之理。况小儿未有七情，多因形体怯弱，血气未全，故有五脏胜乘之病，更当调治其母，若专治其子，多致误矣。】 

　　育婴家秘 【 明?万全】 

　　　五脏证治总论

是病皆从五脏生，不知脏腑亦徒然。细将色脉相参合，对证裁方治不难。
五脏平和，则病不生。或寒暑之违和，或饮食之失节，则风伤肝、暑伤心、寒伤肺、湿伤肾、饮食伤脾而病生矣。语其色则肝青、心赤、脾黄、肺白、肾黑也。语其脉，则肝弦、心洪、脾缓、肺毛、肾沉也。语其证，则肝主风、心主惊、脾主困、肺主喘、肾主虚也。语其治，则心肺脾三脏有补有泻，肝则有泻无补，肾则有补无泻也。色脉证治，本诸五脏，心中了了，谓之上工。
五脏之中肝有余，脾常不足肾常虚。心热为火同肝论，娇肺遭伤不易愈。
人皆曰肝常有余，脾常不足。予亦曰心常有余，肺常不足。有余为实，不足为虚。《内经》曰：邪气盛则实，真气夺则虚。此所谓有余不足者，非经云虚实之谓也。盖肝之有余者，肝属木，旺于春，春乃少阳之气，万物之所资以发生者也。儿之初生曰芽儿者，谓如草木之芽，受气初生，其气方盛，亦少阳之气方长而未已，故曰肝有余。有余者，乃阳自然有余也。脾常不足者，脾司土气，儿之初生，所饮食者乳耳，水谷未入，脾未用事，其气尚弱，故曰不足。不足者，乃谷气之自然不足也。心亦曰有余者，心属火，旺于夏，所谓壮火之气也。肾主虚者，此父母有生之后，禀气不足之谓也。肺亦不足者，肺为娇脏，难调而易伤也。脾肺皆属太阴，天地之寒热伤人也，感则肺先受之；水谷之寒热伤人也，盛则脾先受之。故曰脾肺皆不足。
肝为风木主生风，形证昭然在目中。虽然泻之无用补，少阳生气与春同。
肝者，足厥阴风木也，木生风，故主风。钱氏云：肝主风，实则目直视大叫，呵欠烦闷项急；虚则咬牙多欠，气热则外生，气湿则内生。此肝病之证也。肝之窍在目，故有病常以目候之。如肝有风则目连剳，肝有热则目直视，肝疳则白膜遮睛之类是也。又肝主筋，肝病则筋急，为项强，为搐搦牵引。肝主怒，病则性急大叫哭，甚则卵肿，俗呼气卵是也。肝在下焦，热则大小便难。肝藏魂，肝热手寻衣领，胡乱捻物，甚则提空摸床，此丧魂之病也。
肝病钱氏有泻青丸一方而无补者，谓其气有余也。然肝乃少阳之气，所以养生者也。肝无病，固不可泻以伐生气，亦不可补以助长也。
肝胆原来从火治，木中有火无人识。水不能胜号龙雷，惟有甘温差可制。
肝胆之病从火治者，木中原有火。《燧人氏传》云：知空有火，丽木则明。此其验也。肝胆之火，水不能灭，寒不能胜，又谓龙雷之火。惟甘温之剂，如人参、甘草之类，可以制之也。故曰：甘能泻火也。《内经》曰：辛以散之。如川芎、防风之类。又曰：辛甘发散为阳。以辛甘之药合而用之，所谓火郁则发之。此治肝病之大略也。
肝热以泻青丸、当归芦荟丸泻之。肝实同法。肝虚以六味地黄丸补之。肝乃肾之子，虚则补其母也。肝寒以温胆汤及吴茱萸、生姜之类。
儿病，目视物不转睛，或斜规不转，或目合不开，或目开不合，或哭无泪，或不哭泪自出者，皆肝绝也。
心为神舍易生惊，色脉相通恶热侵。实则避嫌惟泻腑。如虚丛脞要安神。
《内经》曰：心者君主之官，神明出焉。儿之初生，知觉未开，见闻易动，故神怯而易生惊也。钱氏云：心主惊。实则叫哭发热，饮水而搐；虚则困卧悸动不安。此心病之证也。心主血脉，色者血之萃，脉者心之合也。如色见红润，脉来大数者，此心气有余之象，其儿易养。如色见昏黯，脉来沉细者，此为不足，其儿多病难养。此观其形色脉以知其心中之虚实也。心恶热，与风相搏则发搐，故肝生风，得心热则搐也。心属火，火盛则津液干而病渴。心藏神，热则神乱而卧不安。喜合面睡卧者，心气热则胷中亦热，欲言不能，而有就冷之意，故合面卧。心气实则气上下行濇，合面则气不通，故喜仰卧。有努其身而直伸者，谓之上窜，亦心热也。舌者心之苗。热则舌破成疮，又为重舌木舌，舌长出不收之病。《内经》曰：诸痛痒疮疡，皆属于心火。儿病瘤丹斑疹蛇缠虎带虫疥熛疮，皆心火之病也。
钱氏治心热病以导赤散，夫导赤乃泻小肠之药也。心为君主，不可犯之，泻其腑者，以避嫌也。心虚则主不安，故以安神丸补其脏也。
心为君主岂容邪，客热来侵事可嗟。泻实补虚有成法，何须方外觅灵砂。
心为火脏，常苦缓散而不收。孙真人立生脉散，夏月服之，以五味子之酸，能收耗散之气也。治儿心病者，扩而充之可也。故心热病坐于内者，宜导赤散、泻心汤、东垣安神丸之类；生于外者，如口舌生疮，洗心散主之。心气虚者，钱氏安神丸；虚易惊者，琥珀抱龙丸。《内经》曰：以苦泻之，黄连是也；以咸补之，泽泻车前子是也。神气浮越多惊悸者，宜朱砂赤石脂龙骨以镇之。如心病久，汗出发润，或舌出不收，或暴哑不语，或神昏愦乱，或斑疹变黑，此皆心绝之候，不治。
幼科方中脾病多，只因乳食致沉疴。失饥失饱皆成疾，寒热交侵气不和。
《内经》曰：脾胃者，仓廪之官。谓为水谷之所聚也。儿之初生，脾薄而弱，乳食易伤，故曰脾常不足也。钱氏云：脾主困，实则困睡，身热饮水；虚则吐泻生风。此脾病之证也。脾属土，其体静，故脾病喜困。土主湿。湿伤则为肿、为胀、为黄、为吐泻不止，则成慢惊风。《内经》曰：土气之下，木气承之。土为坤土、坤为腹，故脾病则腹中痛，脾疳则肚大筋青也。脾之窍在口唇，脾有风则口喎唇动，热则口臭唇疮，寒则口角流涎，谓之滞颐。气不和则口频撮。脾主舌本，热则吐舌弄舌。脾主肉，脾虚则瘦，大肉折。脾主味，脾虚则不喜食，脾热则食不作肌肤，伤于食则成积，积久则成癖。脾主津液，脾热则口干饮水。虚则津腋不生而成疳也。
脾与胃异同论，盖胃受谷，脾消谷也。调其脾胃者，当适其寒温，节其饮食也。故饱则伤胃，饥则伤脾；热则伤胃，寒则伤脾。
胃爱清凉脾爱温，难将脾胃一般论。阴阳相济和为贵，偏热偏寒不可凭。
脾喜温而恶寒，胃喜清凉而恶热，喜恶不同，故难拘一法也。盖脾胃属土，居中以应四傍。其立法也，必四气俱备五味调和而后可。四气者，谓寒热温凉也。五味者，谓酸苦甘辛咸也。辛甘温热为阳，酸苦咸寒为阴。气味合而服之，谓之阴阳相济，得其中和之法也。如偏热则伤胃，偏寒则伤脾，非中道也。钱氏立方，以益黄散补脾。东垣老人谓其偏热，而以异功散代之，其虑深矣。祖训：钱氏诸方法当遵守，惟脾胃一条，吾于脾热者泻黄散，胃热者人参白虎汤，脾胃寒者理中汤丸，脾胃虚者异功散、调元汤、人参白朮散、养脾丸，伤食者消积丸、保和丸，宿食成积者枳朴大黄丸，湿胜者胃苓丸，欲成疳者肥儿丸，已成疳者集圣丸。此吾家秘之法也，不可轻泄。
如脾病久，大肉消削，肚大青筋，或口噤不开，或唇口开张，或遍身虚肿，或脚背肿，眼下胞肿，或吐泻不止，饮食不入，或睡则露睛，口开不合，或多食而瘦，口馋，喜啖甜物，或虫出于口，或唇搴而缩，此皆脾绝之证也，不可治。
肺为娇脏原主气，寒热蒸侵其气逆。热壅胷高喘不宁，虚羸气短难报息。
肺最居上，为脏腑之华盖。口鼻相通，息之出入，气之升降，必由之路，故主气。钱氏云：肺主喘，实则闷乱喘促，有饮水者，有不饮水者；虚则哽气长出气。此肺病之证也。《难经》曰：形寒则伤肺。儿之衣太薄则伤寒。《内经》曰：热伤肺。儿衣太厚则伤热。寒热伤肺则气逆，为喘为咳。鼻者肺之窍，肺受风，则喷嚏，鼻流清涕；受寒则鼻塞，呼吸不利；受热则鼻干，或为衄血；肺疳则鼻下赤烂。肺主皮毛，肺虚则皮干毛焦。病喘欬者，喘不止则面肿，欬不止则胷骨高，谓之龟胷。交惊者，死证也。肺属金，其体燥，病则渴不止，好饮水，谓之膈消。
真膈肺气与天通，药用清汤以类从。肺实麻黄强泻白，阿胶虚补有奇功。
《内经》曰：天气通于肺，轻清为天，清阳出上窍，本乎天者亲上也。故治肺病者，宜用辛甘升浮之药。如苦酸必用酒炒，使上升也。钱氏立方，肺实者以泻白散、葶苈丸，虚者以阿胶散。袓训云：其法太简。肺主喘欬，因于寒者，麻黄汤为主；因于热者，以泻白散；肺热在胷者，以东垣凉膈散；渴饮水者，人参白虎汤；咽喉痛者，甘桔牛蒡子汤；欬有痰者，玉液丸；肺虚甚者，调元汤。肺乃脾之子，虚则补其母也。或单以生脉散。其法始备。
如肺久病，欬嗽连绵，喘息不休，或肩息，或龟胷，或欬血不止，或欬而惊，或鼻干黑燥，或鼻孔张开而喘，或泻利不休，大吼如筒，或面目虚浮，上喘气逆。此皆肺绝之候，不治。
天一真精聚命门，人无天脉木无根。内行骨髓宜坚固，一水难胜二火焚。
肾属水，乃天一真精之所生也。人之有肾，由木之有根。其脉在尺，肾之虚实，以尺脉候之。命门在肾之间，为元气聚会之虔。儿之强弱寿夭，尤系于斯。全主实无虚也。肾气不足则下窜，盖骨重惟欲下坠而缩身。肾水阴也，肾虚则目畏明，儿本虚怯，由胎气不成则神不足，目中白睛多，其颅即解，色晃白，此皆难养。或有因病而致，非肾虚也，此属病之证也。肾主骨，肾虚者，骨髓不满也。儿必畏寒，多为五软之病。尻骨不成，则不能坐；膑骨不成，则不能行。齿乃骨之余，骨不余，则齿生迟。肾之液为血，发乃血之余，肾虚则发希不黑。肾之窍在耳，肾虚则耳薄，热则其中出脓。肾主齿，热则生疳，即走马疳也。
肾开窍于二阴，肾热则大小便不通，肾冷则小便下如米泔。二火者，乃君相火也。经曰：一水不胜二火。正此谓也。阴常不足肾常虚，筋骨难成貌必癯。钱氏立方惟有补，经云疮疹泻其余。
水为阴，火为阳，一水不胜二火，此阳常有余，阴常不足，肾之本虚也明矣。故钱氏只用补肾地黄丸一方。不敢泻者，因无实证也。或谓痘疹，肾不可实，当泻之。此言甚谬。盖肾主液，痘中之血化为水，水化为脓，皆肾之津液所化也。若无肾水，则疮枯黑而死矣。岂可泻之？痘疹曰归肾者，盖疮疹之毒，内发于骨髓，外发于皮毛者为顺；变黑复陷入于骨髓之中，故为害。此非顺之为害也，乃火旺水衰之病。钱氏以百祥丸、牛李膏治黑陷者，以泻肾中之邪，非肾中之真阴也。详见《痘疹心要》。肾热大便不通者，宜以猪胆汁导之。猪者，水畜也。小便不利者，宜五苓散，泻其膀胱腑也。东垣滋阴丸以泻肾火。如肾病久，身下窜，目中如见鬼状，或骨痿弱，卧不能起，或二便遗失，皆肾绝之候，不治。
本脏自病论精神，补泻分明有定方。若是相传作兼病，更宜通变互提纲。
按《难经》有五邪之论，论本脏自病者为正，邪自前来者为实，邪自后来者为虚，邪自所胜来者为微邪，自所不胜来者为贼邪。此以五行生克之理论也。钱氏所论肝主风、心主惊、脾主困、肺主喘、肾主虚，此皆本脏自病者，谓之正邪，故立五补六泻之方以主之。洁古先生乃取《难经》之言，以明五脏传变之证，补钱氏之所未及者，其法始备。故风伤肝，热伤心，湿伤肺，寒伤肾，饮食劳倦则伤脾，此五脏自受之邪，为本病也。如肝主风，其中风者本病也，谓之正邪。由伤热得之，乃心乘肝自前来者为实邪；由伤湿得之，乃肾乘肝自后来者为虚邪；由饮食劳倦得之，乃脾乘肝自所胜来者为微邪。余脏仿此。详见四十九难。洁古论其治五脏之法，如肝脏自病，只治其肝，宜泻青丸。若心乘肝者，宜以导赤泻心，实则泻其子也。肾伤肝者，宜以姜附四逆汤，补肾虚则补其母也。肺传肝者，宜以泻白散泻肺、地黄丸补肝，先补而后泻也。脾乘肝者，宜调元汤以益脾制肝。余仿此推之。其余方法，不必拘定，会而通之可也。是皆治其初得之病也。
又有一脏之病而传别脏者，谓之兼证，当视标本之缓急而治之。先见病谓之本，缓；后见病谓之标，急。如大小便不通，或吐泻不止，或咽喉肿痛，饮食不入，或心腹急痛之类，虽后得之，当先治之，故曰急则治其标也。如无急证，只从先得之病治之，以后病之药，随其证而加治之，所谓缓则治其本也。
大抵婴儿脾病多，只因乳食欠调和。知他脏病须调胃，若到成疳受折磨。
胃主纳谷，脾主消谷。饥则伤胃，饱则侮脾。小儿之病，多过于饱也。或母有气实形壮者，其乳必多，求儿不哭，纵乳饮之，定乃伤于乳也。母之气弱形瘦者，其乳必少，恐子之哭，必取谷肉糕菓之类，嚼而哺之，不饱不止，定乃伤于食也。故小儿之病，胃最多也。五脏以胃气为本，赖其滋养也。胃者中和之气也，非若五脏之偏也。如五脏有病，或泻或补，慎勿犯其胃气。胃气若伤，则不食而瘦，或善食而瘦，疳病成矣，不可治。经曰：全谷则昌，绝谷则亡。诚医科之龟鉴也。

　　幼科发挥 【 明?万全】 

　　　五脏主病

此因五脏气动所生之病，乃病生于内者也。
肝主风，实则目直视，呵欠，大叫哭，项急烦闷；虚则咬牙呵欠。气温则内生风，气热则外生风也。气谓口中气也。实则泻青丸、当归龙荟丸泻之，虚则地黄丸补之。
诸风搐搦，牵引喎斜，皆肝之病也，宜泻青丸主之。
肝所生病，诸风掉眩，皆属肝木。《脉诀》云：热则生风是也。
兼见心证，则发热而搐。肝有风则目连剳小搐，得心热则挡。肝有热则目直视不搐，得心热则搐。泻肝用泻青丸，泻心用导赤散主之。
兼见脾证，轻则昏睡不嗜饮食，当视其大便何如。大便秘者，宜蜜导法，慎勿下之。恐下得脾虚，反为笃疾。大便润者，宜琥珀抱龙丸主之。
兼见肺证，喘急闷乱，痰涎壅塞，须从大小便以利之。如喘息有声，肩耸胷高，喉中痰响者，不治。清宁散主之。
兼见肾证，暴哑失音，手足强宜，此从风治，轻者地黄丸主之，重则为废疾而不可治矣。
心主惊，实则叫哭发热，饮水而搐；虚则困卧悸动不安。实则导赤泻心汤，虚则二安神丸服之。
诸热惊悸，不安多啼，此心脏本病也。宜导赤散加朱砂主之。甚者凉惊三黄泻心丸主之。
心所生病，经曰：诸痛痒疮疾，皆属心火。
兼见肝证，则发热而搐，宜木通散主之。
兼见脾证，则嗜卧梦中咬牙多惊，宜钱氏安神丸主之。
兼见肺证，则发热作搐而喘，宜清宁散主之。
兼见肾证，为惊癎，发则忽然卧仆，咬牙搐搦，手足逆冷；发过即醒，精神恍惚。盖心藏神，惊则伤神；肾藏志，恐则伤志。小儿神志怯弱，有所惊恐，则神志失守而成癎矣。如书传所谓请僧寄名，僧为摩顶诵呪，而儿被吓而成癎，后见穿皂衣人即发是也。亦有惊久成癎者，初起即可治，定志丸主之。父母怠忽，久而不治，遂成终身之患。
心火者，君火也，君务德而不为毒；为痒痛疮疡者，乃命门相火之所为也。小儿诸疮，皆胎毒也。
脾主困，实则困睡，身热饮水；处则吐泻生风。实则泻黄散、三黄丸主之，虚则益黄散、异功散、小建中汤、调元汤、肥儿丸补之。
诸困睡不嗜食吐泻，皆脾脏本病也。昏睡身热，宜胃苓丸、琥珀抱龙丸主之。吐泻有冷有热，冷者不渴，理中丸主之；热者渴饮冷水，五苓散调天水散主之。
脾所生病，经云：诸湿肿满，皆属脾土。
兼见肝证，初伤风吐泻，恶风发热，烦急烦闷，此宜发散，惺惺散主之。如先吐泻，后变慢惊风者，不治。
兼见心证，发热昏睡，梦中惊悸，宜东垣安神丸主之。渴欲饮水，辰砂五苓散主之。
兼见肺证，发热昏睡，气促而喘者，宜葶苈丸主之。
兼见肾证，羸瘦痿弱，嗜卧不能起者，宜脾肾兼补。补肾宜地黄丸，补脾宜养脾丸。如泻久便脓血者死。盖肾者元气之主，肾虚则禀赋不足之证；脾者气谷之主，脾虚则为津液不足之病。故小儿五脏之病，脾肾为多，肝心次之，肺又次之。
肺主喘，实则闷乱喘促，好饮水，有不饮水者；虚则哽气长出气。实则泻白散、葶苈丸泻之，虚则阿胶散、生脉散合甘桔汤补之。
诸气喘促，上气欬嗽面肿，皆肺脏之本病也，加味泻白散主之。桔梗、防风二钱，甘草一钱，地骨皮一钱二分。
肺所生病，经云：诸气上逆喘逆，皆属于肺。
兼见肝证，由中风得之，鼻流清涕，恶风喘嗽，宜发散，加减参苏饮主之。如久欬嗽，变风疾，不治。如钱氏所谓三泻肝而肝病不退，三补肺而肺证尤虚是也。
兼见心证，发热饮水，喘嗽闷乱，此心火胜也，宜凉膈散加知母、石膏主之。久嗽不止，黄连阿胶丸。黄连、赤茯苓能抑心火，肝得其清。
兼见脾证，欬则吐，此伤乳食而喘嗽不宁，宜葶苈丸、小陷胷加大黄主之。
兼见肾证：肾者水脏也，受五脏六腑之津液而藏之。入心为汗，入肝为泪，入肺为涕，入脾为涎，入肾为精。凡欬嗽之多吐痰者，乃肾之精液不归元也，宜补肾地黄丸主之，加巴戟、杜仲盐水炒、肉苁蓉酒洗去甲、小茴香炒、破故纸炒，研末蜜丸，煎麦门冬汤下。
肾主虚无实，地黄丸主之。惟痘疹肾实则黑陷，此非钱氏之语，乃记者之误焉而不详者也。以启后人之疑，有泻肾之方，如百祥丸之类。有补脾泻肾之论，令儿夭札，尽信书则不如无书也。盖人之一身，肺主皮毛，心主血脉，脾主肌肉，肝主筋，肾主骨髓。五脏之有肾，犹四时之有冬也。疮疹之毒，乃自骨髓出现于筋肉血脉皮肤之外，如品物之翕聚于冬者，发散而为春之生、夏之长、秋之藏也。变黑归肾，则不能发散于外而反陷于内，此肾中真气之虚，邪气之实，所以立百祥丸、牛李膏，以泻肾中之邪气，非泻肾之真气也。况肾中之水，润泽光壮，由津液之充满也。疮疹黑陷者，正肾主虚，水不胜火，津液干枯，故变为黑，倒陷入里，所谓泻之者，泻水救火之良法也。
诸虚不足，胎禀怯弱者，皆肾之本脏病也。五脏病后成肾虚者，各用地黄丸，加减随证。惟疮疹归肾，有泻有补。
肾所生病，钱氏曰：肾主虚，即胎禀不足之病也。
兼见肝证，惊风及手足瘫者，宜地黄丸，加牛膝、当归、续断各二两，肉桂一两为末，蜜丸用。
兼见心证，惊风及失音不语者，宜地黄丸加石菖蒲、柏子仁、远志各二两为末，蜜丸服。
兼见脾证，吐泻及变痢疾者，宜地黄丸加黄连、黄蘗各酒炒二两，干姜炒、车前子、肉荳蔻面煨各一两为末，蜜丸服。
兼见肺证，欬嗽痰中有血，宜地黄丸加天门冬、麦门冬焙、知母、黄蘗蜜水炒、阿胶炒各二两，蜜丸服。
按五脏虚实补泻之法，引经解之。经云：邪气盛则实，真气夺则虚。所谓实则泻之者，泻其邪气也；虚则补之者，补其真气也。如真气实则为无病儿矣，岂有泻之者乎。云肝常有余，脾常不足者，此却是本脏之气也。盖肝乃少阳之气，儿之初生，如木方萌，乃少阳生长之气，以渐而壮，故有余也。肠胃脆薄，谷气未充，此脾所以不足也。
小儿五色修明，声音清响，此心肺之气足也。乳食能进，大小便调，此肠胃之气足也。手足和暖，筋骨刚健，此皆肾肝之气足也。是谓无病易养，不宜妄投药饵，诛罚无过也。
如面色晃白，声音微小，此心肺不足也。乳食减少，吐痢频并，此肠胃不足也。解颅项软，手足痿弱，此肝肾不足也。是儿多病难养。此以形体之虚实，辨五脏之强弱也。有病者，各宜随五脏之虚实按方治之。

　　婴童百问 【 明?鲁伯嗣】 

　　　五脏病治

治疗之法，大抵肝病以疏风理气为先，心病以抑火镇惊为急，脾病当温中消导，肺病宜降气清痰，肾病则补助真元，斯得其治法之大要也。
假如肺病又见肝证，咬牙多呵欠者易治，肝虚不能胜肺故也。若目直大叫哭，项急烦闷者，难治。盖肺病久则虚冷，肝强实而反胜肺也。宜视病之新久虚实，虚则补母，实则泻子。
肝外主感风，呵欠烦闷，口中气热，当发散，大青膏主之。若能食，饮水不止，当大黄丸微下，余不可下。肝热手寻衣领，及乱捻物，泻青丸主之。壮热饮水，喘闷，泻白散主之。肝病胜肺，肝病秋见，肝强胜肺，肺怯不能胜肝，当补脾治肝。益脾者，母令子实故也。补脾益黄散，治肝泻青丸。肝有风，目连眨不搐，得心热则搐，治肝泻青丸，治心导赤散主之。肝有热，目直视不搐，治同上法。肝有风，其身反张，强直不搐，心不受热也，当补肾治肝。补肾地黄丸，治肝泻青丸主之。凡病或新或久，皆引肝风之动，而动止于头目，目属肝，风入于目，上下左右如风吹不轻不重，儿不能任，故目连眨也。若热入于目，牵其筋脉，两眦俱紧，不能转视，故目直也。若得心热则搐，以其子母俱有实热，风火相搏故也。肝病见秋，木旺肝强胜肺也，宜补肺泻肝。轻者肝病退，重者唇白而死。
心热视其睡，口中气温，或合面睡，及上窜咬牙，皆心热也，导赤散主之。心气热则心胷亦热，欲言不能而有就冷之意，故合面卧。心气实则气上下行濇，合卧则不得通，故喜仰卧，则气得上下通也，泻心散主之。心病见冬，火旺心强胜肾，当补肾治心。轻者病退；重者下窜不语，肾怯虚也。
脾胃不和，面晃白无精光，口中气冷，不思食，吐水，当补脾，益黄散主之。脾胃虚冷，面晃白色瘦弱，腹痛不思食，当补脾，益黄散。下痢者，调中丸主之，伤风手足冷，脾脏怯也，当和脾，后发散。和脾益黄散，发散大青丸主之。脾病见四旁，皆仿此治之。顺者易治，逆者难治。脾怯当面赤黄，五脏相反，随证治之。
肺盛复有冷风，胷满短气，气急喘嗽上气，当先散肺，后发散风冷。散肺，泻白散主之。肺只伤寒则不胷满，肺热则手掐眉眼鼻面，甘桔汤主之。肺虚热，唇深红色，治之散肺虚热，少服泻白散。肺脏怯，唇白色，当补肺，阿胶散主之。若闷乱气粗，喘促哽气者，难治，肺虚损故也。脾肺病久，则虚而唇白。脾者，肺之母也，母子皆虚，不能相营，故曰怯。肺主唇，白而光泽者吉，白如枯骨者死。肺病春见，肺脏胜肝，当补肾肝，治肺脏。肝怯者，受病也。补肝肾，地黄丸；治肺、泻白散主之。肺病见春，肺旺胜肝，当泻肺。轻者肺病退，重者目淡青必发惊。更有赤者当搐，为肝怯，当目淡青色也。
肾虚儿本虚怯，由胎气不成则神气不足，目中白睛多，其颅即解，顖开面色滉白，此皆难养，纵长不过八八之数。若恣于色欲，多不过四旬而亡。或有因病而致肾虚者，非此论也。又肾气不足则下窜，盖骨重惟欲坠下而缩身也。肾水阴也，肾虚则畏明，皆宜补肾，地黄丸主之。肾病见夏，水胜火，肾胜心也，当泻肾，轻者病退，重者悸动当搐也。

　　保婴撮要 【 明?薛铠】 

　　　肝

钱仲阳云：肝主风，实则目直大叫，项急烦闷；虚则咬牙呵欠。气热则外生风，气温则内生风，大青膏散之。若能食饮水不止，用大黄丸微下之。肝热则目直不搐，手寻衣领及乱捻物，泻青丸主之。壮热饮水喘闷，泻白散主之。肝病秋见，肺怯不能胜肝也，当用益黄散补脾，泻青丸治肝。肝有风则目连眨，得心热则搐，用泻青丸治肝，导赤散治心。甚则身反张，目直不搐，心不受热也，当用地黄丸补肾，泻青丸治肝。唇白者不治。又张洁古云：肝主风，自病则风搐拘急。若心乘肝为实邪，肺乘肝为贼邪，肾乘肝为虚邪。凡肝得病，必先察其肺肾。肾者肝之母，肺者肝之贼。今肝之得病，若非肾水不能相生，必是肺金鬼邪来克。故其来在肺，先治其肺，攻其鬼也；其来在肾，先补其肾，滋其源也。然后审其本脏之虚实而寒温之。窃谓前证若肝经实热而外生风者，宜用大青膏散之。若既服而前证仍作益甚者，此邪气已去而脾气亏损也，宜用异功散加芎、归补之。若肝经虚热，或因克伐而内生风者，宜用异功散、地黄丸补之。若风邪入脏，能食饮冷大便秘结者，此邪气内实也，宜用大黄丸下之。若既下而食少饮汤，或腹作胀者，此脾气内虚也，宜用白朮散补之。气血素弱，或因病后，或服攻伐之剂，而手寻衣领，咬牙呵欠目淡青者，乃肝经虚甚也，急用地黄丸以补肾肝。哽气短气长出气，乃肺经虚甚也，急用异功散以补脾肺。若申酉时叫哭直视，呵欠烦闷，项急惊悸，手足摇动，发热饮水者，此风火相搏而胜肺金也。用柴胡栀子散以治肝火，生肝血；用异功散补脾土，生肺金。若唇白者，为脾绝，不治。夫婴童之证，多因姙娠厚味七情，或儿乳哺失宜，或乳母饮食郁怒所致。病气既见，形气已虚。当推其所因，用药加漏芦以治其母，儿饮一二匙。后仿此。

　　　心

钱仲阳曰：心主惊，实则叫哭发热饮水而搐，虚则困卧惊悸不安。又云：热则睡中口气温，及上窜咬牙而合面卧，有就冷之意，皆心热也，导赤散主之。若仰面卧者，乃心气实，气不得上下流通也，泻心散主之。心病冬见，火胜水也，当补肾治心，轻者病自愈。下窜不语者，肾虚怯也。又张洁古云：心主热，若肺乘心为微邪，肝乘心为虚邪，脾乘心为实邪，肾乘心为贼邪。凡心脏得病。必先调其肝肾。肝气通则心气和，肝气滞则心气乏。此心病先求其肝，清其源也。五脏受病，必传其所胜。肾之邪必传于心，故先治其肾，遂其邪也，若肝肾脉俱和，然后察其心家虚实治之。窃谓仰面卧者，因其心胷实热，故喜仰面而向虚也。合面卧者，因心胷虚热，故喜合卧而就实也。实则调治心肝，虚则调补脾肺，二者别之，尽其状矣。其咬牙等证，多有雷同，不必拘泥。如用泻心导赤等剂，邪气虽去而病仍作，当调补元气；或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸。其乳下婴儿，须母服之。

　　　脾

钱仲阳云：脾主困，实则困睡身热，饮水或不饮水；处则吐泻生风。脾胃虚寒则面晃白，目无精光，口鼻气冷，肌体瘦弱，吐水腹痛，不思乳食，用益黄散；下利用调中丸。伤风手足冷者，脾脏怯也，先用益黄散补脾、后用大青膏发散。脾病见四季皆仿此。顺者易治，逆者难治。脾怯当面赤黄，若兼五脏相胜，随证治之。又张洁古云：脾主湿，自病则泄泻多睡，体重昏倦。若肝乘脾为贼邪，心乘脾为虚邪，肺乘脾为实邪，肾乘脾为微邪。凡脾之得病，必先察其肝心二脏。盖肝是脾之鬼，心是脾之母。肝气盛则鬼邪有余，心气亏则生气不足，当用平肝气益心气。若诊其脉，肝心俱和，则脾家自病，察其虚实而治之。窃谓前证实者，病气实而形气虚也。若面色晃白，吐泻腹痛，口鼻气冷，属寒水侮土，宜用益黄散。若面青唇黯，吐泻手足并冷，此脾土虚寒，用干姜理中汤。若面色萎黄，手足不冷，此脾土虚弱，用人参理中汤。若伤风手足并冷，吐痰欬嗽，吐泻腹胀，此脾肺气虚，用五味异功散实脾气，加防风、升麻散外邪。若发于寅卯之时，用六君、柴胡、升麻补脾土，平肝木。然面黄者，脾之本色也。面赤者，火生土为顺；面青者，木克土为逆。当平其所胜，以补元气为善。

　　　肺

钱仲阳曰：肺主喘，实则闷乱喘促或饮水，虚则哽气出气短气。若肺盛复感风寒，则胷满气急喘嗽，用泻白散。肺热则手掐眉目鼻面，用甘桔汤。肺虚热则唇色深红，少用泻白散。肺怯则唇色白，用阿胶散。若闷乱气粗喘促哽气者，难治。肺病久唇白者，此脾肺子母皆虚也。若白如猪脂者吉，白如枯骨者死。如肺病春见，肺胜肝也，用地黄丸补肝肾，泻白散以治肺。目淡青必发惊，更有赤者当搐，为肝怯也。又张洁古云：肺主燥，自病则喘嗽，燥则润之。若心乘肺为贼邪，肝乘肺为微邪，肾乘肺为实邪，脾乘肺为虚邪。凡肺之得病，必先观心脾二脏之虚实。若心火烁金，当抑心滋肺。若脾气虚冷，不能相生，而肺气不足，则风邪易感，宜补脾肺。若脾实中痞，热气上蒸于肺，宜泻脾气。若心脾平和而肺自病，当察虚实治之。窃谓肺经郁热，用泻白散；肺气自虚，用四君子汤；外邪所乘，用参苏饮；心火炎烁，用人参平肺散；中焦实痞，用大承气；脾不能生肺，用异功散。夫肺气盛者，肺中之邪气盛也，其脉右寸必浮而有力，宜用泻白散以泻之。若肺虚而有热者，执肺热伤肺之说而不用人参，误矣，仍参某证治之。

　　　肾

钱仲阳曰：肾主虚无实证，惟痘疮实则黑陷。当更分别证之虚实。假如肺病又见肝证，咬牙呵欠者易治，肝虚不能胜肺也。若目直视，大叫哭，项急烦闷者，难治。盖肺病虚冷，肝强实而胜肺也。视病新久虚实，虚则补其母，实则泻其子。夫肾虚者，由胎气不盛，则神短顖开，目多白睛，面色晃白，此皆难养，纵长不过八八之数。若恣色欲，不及四旬而亡。或有因病而致肾虚者。又云：肾气不足则下窜。盖肾虚骨重，惟欲坠下而缩身也。肾水阴也，肾虚则目无睛光畏明，皆用地黄丸。肾病见夏，水胜火也。轻者病自退，重者当惊发搐。又张洁古云：肾主寒，自病则足胫寒而逆。肾无实，疮疹黑陷乃实，是水制火也。若心乘肾为微邪，肺乘肾为虚邪，肝乘肾为实邪，脾乘肾为贼邪。本脏虚弱，正令不行，鬼贼克害，当补本脏之正气。假令肺病喘嗽，见于初春当补肾，见于夏救肺，见于秋救脾，见于冬补心泻本脏，乃名寒嗽。大抵五脏各至本位，即气盛不可更补，到所克位不可更泻。然五行之中，惟肾水一脏，母盛而反受邪。何则？肺属金，射于皮毛，所主者气；肾属水，主于骨髓，所藏者精。气之轻浮，能上而不能下；精之沉重，能下而不能上。此物性之自能。今肺气得热而上蒸，则不能下生于肾而受邪矣，急服凉药解之。此肾气必先求肺。或脾经之湿，刑克于肾，宜去脾湿。若脾肺平和而肾自病，则察其本脏而治之。窃谓下窜等证，足不喜覆者，盖腰以下皆肾所主，乃心气下行于肾部也，法用地黄丸壮肾水以制心火。若因脾肺虚而不能生肾水者，用补中益气汤、六味地黄丸以滋化源。其疮疹黑陷，乃肾虚而邪气实也，尤当用地黄丸。

　　古今医鉴 【 明?龚信】 

　　　五脏生成

夫一月之孕，有白露之称；二月之胚，有桃花之譬。及其三月，则先生右肾而为男，阴包阳也；先生左肾则为女，阳包阴也。其次肾生脾，脾生肝，肝生肺，肺生心，以生其胜己者。肾属水，故五脏由是为阴。其次心生小肠，小肠生大肠，大肠生胆，胆生胃，胃生膀胱，膀胱生三焦，以生其己胜者。小肠属火，故六腑由是为阳。其次三焦生八脉，八脉生十二经，十二经生十二络，十二络生一百八十丝络，丝络生一百八十缠络，缠络生三万四千孙络，孙络生三百六十五骨节，骨节生三百六十五大穴，大穴生八万四千毛窍，则耳目口鼻四肢百骸之身皆备矣。

　　　观面部五脏形色歌

心经有冷目无光，
太阴黑，目无光彩，此心经冷也。
面赤须言热病当。
面颊赤色，此为心有热也。
赤在山根惊四足，
山根赤色，心经生风，下至准头恶也。
积看虚肿起阴阳。
三阴三阳虚肿，心有积也。
肝经有冷面微青，
面青为肝受冷，主发惊也。
有热眉泡赤又临。
眉上有红赤，为肝有热也。
发际白言惊气入，
发际至印堂略白者，为肝惊也。
食仓黄是积热深。
眉上有红赤，为肝有热也。
脾冷应知面色黄，
面黄印堂反白者，为脾冷也。
三阳有白热为殃。
三阳上白者，为脾热也。
青居发际生惊候，
发际及印堂色青者，脾惊也。
唇口皆黄是积伤。
上下唇黄，为脾受积也。
肺受面白冷为由，
白色在面皮，及人中或青者，皆肺冷也。
热赤人中及嘴头。
人中及嘴头有赤者，肺有热也。
青在山根惊四足，
山根青色，是肺受惊也。
赤居发际积为仇。
发际赤色，乃有积也。
面黑当知肾脏寒。
面带黑者，肾有冷也。
食仓红是热须看。
食仓红者，肾有热也。
风门黄可言惊入，
风门黄者，肾有惊也。
两目微沉积所干。
两目微沉，是积在肾也。

　　医学纲目 【 明?楼英】 

　　　五脏

五脏相胜，病随时令，乃钱氏扩充《内经》藏气法时论之旨，实发前人所未发者也。假如肝病见于春及早晨，乃肝自病于本位也。今反见于秋及日晡肺之位，如肺虚极，肝往胜之，故当补脾肺泻肝也。余仿此。
洁古曰：热则从心，寒则从肾，嗽而气上从肺，风从肝，泻从脾。假令泻兼嗽，又气上，乃脾肺病也，宜泻白、益黄散合而服之。脾苦湿，肺苦燥。气上逆也，其证见泻，又兼面色黄，肠鸣呦呦者，宜服理中汤。泻而呕者，宜服茯苓半夏汤。如泻而渴热多者，宜服黄芩厚朴汤。不渴而热少者，宜服白朮厚朴汤。其他五脏若有兼证，皆如此类推之。更详后论四时推详用药。
心主热，自病或大热，泻心汤主之。实则烦热，黄连泻心汤主之。虚则惊悸，生犀散主之。
肺乘心，微邪，喘而壮热，泻白散主之。肝乘心，虚邪，风热，煎大羌活汤下大青丸主之。脾乘心，实邪，泄泻身热，泻黄散主之。肾乘心，贼邪，恐怖恶寒，安神丸主之。
肺主燥，自病则喘嗽，燥则润之。实则喘而气盛，泻白散主之。
虚则喘而少气，先益黄散，后阿胶散主之。
心乘肺，贼邪，热而喘嗽，先地黄丸，中导赤散，后阿胶散主之。肝乘肺，微邪，恶风眩冒昏愦嗽，羌活膏主之。肾乘肺，实邪，憎寒嗽清利，百部丸主之。脾乘肺，虚邪，体重吐痰泄泻嗽，人参白朮散主之。
肝主风，自病则风搐拘急。肝苦急，急食甘以缓之，佐以酸苦，以辛散之。实则风搐力大，泻青丸主之。虚则风搐力小，地黄丸主之。
心乘肝，实邪，壮热而搐，利惊丸凉惊丸主之。肺乘肝，贼邪，气盛则前伸呵欠微搐，法当泻肺，先补本脏。补肝，地黄丸主之；泻肺，泻白散主之。脾乘肝，微邪，多睡体重而搐，先当定搐，泻青丸主之；搐止再见后证，则别立法治之。肾乘肝，虚邪，憎寒呵欠而搐，羌活膏主之。
脾主湿，自病则泄泻多睡，体重昏倦。脾苦湿，急食苦以燥之。实则泄泻赤黄，睡不露睛，泻黄散主之。虚则泄泻色白，睡露睛，白朮散主之。
肝乘脾，贼邪，风泻而呕，茯苓半夏汤主之。心乘脾，虚邪，壮热体重而泻，羌活黄芩苍朮甘草汤主之。肺乘脾，实邪，能食不大便而呕吐嗽，煎槟榔大黄汤下葶苈丸。肾乘脾，微邪，恶寒泄泻，理中丸之类主之。
肾主寒，自病则足胫寒而逆。人之五脏惟肾无实，小儿疮疹变黑陷，则是肾实水克退心火。
心乘肾，微邪，内热不恶寒，桂枝汤主之。肺乘肾，虚邪，喘嗽皮濇寒，百部丸主之。肝乘肾，实邪，拘急气搐身寒，理中丸主之。脾乘肾，贼邪，体重泄泻身寒，理中丸主之。
凡五脏虚弱，是自己正令不行，乃鬼贼之所克害，当补本脏之正气。假令肺病喘嗽时，于初春见之，法当补肾。见于夏救肺，见于秋泻肺，见于冬补心泻本脏，又名寒泻。大抵五脏各至本位，即气盛不可更补，到所克位不可更泻。
洁古曰：肝病面白，肺病面赤，脾病面青，肾病面黄，心病面黑。若肝病惊搐，而又加面白痰涎喘急之类，此皆难治。余仿此推之。假令春分前，风寒也，宜用地黄、羌活、防风或地黄丸及泻青相间服之。春分后，风热也，宜用羌活、防风、黄芩或泻青丸、导赤散下之。立夏后，热也，宜用三黄丸、导赤散。夏至后，湿热也，宜用导赤散、泻黄散合而服之；或黄芩、人参、木香之类。秋分后用泻白散，立冬后用地黄丸主之，谓不受泻也。
海藏曰：补肝丸：四物汤内加防风、羌活等分为细末，炼蜜丸是也。
镇肝丸：泻青丸，去栀子、大黄，治肝虚。
泻肾丸：治脉洪而实，即前地黄丸，熟地改生地，去山茱萸是也。
此治左手本部脉。若右尺洪实，以凤髓丹泻之。此地黄丸即仲景八味丸去桂、附。若加五味子，肾气丸也。此益肺之源，以生肾水焉。

　　古今医统 【 明?徐春甫】 

　　　五窍相通应证

心窍通于舌。心为脏，小肠为腑。心色赤，主夏三月。心味苦，心液汗，心主血，心声言，心气呵。有余笑，不足忧。《千金》云：心气实则笑不休，虚则悲不已。
肝窍通两目。肝为脏，胆为腑。其色青，旺春三月。肝味酸，肝液泪，肝主筋，肝声泣，肝气嘘。有余怒，不足悲。《千金》云：怒则实，悲则虚。
脾窍通唇口。脾为脏，胃为腑。其色黄，旺四季月。脾味甘，脾液涎，脾主肌肉，脾声歌，脾气呼。有余腹满，不足少气。
肺窍通鼻孔。肺为脏，大肠为腑。其色白，旺秋三月。肺味辛，肺液涕，内主气，外主皮毛，肺声哭，肺气呬。有余喘，不足叹息。
肾窍通两耳。肾为脏，膀胱为腑。其色黑，旺冬三月。肾味咸，肾液唾，肾主骨，肾声呻，肾气欠。有余泄泻，不足则厥逆。

　　　五脏克绝

心病目黑，肾克心，壬癸日绝。肝病皮黑，肺克肝，庚辛日绝，脾病唇青，肝克脾，甲乙日绝。肺病颊肿目赤，心克肺，丙丁日绝。肾病面肿唇黄，脾克肾，戊己日绝。

　　证治准绳 【 明?王肯堂】 

　　　五脏

张洁古曰：五脏子母虚实，鬼贼微正，若不达旨意，不易得而入焉。在前者为实邪。子能今母实，拒贼伤于母，其子又引母所克者妻，来相助，故曰实邪也。在后者为虚邪。母引子之鬼贼至，由母能使子虚也。《内经》云：子能令母实，母能令子虚，此之谓也。妻来乘夫为微邪，夫来乘妻为贼邪，法当泻鬼补本脏。本脏自病为正邪，当虚则补之，实则泻之。经云：滋苗者必固其根，伐下者必枯其上。逆其根，伐其本，则败其真矣。
肝胜肺则肝病，身热发搐，又见肺虚。喘而气短，病见于申酉戌时，是肝真强也。经云：受所制而不能制，谓之真强。法当补脾肺而泻肝，导赤散、泻黄散主之。
刘宗厚云：此皆五脏相胜，病机不离五行生克制化之理者，盖小儿初生襁褓，未有七情六欲，只是形体脆弱，血气未定，脏腑精神未完，所以有脏气虚实胜乘之病。但世俗不审此理，往往遇是率指为外感内伤而用药，致枉死者多矣。悲夫！钱氏论时有脱略，幸而洁古补之。今特参附，诚无穷之惠也。

　　　五脏补泻法

钱氏曰：凡病先虚，或已经下，有合下者，必实其母，后泻其子也。假令肺虚而痰实，此可下之证，先当益脾，后方泻肺也。
泻青丸又名泻肝丸。
钱氏谓肝无补法，故无补肝药。王海藏以四物汤加防风、羌活等分为细末炼蜜丸，名补肝丸。
又以泻青丸去栀子、大黄，名镇肝丸，治肝虚。
导赤散泻丙小肠。
泻心汤泻丁心。
安神丸治心虚疳热，神思恍惚。
海藏八物定志丸，补心正药。
益黄散，又名补脾散。海藏云：此剂补脾以燥湿。东垣云：治胃中寒湿，呕吐腹痛，泻利清白之圣药也。
泻黄散，又名泻脾散。海藏云泻脾热。
阿胶散，又名补肺散。海藏云杏仁本泻肺，非若人参、天门冬、麦门冬之类也。
泻白散，又名泻肺散。海藏云治肺热骨蒸自汗，用此直泻之。栀子、黄芩亦泻肺，当以气血分之。
地黄丸即金匮八味丸去桂、附。海藏云：治肾虚解颅，即鬾病也，治脉毛而虚。
钱氏谓肾无泻法，故无泻肾药。海藏泻肾丸，治脉洪而实，即前地黄丸，熟地改生地，去山茱萸是也。此治左手本部脉。若右尺洪实，以凤髓丹泻之。

　　医学入门 【 明?李梴】 

　　　五脏形证

肝风目直手循捻。
 【 注　气热为外伤风，气温为内生风，热则两眦俱紧不转。凡目直兼青者，必发惊；咬牙甚者，亦发惊。肝主谋，故循衣领，乱捻物。风甚身强反张力大，泻青。心乘，风火相搏则发搐，导赤散。渴喘，泻白散。】 
虚则咬牙呵欠兼。
 【 注　心不受热，目连札不搐，或发搐力小，俱当补肾治肝，肾气丸。如心乘肝等兼证，详见《纲目》。所谓乘者，犹乘车之乘。五脏相乘莫测，如肝病必先治肺补肾，然后审肝脏虚实而调之。余脏仿此。】 
心惊难言合面卧。
 【 注　心惊，搐也。烦热上窜，舌强欲言不能，叫哭。胷热，故欲合卧就凉。宜泻心汤、导赤散、小生犀散。】 
虚则困卧惊悸添。
 【 注　温惊丸主之。】 
脾困身热渴不食。
 【 注　脾困，倦也。实则困睡不露睛，身热，渴欲饮水，或闭或泄黄赤色，宜泻黄散。】 
虚则吐泻风生痰。
 【 注　虚则吐腥，泄泻白色，多睡露睛，四肢渐次生风，或有痰，钱氏白朮散、异功散、理中丸。如肝乘脾，风泄而呕，二陈汤加黄芩。】 
肺燥鼻干手掐目。
 【 注　肺燥则喘嗽，宜则喘而气盛或渴，泻白散润之。手掐眉目具面者，甘桔汤主之。肺只伤寒则不胷满，胷热复有风冷，胷满短气喘嗽，泻白散、大青膏主之。】 
虚则少气喘无厌。
 【 注　虚则唇白色，气哽长出少气，先服益黄散，而后阿胶散。】 
肾寒畏明颅自解。
 【 注　肾只不足，小儿肾虚皆难养多夭，有因病而致虚者可补。】 
下窜足热火欲炎。
 【 注　下窜者骨重，惟欲坠下而缩身也。足热不喜衣覆，心火下于肾部，宜肾气丸或正气汤。又肺病重见肝虚证易治，见肝热证难治。盖肺病久则虚冷，肝强实而反胜也。经曰：受所制而不能制，谓之真强。法当补脾肺而后泻肝。肺胜者，当补肝泻肺。然嗽久虚羸，不可服泻白散，宜肾气丸。五脏病机，不离五行生克制化之理，所以有脏腑虚实乘胜之病。世俗不审此理，往往率指为外感内伤，而用药枉死。此钱氏、洁古之功大矣哉！】 

　　五脏绝歌 【 明?乔岳】 

　　　心

吐泻变为痢，血黑渴难当。
心主血，心绝则血色变黑，虚燥而发渴。
肌瘦难行坐，虚舌不缩藏。
心主舌，绝则不能收。
两脸如脂赤，
痢久则面当无色，今面色反如脂者，心绝则阳虚上发也。
无语口生疮。
心主舌，绝则不能语。
若向夏中得、更莫细思量。

　　　肝

眼目时时濇，浑身似醉人。频频只要睡，心烦又多嗔。
肝绝则不能开视，故濇而只要睡。又肝主筋，力絶则如醉人，不能举也。又肝主怒，绝则多怒不止也。
唇白眼泡肿，狂躁足啼声。东方应此候，病则不宜春。

　　　脾

面色黄时好，不可见相传。体弱憎寒甚，虫行觅食飡。
脾主肢，体绝则体弱。又脾绝则肾逆乘之，故发憎寒。脾绝则胃热，故虫不安而上吐出。
吃乳唇无力，齿露盖时难。
脾主唇，绝则不能收掩其齿，又不能吮乳。
眼倾休下药，
眼眶属脾，绝则倾陷。
免更住人间。

　　　肺

肺候应白色，莫使见绝形。鼻青孔燥黑，腹胀眼眶倾。
肺主鼻，绝则肝逆乘之而色青。又肺绝则无涕，故孔黑燥也。肺主眼泡，绝则陷之。
项直喘气急，胷凸没回声。
肺主气，绝则喘急项直以引气也。气绝则胷中满凸，但有出气而无回气也。
秋间逢此侯，四方别托生。

　　　肾

冷汗时时有，尿多夜里惊。
肾绝则阴阳相离，故冷汗出而小便不禁。精者神之舍，绝则精神离，故夜里多惊。肾属阴，夜亦属阴故也。
遍身生粟疥，手足冷如冰。
阳尽不能充暖故也。
项倒头难举，面黑没精神。
肾绝则天柱骨倒，面目皆黑，无精神也。
此候应壬癸，冬得殒其身。
古今图书集成医部全录卷四百七

　小儿初生诸疾门

　　黄帝素问

　　　奇病论篇

帝曰：人生而有病巅疾者，病名曰何？安所得之？岐伯曰：病名为胎病。此得之在母腹中时，其母有所大惊，气上而不下，精气并居，故令子发为巅疾也。
【 注　此女子胞之为病也。有所大惊，则气暴上而不下。夫精以养胎，而精气并居者也。母受惊而气上，则子之精气亦逆，故令子发为巅疾也。思谓巅当作癫。按婴儿癫癎，多因母腹中受惊所致。然癫疾者逆气之所生也，故因气上逆而发为癫疾。兆璜曰：胎中受病，非止惊癎。姙娠女子饮食起居，大宜谨慎，则生子聪俊，无病长年。】 

　　千金方 【 唐?孙思邈】 

　　　初生出腹论

小儿初生出腹，骨肉未敛，肌肉犹是血也，血凝乃坚成肌肉耳。其血沮败，不成肌肉，则使面目绕鼻口左右悉黄而啼，闭目聚口撮面，口中干燥，四肢不能伸缩者，皆是血脉不敛也，多不育。若有如此者，皆宜与龙胆汤也。
儿生落地不作声者，取暖水一器灌之，须臾当啼。儿生不作声者，此由难产气少故也。可取儿脐带向身却捋之，令气入腹，仍呵之至百度，啼声自发。亦可以葱白徐徐鞭之，即啼。
儿生十许日怒啼。似衣中有刺者，此或脐燥还刺其腹，当解之，易衣更裹，仍以温粉粉之。若脐不愈，烧绛帛末粉之。若过一月脐有汁不愈，烧虾蟆灰粉之，日三四度。若脐中水及中冷，则令儿腹绞痛，夭糺啼呼，面目青黑，此是中水之过，当炙粉絮以熨之，不时治护。脐至肿者，皆随轻重，重者便灸之，乃可至八九十壮；轻者脐不大肿，但出汁，时时啼呼者，捣当归末和胡粉傅之，炙絮日熨之，至百日愈，以啼呼止为候。 【 按初生小儿，针灸不可妄施，兹云炙之可至八九十壮，虽今古异宜，亦须斟酌。】 
若儿粪青者，冷也。与脐中水同。
乳哺不进者，腹中皆有痰癖也，当以四物紫丸微下之，节哺乳，数日便自愈。小儿微寒热，亦当尔利之，要当下之，然后乃瘥。

　　　惊癎

新生即癎者，是其五脏不收敛，血气不聚，五脉不流，骨怯不成也，多不全育。其一月四十日已上，至期岁而癎者，亦由乳养失理，血气不和，风邪所中也。病先身热掣瘲，驾啼叫唤而后发癎，脉浮者为阳癎，病在六腑，外在肌肤，犹易治也。病先身冷，不惊掣，不啼呼，而病发频率沉者为阴癎，病在五脏，内在骨髓，极难治也。
初出腹，血脉不敛，五脏未成，稍将养失宜，即为病也，时不成人。其经变蒸之后有病，余证并宽，惟中风最暴卒也。小儿四肢不好惊掣，气息小异，欲作癎，及变蒸日满不解者，并宜与龙胆汤。
凡小儿不能乳哺，当与紫丸下之。小儿始生，生气尚盛，但有微恶，则须下之，必无所损。及其愈病，则致深益。若不时下则成大疾，疾成难治矣。凡下，四味紫丸最善。虽下，不损人，足以去疾。若四味紫丸不得下者，当以赤丸下之；赤丸不下，当倍之。若已下而有余热不尽，当按方作龙胆汤稍稍服之，并摩赤膏。
风癎亦当下之，然当以猪心汤下之。惊癎但按图灸之，及摩生膏，不可大下也。何者？惊癎心气不定，下之内虚，益令甚尔。惊癎甚者，特为难治。故养小儿常慎惊，勿令闻大声，抱持之间当安徐，勿令惊布。又天雷时，当塞儿耳，并作余细声以乱之也。凡养小儿，皆微惊以长其血脉，但不欲大惊。大惊乃灸惊脉。若五六十日灸者，惊复更甚；生百日后灸惊脉，乃善。

　　　变蒸论

凡儿生三十二日一变；六十四日再变，变且蒸；九十六日三变；一百二十八日四变，变且蒸；一百六十日五变；一百九十二日六变，变且蒸；二百二十四日七变；二百五十六日八变，变且蒸；二百八十八日九变；三百二十日十变，变且蒸。积三百二十日小蒸毕后，六十四日大蒸；蒸后六十四日复大蒸；蒸后一百二十八日复大蒸。凡小儿自生三十二日一变，再变为一蒸；凡十变而五小蒸，又三大蒸；积五百七十六日大小蒸都毕，乃成人。小儿所以变蒸者，是荣其血脉，改其五脏，故一变竟，辄觉情态有异。其变蒸之候，变者上气，蒸者体热。变蒸有轻重：其轻者体热而微惊，耳冷尻冷，上唇头白泡起如鱼目珠子，微汗出；其重者体壮热而脉乱，或汗或不汗，不欲食，食辄吐哯，目白睛微赤，黑睛微白。又云目白者重，赤黑者微，变蒸毕，自精明矣。此其证也。单变小微，兼蒸小剧。凡蒸平者五日而衰，远者十日而衰。先期五日，后期五日，为十日之中，热乃除耳。儿生三十二日一变，二十九日先期而热，便治之如法，至三十六七日蒸乃毕耳。恕不解了，故重说之。且变蒸之时，不欲惊动，勿令傍多人。儿变蒸或早或晚，不如法者多。又初变之时或热甚者，违日数不歇，审计变蒸之日，当其时有热微惊，慎不可治及灸刺，但和视之，若良久热不可已，少与紫丸微下，热歇便止。若于变蒸之中，加以时行温病，或非变蒸时而得时行者，其诊皆相似，惟耳及尻通热，口上无白泡耳。当先服黑散以发其汗，汗出温粉粉之，热当歇，便就瘥；若犹不都除，乃与紫丸下之。儿变蒸时，若有寒加之，即寒热交争，腹腰夭糺，啼不止者，熨之则愈也。 【 熨法即炙粉絮熨之。】 变蒸与温壮伤寒相似。若非变蒸，身热耳热尻亦热，此乃为他病，可作余治。审是变蒸，不得为余治也。
又一法：凡儿生三十二日始变，变者身热也；至六十四日再变，几且蒸，其状卧端正也；至九十六日三变，定者候丹孔出而泄；至一百二十八日四变，变且蒸，以能欬笑也；至一百六十日五变，以成机关也；至一百九十二日六变，变且蒸，五机成也；至二百二十四日七变，以能匍匐也；至二百五十六日八变，变且蒸，以知欲学语也；至二百八十八日九变，以亭亭然也。凡小儿生至二百八十八日，九变四蒸也。当其变之日，慎不可妄治之，则加其疾。变且蒸者，是儿送迎月也。蒸者，甚热而脉乱汗出是也。近者五日歇，远者八九日歇也。当是蒸上，不可灸刺妄治之也。

　　小儿直诀 【 宋?钱乙】 

　　　胎惊

小儿初生，壮热吐哯，身体强直，手足抽掣，目反直视，是胎惊风证也。
 【 注　按前证多因娠妇忿怒惊恐，调摄乖常，或挟外邪内伤于胎。盖母有所触，胎必感之。当用猪乳膏拭儿口中，或用惺惺散加漏芦令母烈服，使药通乳中，儿病自愈矣。】 
百日内发搐，真者不过两三次必死，假者频发不死。真者内生惊癎，假者外伤风冷。血气未实，不能胜任，故发搐，口中气热，用大青膏涂顖、浴体二法。
 【 注　按前证多因胎中受患，或乳母郁怒传儿，或儿脾伤自病。当固元气为主，而兼治其母。仍参吮乳不能类治之。后仿此。】 

　　　变蒸

小儿在母腹中乃生骨气，五脏六腑成而未全。自生之后，即长骨脉，五脏六腑之神智也。变者易也，自内而外，自下而上，又身热。故以生之日后三十二日一变蒸，即智意有异于前。何也？长生脏腑智意故也。何谓三十二日长骨添精神？人有三百六十五骨，除手足中四十五碎骨外，有三百二十数。自生下，骨一日十段而上之。十日百段，而三十二日计三百二十段为一变，亦曰一蒸。骨之余气，一自脑分入龈中，作三十二齿；而齿牙不及三十二数者，由变不足其常也。或二十八日即长二十八齿，已下仿此，但不过三十二之数也。凡一周遍乃生虚热诸病，如是十周则小蒸毕也。计三百二十日，生骨气乃全而未壮也。故初三十二日一变生肾生志，六十四日再变生膀胱，其发耳与骨?尻冷。肾与膀胱俱主于水，水数一，故先变生之。九十六日三变生心喜，一百二十八日四变生小肠，其发汗出而微惊。心为火，火数二。一百六十日五变生肝哭，一百九十二日六变生胆，其发自闭 【 一云目不闭】 而赤。肝主木，木数三。二百二十四日七变生肺声，二百五十六日八变生大肠，其发肤热而汗或不汗。肺者金，金数四。二百八十八日九变生脾智，三百二十日十变生胃，其发不食腹痛而吐乳。此后乃齿生，能言知喜怒，故云始全也。太仓云：气入四肢长碎骨，于十变后六十四日长其经脉手足。手受血，故能持物；足受血，故能行立也。经云：变且蒸，谓蒸毕而足一岁之日也。师曰：不汗而热者发其汗，大吐者微止，不可余治。是以小儿须变蒸蜕齿者，如花之易苗。所谓不及三十二齿者。由变之不及，齿当与变日相合也。年壮而视齿方明。
【 注　按小儿变者变其情态，蒸者蒸其血脉，故三十二日一变，每变毕则情态异常。《全婴方》论云：变蒸者以长气血也。变者上气，蒸者发热也。轻则体热虚惊，耳冷微汗，唇生白泡，三日可愈；重者寒热脉乱，腹疼啼叫，不能乳食，食即吐哯，五日方愈，古方以黑散子紫丸子主之。窃谓此证小儿所不能免者，虽勿药可也。况前药乃属峻厉，非惟脏腑不能胜，抑且反伤气血，慎之慎之！予尝见一小儿至二变，发热有痰，投以抱龙丸一粒，卒至不救，观此可验矣。若不热不惊，略无证候而暗变者，盖受胎气壮实故也。然其候与伤寒相似，但以唇上白泡验之。亦有受胎气壮实，不热不惊，或无证候而暗变者，不必服药。然父母爱子之心胜，稍有疾病，急于求医；而医不究病倩，率尔投剂。殊不知病因多端，见证相类，难以卒辨。况古人禀厚，方多峻厉之剂，慎服可也。】 

　　　吐泻

初生十日内吐泻壮热，不乳，或乳不消，或白色，先用白饼子下之，后用益黄散和之。
初生下吐，因秽恶下咽故也，用木瓜丸主之。凡初生急须拭凈口中，否则啼声一发，秽物咽下，致生诸病。
 【 注　按芽儿初生之患，多因乳母不慎七情，不节厚味，传儿为病，当审其因以调治其母。前所用之药，恐脏腑脆嫩，不能胜受，治者审之。】 

　　　夜啼

夜啼者，小儿筋骨血脉未成而多哭，脾脏冷而痛也，当与温中药或花火膏主之。
若虚怯为冷所乘，则唇青。
 【 注　按前证多因禀赋不足，或乳母饮食七情亏损所致。若面色白及白睛多者，属肾气不足，至夜则阴盛而腹痛也，用六味丸。若脸青唇白，或小便黄短，属脾气不足，至夜则阴盛而腹痛也，用钓藤散。若脸红舌白，或小便赤濇，小肠热也，用导赤散加辰砂；如不应，属肾火，用地黄丸。唇色青白，口中气冷，或肢体冷，或泄泻曲腰，或泄泻不乳，此脾肾虚弱，用六神散；兼呕吐，用六君子汤。大便不化，乳少腹胀，用五味异功散加漏芦，令母服之，儿病自愈；儿亦服四五滴尤妙，儿大数滴。】 

　　　惊啼

惊啼者邪气乘心也，当以安神丸主之。
 【 注　按哭而不啼多泪，是惊悸也；啼而无泪，是痛也。若因心血不足，用秘旨安神丸；心火炽盛，用导赤散；木火相搏，用柴胡栀子散；肝血不足，用六味丸。所云十啼者，盖亦大同小异耳。】 

　　　撮口

若浴后拭脐不干，风入作疮，令儿撮口甚者，是脾虚也。若频撮口，是气不和也。益黄散主之。
 【 注　愚按前证果因浴后拭挹不干，用枯矾为末搽之即愈。若兼乳母肝脾有热，助儿为患，当用加味逍遥散以治其母。若风入作疮，邪传于脾，撮口者，其害匪轻；七日内患者，其危尤速。】 

　　　胎肥胎热胎怯

胎肥者，生下丰厚，目睛粉红，大便干难，时出涎水。
胎热者，生下有血色，时叫哭，身热淡黄，目睛多赤，大便色黄，急欲食乳，并用浴体法主之。
胎怯者，生下面白，肌肉瘦弱，大便白水，身无血色，哽气多哕，亦用浴体法。
 【 注　按浴体之法，乃开发腠理，疏泄阳气者也。其胎气果热，在暑月庶几可用。其或胎怯而用前法，恐复伤真气也。然此证属有余者，胎肥胎热也。因母食膏梁厚味，或怒火郁热。胎怯弱者，因父精不足，或母气虚弱，用八珍汤；父精不足，用地黄丸；俱加漏芦令子母俱服。】 

　　　脐风

急欲乳不能食者，此风邪由脐而蕴热心脾，致舌厚唇燥，不能吮乳也。
 【 注　按前证果因外邪而唇口撮紧者，名为脐风，多不能救。若心脾有热，舌尖痛不能吮乳，舌本痛不能送乳者，以柳华散敷之。若舌下肿如小舌者，或舌络牵痛，或齿龈患白星，俱用线针剌出毒血，亦敷前散。若唇肿痛或裂纹作痛，以当归膏调前散敷之。若暴病发热，作渴饮冷，大便秘结，用泻黄散疏导其热。若病后发热，口渴饮汤，大便不实，用异功散调补胃气。若服攻伐之剂，兼呕吐，或腹痛，脾胃复伤也，用四君子汤。或口角流涎，或痰气壅盛，脾不能摄也，用六君子汤。若儿自食甘肥，或母食酒面，致儿口舌生疮，用清胃散以清热。若作呕，少食泄泻，用白朮散以补脾。若手足并冷，或腹痛恶寒，用六君、炮姜以温中。若因乳母饮食劳役失宜，致儿发热，用补中益气汤。因乳母肝脾二经血虚，内热传儿，用加味逍遥散、八珍汤。因乳母肝脾郁怒，血伤内热，致儿为患，用加味逍遥散、加味归脾汤。俱加漏芦子，亦服数滴，仍参前弄舌类。凡针重舌，以针直刺，不可横挑，恐伤舌络，则言语不清。】 

　　　胎黄

若百日或半年不因病而身黄者，胃热胎疸也；若淡黄兼白者，胃怯也。
 【 注　初生身黄壮热，不乳便秘，此为胎热，用地黄汤。若二便赤濇，腹胀面赤，饮水，用茵陈汤，调五苓散。若清便自调，四肢并冷，用益黄散。淡黄白，用调中丸。】 

　　　语迟

若患吐泻，或大便后，虽有声而不能言，又能咽物者，非失音，此肾怯不能上接于阳也，当以地黄丸主之。凡口噤不止，则失音语迟。
 【 注　按前证多因禀肾不足。盖肾脉系于舌本，非地黄不能治。故患此证者，若仰首呵欠则嗽。如未应，须兼以补中益气汤滋其化源。若阴火上炎，肺金受伤而失音者，亦治以前法。《保婴集》云：小儿五六岁肾气不足而不能言者，用菖蒲丸；口噤不能言者，用地黄丸。】 

　　　行迟齿迟

长大不行，行则脚软；齿久不生，生则不固，皆胎弱也。
 【 注　按前证即五迟之证也。盖肾主骨，齿者骨之余也。良由父母精血不足，肾气虚弱，不能荣养而然耳。有肝肾虚长而不能行者，有肝气虚手足拳挛者，有肝肾虚而脚不能舒展者，并用地黄丸滋补之。有心气虚而不能言语，用团参汤、补中益气汤培养之。若久病或五疳所致者，但调补脾胃为主。《全婴方》云：头项手足身软，谓之五软证，皆胎禀肾气怯弱也。】 

　　儒门事亲 【 元?张从政】 

　　　夜啼

夫小儿夜啼不止者，当用灯花一枚，研细随乳汁下，并三服，则每服用灯花一枚。服罢此药，于凈室中卧一两日，即止也。

　　　拗哭不止

夫小儿拗哭不止，或一二日或三四日，乃邪祟之气凑于心，拗哭不止也。有藏经一法，以绵绢带缚手足讫，用三姓妇人凈驴槽，卧小儿于其中，不令傍人知而觑之，移时则拗哭自止也。

　　　悲哭不止

夫小儿悲哭，弥日不休，两手脉弦而紧。戴人曰：心火甚而乘肺，肺不受其屈，故哭，肺主悲。王太仆云：心烁则痛甚，故烁甚悲亦甚。今浴以温汤，渍形以为汗也。肺主皮毛，汗出则肺热散矣。浴止而啼亦止。仍命服凉膈散加当归、桔梗，以竹叶、生姜、(石卜)硝同煎服，泻膈中之邪热。

　　　小儿风门

凡小儿三五岁或七八岁至十余岁，发惊涎潮搐搦如锯拽，不省人事，目瞪喘急，将欲死者，《内经》曰：此者得之在母胎胞之所受悸惕惊骇恐惧之气。故令小儿轻者为惊风天吊，重者为癎病风搐，胎中积热者为脐风。已上诸风证，可用吐涎散吐之。吐讫，宜珠、犀、龙、麝清凉坠痰之药；其食乳之子，母亦宜服安魂定魄之药，定志丸之类是也。故妇人怀孕之月，大忌悲忧惊怖，纵得子必有前疾。小儿风热涎嗽者，可以通圣加半夏同煎温服。

　　丹溪心法 【 元?朱震亨】 

　　　小儿论

乳下小儿常多湿热、食积、痰热、伤乳为病，大概肝与脾病为多。
小儿易怒，肝病最多。大人亦然。肝只是有余，肾只是不足。
小儿夜啼，此是邪热乘心。
 【 注　夜啼，小儿脏冷也。阴盛于夜则冷动，冷动则为阴极发躁，寒盛作疼，所以夜啼而不歇。】 
小儿变蒸，是胎毒散也。

　　幼科全书 【 元?朱震亨】 

　　　胎疾

凡小儿在月内有病者，皆胎疾也，并治其母。小儿月内肠胃甚脆，气血未充，若有微疾，不可妄施补泻，恐伤脏腑。脏腑一伤，将贻患于终身，或至夭命，可不戒哉！如不得已而用汤丸，毋伐天和，中病即止，又不可过剂也。乳母服药，必别择乳母乳之，而后可补可泻也。若蓐母自乳。则不可乱投汤药。盖产后之妇，气血甚虚，有补无泻，苟儿有热而用凉药，则犯产后之禁，必害其母；如有温补，则反助小儿之热，又害其子。医者人之司命，偏害之事而可妄为乎？必须斟酌谨慎，勿损阴隲也！
凡小儿生下就死者，急看儿口中悬痈，前腭上必有泡塞住，即以手指摘破其泡，连用软绵拭令血凈；若血入喉即死。
万氏曰：儿生十日之内，常抱向明处，视其口中为要。
凡小儿初生下气绝不能啼者，必因难产，或因冒寒所致。急以绵絮包裹于怀中，未可轻断脐带，却将包衣置铫中，向炭上以水煮之；又作大油炷点着，往来于脐带上下燎之；须臾热气由脐入腹，便能啼哭，方可洗浴，却断脐带。若不如此急救，便断脐带者，多死不治。
万氏曰：俗名闷脐生，即寤生，乡俗有连呼其父乳名即醒者。
凡小儿初出胎时，被风寒所吹，鼻塞服药不得者，用天南星为末，生姜自然汁调成膏，贴顖门上自愈。
万氏育婴贴顖法，加北细辛、葱汁更好。
凡小儿生后，或月内，或百日，痰多气喘，目闭眼赤，眵泪，神困呵欠，遍身壮热，小便赤濇，大便不通，时复惊烦，此胎热也。因母平日恣食辛热，食服暖药而致。以凉惊丸、黄连解毒汤治之。
凡小儿生后，觉口中冷，腹痛肠鸣泄泻，昏昏多睡，或夜啼，此胎寒也。因母喜啖生冷，或有外感，多服凉药，致伤胎气。以理中丸、匀气散治之。
凡小儿生下浮胖，通身红色，满月以后，渐渐瘦弱，五心烦热，此名胎肥。又有生下面无精光，身无血色，目无精采，肌肉瘦削者，此名胎怯。并宜内服八物汤，而外用浴体法。
凡小儿生下遍身面目皆黄，状如金色，身上壮热，大便不通，小便如栀子汁，乳食不思，此胎黄也，因蓐母受热而传于胎，以地黄汤治之。
凡小儿生下，壮热翻眼握拳，噤口直目，涎潮搐热，目闭面青，此胎惊也。因母忿怒跌仆以致触胎。视其眉间气色赤而鲜者可治；若黑暗者不可治。以至圣保命丹，金、银、灯心汤下。
凡小儿生下，大小便三五日不通者，此名锁肚。胎中受热，热毒壅盛，结于肛门，闭而不通，无复滋润。急令妇人以温水漱口，吸咂儿前后心并脐下手足心共七处，凡四五次；再用轻粉五分，蜜少许，温水化开，时时少许服之，以通为度。如更不通，即是肛门内合，或以金簪透而通之，须刺入二寸许，以香油和蜜纳入孔中，粪出为快也。若肚胀不乳，作呻吟声，至于一七，难可望生。
凡小儿初生时即不吃乳者，此由拭口不净，恶秽入腹，致令腹满气短，不能吃乳。或有吐呕，乳不得下；或胎中受寒，令儿腹痛，亦不吮乳，此则多啼，俱以木香散治之。

　　　脐风

脐风者，由断脐之后，被水湿风冷之气所乘而流入心脾，遂令腹胀脐肿，四肢强直，日夜多啼，不能吮乳，甚则发为风搐。若脐青肿，撮口不开者，是为内搐，不治；爪甲黑者即死。

　　　撮口

撮口者，由胎气夹热，兼之风气入脐，流入心脾二经，故令舌强唇青，口撮喘急，啼声不出，不乳。若口出白沫而四肢冷者不治。撮口最为急候，一腊之内，见之尤甚。

　　　噤风

噤风者，眼闭口噤，啼声渐少，吮乳不得，口吐白沫，大小便皆不通。亦由胎中受热，热毒流入心脾，故形见于喉舌间也。
此上三证，其名虽异，受病之源则一。初生七日，得此证者，多不可治。若不急救，坐以待死，良可惜焉！
但见小儿喷嚏，多啼身热，不乳，急看小儿上腭有小泡如粟米大，或以指甲，或以穵耳轻轻刮去，以绢缠手指蘸温水，拭净其血，勿令下咽，便安妥，不必服药，诚良法也。
如儿牙关紧急，已成撮口惊搐者，先用撮风散以开其关，次用控痰散以吐其痰，后用益脾散以和其胃，保命丹袪惊即愈。若手足挛拳，口噤不开者，不治。
亦有热在胷膛，伸缩无时，呢呢作声，努胀其气。以致脐突浮肿，此非断脐使之然也，但散其热自愈，加减龙胆汤主之。
亦有肚胀青筋，吊肠卵疝，内气引痛而撮口者，皆肠胃郁结不通致之。治法贵乎疏利，紫霜丸量而与之，一粒金丹尤妙。

　　　西江月

胎黄状如金色，身热大便难通，小便黄赤色蒙胧，少乳时时舌弄。此证传来母毒，脾胃湿热相攻，凉经凉血解重重，保养胎元兼用。
外有胎肥胎瘦，此为禀赋虚羸，父精母血必多亏，儿子不充元气。此个甚难调理，愚夫不晓支持，一朝有病至倾危，却把命来找对。
生下时时吐奶，不思乳食昏沉，此为秽物下咽门，拭洗未能洁净。会厌中间阻隔，太仓上口留凝，豁痰顺气药通神，炮制生姜作引。
生下忽然腹胀，脐中血水淋漓，断脐将息失其宜，客水邪风侵入。外用灰矾粘贴，速令干较为奇，若还撮口哭声稀，纵有神丹莫治。
小儿生下数日，睡中啼哭多惊，此因母气失和平，常因七情为病。以致胞胎气逆，痰涎流入脾心，治须顺气更精神，镇坠痰涎始定。
胎热遍身如火，发斑丹毒风疮，神昏目痛又惊章，大小便难哭嚷。此是母贪煎炒，温经暖药乖方，急须解毒令清凉，甘草黄连为上。
胎寒生来吐泻，大便滑溜多清，腹中疼痛哭声频，面色青白不定。平日母多生冷，寒邢传入胎经，治宜丸散用甘温，可保婴儿性命。
小儿初生病证，许多名状难同，胎惊撮口共脐风，寒热瘦肥黄肿。呕吐昏昏不乳，脐间血水溶溶，未从满月病来凶，好似风中烛弄。
最是脐风可畏，三朝八日为殃，初然喷嚏似风伤，啼哭时时吵嚷。急看小儿上腭，刮破白泡中央，展揩恶血细端详，莫使下喉为上！
若是不知此法，致令泡落儿吞，忽然腹胀满膨膨，脐肿青筋散乱。撮口昏昏不乳，目瞪又紧牙关，啼声不出命归天，劝取衣棺急办。
小儿为何难治？古今号曰哑科，脉无可诊待如何，口不能言病作。父母时时惊怕，医人试验诚多，从容审证用方药，有甚难为捉摸。
要识小儿治法，方为业擅专门，半周一岁病何因？胎毒单单现证。自后饮食渐广，肥甘之变须明，此时脾胃病多寻，消食养脾法定。
小儿纯阳之体，阴阳不可偏伤，常带三分饥与凉，此个孩儿易养。大抵脾常不足，有余肝气须防，不寒不热药为良，切忌妄行孟浪！
胎病要行解毒，无如甘草黄连，若加脾弱病相缠，参朮陈皮有验。巴豆牵牛丁桂，砒硫白汞青铅，俱伤正气损真元，悞了孩儿命短。

　　　变蒸

此小儿正病者，盖变者变易也，每变毕即性情有异于前。何者？生长脏腑之意也。蒸者，蒸蒸然热也。万物生于春，长于夏者，以阳主生长也。于人亦然。所以变蒸足始乃成人，血气充实骨肉坚牢也。小儿此证譬如蚕之有眠，龙之脱骨，虎之转爪，而变化同也。故每三十二日有一变蒸，至五百七十六日，大小变蒸足矣。轻则发热微汗，其状似惊；重则壮热脉乱而数，或汗，或烦啼躁渴。轻者五日解，重者八日解。其候与伤寒相似。亦有变蒸之余感寒邪者，但变蒸则耳冷，上唇发泡，状如浊珠；若寒邪搏之，则寒热交争，腹中作痛，而啼哭之声日夜不绝。治此之法，轻者不须服药，重者以平和饮子微表之。热甚便秘，以紫霜丸微利之；若吐泻或不乳而多啼者，以调气散治之。
凡小儿当变蒸之时，不热不惊，别无他证者，是为暗变，此受胎气壮盛故也。

　　　西江月

小儿变蒸何以？三十二日为期，精神改变异常时，发热蒸蒸昏睡。遇过风寒外感，或兼乳食伤脾，留连苦楚莫差池，好把汤丸调治。
大抵六十四日，初生肾与膀胱，再生心火与小肠，肝胆第三长养。肺与大肠居四，脾胃五次猜详，三焦包络不同乡，只为有名无状。
变蒸发热，此小儿正病，不须服药，当于类下求之，不可错误！
小儿变生智慧，自然发热如蒸，昏昏不乳欠醒醒，恰似蚕眠相应。医者不须妄治，父母何必忧惊，三日之后自和平，莫怕别生形证。
若遇风寒外感，惺惺散子堪行，内伤乳食不安宁，保和养脾兼进。欬嗽参苏饮子，吐泄理中最灵，惊来搐掣用泻青，导赤亦宜选用。

　　奇效良方 【 明?方贤】 

　　　辨小儿生下三月已前中病不治

风噤　猢狲噤　脐风　撮口　欬嗽　伏声　木舌　重腭　解颅　项强　胷高

　　　胎热

凡小儿胎热者，但看初生下肌肤红白，二月已后，遍身黄肿，眼闭不开，作呻吟声。此因胎内有热，或因母服热药所致，亦谓之血疸。治之以辰砂金箔散、牛黄膏乳上吮之，兼以黄蘗皮煎汤浴之，此良法也。

　　　变蒸

观诸变蒸热作惊，须见日角左边眉间脉红是也。大凡初蒸见一条，长一二分。在眉上者轻，自日角垂至眉上者重。变蒸发热，见二条红者，两三次蒸。热在内不解，脉红带叉，因惊而蒸脉青。变蒸多次，青在左太阳，因伤风而蒸。自顖门青至眉之上，因惊而蒸。三处皆青，三证皆见。若及三十二齿者，变蒸足也。

　　片玉心书 【 明?万全】 

　　　初生诸疾胎疾

初生三五日，大便血尝来。黑色为胎粪，鲜红实可哀。初生便呕吐，胞浆蓄胃中。物尽吐自止，不止便为凶。小儿初生十日内，少乳多啼常喷嚏。急看喉中有珠泡。手法刮去免忧虑。
怕看撮脐风，撮脐粪少通。急用解毒散，便下得从容。便闭肚膨胀，口紧咬唇青。时时手足掣，脐风枉用心。腹胀不便名锁肚，口紧不乳是噤风。目视叫哭盘肠钓，天钓身仰似角弓。初生芽儿有此病，父母欢喜一场空。
变蒸休用药，三日自然安。外感惺惺散，伤食保和丸。胎热甘草黄连汤，胎寒去连加桂方。胎黄甘草加茵陈，胎惊辰砂一味良。胎瘦胎肥浴体法，胎怯五软用地黄。此是家传真口诀，儿孙记诵莫遗忘！
肝色多青心赤红，脾黄肺白肾黑同。黄白疳虚黑中恶，赤红是热青惊风。
语迟者，由儿在胎之时，母受惊邪之气乘心，儿感母气，心神不定，不能荣舌，故尔语迟。菖蒲丸主之。
受胎，母即有惊邪二气乘心，舌木加菖蒲、茯神、参、远志、麦冬、当归、乳香、砂，蜜丸粟大，吞二十，薄荷汤下，语迟瘥。
夜啼之证有四：惊啼，热烦啼，腹痛啼，神不安啼。
惊啼者，邪热乘于心也，当安心，以导赤散加灯心退心热，以安神丸定心，效。
热烦啼者，其哭无泪，见灯则喜而止，以导赤散加麦冬、栀子仁治之。
腹痛啼者，脏冷而痛也，面青而无光，以温中药调理中丸、益黄散治之。
神不安啼者，睡中忽觉自哭，以安神丸灯心烧灰，调汤吞服。
又有拂其性而拗哭者，要审明白，不可妄投汤丸。
袓传治夜啼，以至圣保命丹，灯心灰调汤下，甚效。
小儿夜啼四证，忤惊肚痛心烦，如逢拗哭忤家言，睡中忽啼惊见。肚痛手足厥冷，腰曲口气冰寒，心热烦躁不安眠，其证面赤腹暖。
既辨夜啼证候，其间治法须明，分明传授与人间，只得心诚求遍。忤惊安神丸子，理中专治脾痛，凉惊锭子治心烦，总用灯花妙散。
啼哭直视热在肝，泻青一服实时安。啼哭面赤热在心，导赤麦冬效如神。
面赤四逆腹中痛，益黄散用姜汤送。夜夜见灯多拗哭，父母娇爱多不足。

　　幼科发挥 【 明?万全】 

　　　胎疾

小儿初生至周岁者，皆为胎疾。
气，阳也；血，阴也。人之有生，受气于父，阳之变也；成形于母，阴之合也。阴阳变合而成其身。身之中，形脏四：头面一也，耳目口鼻二也，手足三也，皮肉筋骨四也；神脏五：心藏神，肝藏魂，脾藏意，肺藏魄，肾藏志是也。凡五脏者，皆父母一体而分者也。形拘于一偏而不能相通者，阴之静也；神随感而动者，阳之动也。儿之初生，只是一块血肉耳，虽有形而无所用，虽有五脏而无其神，犹空脏也。至于变蒸之后，皮肉筋骨以渐而坚，声色臭味以渐而加，志意智慧以渐而发，知觉运动而始成童，此天地生物之心，至诚不息。
有因父母禀受所生者，胎弱胎毒是也。胎弱者，禀受于气之不足也。子于父母，一体而分。如受肺之气为皮毛，肺气不足，则皮脆薄怯寒。毛发不生；受心之气为血脉，心气不足，则血不华色，面无光彩；受脾之气为肉，脾气不足，则肌肉不生，手足如削；受肝之气为筋，肝气不足，则筋不束骨，机关不利；受肾之气为骨，肾气不足则骨软。此胎禀之病，当随其脏气求之。肝肾心气不足，宜六味地黄丸主之；脾肺不足者，宜参苓白朮丸主之。子之羸弱，皆父母精血之弱也。所谓父强母弱生女必羸，父弱母琼森男必弱者是也。故儿有头破颅解，神慢气少，项软头倾，手足痿弱，齿生不齐，发生不黑，行走坐立，要人扶掖，皆胎禀不足也。并宜六味地黄丸主之。
或问胎禀不足之证，得于父母，有生之初，如何医得？予曰：诸器破损者，尚可补之，岂谓胎弱者不可补之乎？贵得其要也。夫男女之生，受气于父，成形于母。故父母强者，生子亦强；父母弱者，生子亦弱。所以肥瘦长短大小姸媸，皆肖父母也。儿受父母之精血以生，凡五脏不足者，古人生地黄丸主之。或曰：五脏不足而专补肾，何也？曰：太极切分，天一生水。精血妙合，先生两肾，肾者五脏之根本也。经云：植木者必培其根。此之谓也。

　　　胎惊

初生月内非脐风证发搐者，此胎惊也。宜至圣保命丹，金银磨水送下；或用全蝎一枚，薄荷叶包炙为末，朱砂末三分和匀，猪乳调五粒许。如常发者，名胎癎，不可治也。

　　　脐风

治未病：脐在两肾之间，任冲胃三脉之所系也。儿之初生，断脐护脐，不可不慎。故断脐之时，隔衣咬断者，上也；以火燎而断之，次也；以剪断之，以火烙之，又其次也。护脐之法：脐既断矣，用软布缠裹，待干自落，勿使犯去也。三朝洗儿，当护其脐，勿使水渍入也。脐落之后，当换包裙，勿使尿湿浸及脐中也。如此调护，则无脐风之病。所谓上工治未病，十得十全也。
治初病：儿生旬白之内，脐风为恶病也。凡觉小儿喷嚏多啼，此脐风欲发之侯，急抱儿向明晶处审视，口中上腭有泡，如珠如米成聚，此病根也。其色白者，初起也；黄者，久也。可用银穵耳轻手刮出，煎甘草薄荷汤拭洗之，预取桑白皮汁涂之。自此日日视之，有即去之，不可因循，以贻后祸。所谓中工治初病，十全六七也。
治已病：不知保护于未病之先，不知调护于初病之日，其泡子落入腹中，变为三证：一曰撮口，二曰噤风，三曰锁肚，证虽不同皆脐风也。撮口证，儿多啼，口频撮者，此脐朘痛也，可用雄黄解毒丸加乳香、投药各五分，丸如黍米大，每服五丸，竹沥生姜自然汁送下，利去恶涎良；外用蕲艾炒热杵烂，护其脐，频换，使温暖之气不绝也。不乳者不治。噤风证，牙关紧急，不能吮乳，啼声不出，发搐者不治。锁肚证，脐突青肿，肚腹胀大，育筋浮露，大便濇不通者不治。
或问：脐风三证，古人有方，何谓不治？予曰：一腊之内，谓初生八日，草木方萌，稍有触犯，即便折伤。经曰：根于中者命曰神机，神去则机息，故噤风者乳食不得入，则机废于上矣。锁肚者便溺不得出，则机废于下矣。所谓出入废则神机化灭者是也。神出机息，虽有神丹，不可为也，岂蜈蚣、蚕、蝎诸毒药之可治耶。

　　　变蒸

变蒸非病也，乃儿生长之次第也。儿生之后。凡三十二日一变，变则发热，昏睡不乳，似病非病也。恐人不知，误疑为热而汗下之，诛罚太过，名曰大惑。或误以变蒸得于胎病者。或曰：儿之生也，初无变蒸，既生之后，当以三十二日一变，至于三百八十四日之后，又无变者何也？曰：初无变蒸者，藏诸用，阴之阖也；中有变者，显诸仁，阳之辟也；终无变者，阴阳阖辟之机成也，故不复蒸也。故儿之初生，语其皮肉则未实也，语其筋骨则未坚也，语其肠胃则谷气未充也，语其神智则未开发也，只是一块血肉耳。至于三百八十四日，然后脏腑气足，经络脉满，谷肉果菜，以渐而食，方成人也。
或曰：变蒸之日必以三十二日者，何也？曰：《易传》云：生生之谓易。易者变易也。不变不易，不足以见天地生物之心。人有五脏六腑，以配手足十二经络。腑属阳，以配阳卦三十二；脏属阴，以配阴卦三十二。取其一脏一腑，各以三十二日一小变，六十四日一大变。阳卦之爻一百九十二，阴卦之爻一百九十二，合岁并闰月凡三百八十四爻。所以变蒸一期之日，三百八十四，以应六十四卦爻之数也。或曰：三十二日一小变，六十四日一大变，所生者何物也？所生之物亦有说欤？曰：形既生矣，复何生也？所生者，五脏之知觉运动也。故初生三十二日一变，生足少阴癸水，肾之精也；六十四日二变，生足太阳膀胱壬水，而肾之一脏一腑成矣。此天一生水也。水之精为瞳子，此后始能认人矣。九十六日三变，生手少阴心丁火；一百二十八日四变，生手太阳小肠丙火，而心与小肠一脏一腑之气足矣。此地二生火也。火之精为神，此后能嬉笑也。一百六十日五变，生足厥阴肝乙木；一百九十二日六变，生足少阳胆甲木，而肝与胆一脏一腑受气足而神合矣。此天三生木也。木之精为筋，此后能坐矣。二百二十四日七变，生手太阴肺辛金；二百五十八日八变，生手阳明大肠庚金，而肺与大肠一脏一腑之气足矣。此地四生金也。金之精为声，此后始能习人语矣。二百八十八日九变，生足太阴脾己土；三百二十二日十变，生足阳明胃戊土，乃脾胃一脏一腑之气足矣。此天五生土也。土之精为肉，脾胃主四肢，此后能匍匐矣。三百五十二日十一变，生手厥阴心包络；三百八十四日十二变，坐手少阳三焦。三焦配肾，肾主骨髓，自此能坐兼能立能行矣。变蒸已足而形神俱全矣。此正如蚕之眠，不如是不足成人矣。凡一变之过，则筋骨手足以渐而坚，知觉运动以渐而发，日异而月不同。日变者，变易也；曰蒸者，发热也。袓训云：变蒸虽是胎疾，非胎热胎毒之可比，此少阴生长之气，发育万物者。儿之强者，虽有是病不觉，气弱者始见。如变后形体渐长，知识渐增，反为无病儿也，故无用治。古方黑子散，姑置之可也。其间或有未及期而发热者，或有变过热留而不除者，抑有他故，须详察之。如昏睡不乳，则不须治，待其自退。

　　　兼证

变蒸之时，有外感风寒者，宜发散，惺惺散主之；按摩法亦可用也。内伤乳食者，宜须消导，胃苓丸主之；轻则节之可也。有被惊吓及客忤者，安神丸、至圣保命丹。如变蒸过受病，以治病为主，慎勿犯其胃气。欬嗽，甘草桔梗汤加阿胶；吐泻，理中汤加藿香叶；惊风，琥珀抱龙丸、泻青丸、导赤散。如受病后而变蒸，养正补脾为主，钱氏异功散，加对病之药。
变蒸发热，甚者发搐，只用导赤散、泻青丸主之，效。

　　　夜啼

心属火恶热，心热则烦，多夜啼，或日夜啼，宜导赤散主之。

　　　百日嗽

小儿初生至百日内嗽者，谓之百晬内嗽。痰多者，宜玉液丸；肺虚者，阿胶散主之。此名胎嗽，最为难治。如喘嗽气促，连声不止，以致发搐，必死。

　　育婴家秘 【 明?万全】 

　　　初生

孩儿初生襁褓中，如苗秀实渐成童。四因内外能分辨，治不乖方大有功。
幼科立方，古有定制。儿初生后病者，惟以膏丸化而服之。盖以变蒸未定，肠胃脆薄，恕不胜药，则立调治乳母之法。一岁之后，则有汤药，与大人同，但剂小耳。有因气动而病生于内者，如惊、病、虫、癖之属。惊用安神丸，内钓用木香丸，虫用安虫丸，癖用消癖丸。
有不因气动而病生于内者，如伤乳食之属。初伤以胃苓丸和之；和之不去，以保和丸消之；消之不去，以脾积丸取之。量儿虚实，勿损胃气。
有因气动而病生于外者，如结核、虫疥、丹瘤之属。结核用家秘内消丸，虫疥用苦参丸，丹瘤用砭法。
有不因气动而病生于外者，如伤风、伤寒、伤暑、伤湿之属。风用泻青丸、防风惺惺散，寒用理中丸、藿香正气散，暑用凉惊丸、黄连香薷饮，湿用胃苓丸、天水五苓散。

　　　胎疾

胎疾初生治最难，幼科证治若空谈。丹溪妙论如绳墨，家秘书中次第看。
小儿胎病有不必治，有不可治者。尝观《内经》颠疾之文，东垣红丝瘤之论，则儿疾之生于父母者，似乎不必治矣。一腊之脐风不治，百晬之痰欬难医，未三月而惊搐者凶，恰一月而丹瘤者死，又不可治者矣。
今幼科有胎热、胎寒、胎肥、肥瘦、胎惊、胎黄之论，证治虽详，岂小儿常服之药也。况寒热者，胎胚之余毒也；肥怯者，父母之赋予也。非惟不可治，亦见不必治矣。惟丹溪论治胎毒者，只调治乳母，其法诚幼科之绳墨欤。
胎寒者，母娠时多热病，乃服寒凉之药，令儿受之。生后昏昏多睡，间或吮乳泻白，此其候也。或百日之内忽病，战栗口冷，手足卷曲不伸，拘挛握拳，腹痛，昼夜啼哭不止。此生后受寒得之，亦名毒胎。宜服温补之剂，当归散主之。乳母宜服酿乳当归散。
胎热者，母娠时喜食煎炒辛热之物，或患热病，失于清解，使儿受之。生后目闭面赤，眼泡浮肿，常以身努，呢呢作声，或时啼叫，或时惊烦，遍身壮热，小便黄濇，此胎热也。若不早治，则丹瘤疮疖由此而生。宜用净黄连、炙甘草各等分为末，入朱砂半之和匀，生蜜调成剂，每取豆许大纳儿口中，令其咽下。乳母宜服酿乳赤芍散。
胎惊者，母娠时曾因惊悸，气传于子，子受之，生后频频发惊，此胎癎也。不可治，治之无功。如因有热发搐者，必先啼哭，亦名胎惊，用灯心汤下东垣安神丸效。如搐不止者，此真搐也，勿治。
小儿胎疾，有胎禀不足，并宜地黄丸。有胎毒者，如胎热法。所谓胎禀不足者，各随五脏论之：如语迟，心气不足也；心主言。行迟者，肝气不足也；肝主筋。齿发不生者，肾气不足也；发者血之余，肾主血；齿者骨之余，肾主骨。吐泻频并者，脾胃之气不足也；脾胃为水谷之府。啼声短者，肺气不足也；肺主声。

　　　脐风

脐在身中号命关，冲任在此养灵根。最宜调护无伤损，才少差池减寿元。
脐在两肾之间，谓之命门，乃人之根本也。冲任胃三脉，皆起于脐之下，任脉自中而上，至于人中，与肾脉合；冲脉二道夹任脉而上，散于舌下，与脾脉合；胃脉二道又夹冲脉、任脉而上，入于龈中，上下往来，如环无端。故男手十六岁而精行，女子十四岁而血动，任脉行、冲脉满、胃脉实也。小儿初生，三脉方具。而脐之关系尤重也。所以断脐之时，不可不慎。或剪脐带太短，或结缚不紧，致外风侵于脐中；或用铁器断脐，为冷所侵；浴儿时或牵动脐带，水入生疮，客风乘虚而入，内伤于肾，肾传肝、肝传心、心传脾、脾传肺，肺蕴蓄其毒，发为脐风之病。其证面赤啼哭者，心病也；手足微搐者，肝病也；唇青口撮，痰涎壅塞者，脾病也；牙关紧者，肾病也；啼声不出者，肺病也。五脏之中略见一二脏形证者，病犹可治；悉见，不能矣。
脐风恶候几遭伤，一腊之中最不祥。识得病在何虚起，无求无患早堤防。
小儿初生一腊之内，惟脐风为恶候也。如脐肿腹痛，啼哭不止，唇青口撮者，曰脐风；牙关紧急，吮乳不得，啼声不出者，曰噤风；肚腹紧胀，肠若雷鸣，大小便不通者，曰锁肚。此三者同一病也，但证不同耳，俗名马牙风者是也。三证多死。脐肿唇撮者，脾胃之气绝于中也；噤风乳食不入者，心肺之气绝于上也；锁肚大小便不通者，肝肾之气绝于下也。任脉止，冲脉闭，胃脉散，如之何不死？欲免此证，须要堤防。
预防之法：小儿初生十日之内，但见喷嚏，多啼不乳者，此将发之候也。急抱儿向明处，视其喉中悬痈，上腭有小泡如珠之样相聚者，即用银挖耳或手指甲刮去之，以软绵蘸甘草汁，拭去其血。去之早而泡白者，无虑也。其色黄或泡痕在，而落入腹中者，急用朱砂、牛黄、麝香各少许研细，取猪乳汁调稀，抹入口中；或取猪乳汁一二匙，与儿吞之佳。盖猪乳汁主小儿口噤不开最良。或用五苓散加当归、川芎、木通、木香磨汁入药内，与乳母服；或与儿服如上法。若失预防之法，其病将来而口渐撮，多啼少乳者，此腹中痛也，与内钓同。宜五苓散加酒当归炒、吴茱萸、木香、乳香、没药、钓藤各二分为极细末，乳拌如芡实大，纳儿口中服之无时。乳母仍服上五苓散。又取附子、桂等分为末，生姜自然汁调作饼，约一分厚，与脐相等，放在儿脐上，以纸托住，上用熨斗火熨之。如诸证悉见，不可治也。
按古方治脐风者，初用控涎膏吐风痰，次用益胃散和胃，又用辰砂膏利惊，此良法也。又用殭蚕、全蝎、蜈蚣、蜘蛛诸毒药，以袪噤风者，此皆治其标也。不治其本而治其标，故鲜克有济者矣。然父母爱子之心，必欲救之；医有活人之心，不可不救也。病轻，各如上以五苓散为主。盖五苓散是太阳膀胱之里药也。泽泻、茯苓以养心安神，官桂、吴茱萸、当归以伐肝脏寒邪之气，白朮、茯苓以去脾脏寒湿之气，木香、乳香、没药以止腹中之痛，官桂、茯苓、泽泻、猪苓又去肾中之湿，以钓藤、官桂去风之搐，以人乳和之，或乳母乳化，其气同也。若有痰者，本方加胆星末；口噤者，加白殭蚕末，更加人参末服之；如大便不通者，宜三黄解毒丸下之。此急则治其标也。去其恶毒后，如此法治之。
脐风之病，有胎毒者，十无一生。吾见人家难于子息者，所生之子多以脐风死，如东垣所论红瘤之事，是以知之。脐疮者，其带因有所犯而落，故根未敛，溃肿而成疮也。宜白龙骨、枯矾、黄蘗三味为末，敷之甚妙。要宜常看，勿使抱裙之内有尿湿也。
脐突者，小儿多啼所致也。脐下为气海，啼哭不止，则触动气，气动于中，脐突于外，理之常也。其状突出者光浮如吹起者，捏按则微有声。此证乡俗但遇妇人挑水来者，即抱儿以突脐当担头上触之，不拘日数，以脐入为度。每试辄效，亦良法也。吾见小儿脐突者多难养，由于多哭也。
不乳似脐风。小儿生下三日之内，忽有不乳者，当审问之，勿以不乳似脐风治也。脐风有多啼撮唇之证，若此无之，但不乳也。有吐乳，乳之又吐者，或因拭口不净，恶物入腹也。用黄连、甘草、木香、木瓜各少许为末，每用少许纳儿口中，乳汁下。如有啼哭不乳者，此腹痛也，乃胎寒证，宜上方去黄连、甘草，加乳香、没药，以当归汤少许调药，如上喂之。如无上证，无故不乳者，问其母之乳汁多少。多者伤乳也，宜少节之，不久自思乳矣；乳少者，必有他证，心诚求之。

　　　啼哭

孩儿多哭事堪怜，何事涟洳昼夜闻？饥渴痒痛如不中，拂其心意自烦棼。
小儿初生百日一周之内，神安意静。不妄笑多哭者，易养；如日夜啼哭不止者，难养。啼与哭不同。啼者无时，有声而无泪也；哭者时作时止，大号咷而有泪也。小儿啼哭非肌则渴，非痒则痛。为父母者，心诚求之。渴者饮之，肌则哺之，痛则摩之，痒则抓之。其哭止者，中其心也。如哭不止，当以意度。盖儿初生性多执拗，凡有亲狎之人，玩弄之物，一时不在，其心不悦而哭，谓之拗哭。须急与之，勿使怒伤肝气生病也。假如又不止，请医视之。如大叫哭昼夜不止者，肝热也，宜泻青丸主之，淡竹叶汤入沙糖一豆许化下。如日夜啼哭身热烦躁者，心热也，宜导赤散加黄连，灯心汤服；或用东垣朱砂安神丸，灯心汤下，神效。

　　　夜啼

夜啼四证惊为一，无泪见灯心热烦。面莹颊青下脐痛，睡中频笑是邪干。
夜啼者，脏冷也。阴盛于夜则冷动，冷动则为阴极发躁，寒甚作痛，所以夜啼而不歇也。钓藤散、益黄散主之。
其心热烦啼者，必有脸红舌白小便赤濇之病，宜导赤散加麦冬灯心，或东垣安神丸，甚效。
小儿夜啼，见灯即止者，此由点灯习惯，乃拗哭也。
惊啼者，常在梦中哭而作惊，钱氏安神丸主之。
有因客忤触犯禁忌而夜啼者，宜四圣保命丹，用灯草烧灰和药杵细，乳汁调涂乳上，今儿吮之，更以术法验之。

　　　胎惊

脐风发搐，此胎毒也。儿生一腊之内，多啼不乳，或撮唇或牙关紧，或肚大，或脐突发搐者，此胎惊也，谓之真搐。生于内者，气喘痰鸣，手足冷者，不治。
变蒸发搐，此胎病也。因变蒸之后，或伤风，或伤乳，或吃惊，或发搐。百日之内，搐有真假，皆曰胎惊。真搐者，频发必死。假搐者少，宜散风化痰安神，至圣保命丹主之。百日以后，发搐口中气热，此肝旺病也，宜泻青丸，竹叶汤入沙糖少许化服，后以至圣保命丹安其神。如逢变蒸之期必发搐者，此胎癎也，自内生者。若不急洽，后成终身之病。宜安魂镇心定魄，频频细与服之，以不发为度，秘传三圣散主之。
胎癎者，由儿在腹中受惊气得之，生来便有是病，不可治也。

　　　百晬欬

小儿百日内有痰嗽者，谓之百晬嗽。或因出胎之时暴受风寒，或因浴儿之时为风所袭，或因解换褓裳，或出怀餧乳，皆风之自外入者也。或因乳脉涌出，吞咽不及而错喉者；或因啼哭未定，以乳哺之，气逆呛出者，此病之从内出者也，皆能为欬。如汗下调理之剂，难与服之。盖胃气方生，恐药伤也。故曰；小儿百晬欬难治。
如上百晬嗽一岁及三岁者，加以痰涎壅塞，逆气冲并，以致发惊搐者，多不可治。盖小儿无知，痰在咽中，不会吞吐，往来自任故也。将作搐者，急进朱砂膏以降去之。搐止者吉，频搐者凶。故头摇者、目带上视者、闭目呻吟者、手足摆舞者，肩息胷突者、喉中痰鸣者、口噤不乳者、喘不休者、手足冷者、咬牙者，皆死也。

古今图书集成医部全录卷四百八

　小儿初生诸疾门

　　婴童百问 【 明?鲁伯嗣】 

　　　初诞

杨氏云：初生拭口不前，恶秽入腹，则腹满气短，不能饮乳者，宜用茯苓丸加减治之。又法：下胎毒，临产落草时，浓煎淡豉汁服极好；不可与辰砂、黄连、轻粉等。其或乳食宿滞不化，当用消乳丸化积温脾等剂治之。

　　　变蒸

巢氏云：小儿变蒸者，以长气血也。变者上气，蒸者体热。仲阳云：变者易也。又云变蒸者，自内而长，自下而上，又身热，故以生之日后至三十二日一变，每变毕即觉性情有异于前。何者？生长脏腑意智故也。何谓三十二日长骨添精神？人有三百六十五骨，以象天数，以应期岁，以分十二经络。故初生至三十二日，一变生癸，属足少阴经肾脏，藏精与志；至六十四日，二变一蒸生壬，属足太阳经膀胱腑，其发耳与尻伶。肾与膀胱合，俱主于水，天一生水，地六成之。至九十六日三变生丁，属手少阴经心脏，藏神，其性为喜；至一百二十八日，四变二蒸生丙、属手太阳经小肠腑，其发汗出而微惊。心与小肠合主火，地二生火，天七成之。至一百六十日，五变生乙，属足厥阴经肝脏，藏魂，喜哭；至一百九十二日，六变三蒸生甲，属足少阳经胆腑，其发目不闭 【 一本作开】 而赤。肝与胆合，主木，天三生木，地八成之。至二百二十四日，七变生辛，属手太阴肺脏，藏魄，主声；至二百五十六日，八变四蒸生庚，属手阳明经大肠腑，其发肤热而汗，或不汗。肺与大肠合，主金，地四生金，天九成之。至二百八十八日，九变生己，属足太阴经脾脏，藏意与智；至三百二十日，十变五蒸生戊，属足阳明经胃腑，其发不食腹痛而吐乳。脾与胃合，主土，天五生土，地十成之。又手厥阴经心包络为脏，手少阳经三焦为腑，此一脏一腑，俱无形状，故不变而不蒸也。前十变五蒸，乃天地之数，以生成之，然后始生齿能言，知喜怒，故云始全也。太仓云：气入四肢，长碎骨。于十变后，六十四日为一大蒸，计三百八十四日，长其经脉手足。手受血，故能持物；足受血，故能行立。经云：变且蒸，谓蒸毕而足一岁之日有余也。师曰：不汗而热者，发其汗，大吐者微止，不可别治。又六十四日为二大蒸，计四百四十八日。又一百二十八日为三大蒸，共计五百七十六日变蒸既毕，儿乃成人也。变者变生五脏也，蒸者蒸养六腑也，所以成人。变者上气，蒸者体热。每经一变一蒸，情态则异。轻则发热微汗，其状似惊；重则壮热，脉乱而数，或吐或汗，或烦啼躁渴。轻者五日解，重者七八日解。其候与伤寒相似。亦有变蒸之余，续感寒邪者，但变蒸则耳冷尻冷，上唇发泡，状如浊珠。若寒邪搏之，则寒热交争，腹中作痛，而啼叫之声日夜不绝。变者易也，蒸于肝则目眩微赤，蒸于肺则嚏嗽毛耸。凡五脏六腑筋脉骨节，皆循环各有证应。其治法平和者微表之，实热者微利之，或不治亦自愈，可服紫霜丸一丸或二丸，并黑散子、柴胡汤。变蒸者有寒无热并吐泻不乳多啼者，当归散、调气散主之。变蒸之外，小儿如常，体貌情态自然端正，鼻内喉中绝无涎涕，头如青黛，唇似朱鲜，脸腮如花映竹，情意若天净月明，喜引方笑，似此平安。议曰：人得中和之道，以为纯粹，阴阳得所，刚柔兼济，气血相和，百脉相顺，所以心志益通，精神俱备，脏腑充实，形体固壮。凡观婴孩，颅顖固合，睛黑神清，口方背厚，骨粗臀满，脐深肚软，齿细发黑，声洪睡稳，此乃受气充足，禀赋得中而无疾也。

　　　噤风撮口脐风

初坐噤风、撮口、脐风三者，一种病也。噤风者，眼闭口噤，啼声不出，舌上聚肉如粟米状，吮乳不得，口吐白沫，大小便皆通。盖由胎中感受热气，流毒于心脾，故形见于喉舌间也；抑亦生下复为风邪击搏所致。自满月至百二十日见此，名曰犯风噤。依法将护，防于未然，则无此患。撮口者，面目黄亦，气息喘急，啼声不出。盖由胎气挟热，兼风邪入脐，流毒心脾之经，故令舌强唇青，聚口撮面，饮乳有妨。若口出白沫而四肢冷者不可救。其或肚胀青筋，吊肠卵疝，内气引痛，皆肠胃郁结不通致之，治法贵乎疏利。撮口最为恶候，一腊内见之尤急。脐风者，断脐之后，为水湿风冷所乘，风湿之气入于脐而流于心脾，遂令肚胀脐肿，身体重着，四肢柔直，日夜多啼，不能吮乳，甚则发为风搐。若脐边青黑，撮口不开，是为内搐，不治；爪甲黑者，即死。其或热在胷堂，伸引努气，亦令脐肿，可与千金龙胆汤。如前三者受病之源，非一朝一夕。大抵里气郁结，壅闭不通，并用所下胎毒，天麻丸、定命丹、朱银丸之类，可量与之。《千金》论云：小儿始生，其气尚盛，若有微患，即须下之。若不时下，即成大疾，疾成则难疗矣，紫霜丸可量与之。治风噤用控痰散吐风痰，不若用甘草汤吐痰极稳，然后和胃益脾散加减用，又用辰砂膏利惊即愈。或手握拳，禁口不开者，不治。又撮口用殭蚕膏傅唇口中，或甘草汤、撮风散。脐风用瓜蒂散。汤氏治婴儿，因剪脐伤于外风，致脐疮不干，用白矾、龙骨为末少许傅之；又用旧绵少许烧灰为末，干掺之效。议曰：断脐不盈尺，一腊之内，随其根蒂自腐。实者深之，弱者浅之。浅深之理，以其禀赋得之。初生之儿，有热在胷堂，则频伸引，呃呃作声，努胀其气，抑入根本之中。所以脐突肿赤，虚大可畏。无识之夫，将谓断脐不利而使之然者，非也。此乃由胎中母多惊悸，或因食热毒之物所作。宜与大连翘饮子，其热自散，其脐归本，不必以药敷之。此证亦宜早治，久则难疗也。又有一法，小儿脐风、撮口，初生七日内，患此证者，百无一生。如坐视其毙者，良可悯焉。此法极验，世罕有知者。凡息此证，看儿齿龈上有小泡子如粟米状，以温水蘸熟帛裹指擦破便安，不用服药，亦良法也。安脐散治脐中汁出，或赤肿，用白石脂末日三度敷之，或油发灰，或当归末敷亦佳。

　　　胎惊风

胎惊风者，以胎妇调适乖常，饮酒嗜欲，忿怒惊扑，母有所触，胎必感之。或外挟风邪，有伤于胎，故子乘母气，生下即发也。其候月内温壮，翻眼握拳噤口，身腰强直，涎潮呕吐，搐掣惊怖，啼哭腮缩，顖开眼合，莫误作慢脾，妄用温药。视其眉间气色红赤鲜碧者可治，若色黯青黑者不治。虎口指纹曲入里者可治，反出外者不治。其治法解散风邪，利惊化涎，调气，贴顖，甚则以朱银丸利之。面青拳搐者，当服保命丹、钓藤散。

　　　胎风遍身软

此证生下如汤火泼，因胎热母肥。如脑额生疮难治，乃胎内失于扶持。如脚上有疮烂，此儿不满五年。如未满腊前，便撮口，两拳相握，腰项如随，便知脏腑之中生邪毒，此只三朝，定不可疗。另指向里，女指向外，尚可医治，逆候则不须投药饵矣。便看眉中有青筋碧色，应须有命；若眉红，断不可治。如有可治之证，但用全蝎散、钓藤散等剂。

　　　五软

五软者，头软、项软、手软、脚软、肌肉软是也。无故不举头，肾疳之病。项脉软而难收，治虽暂瘥，他年必再发。手软则手垂，四肢无力，亦懒抬眉，若得声圆，还进饮食，乃慢脾风候也，尚堪医治。肌肉软则肉少，皮宽自离，吃食不长肌肉，可服钱氏橘连丸；莫教泻利频并，却难治疗。脚软者，五岁儿不能行，虚羸脚软细小，不妨荣卫，但服参芪药等味，并服钱氏地黄丸，长大自然肌肉充满。又有口软则虚，舌出口阳盛，更须堤防，必须治膈却无妨；唇青气喘，则难治也。

　　　五硬

五硬者，仰头取气，难以动摇，气壅疼痛，连胷膈间，脚手心如冰冷而硬，此为风证难治。肚大青筋，急而不宽，用去积之剂，积气消即安；若面青心腹硬者，此证性命难保。如风证只依中风治之，必有回生之理。小续命汤加减治之尤良，羌活散等剂皆可用。

　　　夜啼客忤惊啼

夜啼者，脏冷也。阴盛于夜则冷动，冷动则为阴极发躁，寒盛作疼，所以夜啼不歇也。钓藤散主之。或七热烦啼，必有脸红舌白。小便赤濇之证，钓藤散去当归、木香加朱砂、木通，煎汤调下。又有触犯禁忌而夜啼者，用醋炭熏，可服苏合香丸。客忤者，小儿神气嫩弱，外邪客气，兽畜异物暴触而忤之。其候惊啼，口出青白沫，水谷鲜杂，面色变易，喘息腹痛，反侧瘈瘲，状似惊瘲，但眼不上窜，脉来弦急而数。视其口中悬痈左右，若小小有肿核，即以竹针刺溃之，或以爪甲摘破亦佳。治法辟邪正气，散惊定心为上，延久则难为力也。凡客忤中恶，急作醋炭，或降真香、皂角并用熏之，仍服苏合香丸，即自痊愈。治惊啼拗哭，本事方龙齿散主之。又有花火膏，亦卒急可用也。论曰：心藏神，神安则脏和。故小儿昼得精神安，而夜得稳睡。若心气不和，邪气乘之，则精神不得安，故暴惊而啼叫也，安神散等剂治之。又有躽啼之证，小儿胞胎中，其母将养失宜，伤于风冷，则邪气入于胞胎，既生之后，冷气停留，复因乳哺不节，邪气与正气相搏，故腹痛躽胀，感是气而啼也。牛黄丸等剂主之。冷甚者，理中丸主之。

　　　胎疾

胎疾谓月数将满，母失调护，或劳动气血相干，或坐卧饥饱相役，或饮酒食肉，冷热相制，或恐怖血脉相乱，胎气有伤，儿形无补，有胎热，胎寒，胎黄，胎肥，胎弱等证。胎热则儿在胎中，母多惊悸，或因食热毒之物，诞生之后。儿多虚痰，气急喘满，眼目眵泪，神困呵欠，不得伸舒，呃呃作声，大小便不利，或通利即有血水，甚则手常拳紧，脚常搐缩，眼常邪视，身常掣跳。皆由胎中受热，宜速与大连翘饮子，解散诸热；次与消风散数服无恙。其胎惊、胎风，自见本证，兹不赘述。胎寒则儿在胎中，母因感受寒邪，或喜食生冷过度，寒盛则肠鸣泄利，邪气以乱其真气。治寒邪当用和解，治脏寒则温脏。寒甚，则有盘肠内钓，皆因寒而得之，大便青者是也，各有本证见之。胎黄候，则小儿生下，遍体面目皆黄，状如金色，身上壮热，大便不通，小便如栀子汁，乳食不思，啼叫不止，皆因母受热而传于胎也。凡有此证，乳母可服生地黄汤，仍忌热毒之物。胎肥则生下肌肉厚，遍身色红，满月以后，渐渐羸瘦，目白睛粉红色，五心烦热，大便难，时时生涎，浴体法主之。胎弱则生下面无精光，肌肉薄，大便白水，身无血色，时时哽气多哕，目无精彩，亦当浴体法治之。凡胎气禀赋，有壮有弱。其母饮食，恣令肌饱，起止无忌，令儿得疾：不寒即热，不虚即怯；热乃作壅，寒乃作泄；虚则作惊，怯则作结。寒则温之，热则凉之，虚则壮荣，怯则益卫。惊用安神丸，结用微利；详审用之，可保无虞。不若古人胎教之法，决无诸证，生子必形容端正，为世之英杰也。

　　　语迟

巢氏云：小儿四五岁不能言。盖人之五脏，以心之声为言。所不能言者，由在胎时，其母卒有惊怖，内动于儿脏，邪气乘于心，故令心气不足而不能言也。宜服钱氏菖蒲丸，以意加减，久服取效。

　　　百晬内嗽

此名乳嗽，实难调理，亦恶证也，当审虚实而施治焉。实者散之，虚者补之。其证气粗痰盛，口疮眼热，发散后可利之，比金丸等药主之，散其实也。其证呕吐后，惊悸困倦自汗，当用补肺散、益黄散、天麻散，补其虚也。大抵治惊嗽，琥珀散主之，天麻丸乃要药也。用天麻、蝉退、殭蚕、川芎、人参、甘草、硼砂、天竺黄、牛胆、南星、白附子、雄黄末之，炼蜜丸如芡实大，金箔为衣，每服一丸，薄荷汤化下。治未满百晬，欬嗽不止，远胜诸药也。

　　明医杂着 【 明?王纶】 

　　　脐风

小儿初生，百日内脐风，方书率用南星、殭蚕等风药，多不效，当作胎毒，泻阳明火邪。马牙亦是胎毒，用针挑破，桑树白汁涂之。桑汁主小儿鹅口及口疮、舌上疮神效。初生小儿，时时与看，频傅桑汁。不然，舌硬紧，渐至撮口，难治。
 【 注　按曾世显云：婴儿一七之内，肚腹胀硬，脐畔浮肿，撮口不开，攒眉而叫，名脐风。或因剪脐带少短，或因束缚不紧，牵动风入脐中，或因铁器断脐，冷气入内，传于脾络，致舌强唇青，手足微搐，不能吮乳，啼声似鸦，喉痰潮响。急掐破口泡，去其毒水，以艾灸脐中，亦有复生者。治法多端，无如灸法。或以天南星一钱，生姜自然汁调灌为妙。】 

　　　小儿无补肾法

小儿无补肾法。盖禀父精而生，此天一生水，化生之源，肾之根也。此根日赖脾胃乳食水谷长养。男至十六而肾始充满，既满之后，婚媾妄用，亏损则可用药补之。若受胎之时，禀之不足，则可无补。禀之原足，又何待于补耶。
 【 注　按小儿行迟、齿迟、解颅、顖填、五软、鹤膝、肾疳、齿豁、睛白、多愁，凡此皆因禀受肾气不足，当以六味地黄丸加鹿茸补之。若因精气未满而御女以通，多致头目眩晕，作渴吐痰，或发热足热，腰腿酸软，或自汗盗汗，二便濇痛，变生诸疾，难以名状。余尝用六味、八味二丸及补中益气之剂，加减用之，无不奏效。】 

　　保婴撮要 【 明?薛铠】 

　　　脐风

脐风宜先用龙胆汤、天麻丸之类，以去痰涎，后用益脾散之类补脾胃。若脐边青黑，手拳口噤，是为内搐，不治。受病之源，皆因乳母七情气郁，厚味积热所致。若爪甲黑，伸引努力脐突者，用大连翘饮子之类。又田氏治噤风，用天南星末一钱片脑少许，以指蘸姜汁擦龈立开。丹溪用赤足蜈蚣去足，炙为末，以猪乳调五分，徐徐灌之。或用牛黄，以竹沥调服一字，随以猪乳滴于口中。《圣惠方》用郁金、藜芦、瓜蒂为末，水调搐鼻中。钱氏云：撮口因浴后拭脐，风邪所入而作，用益黄散补之。无择云，视其齿龈有泡擦破，口既开，用真白殭蚕为末，蜜调涂口内。《保婴集》云：小儿百日脐风马牙，当作胎毒，泻足阳明火，用针挑破，以桑树白汁涂之。又云：初生小儿，时时宜敷桑汁，不然多有舌硬撮口之证。窃谓脐风果因浴拭外伤皮肤者，用绵灰或枯矾抹擦即愈。若因乳母肝脾郁怒，致儿为患，当治其母。若因剪脐短少，或因束缚不紧，或因牵动风入脐中，或因铁器断脐，冷气传于脾络，以致前证者，口内有小泡，急掐破去其毒水，以艾灸脐中，亦有生者。

　　　胎惊

小儿胎惊风，当散风利惊，化痰调气，及贴顖法，甚则以朱银丸下之。若面青拳搐，用保命丹、钓藤散、全蝎散之类。大抵小儿脏腑脆弱，不可辄用银粉镇坠之剂，反伤真气，多致不救者。且姙娠每月，各有经脉滋养：一月属肝，二月属胆，三月属心，四月属小肠，五月属脾，六月属胃，七月属肺，八月属大肠，九月属肾，十月属膀胱。多因姙娠时受患而作也，须察于某月受病在某经，和其阴阳，调其脾胃，兼以见证之药佐之，无有不愈。

　　　胎风

小儿初生，其身有如汤泼火伤者，此皆乳母过食膏粱所致也。其母宜服清胃散及逍遥散，以清其气血，儿亦饮数滴可也。有身无皮肤而不焮赤者、皆由产母脾气不足也，用粳米粉敷之。焮赤发热者，皆由产母胃中火盛也，用石膏敷之。经谓脾主肌肉，肺主皮毛，故知病脾肺也。如脑额生疮者，火土相合，遂成湿热下流，攻击肾水也，难治。如脚上有疮者，阴虚火盛也，此不满五岁而毙。如未满月而撮口握拳，腰软如随者，此肝肾中邪胜正弱所致也。三日内必不治。若因大病，亏损胃气，而诸脏虚弱所致者，用补中益气汤、钱氏地黄丸。若面唇赤色，正属肾水不足，肝经阴虚火动而内生风热尔，当滋肾水以制阳光。其身软者，内禀气不足，肌肉未坚也，当参五软而施治之。

　　　五软

五软者，头、项、手足，肉、口是也。夫头软者，脏腑骨脉皆虚，诸阳之气不足也。项软者乃天柱骨弱，肾主骨，足少阴太阳经虚也。手足软者，脾主四肢，乃中州之气不足，不能营养四肢。肉软者，乃肉少皮宽，饮食不为肌肤也。口软者，口为脾之窍，上下龈属手足阳明，阳明主胃，脾胃气虚，舌不能藏而常舒出也。夫心主血，肝主筋，脾主肉，肺主气，肾主骨，此五者皆因禀五脏之气虚弱，不能滋养充达，故骨脉不强，肢体痿弱。原其要，总归于胃。盖胃水谷之海，为五脏之本，六腑之大源也。治法必先以脾胃为主，俱用补中益气汤以滋化源；头项手足三软，兼服地黄丸。凡此证必须多用二药，仍令壮年乳母饮之。兼慎风寒，调饮食，多能全角。

　　　五硬

五硬者，仰头取气，难以动摇，气壅作痛，连于胷膈，脚手心冷而硬，此阳气不营于四末也。经曰：脾主四肢。又曰：脾主诸阴。今手足冷而硬者，独阴无阳也，故难治。若肚筋青急者，木乘土位也，急用六君子汤加炮姜、肉桂、柴胡、升麻，以复其真气。若系风邪，当参惊风治之。此证从肝脾二脏受病，当补脾平肝，仍参痉证急慢惊风门治之。

　　　胎证

小儿胎证，谓胎热、胎寒、胎黄、胎肥、胎弱是也。胎热者，初生旬日之间，目闭色赤，眼泡肿，啼叫惊烦，壮热溺黄，此在胎中受热，及膏梁内蕴，宜用清胃散之类。胎寒者，初生百日内，或手足挛屈，或口噤不开，此在胎母过食生冷，或感寒气，宜用五味异功散之类。胎黄者，体目俱黄，小便秘濇，不乳啼叫，或腹膨泄泻，此在胎母过食炙煿辛辣，致生湿热，宜用生地黄汤之类；热盛者，泻黄散之类。胎肥者，肌肉禀厚，遍身血色，弥月后渐瘦，五心烦热，大便不利，口吻流涎，此受母胃热所致也，乳母服大连翘饮，儿用浴体法以疏通其腠理。胎弱者，面无精光，肌体瘦薄，身无血色，大便白水，时时哽气，目无精神，亦宜用浴体法。

　　　夜啼

夜啼有二：曰脾寒，曰心热也。夜属阴，阴胜则脾脏之寒愈盛。脾为至阴，喜温而恶寒，寒则腹中作痛，故曲腰而啼。其候面青白，手腹俱冷，不思乳食是也，亦曰胎寒，用钓藤散。若见灯愈啼者，心热也。心属火，见灯则烦热内生，两阳相搏，故仰身而啼。其候面赤，手腹俱缓，口中气热是也，同导赤散。若面色白，黑睛少，属肾气不足，至夜阴虚而啼也，宜用六味丸。若兼泄泻不乳，脾胃虚弱也，用六神散。若兼吐泻少食，脾胃虚寒也，用六君、炮木香。大便不化，食少腹胀，脾气虚弱也，用异功散。心血不足者，秘旨安神丸。木火相搏者，柴胡栀子散。肝血不足者，地黄丸。大抵此证，或因吐泻，内亡津液；或禀赋肾阴不足，不能滋养肝木；或乳母恚怒，肝火悔金，当用六君子汤补脾土以生肺金，地黄丸壮肾水以滋肝木。若乳母郁闷而致者，用加味归脾汤；乳母暴怒者，加味小柴胡汤；乳母心肝热搏者，柴胡栀子散。仍宜参客忤、惊啼览之。

　　　悲哭

悲哭者，肺之声；泪者，肝之液也。若六脉弦紧者，先以温汤浸其身取汗，次以凉膈散之类清其内热。此张子和治法如此。若因乳母怒火遗热于肝，肝火炎炽，反侮肺金，金木相击，故悲哭有声者，宜用六君、柴胡、山栀以补脾清肝，用六味丸以壮水生木，有因惊风，过服怯风燥血之药而致者，有因吐泻内亡津液而致者，及禀父肾阴不足不能生肝者，治各审之。若小儿忽然大叫作声者不治。此禀肾阴不足，虚火炎上故也。用六味丸多有生者。仍参览夜啼、客忤、惊啼、重舌、口疮、天钓、内钓等证。

　　　语迟

钱氏云：心之声为言。小儿四五岁不能言者，由姙母卒有惊动，邪乘儿心，致心气不足，故不能言也。有禀父肾气不足而言迟者；有乳母五火遗热闭塞气道者；有病后津液内亡，会厌干涸者；亦有脾胃虚弱，清气不升而言迟者。心气不足用菖蒲丸，肾气不足用羚羊角丸，闭塞气道用加味逍遥散，津液内亡用七味白朮散，脾胃虚弱用补中益气汤。

　　　百晬内嗽

百晬内嗽者名乳嗽，甚难调理，当审其虚实。若气粗痰盛，口疮眼热，先用比金丸；呕吐惊悸，困倦自汗，用补肺散；惊嗽用琥珀散；乳嗽用天麻丸。若脾胃内热，用抱龙丸；风邪外感者，用惺惺散。痰热既去而气租痰盛或流涎者，脾肺气虚也，用异功散加桔梗。口疮眼热，大便坚实者，用三黄丸；大便不实者，用白朮散。若呕吐不乳，困倦由汗，或自利腹胀者，脾胃气虚也，用六君子加柴胡。若惊悸困倦，痰盛不乳者，心脾血虚也，四君子加芎、归、酸枣仁。或因乳母食五辛厚味，致儿为患者，仍参喘嗽诸证。

　　医学纲目 【 明?楼英】 

　　　百日内不治证

发斑、脐风、撮口、马脾风、龟背。

　　　胎疾

胎实面红，目黑睛多者，善笑。胎怯面黄，目黑睛少，白睛多者，多哭。更别父母肥瘦，肥不可生瘦，瘦不可生肥也。母气不足，则羸瘦肉薄；父精不足，则解颅眼白多。
胎热，生下有血气，时时叫哭，身壮热如淡茶色，目赤，大便亦黄，粪稠，急酿乳浴法主之。
小儿在胎时，因母有热，或恣食酒面热毒之物，传于胎中，令儿生下面亦眼闭，身体壮热，哭声不止，口热如汤，乃胎热之候也。宜生地黄汤。
凡胎热服药，不可求速效，治法当酿乳渐解之。若遽以凉药攻之，必损脾胃，加以呕吐，乃成大患。宜服生地黄汤，用酿乳法。
小儿胎中有寒，生下不能将护，再伤于风。其候面色青白，四肢逆冷，手足颤动，口噤不开，乃胎寒之故；或寒气乘虚入脏，作腹痛盘肠内钓。
月里生惊，急取猪乳，细研辰砂、牛黄各少许，调抹口中，神效。乳母服防风通圣散三剂，其惊自消。
月里生呕，先用朱砂丸下之；如利后，用朱沉煎坠其邪气，使秽物自下而不呕也。
月里生肌肤如赤丹涂者，先用牛黄散托里，续用蓝叶散涂外。乳母服清凉饮子三大剂。
右小儿初生下，月里诸疾，盖胎毒之浅者；若一二岁后所生之疾，乃胎毒之深者，宜权法治之。

　　　夜啼

小儿夜啼有四证，一曰寒，二曰热，三曰重舌、口疮，四曰客忤。寒则腹痛而啼，面青白，口有冷气，腹亦冷，曲腰而啼，此寒证也。热则心躁而啼，面赤，小便赤，口中热，腹暖，啼时或有汗，仰身而啼，此热也。若重舌口疮，要吮乳不得，口到乳上即啼，身额皆微热，急取灯照口，若无疮，舌必重也。客忤者，见生人气忤犯而啼也。各随证治之。

　　古今医统 【 明?徐春甫】 

　　　小儿初生总论

凡小儿初生，一周之内，密室襁褓，天地八风之那，岂得为害。良由在胎之时，母失调护，或过劳相干，或过食伤胃，或惊恐相触，或跌扑致伤，诞生之后，故有胎惊、胎黄、胎寒、胎热、胎肥、胎怯诸证生焉。外因浴洗、拭口、断脐、灸顖之不得其法，致有噤口、脐风、锁肚、不乳等证。患此者，多难救疗。虽黄帝之圣，亦称不能察别。今世小儿医，尤宜精审浅深虚实而权衡为治，乃济世之良工也。
小儿初生无谷道者，踰旬日必不可救。至腹胀不食乳，则成内伤，虽通谷道似不胜其治矣。必须早用刀刺之，要对肠孔，亲切开通之，后用绵帛如榆钱大，卷如指，以香油浸透插之，使其再不合缝，四傍用生肌散搽之自愈。

　　　便血脏毒

小儿初生，七日内大小便有血出者，此由胎气热盛所致也。母食酒面炙煿热物，流入心肺；儿在胎内禀受热毒，亦传心肺。且女子热入于心，故小便有之；男子热入于肺，故大肠有之。血出淡淡有水，肧红色盛，则其血鲜。凡有此证，不可以他药，只以生地黄取自然汁入蜜少许，和匀温服自愈，男女皆效。

　　　五软五硬

五软证名曰胎怯，良由父精不足，母血气衰而得。有因母血气弱而孕者；有受胎而母多疾者；或其父母贪色，体气虚弱；或年纪已迈而复见子；有日月不足而生者；或服坠胎之剂不去而竟成胎者，耗伤真气。及其降生之后，精气不充，筋骨痿弱，肌肉虚瘦，神色昏慢，致使头、项、手、足、身体软弱，名为五软。歌曰：禀气元虚髓不充，六淫之气易来攻。更兼手足身羸弱，此证名为五软同。
五硬证，头硬不能俯视，气壅胷膈，手足心冷如冰而硬，名曰五硬。又有肚大青筋而不宽，宜去积之剂。心腹硬者，亦是。

　　　变蒸

初生小儿变蒸者，阴阳水火变蒸于气血，而使形体成就，是五脏之变蒸而七情所由生也。变者性情变易也，蒸者身体蒸热也。儿当变蒸之侯，身上温温壮热，上唇头起白泡珠如鱼目，耳尻俱冷，目无光彩，微欲惊而不乳哺，轻则如此，重则脉乱壮热躁渴夜啼，与伤寒相似，或自汗盗汗。如此者须用古法调和，不可深治大过。亦有胎气禀实，当其变蒸之候，皆无形证，自然一一变易知宽，此为暗变蒸也。就物言之，亦有变：龙蜕骨，虎换爪，豹变文。物类尚变，况于人乎。故儿初生三十二日为一变，六十四日为二变兼蒸；九十六日为三变，一百二十八日为四变并蒸；一百六十日为五变，一百九十二日为六变并蒸；二百二十四日为七变，二百五十六日为八变并蒸；二百八十八日为九变，三百二十日为十变并蒸。此十变毕后，更踰六十四日为一大蒸，踰一百二十八日为二大蒸，踰一百九十二日为三大蒸。通计五百七十六日，总共十变八蒸，儿乃血脉充荣，骨肉坚壮而成人也。
凡一变蒸三十二日，其候当二十八九日之间，或有蒸热，至三十六七日方退，此为先期五日而作，后期五日而已。重者常有十日；轻者先二日而微觉，后二日而即退。亦有全不见候而暗变者。为胎盛也。《宝鉴》谓初变属肝木，二变肺金，三变心火，四变脾土，五变肾水。五行生克，故有变蒸。钱氏谓初变属肾水为天一生水，故以生成为次序。二说俱通。大抵亦有不依序而变，如伤寒不循经之次第也，但看何脏见候而调之为妙。如蒸于肝则目昏而微赤，蒸于肺则嚏欬而毛竖，蒸于脾则吐乳而成泻，蒸于心则微惊而壮热，蒸于肾尻冷而耳热。五脏六腑各见其候，以意消息调和，不必深固胶执而速求全之毁也。抑此自然有是变蒸之理，轻者不须用药，至期自愈；甚者过期不愈，按候而调之，着中而已。

　　证治准绳 【 明?王肯堂】 

　　　初生不能啼

《水鉴方》云：胎风生下不能啼，须使园中小叶葵，捣取汁调熊胆末，才交入口免倾危。

　　　不小便

小儿初生不尿者，多因在胎时母恣食噉，热毒之气，流入胎中，儿饮其血，是以生而脐腹肿胀。如觉脐四旁有青黑气色及口撮，即不可救也；如未有青黑色不饮乳者，宜服葱乳汤。

　　　不大便

俗名锁肚，由胎中受热，热毒壅盛，结于肛门，闭而不通，无复滋润，所以如此。若至第三日不通，急令妇人以温水漱口，吸咂儿前后心，并脐下手足心共七处，凡四五次；仍以轻粉半钱，蜜少许，温水化开，时时将少许服之，以通为度。如更不通，即是肛门内合，当以物透而通之。金簪为上，玉簪次之。须刺入二寸许。以苏合香丸纳入孔中，粪出为快。若肚腹膨胀，不能乳食，作呻吟声，至于一七，难可望其生也。
田氏治法：先用硬葱针纳肛门；如大便不下，后用牛黄散，送朱砂丸，一时自见。

　　　大小便不通

小儿初生日，腹胀欲绝，大小便不通，亦如前法吸咂胷前、背心、手足脐下七处，以红赤色为度，须臾自通。

　　　垂痈

小儿出腹六七日后，其血气收敛成肉，则口舌喉颊里清净也。若喉里舌上有物，如芦箨盛水状者，若悬痈有胀起者，可以绵缠长针留刃处如粟米许大，以刺决之，令气泄去，去青黄赤血汁也。一刺之止，消息一日；未消者，来日又刺之，不过三刺自消尽。余小小未消，三刺亦止，自然得消也。有着舌下如此者，名重舌；有着颊里及上腭如此者，名重腭；有着齿龂上者名重龂。皆刺去血汁也。刺后用盐洗拭，急用如圣散或一字散掺刷。

　　　口中有虫

《外台》疗儿吃奶不稳，七日以来壮热，颜色赤，鼻孔黄，恐作撮口，及牙关虫似蜗牛，亦似黄头白蚌螺，用竹沥半合和少许牛黄服瘥；又猪肉拭口，即虫出。

　　　噤风

巢氏云：儿口内忽结聚，舌上如黍，不能取乳，名噤。由在胎热入脏，心偏受热。
《圣惠》：初生儿须防三病，一撮口，二着噤，三脐风。皆急病，着噤尤甚，过一腊方免。牙关紧急，吃乳不稳，啼声渐小，口吐涎沫，人见大小便通，以为冷热所得，不知病在喉舌，状亦极重，善救疗者十不得三四。依将护法防于事先，必无此患。
但有此证，急看儿上腭有点子，先以指甲轻轻刮破，次服定命散、辰砂全蝎散之类。如口噤不开，服诸药不效者，生南星去皮脐，研为极细末，龙脑少许合和，用指蘸生姜汁于大牙根上擦之。立开。凡脐风、撮口、噤风三者虽异，其受病之源则一也。大抵里气郁结，壅闭不通。并宜服煎豆豉汁与吃，取下胎毒。《千金》云：小儿初生，其气尚盛，若有微患，即须下之；若不时下，则成大疾，难为疗矣。紫霜丸量而与之。
茅先生云：儿生一百二十日内，犯风噤，因母受胎有疾，故受毒气，生来血气未调，又被风邪所击致之。治法：先与夺命散吐风涎，后下醒脾散夹匀气散与服，又下雄牛散夹朱砂膏常服，即愈。如手捉拳，噤口不开，死。

　　　撮口

外证舌强唇青，聚口撮面，面目黄赤，气息喘急，啼声不出，饮乳有妨。若口出白沫而四肢冷者，不可救疗。其或肚胀青筋，吊肠卵疝，内气引痛，皆肠胃郁结不通致之。治法贵乎疏利，辰砂膏是也。初生一腊乃免，七日也。
张涣云：婴儿胎气挟热，亦因母有邪热传染，或生下沐浴当风，襁褓失度，致令婴儿啼声不出，乳哺艰难，名曰撮口不开病，七日之内尤甚，急风散主之。

　　　脐风

《千金》有脐风、脐疮、脐湿三者，皆因断脐后为风湿伤而成。夫风入脐，脐肿腹胀，四肢不利，多啼不能乳，甚者发搐为脐风；肿湿经久不干，为脐湿；风湿相搏，令脐生疮，久不瘥为脐疮。有一不已，入于经脉，多变为癎。癎成作癎治。
曾氏法：先投劫风膏；次以五苓散加宽气饮，入姜汁、葱白、灯心煎汤调服，与解风痰；及用一字金，煎荆芥汤或薄荷汤，调抹口内，证轻即快。
如禀赋充实，发热有痰惊搐，投黑白饮，温蜜汤空心调下，微泄似茶褐色二三行，进白芍药汤，水姜枣煎服，常用此法亦妙。若脐凸肚紧，微有青色，口撮一开，肝风盛而脾土受制，不可施治。凡有此候，百无一治，纵使得安，亦非长寿。

　　　脐突

曾氏曰：脐突一证，又非脐风。此亦因初生洗浴，系脐不紧，秽水浸入于内。产后旬日外，脐忽光浮如吹，捻动微响，间或惊悸作啼。治用白芍药汤加薏苡仁，水煎空心温服；次以外消散涂贴，自然平复。
脐风撮口，在百日内多不治。

　　　脐湿

婴儿脐中肿湿经久不瘥，若至百日即危，急宜速疗之。

　　　脐疮

巢氏曰：因浴儿水入脐中，或尿湿绷包，致脐中受湿，肿烂成疮。或解脱为风邪所袭，入于经络，则成风癎。若脐肿不干，久则发搐。

　　　胎惊

小儿壮热吐哯，心神不宁，手足抽掣，身体强直，眼目反张，是胎惊风证。
胎惊者，以姙妇调摄乖常，饮酒嗜欲，忿怒惊仆，母有所触，胎必感之；或外挟风邪，有伤于胎，故子乘母气生下即病也。其候月内壮热，翻眼握拳，口噤咬牙，身腰强直，涎潮呕吐，搐掣惊啼，腮缩顖开，或颊赤，或面青眼合。
凡胎风搭眼噤口之类，急取猪乳，细研牛黄、麝香各少许，调抹入口中，仍服导赤散以泻肝之子，即愈矣。《石壁经》歌：未出胎中一月来，母惊成患子临胎。腰直哭时先口撮，面青拳搐缩双腮。眼闭咬牙筋脉急。
受气时若阴气弱，胎易惊落，肉消甚；阳气弱，胎难惊落，手足细，肌肉瘦，皆不尽天年。若日月满，因惊落口撮，腮脸起，鼻塞口噤，勿作惊治，微汗，次治惊调气。乳母服调气药，儿贴顖。
任唤千声眼不开。退却风涎为治疗，涎去惊邪自不回。
失治则目瞑，先治惊则吐泻。秋夏必脾风，初见勿作脾风治，恐汗不出生别证。先用凤髓乌犀丸，次朱银丸。
汤氏云：治胎癎惊风，皆可服全蝎头尾全者，用生薄荷叶包外以麻线缠，火上炙燥为末，别研生朱、麝香各少许，煎麦门冬汤调下。

　　　胎癎

曾氏云：胎癎者，因未产前腹中被惊，或母食酸咸过多，或为七情所汨，致伤胎气，儿生百日内有者是也。发时心不宁，面微黄，气逆痰作，目上视，身反张，啼声不出。先用参苏饮和解，次以不惊丹或琥珀抱龙丸间投，轻则可愈，重者难痊。

　　　胎热

儿在胎中母多惊悸，或因食热毒之物，降生之后，旬日之间，儿多虚痰，气急喘满，眼闭目赤，目泡浮肿，神困呵欠，呢呢作声，遍体壮热，小便赤色，大便不通，时复惊烦。此因胎中受热，或悞服温剂，致令热蓄于内，熏蒸胎气，故有此证。若经久不治，则鹅口、重舌、木舌、赤紫丹瘤，自此而生。宜先以木通散，煎与母服，使入于乳，令儿饮之，通心气，解烦热；然后以四圣散温洗两目，目开，进地黄膏、天竺黄散，及牛蒡汤、当归散亦令母服。凡有胎疾，不可求速效，当先令乳母服药，使药过乳，渐次解之，百无一失。若即以凉药攻之，必生他病。乳母仍忌辛辣酒面，庶易得安，不致反复。

　　　胎寒

婴儿初生，百日内觉口冷腹痛，身起寒栗，时发战栗，曲足握拳，昼夜啼哭不已，或口噤不开，名曰胎寒。其证在胎时，母因腹痛而致产。经云：胎寒多腹痛。亦有产妇喜啖甘肥生冷时果，或胎前外感风寒暑湿，治以凉药，内伤胎气，则生后昏昏多睡，间或哯乳泻白，若不早治，必成慢惊慢脾。凡有此候，宜以冲和饮、当归散和合，水煨姜煎服，使之微泄，泄行进匀气散调补，泄止气匀，神安痛定，手足舒伸；次用参苓白朮散以养胃气，白芍药汤去其寒湿。乳母宜节生冷饮食，庶易瘥也。
又有手足梢冷，唇面微青，额上汗出，不顾乳食，至夜多啼，颇似前证，但无口冷寒战，名曰脏寒。其疾夜重日轻，腹痛肠鸣，泄泻清水，间有不泄者。此证亦在百日内有之。皆因临产在地稍久，冷气侵逼，或以凉水渗汤洗儿，或断脐带短，而又结缚不紧，为寒气所伤。如此，宜以白芍药汤及冲和饮，加盐炒茴香、茱萸，水姜煎服，并乳母同服。

　　　胎赤

张涣云：婴儿初生，须洗目令净；若洗不净，则秽汁浸渍于眼眦中，使脸赤烂，至长大不瘥者，名胎赤。宜用二金散。
曾氏云：纯阳之子，始生旬月，忽两目俱红，弦烂濇痒成瞖，此因在胎为母感受风热，传于心肝而得。先以百解散加当归散，水姜灯心煎服；次导赤散及牛蒡汤加黄连、木贼、蝉壳，水煎服自效。
有因难产，胎气颇濇，转侧差缓，其血压于儿首，遂至溅血渗下，盛则灌注其眼，不见瞳人；轻则外泡肿赤，上下弦烂。若投凉药，必寒脏腑，宜与生地黄汤主之。

　　　胎黄

小儿生下遍体面目皆黄，状如金色，身上壮热，大便不通，小便如栀汁，乳食不思，啼哭不止，此胎黄之候，皆因乳母受湿热而传于胎也。凡有此证，母子皆宜服地黄汤及地黄饮子。有生下百日及半周，不因病后生微黄者，胃热也；若自生而身黄者，胎疸也。经云：诸疸皆热，色深黄者是也，犀角散主之。若淡黄兼白者，胃怯也，白朮散主之。

　　　百晬内嗽

曾氏曰：百日内婴孩偶欬嗽痰壅，睡中不宁，亦因产后感风而得。但不可过用发散之剂，先以解表散一二服，次投贝母汤及惺惺散治之。

　　　悲哭

小儿有惊啼、有夜啼、有躽啼。夫惊啼者，由风邪乘心，脏腑生热，热则精神不定，睡卧不安，故惊啼。夜啼者，脏冷也，夜则阴盛，阴盛相感，痛甚于昼，故令夜啼。一云有犯触禁忌，亦令儿夜啼，可作法术断之。其躽啼者，由腹中痛甚，儿身躽张，气盛而啼也。又有胎寒而啼者，此儿在胎时已受病也。其状肠胃虚冷，消乳哺，腹胀下痢，颜色青白，而时或啼叫是也。
又悲哭者，肺之声；泪者，肝之液也。若六脉弦紧者，先以温汤渍其身取汗，次以凉膈散之类清其内热。此张子和治法如此。若因乳母怒火，遗热于肝，肝火炎炽，反侮肺金，金木相击，故悲哭有声者，宜用六君柴胡、山栀以补脾清肝，用六味丸以壮水生木。有因惊风，过服祛风燥血之药而致者，有因吐泻内亡津液而致者，及禀父肾阴不足，不能生肝者，治各审之。若小儿忽然大啼作声，丹溪谓必死。此禀肾阴不足，虚火炎上故也。用六味丸多有生者。仍参览夜啼、客忤、惊啼、重舌、口疮、天钓、内钓等证。

　　　五软

戴氏论五软证，名曰胎怯，良由父精不足，母血素衰而得。诚哉是言！以愚推之，有因母血海久冷，用药强补有孕者；有受胎而母多疾者；或其父好色贪酒，气体虚弱；或年事已迈而后见子；有日月不足而生者；或投堕胎之剂不去而竟成孕者，徒尔耗伤真气，苟或有生，譬诸阴地浅土之草，虽有发生而畅茂者少。又如培植树木，动摇其根而成者鲜矣。由是论之，婴孩怯弱不耐寒暑，纵使成人，亦多有疾。爰自降生之后，精髓不充，筋骨痿弱，肌肉虚瘦，神色昏慢，才为六淫所侵，便致头项手足身软，是名五软。治法用调元散、补肾地黄丸，渐次调养，日久乃安。若投药不效，亦为废人。

　　医学入门 【 明?李梴】 

　　　初生

初生何故便需医？胎热胎寒胎瘦肥。胎寒身冷多泻利，盘肠内钓痛无时。或不能啼或肾缩。
初生有肾缩者，乃初生受寒。用硫黄、吴茱萸各五钱为末，研大蒜汁调涂腹上，仍以蛇床子烧湮微熏。
生泡遍身或无皮。胎热悬痈落地死，谷道无孔事亦奇。二便不通因不乳，若兼腹胀难支持。生赤如丹生黄疸，鹅口口疮急拭之。重舌木舌牙龈白，尽皆母热遗于儿。

　　　撮口

撮口聚面气喘急，胎家热毒入心脾。亦有脾肺虚寒者，口沫肢冷不可为。

　　　噤口

噤口不乳不能啼，胎热复为风搏之。此证皆因里气郁，吐痰利惊最得宜。吹鼻喷嚏还可治，七朝见此十分危。

　　　脐风胎风

脐风风冷湿气流，脐肿腹胀四肢柔。或多啼搐防撮噤，间有热者生可求。
若日夜多啼，不能饮乳，甚则发搐、撮口、噤口，是为内搐不治。凡脐边青黑爪甲黑者，俱死。古方大利惊丸主之；或用吹鼻法，有嚏可治。甚者金乌散，或外科赛命丹、一捻金妙。如风搐稍定，多啼烦躁者，大温惊丸主之。亦有热在胷堂，伸引努气，亦令脐肿。千金龙胆汤、小凉惊丸主之。
胎风癎证多呕吐，生者红色注眉头。

　　　胎惊夜啼

上夜惊啼多痰热，仰身有汗赤面颊。
月内夜啼惊惕抽掣者，乃胎中受惊所致，宜猪乳膏。琥珀、防风各一钱，朱砂五分为末，用猪乳汁调一字，抹儿口中；或保命丹、金箔镇心丸。惊有痰者，抱龙丸；惊有热者，凉惊丸、龙脑安神丸。寻常邪热夜啼者，用灯花三颗为末，灯心煎汤调，抹儿口中，以乳汁送下，日二服。大概有痰热者，多上半夜仰身有汗而啼，面赤心躁，小便赤濇，口中与腹皆热也。
下夜曲腰必虚寒，甚则内钓手足掣。
夜啼气虚者，四君子汤加山药、扁豆，挟热加黄连、竹叶。血虚焦啼者，用当归为末，乳汁调服。气血俱虚腹痛夜啼者，用黄芪、当归、赤芍、木香、甘草等分为末，每挑少许着乳头上，使吮乳服之。有胎寒及衣被过凉，以致脏寒，盘肠内钓，肚腹胀痛，啼则眼目上视，手足搐掣。盖夜则阴盛，寒则作痛，甚则阴盛发躁，所以夜啼。宜保命丹，轻者益黄散，外炒麦麸熨之。凡下半夜曲腰而啼，面目青白，扪腹觉冷，必冒寒腹痛也。有因惊受风邪而啼者，二活散。羌活、独活各二分，槟榔、天麻、麻黄、甘草各一分，水煎。或加南星为末，蜜试可贴顖门。有伤乳食作痛而啼者，消乳食丸。
客忤中恶哭黄昏。
有日夜惊啼，必黄昏前后尤甚者，乃客忤中恶。
饮乳方啼烂口舌。
有欲饮乳，到口便啼，身额皆热者，看其口若无疮，必喉舌肿痛，宜冰梅丸、薄荷煎治之。凡初生月内多啼者吉。胎热、胎毒、胎惊得散，且无奇疾。要知频浴伤腹，便成脐风；不忌生人异物，则为客忤噤口惊啼；乳食重服，则吐泻痰逆；过暖则口舌疮痍；过凉则脏寒钓气。调理之法，适中而已。

　　　变蒸

惊则气升蒸则热，八蒸十变长气血。
小儿初生，形体虽具，脏腑气血尚未成就，而情神志意魂魄俱未生全。故变蒸既毕，学语倚立，扶步能食，血脉筋骨皆牢。禀气盛者，暗合而无外证；禀气弱者，乃有蒸病。
轻则潮汗微似惊。
轻则发热微汗，似惊，五日乃解。
重则壮热吐且渴。
重则壮热，脉乱而数，或吐或汗，或烦啼燥渴，七八日始解，与伤寒相似。亦有变蒸之后，续感寒邪者，如蒸于肝则目昏微赤，蒸于肺则嚏嗽毛耸，随证调治。
治贵平和汗下微。
不汗而热，微发其汗，若吐乳者，微止之，不可妄治，宜平和饮子。白茯苓一钱半，人参、甘草各五分，升麻二分。禀受弱者，加白朮一钱，水煎服。变蒸前后三日，各进一服，可免百病；及百日内亦宜。吐泻不乳多啼者，和气散。木香、香附、厚朴、人参、陈皮、藿香、甘草各等分，姜枣煎服。宿乳者紫霜丸，痰热者惺惺散。
柴胡当归寒热遏。
骨热心烦，啼叫不已者，柴胡饮。柴胡、人参、麦门冬、甘草各二分，龙胆草、防风各一分，水煎服。有寒无热者，当归汤。当归四分，木香、辣桂、人参、甘草各二分，姜枣煎服。蒸热甚者，紫阳黑散；积热寒热如疟者，梨浆饮。

　　　五软五硬

五软皆因禀受亏，行迟语迟齿发迟。五硬强直本风证，若兼腹硬兼积医。

　　　乳嗽

乳嗽百日内不宜，恋膈损胃肺孤危。
或因啼叫未定吃乳，或饮乳过度，以致停蓄胷膈胃口，上干于肺，故发欬嗽呃逆，肺胃俱病。百日内见者为恶候。
热嗽面赤丸葶苈。
其有四时感冒嗽者，当用参苏饮、惺惺散之类微表；如挟热暴嗽，面赤壮热便闭者，宜葶牛丸下之。
虚者阿胶散可医。

　　万病回春 【 明?龚廷贤】 

　　　初生

凡初生小儿，口腭并牙根生白点，名马牙，不能食乳。此与鹅口不同，少缓即不能救，多致夭伤。急用针缚着头上，将白点挑破出血，用好京墨磨薄荷汤，以手指燃母油头发蘸墨，遍口腭擦之，勿令乳食，待睡一时醒，方与乳食，再擦之。
小儿不时变蒸，变者异常也，蒸者发热也，所以变换五脏，蒸养六腑，须要变蒸。多变，气血方荣，骨脉始长，情性有异，则后来出痘轻可。凡变蒸不宜服药。或因伤食，因伤风，因惊吓等项夹杂相值而发，令人疑惑，亦须守候一二日，俟病势真的，是食则消食，是风则行痰，是惊则安神。若变蒸而妄投药饵，则为药引入各经，证遂难识，而且缠绵不脱，盖药有所悞也。
一小儿月内发搐鼻塞，乃风邪所伤，以六君子汤加桔梗、细辛，子母俱服，更以葱七茎，生姜一片，细擂摊纸上合置掌中，令热急贴顖门，少顷鼻利搐止。
一小儿未满月，发搐呕乳，腹胀作泻，此乳伤脾胃。用五味异功散加漏芦，令母服；儿亦服匙许，遂愈。

　　小儿卫生总微论方 【 宋?撰人未详】 

　　　五气论

儿自胎孕以至生成，皆禀五行而分五脏。故自五气以生五态，而各不同。《圣济经》言，五行孕秀有异宜，五态委保有殊气。冲和均赋，体性潜异者，盖母气胎育，有盛衰之虚实，故其子生也，有刚柔之勇怯。又经云心气虚而语晚，肝气微而行迟，脾气弱而肉瘠，肾气怯而解颅，如此之类，悉皆是矣。然五脏之气，禀受殊异，其于怯弱者，圣人亦有方药以补养之矣。

　　　初生

凡小儿患脐疮未愈，不可乳令太饱，太饱则令儿脐风。
儿才生举迟或断脐晚者，令儿冒冷，故寒中之也。又先断脐后洗浴，则水气得入之，或洗时水气所干，亦为中寒之候。其证腹中绞痛，夭糺啼呼，面青黑，尿清白，当以当归末为粉，着于絮上，炙而熨脐腹，日日频熨，至啼止脐干为度。仍不炙令太热，恐引惊也。
儿自初生至七日内外，忽然面青，啼声不出，口撮唇紧，不能哺乳，口青色，吐白沫，四肢逆冷，乃脐风撮口之证也。此由儿初生剪脐，不定伤动，或风湿所乘。其轻则病在皮肤而为脐疮不瘥，其重则病入脏腑而为脐风撮口。亦如大人因有破伤而感风，则牙关噤而口撮，不能入食，身硬四肢厥逆，与此候颇同，故谓之脐风撮口，乃最恶之病也。急视小儿口中上下龂间，若有白色如豆大许，便以指甲于当中掐之，自外达内，令匝，至微有血出亦不妨。又于白处两边尽头，亦依此掐，令内外气断，不必直破入指甲矣，恐太甚则伤儿。子母秘录云：于掐破处，以蜈蚣末敷之。
凡儿产时，诸物但令开口勿闭，以厌撮口口噤也。
儿自生下至一腊前后有病者，多是未生之前，在母胎孕之时，母食毒物，胎有所感，至生下之后，毒气发而为病。又有母于姙娠之时，失于固养，气形弗充，疾疢因之。故《圣济经》言病生于中者，与生俱生也。
儿自初生至七日内外，忽口噤不能乳，腹急多啼，下青黑粪，或口生疮如粟米，名曰口噤。此证牙关急而口噤，与撮口相似。撮口证面色青，啼声不出，口吐白沫；此口噤证面色赤而多啼，口不吐白沫，所以异也。此缘儿在母腹中时，为风热伤胎所致。故《圣济经》曰：风热伤胎，生而口噤也。
儿自初生已来，身色青白，无血色，好啼哭，昼夜不止，身体仰而躽，夜则甚，腹满不乳，大便青白，昼夜啼，诸药不效者，此名躽啼。乃儿未生以前，在胞胎中，时为风冷伤所致。故《圣济经》曰：风冷伤胎，生而躽啼。《千金》有云：小儿有胎寒则腹痛躽啼，时时吐哯，或腹中如鸡子黄大，按之如水声便没，投而复出。不急治多变为癎。
小儿难乳有二：一者儿初生，客风邪热中脐，流入心脾之经，即令舌厚唇燥而急，口不能乘乳，故乳而不能咂饮也。二者儿初生时，拭掠口中秽血不及，咽而入腹，则令儿心腹痞满，气短促急，故口不能吮乳饮之也。宜服五福化毒丹等药。
儿未生之前，在母腹中，借母经血以滋养焉。至生下时，须拭去口中恶血，及用药下尽儿腹中秽血之粪，方才饲乳。若于生时揩拭儿口中恶血不净，吞咽入腹，或腹中旧有秽粪不曾下之，或下之不尽，因而成癖，故名曰血癖，又名胎积。至生下百日内外，儿生头疮，眼目赤濇，小便如血，口中气急，身体紫色，腹胀躁烦，多啼不乳。

　　　变蒸论

小儿在母腹中，胎化十月而生，则皮肤筋骨腑脏气血，虽已全具而未充备，故有变蒸者，是长神智坚骨脉也。变者易也，蒸者热也。每经一次之后，则儿骨脉气血稍强，精神情性特异。是以《圣济经》言婴孺始生有变蒸者，以体具未充，精神未壮，尚资阴阳之气，水火之济，甄陶以成，非道之自然以变为常者哉？故儿自生每三十二日一次者，以人两手十指每指三节，共骨三十段，又两掌骨共三十二段以应之也，足亦如之。太仓公曰：气入内文长筋骨于十变者，乃是也。《圣济经》又曰：变者上气，蒸者体热。上气者则以五脏改易而皆上朝，藏真高于肺也；体热者，则以血脉敷荣，阳方外固为阴使也。故变蒸毕而形气成就者也。亦犹万物之生，非阴阳气蕴热蒸无以荣变也。儿当变时，不欲食，食则辄吐。目白者重，目赤黑者，微闭而不开，至变蒸了，自然明矣。其轻者五日而衰，重者十日而衰。或先期五日，或后期五日，或十日之中热乃除耳。若热甚，达旦不歇，不得惊动，勿令傍边人多而语杂，不可妄行灸刺，但少与紫丸微利之，则热便止矣。或用孙真人肘后黑散子、粉香散调治亦可，唯不可余治。若伤寒时行温病，及惊热温壮等候，虽与变蒸颇皆相似，耳热尻热，唇上无白泡珠，乃为他病，各从其证为治。若于变蒸内有寒加之，寒热交争，脐腹夭矫，啼不止者，熨之则愈。

　　　变蒸赋

看病婴儿，先明四时。既有变蒸之状，还如温壮之推。寒热初来，慎一七而方退；周期未满，当四八以童期。原夫魂魄将成，筋骸始荣。开舒腠理，通彻奇经。运用而阴阳以正，往来而血气初平。顿觉精神婴婴，全然有异；未知变蒸一一，仔细须明。肝者干也，东方所属。为木象之三数，发形证于两目。挥身壮热，令瞳子以无辉；遍体昏沉，为神魂而未足。四数于金，二由在火。欬嗽频频，汗珠颗颗。两日间嚏喷仍加，数夜里虚惊又可。暗增骨髓，学反复以翻身；渐长性情，畏傍人而恋我。脾土五呼，肾水一称。谷气暗引，精志时增。乳哺甘甜，尻骨成而独坐戏；经络流利，掌骨具而匍匐能。次后筋脉之稍更，膝踝之渐变。气盈而荣于四肢，光彩而滋于满面。亭亭立犹未稳，喽喽语尚声颤。手足受血，移步行而堪怜；耳目通神，意智生而可羡。斯由呼吸以定，肌体乃厚。两气而外阳内阴，一息而入鼻出口。期来应节，自然脏腑充盈；将养乖宜，致得风邪甚有。于是发竖无润，乳见吐口；珠起丹唇，冷侵尻耳。或肠鸣而微利，或惊啼而勿喜。经云：蒸即蒸血肉之坚，变即变形神之正矣。

　　活幼精要 【 明?董凤翀】 

　　　初诞歌

小儿初诞月，噤口病非轻。吐气并吹沫，胎中久受惊。胷陷手频翻，父母惜应难。小儿诞月初，惊积变脐风。口如鱼口样，天命定须终。

古今图书集成医部全录卷四百九

　小儿初生诸疾门

　　方

龙胆汤 【 《千金方》，下同】 　治婴儿出腹，血脉盛实，寒热温壮，四肢惊掣，发热大吐哯者，若已能进哺，中食实不消，壮热；及变蒸不解，中客人鬼气，并诸惊癎，方悉主之。十岁以下小儿皆服之。小儿，龙胆汤第一。此是新出腹婴儿方。若日月长大者，以次依此为例，一百日儿加三铢，二百日儿加半两，余药皆准此耳。
龙胆草　钓藤皮　柴胡　黄芩　桔梗　芍药　茯苓一作茯神　甘草各六铢　蜣螂二枚　大黄一两
右十味(口父)咀，以水一升，煮取五合为剂也。服之如后节度。药有虚实，虚药宜足数合水也。儿生一日至七日，分一合为三服；儿生八月至十五日，分一合半为三服；儿生十六日至二十日，分二合为三服；儿生二十日至三十日，分三合为三服；儿生三十日至四十日，尽以五合为三服。皆得下即止，勿再服也。

紫圆　治小儿变蒸发热不解，并挟伤寒温壮，汗后热不歇，及腹中有痰癖，哺乳不进，乳则吐哯，食癎，先寒后热。
赤石脂酥焙　代赭石煅醋淬七次，各一两　巴豆三十枚，去壳膜油净　杏仁五十枚，去皮尖
右四味为末，巴豆、杏仁别研为膏相和，更捣二千杵，当自相得。若硬，入少蜜同捣之，密器中收三十日。儿服如麻子一丸，与少乳汁令下，食顷后与少乳，勿令多。至日中当小下，热除。若未全除，明旦更与一丸。百日儿服如小豆一丸。以此准量增减，夏月多热，善令发疹，二三十日辄一服，佳。紫圆无所不疗，下不虚人。钱氏《直诀》去赤石脂，名紫霜丸。《幼科全书》云：治小儿肚胀青筋，钓肠卵疝，内气引痛而撮口，下小儿痰积尤效。盖小儿初生，其气高盛，若有微疾，即须下之。苟不下时，即成大疾，难为治矣。惟元气素怯者，不用此法。

黑散　治小儿变蒸中，挟时行温病，或非在蒸时而得时行者。
麻黄　杏仁各半两　大黄六铢
右三味，先捣麻黄、大黄为散，别研杏仁如脂，乃细细内散，又捣令调和，内密器中。一月儿服小豆大一枚，以乳汁和服，抱令得汗；汗出温粉粉之，勿使见风。百日儿服如枣核，以儿大小量之。

白石脂散　治小儿脐汁不止，兼赤肿。
白石脂
右细研，熬令微暖，以粉脐疮，日三四度。

蒲黄汤　治小儿落床堕地，如有瘀血，腹中阴阴，寒热不止，乳哺但啼哭叫唤。
蒲黄　麦冬　大黄　黄芩各十铢　甘草八铢　芒硝七铢　黄连十二铢
右七味(口父)咀，以水二升煮取一升，去滓，内芒硝，分三服。消息视儿羸瘦半之，大小便血即愈。忌冷食。

当归圆　治小儿胎寒躽啼，腹中痛，舌上黑，青涎下。一名黑丸。
当归　狼毒各九铢　吴萸一作杏仁，各半两　细辛　干姜　附子各十八铢　巴豆十枚　豉七合。阙一味
右九味捣七种，下筛，秤药末令足，研巴豆、豉如膏，稍稍内末捣令相得，蜜和桑甑盛，蒸五升米饭下，出捣一千杵。一月儿服如黍米一丸，日一夜二。不知稍加，以知为度。亦治水癖。

马齿矾圆　治小儿胎寒躽啼，惊癎腹胀，不嗜食，大便青黄。
马齿矾一片，烧半日
右以枣膏和如梧子，大人服二丸，日三。小儿以意减之，以腹内温为度。有食食去，极神妙。

龙骨圆　治小儿五惊夜啼。崔氏名五惊丸。
龙骨六铢　牡蛎一作牡丹　川大黄各七铢　黄芩半两　蚱蝉二枚　牛黄如小豆五枚
右六味末，蜜丸如麻子，蓐里儿服二丸。随儿大小增减。

芎藭散　治小儿夜啼，至明即安寐。
芎藭　白朮　防己各半两
右三味治下筛，以乳和，与儿服之，量多少。又以儿母手掩脐中，亦以摩儿头及脊，验。二十日儿未能服散者，以乳汁和服，如麻子一丸。儿大能服散者。以意斟酌与之。

一物前胡圆　治少小夜啼。
前胡　随多少捣末，以蜜和丸如大豆，服一丸，日三，稍加至五六丸，以瘥为度。

泻青丸 【 钱氏《直诀》，下同】 　治小儿肝经实热，急惊搐搦。一名泻肝丸。
羌活壬乙同归一治　龙胆草炒，益肝胆气止惊　大黄泻诸实热　川芎入手足厥阴，辛以缓肝　当归酒洗，入足厥阴，以其用藏血也　防风　山栀仁泻心火，实则泻其子，各等分
右为末，炼蜜为丸芡实大，每服半丸，煎竹叶汤入砂糖化下。薛己曰：按前方足厥阴肝经，解散肌邪，疏通内脏之苦寒药也。若大便秘结，烦渴饮冷，饮食如常，属形病俱实，宜用此泻之。若大便调和，烦渴饮冷，属病气实而形气虚，宜用抑青丸平之。若大便不实，作渴饮汤，饮食少思，肢体倦怠，属形病俱虚，宜用地黄丸补之。若肝经血虚生风，先用四物汤加钓藤钩以生肝血，继用四君子汤以补脾土。若因肝经血燥生痰，用地黄丸生肾水，益肝血。若土不能培木，用四君子汤加当归以补中，用地黄丸以滋肾。若因肺金克肝木，用六君子汤加芍药、木香，实脾土以平肺金。若因心虚夺母之气，或肾水虚不能生肝木者，并用地黄丸主之。若屡服峻剂，而脾胃虚寒者，必用六君子汤加丁香、木香补脾胃以培阳气。若因乳母恚怒，肝火妄动，致儿为患者，母服加味小柴胡汤。若因乳母肝脾血虚发热，致儿为患者，母服加味逍遥散，子亦服数滴。

导赤散　治小儿小肠实热，小便秘赤。
生地黄心与小肠之药　甘草炙，生用泻心火　木通利小肠之热，故钱氏用以导赤也，各等分
右为末，每服一钱，入淡竹叶凉心经，水煎服。薛己曰：按泻心汤、导赤散，泻心小肠实火之剂。盖心为脾母，脾为心子。然心既病则脾土益虚矣，用者审之！

秘旨安神丸　治小儿心血虚，而睡中惊悸，或受惊吓而作。
人参补五脏治惊悸　半夏汤泡，燥脾土健胃　酸枣仁炒，宁心志　茯神各一钱，开心益志　当归　橘红　赤芍炒各七分　五味子五粒，杵　甘草炙，三分
右为末，姜汁糊丸芡实大，每服一丸，生姜汤下。

泻黄散　治小儿脾胃实热。
防风二两　藿香入手足太阴经，助脾开胃止呕　生甘草各七钱五分　石膏研，五钱，泻胃火　山栀仁一两，治胃中热气
右用蜜酒微炒为末，每服一二钱，水煎。薛己曰：按前证若作渴饮冷，卧不露睛，手足热甚，或遍身发黄，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用异功散。若面青搐搦，乳食少思，肝乘脾也，用秘旨补脾汤。若面赤惊悸，身热昏睡，心乘脾也，用秘旨安神丸。若面白喘嗽，肢体倦怠，肺乘脾也，用补中益气汤。若唇黑泄泻，手足指冷，肾乘脾也，用益黄散。病后津液不足，口干作渴，宜用七味白朮散。若乳母膏粱厚味，七情郁火所致，当审其因而治其母。

五味异功散　治小儿脾胃虚弱，吐泻不食。
人参　茯苓　白朮炒　甘草炒　陈皮各等分
右为末，每服三钱，姜枣水煎。薛己曰：按前方补脾胃之圣药也。况人之一身，以脾胃为主，若小儿乳食失节，寒冷失宜，或乳母六淫七情失调，儿饮其乳，诸病顿起，当专以此药治之，其应如响。

益黄散　治小儿脾土虚寒，呕吐泄泻。
丁香二钱，去脾胃中寒　青皮下食，入太阴仓　陈皮去白　诃子肉各五钱，能开胃消食止痢　甘草炙，三钱
右为末，每服一二钱，水煎。薛己曰：按前证，若因脾土虚弱而吐泻者，用五味异功散。若因肝木侮脾土而吐泻者，用六君子加柴胡。如不应，或手足指冷，属脾胃虚寒也，更加木香、炮姜。若因乳母脾土虚而肝木侮，亦治以前药。若乳母郁怒，致儿患前证，母服加味归脾汤。

七味白朮散　治小儿吐泻，或病后津液不足，口干作渴。
干葛二钱，能鼓胃气上行，生津液，阳明经药也　人参　白朮土炒　木香　白茯苓　甘草炙　藿香叶各一钱
右为末，每服二三钱，水煎。薛己曰：按胃伤则呕，脾伤则泻，故用前药调补胃气，以化生津液。如无他证，只因胃气虚而津液不足者，用四君子汤尤效。张景岳曰：此方治小儿虚热而渴。如无气滞吐泻等证，则当减去木香、藿香，以避燥而耗气。

阿胶散　治小儿肺虚欬嗽，口干作渴。
明阿胶一两，麸炒，能补气不足　甘草炙，一钱　马兜铃五钱，主肺热欬嗽，清肺补肺　糯米一两　杏仁七个，去皮尖，定喘治气　鼠黏子二钱五分
右为末，每服二钱，水煎。薛己曰：按前证，若因脾胃弱而肺气虚者，宜用补中益气汤。若肺金自虚者，宜用四君子汤。

地黄丸　治小儿肾虚解颅，或行迟语迟等证。
熟地黄八钱，酒洗，益肾水真阴，补血虚要药　山茱萸肉补肾添精　干山药各四钱，凉而能补　牡丹皮凉肾泻阴中之火，治足少阴无汗之骨蒸　泽泻补阴入肾经　白茯苓各三钱，入壬癸
右，地黄杵膏，余为末，加炼蜜丸桐子大，每服二三十丸，空心白汤下。薛己曰：按前丸治肾经虚热作渴，小便淋秘，痰气上壅；或肝经血虚燥热，风客淫气而患瘰疬结核；或四肢发搐，眼目瞤动；或肺经虚火，欬嗽吐血，头目眩晕；或咽喉燥痛，口舌疮裂；或心经血虚有火，自汗盗汗，便血诸血；或脾虚湿热，下刑于肾，腰膝不利；或疥癣疮毒等证，并用前药为主，而佐以各脏之药。大抵此药为天一生水之剂，若禀赋不足，肢体瘦弱，解颅失音，或畏明下窜，五迟五软，肾疳肝疳，或早近女色，精气亏耗，五脏齐损，凡诸虚不足之证，皆用此以滋化源，其功不能尽述。

四君子汤　治小儿脾气虚弱，饮食不化，肠鸣泄泻，或呕哕吐逆。
人参　白茯苓　白朮　甘草炙，各五分
右，水煎服。

四物汤　治小儿肝经血虚，发热，日晡益甚，或烦躁不寐。
当归　熟地黄各二钱　白芍药一钱　川芎五分
右，作二剂，水煎服。

八珍汤　治小儿气血俱虚，或因失血过多，或因克伐元气，以致内热发热，肢体瘦瘁。
即四物、四君子二汤合服。

十全大补汤　治小儿气血虚热，或因病后恶寒发热，或自汗盗汗，食少体倦，或发热作渴，头痛眩晕等证。
即八珍汤加黄芪、肉桂。

六君子汤　治小儿脾胃虚弱，体瘦面黄；或久患疟痢，不思乳食；或呕吐泄泻，饮食不化；或时患饮食停滞；或母有前证，致儿为患。
人参　白朮　茯苓各二钱　陈皮　半夏　甘草炙，各一钱
右，每服二三钱，姜枣水煎。

补中益气汤　治小儿中气不足，困睡发热；或元气虚弱，感冒风寒诸证；或乳母劳役发热，致儿为患。
黄芪炙　人参　白朮炒　甘草炙　当归　陈皮各五分　升麻　柴胡各二分
右，姜枣水煎。

柳华散　治小儿热毒口疮。
黄蘗炒　蒲黄　青黛真正者　人中白煅，各等分
右为末敷之。

保和丸　治小儿食积。
山楂二两　神曲二两　半夏　茯苓各一两　陈皮　连翘　萝卜子各五钱
右为末，粥糊丸桐子大，每服一二十丸，白汤吞下。一方有炒麦芽一两，黄连五钱。

惺惺散　治小儿伤寒，时气风热，痰壅欬嗽。
桔梗　细辛　人参　甘草炙　茯苓　白朮炒　瓜蒌根各等分
右为末，每服二钱，入薄荷五叶，水煎。

加味逍遥散　治小儿乳母，肝脾气血虚弱，发热，致儿为患。
当归　白朮　茯苓　芍药炒黄，各一钱　柴胡　牡丹皮　山栀炒　甘草炒，各五分
右，水煎服。本方去丹皮、山栀，即逍遥散。

茵陈汤　治小儿身热，鼻干汗出，二便赤濇，湿热发黄。
茵陈六钱　栀子二个　大黄二钱
右，每服一钱，水煎。

大连翘饮　治小儿积热，大小便不利；或痘后余毒，肢体患疮；或丹瘤游走不止。
连翘　瞿麦　荆芥　木通　赤芍药　当归　防风　柴胡　滑石　蝉蜕　甘草各一钱　山栀炒　黄芩炒，各五分
右，每服一二钱，水煎。

牛黄丸　治小儿惊热，消疳积。
雄黄研水飞　牵牛各一钱　天竺黄二钱
右为末，面糊丸粟米大，每服五七丸，薄荷水下。

白饼子　治小儿腹中有癖，但饮乳嗽而吐痰涎。
滑石　轻粉　半夏汤浸焙　南星各一钱　巴豆二十四粒，去皮膜，用水一升煮干研烂
右为末，糯米饭丸菉豆大，捻作饼，每服二三饼，煎葱白汤下。薛己曰：凡用此方，及利惊丸、紫霜丸、三味牛黄丸、褊银丸之类，乃斩关夺门，起死回生之重剂也，必审形病俱实，方可施之，恐致失手，命在反掌！经云：邪之所凑，其气必虚，留而不去，其病乃实。实者病气实而形气则虚也。东垣先生云：形病俱实者，当泻不当补；形病俱虚者，当补不当泻。治者审焉！张景岳曰：或紫苏汤下。忌热物。量儿加减。

凉惊丸　治小儿惊疳。
龙胆草炒　防风　青黛各三钱　钓藤钩二钱　川黄连炒，一钱二分　龙脑另研，一钱　牛黄　麝香各二分
右为末，面糊丸粟米大，每服十丸，煎金银花汤下。薛己曰：按前丸心肝二经，清热袪风，化痰散气之寒剂。盖疳者津液干涸之证，不宜多服，恐伤胃气，无以滋肾水，生肝血也。

钓藤钩饮　治小儿吐利，脾胃亏损，虚风慢惊。
钓藤钩三分　蝉壳　防风炒　人参　天麻　白殭蚕炒　麻黄去节　蝎尾去毒炒，各五钱　甘草炙　川芎各二钱五分　麝香一钱，另研
右为末，每服一二钱，水煎。《幼科全书》曰：寒多加附子末半钱。薛己曰：按慢惊之证，属脾胃亏损所致，前方乃辛温散表之药而无调补之功，须审用之！

大青膏　治小儿伤风吐泻，身温凉热。
天麻　青黛各一钱　白附子　干蝎去毒　乌梢蛇肉酒浸焙　朱砂五分　天竺黄二钱　麝香二分
右为末，生蜜和膏，每服一豆许；月中儿用半粒，薄荷汤化服。薛己曰：愚按大青膏乃表散之剂也，必外邪蕴结于肺而肺气之未损者，乃可施之。况前证属脾肺气虚，而邪之所凑，必以固脾胃为主，否则虚虚之祸，恐不能免矣。

调中丸　治小儿脾胃虚寒吐泻。
白朮　人参　甘草炒，各五钱　干姜炮，四钱
右为末，用蜜丸菉豆大，每服二三十丸，白汤下。薛己曰：按前方本经自病之药，若肾水侮土而虚寒者，当加半夏、茯苓、陈皮。或呕吐，更加藿香；泄泻加木香。

张氏温脾散　治小儿脾胃亏损，腹胁虚胀，乳食不进，困倦无力。
诃子肉　人参各七钱　白朮　木香　桔梗　白茯苓　藿香　陈皮去白　黄芪炒，各五钱　甘草炙，二钱半
右，每服二三钱，姜枣水煎。薛己曰：按前方治脾肺虚弱之证。若肺病已去，前证未已，但用六君子汤以调补脾胃。

归脾汤　治乳母脾经气郁，致儿为患。
人参　白朮　茯神　黄芪　龙眼肉各二钱　远志一钱　酸枣仁　木香　甘草炙，各三分
右，姜枣水煎服。加柴胡、山栀，名加味归脾汤。

六神散　治小儿面青啼哭，口出冷气，或泄泻不乳。
人参　山药　白朮各五钱　甘草二钱　白茯　扁豆炒，各一两
右为末，每服一钱，姜枣水煎。《婴童百间》曰：一方用当归、白芍、人参各二钱半，甘草、桔梗、陈皮各一钱，为散，每服二钱煎服。

当归散　治小儿夜啼不乳。
当归　白芍　人参各二钱半　甘草一钱二分　桔梗　陈皮各一钱
右为末，每服一二钱，水煎灌之。

羚羊角丸　治小儿行迟。
羚羊角镑　虎胫骨醋炙　生地黄焙　酸枣仁　白茯苓各五钱　肉桂　防风　当归酒洗　黄芪各二钱五分
右为末，炼蜜成剂，每服一皂子大，白汤化下。

菖蒲丸　治小儿心气不足，不能言语。
菖蒲　赤石脂各三钱　人参五钱　丹参二钱　天门冬去心，一两，焙
右为末，蜜丸菉豆大，每服十丸。若病后肾虚不语，宜服地黄丸。《圣济总录》有黄连。

团参汤　治小儿心虚血热，自汗盗汗。
人参　当归各等分
右用猪心一片，每服三钱，水煎服。

木瓜丸　治小儿生下吐。
木瓜　麝香　腻粉　木香　槟榔各等分
右为末，面糊丸黍大，每服一二丸，甘草汤化下。薛己曰：按前证多因姙娠胃经有热或郁痰所致，当审其母而兼治之。

涂顖法，治小儿伤风鼻塞。
麝香　牛黄　青黛各二分半　蝎尾去毒，分半　薄荷　蜈蚣各二分
右为末，生枣肉杵膏，涂帛上，贴顖中，以手烘热频熨之。薛己曰：按前法辛凉发散，开窍袪风之剂，当审用之！余每以葱头三五茎，细切擂烂，摊纸上，以两掌护热贴顖门，良久，其邪即解，诸病自退。乃去其葱，却以段帛寸余涂糊，仍贴顖门护之。春夏常用绢帛，秋冬用纻丝，以护贴之，永无伤风之患。亦有因母病致儿发搐者。

浴体法　治小儿胎肥、胎热、胎怯。
乌梢蛇肉酒浸焙　白矾　青黛淘净各三钱　麝香二分半　天麻二钱　蝎尾　朱砂各五分
右为末，桃枝一握，水煎浴之，勿浴背。

消积丸　治小儿食积，大便酸臭发热。
丁香九个　缩砂十二个　巴豆二粒、去皮心膜　乌梅肉三个
右为末，面糊丸黍米大，每服五七丸，温水下。薛己曰：愚按前证若食积既去，而热不退，或作呕少食，宜用五味异功散以补胃气，或用四君子加藿香、半夏，以安中气。若兼泄泻，用六君子汤；如不应，加升麻、柴胡，以升补脾气。若久泻不已，宜用补中益气汤以升补阳气。若虚寒，加炮姜、木香；如不应，兼以四神丸以补脾肾。若体瘦潮热口渴，大便不调，宜用肥儿丸以消疳积。

羌活散　治小儿风邪所伤，头目昏眩，痰涎壅滞，肢节烦疼。
羌活　前胡　麻黄　白茯苓　川芎　黄芩　甘草炙　蔓荆子　枳壳麸炒　细辛　防风　菊花　石膏另研，各一两
右为末，每服一二钱，水煎。

参苏饮　治小儿感冒风寒，或腹胀少食，泄泻呕吐，或手足并冷，喘促痰涎。
人参　紫苏　陈皮　半夏　茯苓　枳壳麸炒　桔梗炒　前胡　干葛根　甘草炒，各五分　木香三分
右为末，每服一二钱，水煎。《片玉心书》加姜枣引。

甘桔散　治小儿欬吐热涎，咽喉不利。
甘草炒，二两　桔梗一两，米泔浸焙
右为末，每服二钱，入炮阿胶半片，水煎服。薛己曰：按前证若风热蕴于肺而欬脓血，用桔梗汤；若心克于肺而吐痰涎，用人参平肺散。

桔梗汤　治欬嗽吐脓，痰中有血，已成肺痈证。
桔梗　贝母　当归酒浸　瓜蒌仁　枳壳麸炒　薏苡仁　桑白皮炒　百合蒸，各一钱五分　五味子炒　甜葶苈炒　地骨皮　知母炒　甘草节　防己　黄芪炒　杏仁各五分
右，每服一二钱，水煎。

小柴胡汤　治伤寒温热，患身热恶风，头痛项强，四肢烦疼，寒热往来，呕哕痰实；及治中暑病疟。
柴胡八钱　半夏汤炮　黄芩　人参各三钱　甘草炙，二钱
右，每服一二钱，姜枣水煎。

加味小柴胡汤　治乳母肝火发热等证，致儿为患。
即小柴胡加山栀、牡丹皮，水煎，子母并服。

栀子清肝散　治三焦或足少阳经风热，其内作痒，生疮或出水疼痛。
柴胡　栀子炒　牡丹皮各一钱　茯苓　川芎　芍药　当归　牛蒡子炒，各七分　甘草
右，水煎服。

抱龙丸　治伤风温疫，身热昏睡，风热痰实，壅嗽；又治惊风潮搐，及蛊毒中暑。
雄黄二钱五分　辰砂五钱，另研　天竺黄一两　牛胆南星四两　麝香五分，另研
右为末，甘草汤丸皂子大，每服一丸，白汤化下。薛己曰：按前丸，化痰袪邪清热之功居多，属肝心实热而致者，用之殊效。若脾肺虚弱而见昏睡痰嗽，当用宝鉴天麻散以调补元气。

小续命汤　治中风不省人事，涎鸣失音，肢体反张，或时厥冷。《奇效良方》云：治小儿手足拘挛，不能屈伸。
麻黄去节　人参　黄芩　川芎　赤芍药　甘草炒　杏仁去皮尖研　防己　官桂各五钱　防风七钱五分　附子炮，去皮脐，二钱
右，各另为末和匀，每服一钱，姜枣水煎。有热减桂、附。

十二味异功散
木香二钱半　当归三钱半　官桂　茯苓　白朮土炒，各二钱　人参　陈皮　厚朴姜制　半夏姜汁制　丁香　肉荳蔻各二钱五分　附子炮，一钱五分
右，每服二三钱，姜枣水煎。薛己曰：按前方若痘疮不光泽，不起发，不红活，不结靥，谓之表里俱虚，宜用此药治之。若闷乱烦渴，吐泻不食，腹痛腹胀，痰喘气急，谓之表里虚寒，急用此药送荳蔻丸，或十日或十一日，当靥。不靥，烦渴咬牙，手足并冷，饮沸汤而不知热，此阳虚脱陷，急用此汤救之，亦有复生者。

化毒丹　治胎毒及痘后头面生疮，眼目肿痛。
生地　熟地　天门冬　麦门冬　黑参各三两　甘草　甜硝各二两　青黛一两五钱
右为末，炼蜜丸芡实大，每服一丸，白汤化下。薛己曰：按前方生血凉血解毒寒中之剂，用之得宜，殊有良验。

安神丸　治邪热惊啼，心肝壮热，面黄颊赤。
麦门冬去心焙　牙硝　白茯苓　干山药　寒水石　甘草各五钱　朱砂研水飞，一两　龙脑二分半
右为末，炼蜜丸芡实大，每服半丸，砂糖水化下。薛己曰：按前方降火化痰，辛散寒凉之剂，不宜过服，恐反伤脾胃也。若睡中惊悸不安、宜用秘旨安神丸。若因乳母脾气郁热，致儿为患者、宜用加味逍遥散。若因乳母怒气，肝经发热，致儿为患者，宜用加味小柴胡汤。若因乳母饮酒，胃经发热，致儿为患者，宜用葛花解酲汤。

花火膏　治夜啼。
灯花一颗
右，涂乳上令儿吮之。《百一方》曰：加硼砂一字，朱砂少许，蜜调成膏子，涂乳令吮。薛己曰：按前证有因停乳腹痛者，有因阴盛发躁者，有因寒盛腹痛者，有因乳母郁闷怒气传儿者，有因乳母停滞传儿者，治法说见本论。

蝉蜕钓藤散　治肚痛惊啼。
钓藤　天麻　茯苓　川芎　白芍药各二钱　甘草　蝉蜕各一钱
右，每服一钱，灯心水煎。

天竺黄散 【 《奇效良方》，下同】 　治小儿惊风热。
天竺黄研　川郁金　山栀子　殭蚕炒去丝嘴　蝉壳去土　甘草各等分
右为末，一岁半钱，熟水、薄荷汤皆可服，不拘时。

辰砂金箔散　治小儿心膈邪热，神志不宁，惊惕烦渴，恍惚怔忡，夜卧不安，齿龂肿烂，及痰实欬嗽，咽膈不利。
辰砂　桔梗各二钱半　人参　白茯各一钱半　蛤粉四钱，水飞另研　牙硝枯过，一钱五分　甘草炙，一钱二分半　片脑一分半　金箔一片
右为末，一岁半钱，薄荷汤调，不拘时。百晬小儿，脏腑多热，睡卧不稳，大便不利，蜜汤调一字。

牛黄膏　治惊化痰，袪邪热，止涎嗽。
菉豆粉二两。钱氏用寒水石五钱，细细另研　牛黄一钱，另研　片脑子少许　甜硝三钱　甘草末半钱　硼砂二分半
右为末，和匀，炼蜜丸如芡实大，金箔为衣，或一丸或半丸，薄荷汤磨化服，不拘时。一方有朱砂半钱。

朱砂膏　治小儿镇心脏，压惊化痰，坠涎除风。
白殭蚕炒去丝嘴　白附子湿纸裹煨焙干　天南星炮　朱砂另研，各半两　干蝎一两，炒
右件入麝香半钱，共为细末，面糊为丸粟米大，朱砂为衣，每服十丸，煎金银薄荷汤下。如盗汗，煎麻黄根汤下。不拘时服。

乌犀丸　治小儿惊疳，乳食不化，内成积聚，腹大体小，潮热往来，五心烦热，揉指咬甲，蛔虫自利，颈项结核，肚痛无时，遍身疮疥，小便如泔，夜多盗汗，嗜泥炭，喜甘甜，或疟或渴，或吐或泻，或百日内外，因吞恶血绞刺啼叫，脾部虚弱，易为伤犯，故百疾发生，并宜服之。常服消宿食，破滞气，发散疖毒。不可疑药味粗贱，兼见巴豆可畏，不容服饵。殊不知脾主中州，万物发生之原，脾积闭饮，血营气卫，宁免蹇濇？何疾不因此发生？累累用验，告勿他疑。
巴豆一百单八粒，并去心膜，对对排数得定，不可失落星儿，更用沉香水浸过。此药去心壳膜，务在精制，稍有不净，难取神效。盖膜能伤胃，心能发呕橘皮一两，去白切小指面大，片片令匀，将巴豆和拌，露七夜，锅内文武火炒黑色，拣出巴豆，令出油尽　苍朮去粗皮六钱，浓煎，犀角水浸，受太阳七日晒干，入锅内微炒，遂将橘皮同研为细末，将巴豆搀入末内，再研为细末
右件为末和匀，水浸蒸饼糊为丸，如萝卜子大，量儿大小，加减丸数，临卧生姜汤送下。

藿香正气散　治小儿伤寒发呕。
甘草五分　藿香　厚朴姜制　半夏　陈皮　苍朮米泔水浸一宿，取出麸皮炒，各七分半
右作一服，用水一钟，生姜三片，煎至五分，不拘时服。《育婴家秘》曰：如有汗，去苍朮，用白朮。又加有白茯、白芷、桔梗、腹皮、紫苏。

益脾散　治小儿吐泻虚弱，调理脾胃。
人参　白朮土炒　白茯苓各一钱　陈皮　厚朴各七分　木香　甘草炙，各三分
右作二服，用水一钟，生姜三片，枣一枚，煎至五分，食前服。《幼科全书》曰：加苏子，去白朮，治噤风。

麝香散　治小儿撮口胎热。
麝香　丹砂各二钱　蛇蜕皮一尺，炙
右为细末，每用一字，唾调，涂唇上。

丹砂丸　治小儿脐风撮口。
丹砂　麝香　牛黄各二钱半　半夏　丁香　白附子　铁粉　天麻　南星
右为细末，煮粳米饭为丸如麻子大，每服五丸，用荆芥汤不拘时下。

定命散　治小儿撮口，吐白沫。
川乌尖三个，生用　赤足蜈蚣半条，酒浸炙黄色　麝香少许
右为细末，每服半字，用金银薄荷汤调服，不拘时。

立圣散　治小儿口噤不开，不收乳食。
干蜘蛛一枚，去口足，用新竹沥浸一宿，炙干焦用　干蝎梢七个　腻粉一钱
右为细末，每服一字，乳汁调与服，时时灌之。

瓜蒂散　治小儿口噤。
瓜蒂七枚　全蝎一枚，炒　赤小豆十四粒
右为细末，每服一字，米汤调服，以吐为度。

五福化毒丹　治小儿上焦有热，胎热胎毒，口舌生疮。
黑参一两　桔梗去芦，八钱　赤茯苓　人参　马牙硝各五钱，另研　青黛　甘草各一钱　麝香五分，另研
右为细末，炼蜜为丸如芡实每服半丸，用薄荷汤，不拘时化服。

锦灰散　治小儿七日脐风发肿。
锦帛烧灰，一钱　雄鼠粪七枚，两头尖者是，炒　麝香少许
右为末，捣枣肉为膏，封裹脐上。

白龙散　治初生小儿脐风。
天浆子一枚　殭蚕一枚，直者　腻粉少许
右同为末，每服一字，用薄荷汤调服，不拘时。

一字金　冶初生小儿七日之外，忽成脐风撮口，牙关紧闭。
殭蚕去丝，四两　威灵仙去芦　明矾生用　生甘草各二钱　细辛一钱
右为末，每用半钱，煎荆芥汤，调涂两牙关内。

封脐散　治小儿脐疮湿肿烂。
甑带灰　乱发灰　白姜灰　红帛灰四灰同研　南星　白蔹　当归　赤小豆　五倍子为末　血竭　龙骨　赤石脂煅　海螵蛸　百草霜　胭脂同研
右，各等分为末，拌匀，再研极细，每用一字，如湿干掺，干用清油调涂脐上。

白矾散　治小儿脐疮不干。
白矾枯　龙骨各等分
右为末，掺敷脐中。

神效散　治小儿风脐水脐肿烂。
黄连　郁金　黄蘗各一钱　轻粉二分半　白矾五分，枯用
右，同为末，以葱煎汤先洗净，然后用药掺脐上，日三四次。

至圣保命丹　治小儿胎惊胎风内吊，腹肚坚硬，夜多啼哭，急慢惊风，目睛上视，手足搐掣，角弓反张，涎痰壅盛，一切急慢惊风，并皆治之。
全蝎十四个　殭蚕直者炒　附子　天南星炮　朱砂　麝香各一钱　防风　天麻各二钱　蝉蜕去泥，一钱　金箔十片为衣
右为细末，以粳米炊饭取中心软者，捣和为丸，每一两作四十丸，每服一丸，金银薄荷汤，或钓藤灯心汤，不拘时化下。《幼科发挥》曰：加琥珀三分。《婴童百问》曰：加人参、白茯苓各二钱。《片玉心书》曰：有热，加牛黄、脑子、蓬砂；又曰：加羌活二钱。此药常服，镇心化痰。

全蝎散　治胎惊，宁神定志。
全蝎十四个，去毒，用薄荷汁浸炙　殭蚕炒，五钱　茯神　天花粉　苦梗去芦　天麻炮　远志肉　羌活　生甘草各三钱
右为末，面糊为丸如芡实大，捻作饼子，每服半饼，用金银薄荷汤化下，不拘时。

犀角散　治小儿客忤，惊啼壮热。
犀角　麦门冬　钓藤　丹砂各二钱五分　牛黄半分　麝香少许
右同为细末，每服半钱，用薄荷汤调服，不拘时。

白芍药汤　治小儿胃寒腹痛，至夜多啼。
白芍药一两半，煨　泽泻七钱　白朮五钱　桂心二钱半　当归一钱半　干姜煨，二钱　甘草三钱，炙
右剉碎，每服二钱，用水一盏，煎至五分，空心服。

木通散　治小儿肝心有热惊悸，用此药泻肝风，降心火，利惊热。
羌活　山栀子各二钱　大黄煨　木通　甘草　赤茯苓各一钱
右剉碎，每服二钱，紫苏叶些少，用水一盏，煎至五分，不拘时服。
又方　治小儿急惊，宜与此药，通其心气，袪除风邪。
木通　石菖蒲　防风　枳壳　全蝎炒　木香　殭蚕炒　甘草　天南星炮，各等分
右剉碎，每服二钱，用水一盏，煎至五分，生姜三片，同煎亦可，不拘时服。

朱砂丸　治小儿口眼喎斜，筋脉牵引。
朱砂研，五钱　全蝎炒　天麻　白附子炮　殭蚕直者，炒去丝嘴　干姜炮　牛黄各五分　麝香一分
右为末，粳米糊丸如黍米大，每服三十丸，用薄荷汤，不拘时化服。

全蝎散　治小儿口眼喎斜，语言不清。
全蝎炒　川芎　黄芩　殭蚕炒　赤芍药　甘草　朱砂　南星汤泡去皮脐焙
右为细末，每服一钱，用生姜汤，不拘时调服。

宽气饮　治小儿风痰壅满，风伤于气，不能言语。
枳壳去穰，一两　人参去芦，五钱　明天麻　殭蚕炒去丝嘴　羌活　甘草炙，各三钱
右剉碎，每服二钱，用水一盏，生姜三片，煎五分，不拘时服。

补肾地黄丸　治小儿禀赋不足，肾气虚弱，骨髓不充，顖缝不合，体瘦力弱。
熟地黄酒酒浸焙干　牛膝酒浸焙　鹿茸蜜涂炙　山茱萸酒浸蒸透，去核取皮　干山药各五钱　牡丹皮洗净　白茯苓各三钱　泽泻二钱
右为末，炼蜜为丸如麻子大，每服十五丸或二十丸，空心，用盐荡或温酒任下。

调元散　治小儿禀受元气不足，颅顖开解。
干山药五钱　人参　白朮　白芍药　当归　茯神　白茯苓　熟地黄　黄芪各二钱半　炙甘草　川芎各二钱
右判碎，每服二钱，用水二钟，生姜三片，红枣一枚，煎至一钟，不拘时服。

比金膏　治小儿惊癎。
人参　琥珀　白茯苓　远志肉姜制焙　朱砂　天麻　川芎　菖蒲　南星姜汁浸，各二钱　麝香一字　青黛一钱
右为末，炼蜜为丸如梧桐子大，每服三五丸，煎金银薄荷汤磨化，不拘时服。

酿乳方　解胎中受热，生下面赤，眼闭不开，大小便不通，乳食不能进。
泽泻一两二钱　猪苓　赤苓　花粉各七钱半　生地黄一两　茵陈　甘草各五钱
右剉碎，每服一两，用水一钟，煎至八分，食远，令乳母捻去宿乳，却服此药。

生地黄汤　治小儿生下遍体皆黄，状如金色，身上壮热，大小便不通，乳食不进，啼叫不止。此胎黄之证，皆因母受热而传于胎也。凡有此证，宜服此，略与小儿服之。
生地黄　赤芍药　川芎　当归　天花粉各等分
右剉碎，每服五钱，水一盏，煎至五分，食后服。《幼科全书》加赤茯苓、猪苓、泽泻、木通、甘草、茵陈。

是斋白朮散　治小儿积热，吐血欬血。若因饮食过度，负重伤，胃吐血者，最宜服之。
白朮二两　人参　白茯苓　黄芪蜜炙，各一两　柴胡二钱五分　山药　百合去心，各七钱　甘草半两，炙　前胡二钱半
右剉碎，每服五钱，水一钟，生姜三片，红枣一枚，煎五分，食远服。

消食丸　又名消乳丸。消积滞，化乳食。
砂仁　橘皮炒　三棱炒　莪朮炒　神曲炒　麦芽炒　甘草炒，各半两　香附子炒，一两
右为细末，汤浸蒸饼为丸如麻子大，每服二三十，食远白汤送下。量儿大小加减。《婴童百问》曰：有丁香五分，枳壳、槟榔、乌梅各半两，用紫苏汤下。常服宽中快气。

木香丸　治乳积、食积、气积。
木香　蓬朮　砂仁　青皮去白　朱砂细研　代赭石煅研，各二钱　巴豆肉研，纸压去油净　大丁香各一钱
右为细末和匀，飞白面糊为丸如麻子大，风干，每服三五丸至十丸，乳伤乳汁下，食伤米饮下，不拘时。

凉膈散　治小儿脏腑积热，口舌生疮。
连翘　甘草　黄芩　川大黄　(石卜)硝　栀子　薄荷叶各等分
右剉碎，每服五钱，竹叶五叶，蜜少许，煎至五分，食后服。

稀涎散 【 《儒门事亲》，下同】 　小儿痰壅，用此吐之。
猪牙皂角不蛀者，去弦，称一两炙用之　绿矾　藜芦各半两
右为细末，每服半钱，或一二钱，斡开牙关，浆水调下灌之。

碧云散　治小儿惊风有涎，用此吐之。
胆矾五钱　粉霜一钱　铜青　轻粉各一分
右研为细末，每服一字，薄荷汤调下用之。如中风，用浆水调服。

防风通圣散　治小儿风热涎嗽。
防风　川芎　当归　芍药　大黄　薄荷　麻黄去根不去节　连翘　芒硝各半两　石膏　黄芩　甘草　桔梗各二两　滑石三钱　荆芥　白朮　山栀子各一两
右为粗末，每服五七钱，水一大盏，生姜三片，煎至七分，去滓热服。如涎嗽，加半夏五钱，生姜制过。

黄连解毒汤　治小儿胎热牙疳。
黄连　黄蘗　黄芩　大栀子各等分
右剉为麻豆大，每服五钱，水二盏，煎至八分，去滓温服之。

三黄丸　治证同前。
大黄　黄芩　黄蘗各等分
右为末，水丸，每服三十丸，水下。一方，去黄芩，用黄连。

定志丸　安魂定魄之药。
柏子仁　人参　茯苓　远志去心　茯神　酸枣仁
右为末，酒糊丸小豆大，每服五七十丸，生姜汤下。

枳朮丸　治气不下降，胷膈满闷。
枳实麸炒　白朮各半两
右为细末，烧饭为丸如桐子大，每服五十丸，米饮送下。

黄连解毒汤 【 《幼科全书》，下同】 　治小儿胎热。
黄连　甘草　人参　木通　连翘　生地黄　川芎　陈皮
右灯心三茎，薄荷少许，水煎服。

匀气散　治小儿胎寒。
桔梗　陈皮各一钱　砂仁　茴香炒，各五分　白芍炮，二分半　粉草炙，四分　木香三分
右为细末，每服一匙，枣汤调下。

平和饮子　治小儿变蒸重者。
人参五分　白茯去皮，一钱　炙甘草五分　煨升麻二分
右，水煎服。禀受虚者，加白朮一钱。张景岳曰：小儿于三月后，每三日进一服，可免百病。百日内宜服之。

调气散　治变蒸吐泻，或不乳而多啼。
木香　香附子　炙厚朴　人参　陈皮　藿香　甘草
右，水煎服。

木香散　治小儿不乳，及胎中受寒。
木香　干姜　茯苓　甘草　木瓜　丁香　陈皮
右等分为细末，水煎，每服一字，绵蘸滴与之。

撮风散　治小儿脐风撮口、噤口。
全脚蜈蚣一条，去足炙令焦　蝎梢五个，去毒　麝香少许　直殭蚕七个，炒去嘴
右为细末，每用一字，以猪乳和之，滴入口中即开。

控痰散　治风噤。
蝎梢　铜青各五分　朱砂一钱　腻粉一钱　麝香少许
右为细末，每服一字，腊茶清调下，吐去风痰。

加减龙胆汤　治小儿内热。
龙胆草　柴胡　黄芩　麦门冬　防风　桔梗　赤芍　茯苓　甘草　大黄煨减半
右，水煎服，得下即止。一方用前胡。

理中汤　治小儿胎寒。
人参　白朮　干姜煨，各等分　炙甘草半之
右，水煎服。此药性热，所以治寒。若为丸，炼蜜为之，临时捣丸，百沸汤吞下，欲其速化。

安神丸　治小儿心烦不寐。
黄连去根须，二钱　石菖蒲　远志去心，各二钱　当归身　麦门冬去心　山栀仁炒，各二钱　茯神八钱　共为末，粟米糊和猪心血为丸，朱砂为衣，灯心汤下。

调元汤　此治虚热之圣药也。
黄芪炒，一钱　人参五分　甘草炙，二分半　白芍五分
右，水煎服。《内经》云：热淫于内，以甘泻之，以酸收之。此之谓也。一方无白芍。

全蝎散　下儿之痰，平时可用。
全蝎二十四个　殭蚕二十四个　白附子一钱　南星一两　甘草　天麻　朱砂各二钱半　川芎一钱半
右为末，姜汤下。热甚，如薄荷汤下。

蝉花散 【 《普济方》】 　治小儿夜啼不止，状若鬼祟。
蝉蜕一个，用下半截　为末一字，薄荷汤入酒少许，调下。或者不信，将上半截为末，前汤调下，即复啼也。古人立方，莫知其妙。《婴童百问》曰：用蝉蜕四十九个为极细末，名安神散，分作四服，用钓藤汤送下。

升麻葛根汤 【 《卫生宝鉴》，下同】 　治小儿时气温疫，头痛发热，肢体烦疼。
升麻　甘草　白芍药各十两　葛根十五两
右四味剉碎，每服三钱，水一盏半，煎八分，稍热服，不以时，日二三服。

涂唇膏　治襁褓小儿欬嗽吐乳，久不愈。
石爇子一味，不拘多少　为末，每用一捻，蜜少许调涂儿唇上，日三五次，不拘乳食前后。

玉液散　治小儿呕逆吐利，霍乱不安，烦噪不得卧，及腹胀小便赤，烦渴闷乱，或伤寒疟病。
丁香一钱　藿香半两　桂府滑石四两
右为末，每服一钱，清泔水半盏调下，冷服。

全蝎散　治胎惊胎癎诸惊。
全蝎一个，焙　琥珀　辰砂各少许　为末，麦冬汤调下一字。

独活汤　治胎惊，发散风邪。
羌活　独活各二钱　槟榔　天麻　麻黄去节　甘草各一钱
右剉散，每服一钱，白水煎服。滓加天南星末，蜜调，贴顖上。

二陈汤　此药性平，寒热通用。
陈皮　半夏姜汁泡七次　白茯苓　甘草　水一钟，生姜三片引。呕吐加白朮、煨干姜。此二味呕吐必用之药也。挟热而吐者，加煨干姜、炒黄连。伤食加神曲、炒麦芽，砂仁、香附子、山楂。此五味消导必用之药也。

理中丸　治小儿胎寒。
人参　白朮　炙甘草　干姜　砂仁　藿香　乌梅　附子　猪苓　泽泻　为末，米饮为丸。

酿乳当归散 【 《育婴家秘》，下同】 　治小儿胎寒，生下外感，乳母服之。
当归　川芎　赤芍药　生地黄　香附炒　炙草各等分　桂心　煨姜各减半　(口父)咀水煎，食后服。少顷，捻去宿乳，与儿吮之。

酿乳赤芍散　治小儿胎热，乳母服之。
生地　酒黄芩　川芎　当归　木通　天花粉　赤芍　酒炙甘草　连翘各等分
(口父)咀，加淡竹叶水煎，食后服。令乳母捻去宿乳，与儿吮之。

三圣散　治小儿胎癎。
白滑石飞过，两半　甘草二钱半
右和匀作三分　一用青黛一钱，和匀，名安魂散，早以竹叶汤下；一用朱砂飞过一钱，和匀，名镇心散，午用灯心汤下；一用苦梗细末一钱，和匀，名定魄散，晚用苏叶汤下。

加减升麻葛根汤　治小儿初生惊丹。
桔梗　干葛　升麻　川芎　赤芍　归尾　羌活　柴胡　甘草各等分　井水煎服。此惊丹之要药也。

雄黄解毒丸　治小儿胎毒疮痈发搐。
雄黄另研　郁金各一两　巴豆八钱，去油炒焦　乳香　没药各二钱，另研
右各制为末，醋糊丸，朱砂为衣。此方治诸恶病甚妙。

东垣安神丸 【 《幼科发挥》，下同】 　经云：热淫所胜，治以甘寒，以苦泻之。以黄连之苦寒，能去烦除热为君，以甘草、生地黄泻火补气生阴血为臣，以当归身补其血不足，朱砂约浮游之火以安其神也。
甘草五钱半　黄连酒炒，六钱　当归身二钱半　生地黄一钱半　朱砂五钱，水飞为末
右为末，蒸饼丸黍米大，朱砂为衣，每服十丸至三十丸，温水送。《景岳全书》名朱砂安神丸，又名黄连安神丸，治心神烦乱，发热，怔仲不寐，或寐中惊悸，头晕等证。

真金散　治初生洗眼不净，秽汁浸渍于眼目中，不能开者。
黄连　黄蘗　当归　赤芍　杏仁去皮尖，各五分
右俱切，乳汁浸一宿，晒干为极细末，以生地汁调一字，点眼中自开。

琥珀抱龙丸　治小儿诸惊，四时感冒，风寒温痰邪热至烦躁不宁，痰嗽气急，及疮疹发搐。
真琥珀　天竺黄　檀香细剉　人参去芦　白茯苓各一两半　粉草去节，三两　枳壳　枳实麸炒　牛胆星各一两　朱砂研飞，五钱　山药一斤，去黑皮　金箔百片
右于乳钵内研极细末，取新汲水和丸如梧子大，阴干，每服用薄荷汤化下。

天麻丸 【 《婴童百问》，下同】 　治小儿因断脐后，为水湿风冷所乘，入于脐中，流于心脾，遂令肚胀脐肿，四肢柔直，日夜多啼，不能吮乳。此药利惊化痰，凡钓肠、锁肚、撮口，并宜服之。《奇效良方》云：治食癎。
南星泡，二钱　附子炮　牙硝　天麻　五灵脂　全蝎焙，各一钱　轻粉五分　巴霜一字
右末糊丸如麻子大，每服三丸，薄荷生姜煎汤下。

定命丹　治小儿急惊，天钓撮口，通利痰热。
全蝎七个　天麻　南星炮　白附子各二钱半　朱砂　青黛各一钱半　轻粉　麝香各五分　片脑一字
右为末，粟米糊为丸菉豆大，每服一丸，荆芥薄荷汤化下，先研半丸，吹入鼻中。一方无片脑。

朱银丸　治脐风壮热，痰盛翻眼，口噤，取下胎中蕴受之毒，亦治惊积，但量情用之。一方无积字。
水银蒸枣肉研如泥　全蝎去毒　牛胆南星　朱砂各一钱　白附子一钱五分　天浆子去壳　牛黄　芦荟各一钱二分　铅霜和水银研　麝各五分　片脑一字　殭蚕炒，七个
右为末，粟米糊丸芥子大，每服一丸，薄荷汤下。如未通利，加至二三丸。

甘草汤　治小儿撮口，取吐风痰。
生甘草一钱
右剉煎服，令吐出痰涎，却以猪乳点入口中，瘥。

辰砂膏　治眼闭口噤，啼声不出，吮乳不得，口吐白沫，大小便皆通。
辰砂三钱　硼砂一钱　马牙硝一钱　元明粉二钱　全蝎　真珠末各五分　麝香一字
右为末和毕，用好油纸封裹，自然成膏，每服一豆粒许。诸惊，金银箔，薄荷煎汤下；潮热，甘草汤下，或用乳汁调敷乳上，令儿吮下。《证治准绳》去硝粉、真珠，加龙脑，名辰砂全蝎散。《幼科发挥》曰：如胎惊，猪乳汁和枣汤下。此药下痰甚妙。

葱号散　治初生小儿，七日不乳。
葱白三四寸　人乳不拘多少
右同捣如泥，抹儿口内，即吃乳。《证治准绳》用葱白三四寸，破之，用乳汁半盏煎灌，名葱乳汤。

蚕号散　治初生小儿七日不食乳，名撮口。
殭蚕四个，去嘴略炒　茯苓少许
右为末，蜜稠调，抹儿口内。

殭蚕膏　治小儿撮口。
赤脚蜈蚣半条，炙　钓藤　朱砂　直殭蚕焙　全蝎梢各一钱　麝香一字
右末，每服一字，取竹沥调下。竹沥解热。

撮风散　治小儿撮口。
直殭蚕二枚，去嘴略炒
右为末，蜜调，敷儿口中。

瓜蒂散　治小儿三岁忽发心满坚硬，脚手心热，则变为黄；若不急治，害人甚速。脐风撮口，吹入鼻内，嚏则可医。
瓜蒂七个　赤小豆七粒　秫米七粒
右为末，用一豆许吹两鼻内，令黄水汁出，残药未尽，水调服之，得吐黄水即瘥。一方，瓜蒂一两，赤小豆四两为末，每服一钱，温水调下。药下便卧，即当有吐，以吐为度，吐出黄水为妙。

定命散　治小儿初生，口噤不开。
蝉蜕十四个，去嘴脚　全蝎十四个去毒
右为细末，入轻粉少许，和匀，用乳汁调，乳前服。

古今图书集成医部全录卷四百十

　小儿初生诸疾门

　　单方

小儿初生不能发声，谓之梦生。庸俗不知此理，遂弃而不救，极为可悯。今凡有此，切不可断脐带，将胞衣用火烧炙，令火气入儿腹内，儿身已暖，却取猫一只，用青衣包裹其头足，令一乖觉妇人拿住，用猫头在儿耳边，却以手捉住猫头，妇人以口齿着力咬破猫耳，猫遂大叫一声，孩儿即醒，开口、发声、眼开，遂得长生矣。 【 《体仁汇编》】 

初生不啼：取冷水灌之，外以葱白茎鞭之即啼。 【 《全幼心鉴》】 

小儿胎毒：淡豉煎浓汁与三五口，其毒自下。又能助脾气，消乳食。 【 《圣惠方》】 

预解胎毒：七八月或三伏日、或中秋日，剪壶卢须如环子脚者，阴干，于除夜煎汤浴小儿，则可免出痘。 【 《唐珤经验方》】 

初生胎毒：小儿落地时，用橄榄一个烧研，朱砂末五分和匀，嚼生脂麻一口吐唾和药，绢包如枣核大，安儿口中，待咂一个时顷，方可与乳。此药取下肠胃秽毒，令儿少疾及出痘稀少也。 【 《孙氏集效方》】 

小儿胎毒：初七时以韭汁少许灌之，即吐出恶水恶血，永无诸疾。 【 《四声本草》】 

初生解毒：小儿初生，未可便与朱砂蜜，只以甘草一指节长炙碎，以水二合煮取一合，以绵蘸点儿口中，可与一蚬壳，当吐出胷中恶汁。此后待儿饥渴，更与之，令儿智慧无病，出痘稀少。 【 《王璆选方》】 

小儿初生六日，解胎毒，温肠胃，壮气血，朱砂豆大，细研蜜丸，一枣大，调与吮之，一日令尽。 【 《姚和众至宝方》】 

小儿脐风：用壁虎后半截，焙为末，男用女乳，女用男乳，调匀入稀鸡屎少许，掺舌根及牙关，仍以手蘸摩儿取汗出甚妙。 【 《笔峰杂兴方》】 

小儿脐风撮口：艾叶烧灰填脐中，以帛缚定效；或隔蒜灸之，候口中有艾气，立效。 【 《简便方》】 

治脐风烂疮：用红绵烧灰、黄牛粪烧灰、干臙脂各五分，如湿干敷，干则清油调之。 【 《卫生总微》】 

小儿脐烂成风：杏仁去皮研敷。 【 《子母秘录》，下同】 

小儿脐风湿肿久不瘥者：蜂房烧末敷之，效。

小儿撮口：用朱砂末安小瓶内，捕活蝎虎一个入瓶中，食砂末，月余待体赤，阴干为末，每次薄荷汤服三四分。 【 《方广附余》】 

小儿撮口：初生豆牙研烂绞汁，和乳灌少许良。 【 《普济方》】 

小儿撮口脐风，乃胎热也：用蜗牛五枚去壳，研汁涂口，取效乃止。 【 《本草纲目》，下同】 

又用蜗牛十枚，去壳研烂，入莳萝末半分，研匀涂之取效，甚良。

小儿初生，忽患撮口不饮乳，名曰马牙，不治则百无一生。便看儿齿龈上有小泡子，如粟米状，急以针挑出血，用墨磨薄荷汁，断母发少许，裹手指涂搽。 【 《证治准绳》】 

初生撮口：急视口中上下龂间，若有白色如豆大许，便以指甲于当中掐之，于掐破处以蜈蚣末敷之，大良。 【 《卫生总微》，下同】 

又以蛇蜕朱砂麝香各一分，每用半字，津调涂口中，日五七次。

又以夜合花枝浓煎汁，拭口并洗。

又于儿口傍先刺令见血，碎雀瓮汁涂之。

又生捣鼠妇并雀瓮汁，相和调，涂抹口中，渐渐乳得效。鼠妇乃湿生虫也。

又以生甘草一分细剉，水一盏，煎至六分，去滓放温，分数次灌儿口中，令吐出痰涎秽物，后取猪乳汁点儿口中，痒。亦治撮口。

又以真牛黄少许研细，淡竹沥调一字灌之，次以猪乳滴口中。

又以赤足蜈蚣去头足，炙黄为末，以猪乳调半钱，分三四次温灌之。

一方同雀瓮不开口者五枚，烧灰研细末，米饮调服一字。

又以白殭蚕二枚为末，蜜和敷儿口内；如无，以原蚕蛾二枚炙黄代之。亦治撮口。

又以雀矢白水和圆麻子大，乳服二圆，鸡矢白亦佳。一方，鸡矢白枣大，绵裹，水五合，煮二沸，分服。

治小儿脐风撮口：用全蝎二十个，头尾俱全者，要去毒，用好酒涂炙为末，麝香一字另研，共为细末，用半字，金银煎汤调服，即效。

小儿口噤中风不能乳：用雀屎水丸麻子大，饮下二丸即愈。或用雀屎四枚为末，着乳头饮儿。儿大十枚。 【 《千金方》，下同】 

小儿口噤：面赤者属心，白者属肺。用鸡矢白如枣大，绵裹，以水一合煮，分二服。一方酒研服之。

小儿百日内风噤，口中有物如蜗牛，或如黄头白虫者，薄猪肪擦之即消。 【 《圣惠方》，下同】 

小儿初生口噤，十日内者，用牛口齝草绞汁灌之。

小儿口噤，惊风不乳，白棘烧末，水服一钱。

小儿口噤，病在咽中如麻豆许，令儿吐沫，不能乳食，葛蔓烧灰一字，和乳汁点之，即瘥。

治小儿口噤体热：以青竹茹三两，酢一升，煎取三分之一，温分数服。 【 《卫生总微》，下同】 

治小儿口噤，牙关不开：天南星一个煨熟，急用纸封角，莫令透气，却以纸裹近上尖处剪一窍子，鸡头大，令热气出，于鼻孔中熏之，牙关立开。亦治撮口。

治小儿口噤不开：用天南星去皮脐，研为细末，龙脑少许和匀，将药于牙根上搽之，即好。

又用蝉蜕十四个，去头足，全蝎十四个去头足，同为细末，入轻粉少许，和匀，用乳汁调服。

治初生儿口噤不开，不收乳：以鹿角粉、大豆等分研细，乳和，涂乳上，与儿吮之。

小儿初生不乳，咽中有噤物如麻豆许，用水银米粒大，与之下咽，即愈。 【 《圣惠方》，下同】 

小儿口噤，身热吐沫，不能乳：取东行牛口中涎沫，涂口中，及颐上，自愈。

百日内小儿，无故口青不饮乳：用凌霄花、大蓝叶、芒硝、大黄等分为末，以羊髓和丸梧子大，每研一丸，以乳送下，便可吃乳。热者可服，寒者勿服。 【 《普济方》】 

小儿初生不乳：用好乳一酒钟，葱白三寸，入银器内煎滚服之。不用葱，如无银器，瓦器亦可。 【 《穷乡便方》】 

小儿初生，不肯食乳者，乃心热也。葱煎乳汁，令小儿服之亦妙。终不若用黄连三分煎汤，一分灌小儿数匙，即食乳矣，神效。 【 《石室秘录》】 

襁褓中风：取驴前交脊中毛一拇指大，入麝香豆许、以乳汁和铜器慢慢炒为末，乳汁和灌之。 【 《千金方》】 

小儿胎癎：琥珀、朱砂各少许，全蝎一枚为末，麦门冬汤调一字服。 【 《直指方》，下同】 

小儿胎惊：琥珀、防风各一钱，朱砂半钱为末，猪乳调一字，入口中最妙。

小儿胎惊：朱砂、雄黄各等分为末，取少许猪乳汁，调抹口中，即效，入麝香少许，尤妙。 【 丹溪】 

小儿胎惊：蝎一枚，薄荷叶包炙为末，入朱砂、麝香少许，麦门冬煎汤调下一字，效。 【 《汤氏宝书》】 

小儿百日发惊：蚱蝉去翅足炙三分，赤芍药一分，黄芩三分，水二盏，煎一盏温服。 【 《圣惠方》】 

初生儿惊，月内惊风欲死：朱砂新汲水涂五心，最验。 【 《斗门方》】 

小儿胎风，手足搐搦：用蚤休即紫河车为末，每服半钱，冷水下。 【 《卫生易简方》】 

治脐湿：用枯矾、龙骨为末，入麝少许，拭脐干用，避风。 【 《颅顖经》，下同】 

又用干虾蟆、牡蛎各一枚，烧灰细研，少许敷脐中，日三两上瘥。

气脐大如栗，虚肿而软，痛：用竹沥涂，日数上，消。

儿脐湿淹：破屋烂草为末，频掺，效。

小儿脐疮：用干虾蟆灰敷，日三四，佳。 【 《肘后方》】 

小儿脐疮，出血及脓：海螵蛸臙脂为末，油调搽之。 【 《圣惠方》，下同】 

小儿脐疮：用龙骨煅研敷之，效。

小儿脐肿，出汁不止，白矾烧灰敷之。

小儿脐湿，不早治，成脐风，或肿赤，或出水，川当归末敷之。

一入麝香少许。

一用胡粉等分，试之最验。若愈后，因尿入复作，再敷即愈。

治小儿脐中生疮，桑汁傅乳上，使儿饮之。 【 《千金方》，下同】 

又饮羖羊乳及血。

治小儿风脐作恶疮，历年不瘥：取东壁上土敷之，大佳；若汁不止，烧苍耳子粉之。

又用干蛴螬虫末粉之，不过四五度瘥。

小儿脐不合，取车辖脂烧灰，日一敷之。

又烧蜂房灰为末敷之。

小儿脐中生疮，烧甑带灰，和猪膏敷之。

小儿脐赤肿：杏仁半两，猪颊车髓十八铢，先研杏仁如脂，和髓敷脐中肿上。

小儿脐疮久不瘥者：马齿菜烧研敷之。

小儿脐肿；荆芥煎汤洗净，以煨葱刮薄，出火毒，贴之即消。 【 《海上方》】 

小儿脐疮出汁久不瘥：虾蟆烧末敷之，日三，甚验。一加牡蛎等分。 【 《外台》】 

小儿脐汁出，赤肿：白石脂末熬温扑之，日三度，勿揭动。 【 《韦宙独行方》】 

婴儿脐肿，多因伤湿：桂心炙热慰之，日四五次。 【 《姚和众方》】 

小儿脐疮久不合者，黄蘗末涂之。 【 《子母秘录》】 

初生小儿脐汁不干：用绵茧、乱发烧灰掩之。 【 《穷乡便方》，下同】 

小儿肚脐突出：用原断脐带并艾叶同烧灰，以油胭脂调搽，即安。

小儿脐汁不干；用绵裹落下脐带烧研一钱，入当归头末一钱，麝香一字，掺之。 【 《全幼心鉴》】 

小儿断脐：即用清油调发灰傅之，不可伤水，脐湿不干，亦傅之。 【 《本草纲目》】 

治小儿初生脐未落时，肿痛水出：取故绯绢烧灰，研细末傅之。 【 《卫生总微》，下同】 

又以绵烧灰，研为细末傅之，新旧皆可。

小儿肚脐突出半寸许，此气旺不收也，若不急安之，往往变为角弓反张。方用茯苓一钱，车前子一钱，甘草二分，陈皮三分，通草三分。如无通草，灯心一团。共煎汤灌之。一剂即安，神方也！ 【 《石室秘录》，下同】 

小儿初生，脐汁不干：用车前子炒焦为细末，敷之即干，神效。

初生小儿胎热，或身体黄者：以真牛黄一豆大，入蜜调膏，乳汁化开，时时滴儿口中。形色不实者，勿多服。 【 《钱氏小儿方》】 

初生小儿五七日有热证不已，只以益元散时时灌之。 【 《伤寒心镜》】 

小儿胎热：黑豆二钱，甘草一钱，入灯心七寸，淡竹叶一片，水煎服。 【 《全幼心鉴》，下同】 

小儿初生七八日，大小便血出，乃热传心肺，不可服凉药，只以生地黄汁五七匙，酒半匙、蜜半匙和服。

小儿初生无皮色赤，但有红筋，乃受胎未足也。用早白米粉扑之，肌肤自生。 【 《圣济方》】 

小儿初生，遍身如鱼脬，又如水晶，破则成水流：以密陀僧生研擫之，仍服苏合香丸。 【 《救急方》】 

治儿初生，儿血凝，皮肉不敛，哭无声，不吮乳：以胡粉研细，酒和涂之，干即再涂。 【 《卫生总微》，下同】 

又以白殭蚕为末，煎汤，通寒温浴之。

小儿胎寒好啼，昼夜不止，因此成癎：当归末一小豆大，以乳汁灌之，日夜三四度。 【 《肘后方》】 

小儿胎寒，腹痛汗出：用衣中白鱼二七枚，绢包，于儿腹上回转摩之，以愈为度。 【 《圣惠方》】 

治小儿忽患腹痛，夭矫汗出，名曰胎寒。煮梨叶浓汁七合，可三四度饮之。 【 《千金方》】 

小儿初生头热鼻寒者：天南星炮为末，水调贴顖上，炙手焚之。 【 《危氏得效方》】 

小儿初生，面青身冷口噤，乃胎寒也。用白殭蚕、木香、肉桂、陈皮、槟榔、甘草炙各五分，水煎取汁，以绵蘸入儿口中。 【 《入门》】 

又以当归为末，每用一小豆许，乳汁调下，日二夜一。儿大添之。 【 《卫生总微》，下同】 

又以柏子仁为末，每服一钱半，温水调下。

小儿五十日以来，胎寒腹痛，躽啼弄舌，微热而惊，此癎疾也。猪肾一具，当归一两焙，以清酒一升煮七合，每以杏仁大与咽之，日三夜一。 【 《圣惠方》，下同】 

小儿躽啼，惊癎腹满，大便青白色：用柏子末，温水调服一钱。

小儿躽啼，面青腹强，是忤客气。马粪一团绞汁灌之。 【 《圣济总录》】 

小儿满月，百日内发寒啼者：用车前子、元胡索、小茴、猪苓、泽泻、钓藤各三分，赤茯苓、木通各四分，甘草一分，灯心煎，半饥服。如药不便。用灯心火爆四花穴，即脐上下左右。 【 《穷乡便方》】 

小儿夜啼，青黛量大小，水研服之。 【 《生生编》，下同】 

小儿夜啼：黑牵牛末一钱，水调敷脐上，即止。

小儿夜啼：用小儿初穿毛衫安放瓶内，自不哭也。

小儿夜啼：取井边草私着席下，勿令母知。

小儿夜啼：乳香一钱，灯花七枚为末，每服半字，乳汁下。 【 《圣惠方》，下同】 

小儿惊啼：白玉二钱，寒水石半两为末，水调涂心下。

小儿夜啼：猪屎烧灰淋汁浴儿，并以少许服之。

小儿夜啼：明镜挂床脚上。

小儿腹痛夜啼：牛黄一豆许，乳汁化服，仍书田字于脐下。

小儿夜啼：死人朽棺木烧照即止。

小儿腹痛夜啼：树孔中草暗着户上，即止。

小儿夜啼：取鸡窠草安席下，勿令母知。猪窠中草亦可。

治小儿夜啼；写：若以色见我，以音声求我，是人行邪道，不能见如来。烧灰吞之，男左一本，女右一本。 【 刘氏方】 

治小儿夜啼不已，医所不治者：取狼屎中骨烧灰为末，水服如黍米大二枚。 【 《千金方》，下同】 

治小儿惊啼：取鸡屎白熬末，以乳服之佳。

又酒服乱发灰。

又车辖脂如小豆许，内口中及脐中。

又腊月缚猪绳，烧灰服之。

小儿夜啼：以姙娠时食饮偏有所思者物，以此哺儿即愈。

又取伏龙肝交道中土各一把，治下筛，水和少许饮之。

又取马骨烧灰，敷乳上饮儿，啼即止。

小儿惊啼：乱油发烧研，乳汁或酒服少许，良。

小儿惊啼，啼而不哭，烦也；哭而不啼，躁也。用蝉蜕二七枚去翅足为末，入朱砂末一字，蜜调与吮之。 【 《活幼口议》】 

小儿惊啼，发歇不定：真麝香一字，清水调服，日三。 【 《广利方》】 

小儿夜啼：牛屎一块，安席下，勿令母知。 【 《食疗》】 

小儿夜啼：用凉膈调益元散，肚饥临睡服。 【 《伤寒心镜》】 

小儿夜啼：五倍子末津调，填于脐内。 【 《杨起简便方》】 

小儿夜啼：取烧尸场土置枕边。 【 《集简方》】 

小儿一百二十日内夜啼：用蝉蜕四十九个，去前截用后截，为末，分四服，钓藤汤调灌之。 【 《心鉴》】 

小儿夜啼：刘季奴半两，地龙炒一分，甘草一寸，水煎灌少许。 【 《圣济总录》，下同】 

小儿夜啼：马蹄末敷乳上饮之。

小儿客忤夜啼：用本家厨下烧残火柴头一个，削平焦处，向上朱砂书云：拨火杖，拨火杖，天上五雷公，差来作神将！捉住夜啼鬼，打杀不要放。急急如律令！书毕勿令人知，安立床前脚下，男左女右。 【 《岣嵝神书》】 

小儿夜啼：甑带悬户上，即止。 【 《子母秘录》，下同】 

小儿惊啼，状如物刺：用猬皮三寸烧末，敷乳头饮儿。

小儿夜啼：取伏龙肝末二钱，朱砂一钱，麝香少许为末，蜜丸，菉豆大，每服五丸，桃符汤下。 【 《普济方》，下同】 

小儿夜啼：以白花蛇目睛一只为末，竹沥调少许灌之。

小儿惊热，夜卧多啼：朱砂半两，牛黄一分为末，每服一字，犀角磨水调下。

小儿夜啼：硫黄二钱半，铅丹二两，研匀瓶固煅过，埋土中，七日取出，饭丸黍米大，每服二丸，冷水下。

小儿惊啼：黄芩、人参等分为末，每服一字，水饮下。

小儿夜啼：前胡捣筛，蜜丸小豆大，日服一丸，熟水下，至五六丸，以瘥为度。

小儿夜啼，惊热：用人耳塞石莲心、人参各五分，乳香二分，灯花一字，丹砂一分为末，每薄荷汤下五分。

小儿夜啼：人参一钱半，黄连炙一钱半姜汁炒，甘草半钱，竹叶二十片，作二服，加姜煎。 【 《平治会萃》】 

小儿夜啼：用大虫眼睛一只为散，以竹沥调少许与吃。 【 《姚和众方》】 

小儿初生，三日内啼哭，腹内响，打屁，阴囊稀，名为盘肠气。用车前子、防风各三分，薄荷、甘草各一分，元胡子、木通各四分，蝉壳五只，水洗去头足，如唇红目赤加宣黄连二分，灯心一丸，同煎服。 【 《穷乡便方》】 

小儿夜啼：蝉蜕二十个去头足，灯花三分，乳香末一钱，竹叶炙过为细未，唾丸，入小儿脐，以旧膏药封之。 【 《身经通考方》，下同】 

治小儿夜啼：用神前烛花研碎，无根水下。

小儿血眼：儿初生艰难，血瘀眦睚，遂溅渗其睛，不见瞳人，轻则外泡赤肿，上下弦烂，用杏仁二枚，去皮尖嚼，乳汁三五匙，入轻粉少许，蒸熟绢包，频点；重者加黄连、(石卜)硝最良。 【 《全幼心鉴》】 

小儿百晬内吐乳，或粪青色：用年少妇人乳汁一盏，入丁香十枚，陈皮去白一钱，石器煎一二十沸，细细与服。 【 《陈文中小儿方》】 

小儿吐乳胃寒者：白豆蔻仁十四个，砂仁十四个，生甘草二钱，炙甘草二钱为末，常掺入儿口中。 【 《危氏得效方》】 

小儿初生吐不止者：用籧篨少许，同人乳二合，监二粟许煎沸，入牛黄粟许、与服，此刘五娘方也。 【 《外台秘要》】 

小儿哯乳不止，服此立效：腻粉一钱，盐豉七粒，去皮研匀，丸麻子大，每服三丸，藿香汤下。 【 《活幼口议》】 

襁褓吐乳，欬嗽久不愈：石燕子末以蜜调少许涂唇上，日三五次。 【 《卫生宝鉴》】 

小儿初生，二便不通：用皂角烧存性，研为细未，炼蜜作丸如枣核样，内谷道中即通。 【 《育婴家秘》】 

小儿初生，大小便不通：用真香油一两，皮硝少许，同煎滚冷定，徐徐灌入口中，服下即通。 【 《兰氏经验方》】 

小儿初生便闭：甘草、枳壳煨各一钱，水半盏煎服。 【 《全幼心鉴》，下同】 

小儿初生锁肚，由胎热毒结于肛门。儿生之后，闭而不通三日者，急令妇人咂儿前后心、手足心并脐七处四五次，以轻粉半钱，蜜少许，温水化开，时时与少许，以通为度。

治初生小便不通：用孩儿茶研极细末分许，煎扁蓄汤调下立通。 【 《万病回春》】 

治小儿秽恶入腹，令儿呕吐不乳：木香、干姜、茯苓、甘草、木瓜、丁香各等分，水煎绵蘸滴与之。 【 《证治准绳》】 

小儿晬嗽、百日欬嗽痰壅：贝母五钱，甘草半生半炙二钱为末，沙糖丸芡子大，每米饮化下一丸。 【 《全幼心鉴》】 

治小儿百晬内呕吐乳妳，或大便青色：用少妇乳汁一盏，丁香十粒，陈皮一钱，磁器内煮数沸，稍热空心以绵球吮服。 【 《保婴撮要》】 

治小儿未晬欬嗽：用白殭蚕直者为细末，涂少许妳头上，令儿吃立效。

小儿不语：四五岁不语者，赤小豆末，酒和敷舌下。 【 《千金方》】 

小儿语迟者，以伯劳所踏树枝鞭之，即速语。李时珍曰：案罗氏《尔雅翼》云：本草言伯劳所踏树枝鞭小儿，令速语者，以其当万物不能鸣时而独能鸣之，故以类求之也。 【 《完素六书》】 

小儿从小至数岁不能言：此心气不足，舌本无力，不能发转故也；一云风冷伤于少阴。以赤小豆为末，酒和涂舌上，神效。以社坛余胙酒，与饮少许。 【 《卫生总微》】 

　　针灸

《甲乙经》曰：小儿脐风，目上插刺，丝竹空主之。小儿脐风，口不开，善惊，然谷主之。
《千金方》曰：治小儿四五岁不语，灸足两踝各三壮。
《圣惠方》曰：小儿撮口胎风，先灸两乳中三壮，后用乌驴乳一合，以东引槐枝三寸长十根火煨，一头出津，拭净浸乳中，取乳滴口中，甚妙。
《黎居十简易方》曰：小儿脐风，独头蒜切片安脐上，以艾灸之，口中有蒜气即止。
《危氏得效方》曰：小儿卒然腹皮青黑而死，灸脐上左右，去脐各半寸，并鸠尾骨下一寸，凡五处，各灸五壮，仍酒和胡粉涂腹上，干则易。
《宝鉴》曰：夜啼灸幼宫三壮，又灸中指甲后一分。
《万全方》曰：灸小儿夜啼，上灯啼，鸡鸣止者，灸中指甲后一分中冲穴一壮，炷如小麦大。
万氏《片玉心书》曰：凡小儿初生，多有灸百会者，取其可以截风也。殊不知地分南北，人有勇怯，北人用灸固宜，南人用之无益而有害也。
《医学纲目》曰：儿生二七日内，不吮乳多啼者，乃客风中脐，循流入脾，灸承浆在下唇棱下宛宛中，次灸颊车在耳下颊骨后，炷如雀屎各七壮，非灸不疗。
儿喉中呜咽，乳不利，灸璇玑三壮，在天突下一寸陷者中。
《古今医统》曰：小儿撮口脐风，针然谷三分，不宜见血，灸则三壮。然谷一名龙渊，在足内踝前起大骨下陷中，又云内踝前，在下一寸，别于太阴蹻脉之郄，足少阴脉所流为荣。
小儿气不足，数岁不语，针心俞三分，灸则三壮。心俞在五椎下两旁，相去脊各一寸五分，正坐取之。
《卫生总微论方》曰：小儿心气不足，从小至数岁不能言，灸心俞三壮，灸两足踝三壮。
初生儿血凝，以脐四边各去脐半寸，并鸠尾下五处，各灸三壮。
治小儿初生撮口，以盐豉置脐上灸之。
《小儿方》曰：小儿撮口出白沫，以艾灸口之上下四壮，鲫鱼烧研，酒调少许灌之，仍掐手足。儿一岁半则以鱼纲洗水灌之。
《证治准绳》曰：小儿脐肿，灸腰节脐骨间灸三壮，名命门穴，炷如麦。
《东医宝鉴》曰：凡小儿七日以上、周年以下，不过七壮，炷如雀屎。

　　医案

《小儿直诀》曰：李司户孙百日发搐，日三五次，或作胎惊治之，不应，即用大青膏豆许涂顖、浴体二法，三日而愈。盖婴儿血气未实，不能胜外邪而发搐，故用浴体法。凡搐频者，风在表易治，宜发散；搐稀者，风在脏难治，宜补脾。

《独醒杂志》曰：枢密孙公抃生数日，患脐风已不救，家乃盛以盘合，将弃诸江，道遇老媪，曰：儿可活，即与俱归，以艾炷灸脐下遂活。

《保婴金镜录》曰：一小儿印堂青黑，至夜啼搐，余谓脾土虚寒，用钓藤饮而安。后因惊发搐夜啼，用钓藤饮前证顿止，又用异功散而愈。

一小儿发热夜啼，乳食不进，昏迷抽搐，痰盛口噤，脉纹如水字。此脾肺气虚，风木所乘，痰食积于胷腹也，先用大安丸，后用六君子加钓藤钩而痊。

一小儿生旬日，面目青黄。此胎黄证，姙娠胃热也，用泻黄散，乳调少许即愈。后复身黄吐舌，仍用前散而安。

《明医杂着》曰：一小儿十四岁，肢体倦怠，发热晡热，口干作渴，吐痰如涌，小便淋沥，或面目赤色，身不欲衣，此禀赋不足也，用补中益气汤及地黄丸加鹿茸而愈。

一小儿十三岁，内热晡热，形体倦怠，食少作渴，或用清热等药治之，虚证悉具。余以为所禀怯弱，用六味丸加鹿茸补之，不越月而痊。盖古今元气虚实不同故也。

《幼科发挥》曰：一儿一日发搐，五日不醒，药石难入。予针其三里、合谷、人中而醒。父母喜，乞调养之。予曰：曩用针时，针下无气，此禀赋不足也。如调理数年后出疹痘，可保无事，若在近年不敢许。次年果以痘疹死。

一小儿生后三日，啼哭不乳。予视其证，非脐风乃脐腹痛也。取蕲艾杵烂，火上烘热掩其脐上，以帛勒之，须臾吮乳而不啼矣。

一小儿生八日，喷嚏多啼，请予视。予曰：此脐风也。视其上腭，果有泡，色变黄矣，乃取银穵耳刮去之。其父惨然，爱惜之心见于形色，故去之未尽也。有老妪闻之，急使婢女告其父，当急去之，其言迫切，父益惧，自取银穵耳刮之不惜也。遣人告予，予曰：旬日后当发惊风。后果病，迎予视之，投以至圣保命丹而愈。

儒学陶教授一子，生八月病吐，诸医治之不止，汤丸入口即吐。诸医云：食入即吐。是有火也，欲作火治。用泻火药，又不效。众医不能治，其吐益剧。既请予至议治，予作理中汤剂，用豮猪胆汁、童便各半拌之，炒焦，以水煎服，药入立止。师请言其法，予曰：吐本寒邪，当用理中汤热药以上之。内寒已甚，格拒其阳，故热药入喉，被寒所拒，不得入也。今胆汁之苦寒，童便之咸寒，下喉之后，两寒相得，故不复出。须臾之间，阴气渐消，阳气乃发。此热药须冷服，以主治格拒之寒，以止呕哕者是也。

一儿生二月，忽昏睡不乳，予以日计之，非变蒸也。视有二乳母皆年少气壮者，其乳必多，更代与之，必伤乳也，戒以今且损之，令饥一日自愈。后宜绝之，只用一乳母可也。次日果安。父母如其教，亦无伤食病。

本县大尹张鼎石子生四月无乳，取一民壮妇人乳之。一夜大啼，医甘大用治之，呼为腹痛，用理中汤不效。又呼为伤食，用益黄散，又不效。夜更啼哭，请予视之。甘语其故，盖心本恶热，药中又犯干姜、丁香，如何不助火而益增其病也！乃往看之。尹曰：夜啼四日矣。全曰：夜啼有四，心烦一也。尹曰；伤食乎？腹痛乎？全曰：腹痛则面色青，伤食则面多晃白，今面多赤，心烦证的也。用导赤散加麦冬灯心，进一服，次早往问之，甘自内出，云昨夜到天明不止，予叹彼喜药不中病也，不知病退矣。人问，尹曰：昨夜哭尤甚也。予告之曰：病安矣。四日夜未乱，昨夜病退思乳，乳母在外。往夜之哭，病哭也；昨夜之哭，饥哭也。尹喜曰：怪哉！乳母来后，再不复啼，病果退矣。

王少峯次子三个月痛吐，请医治之，药乳不纳。予见其儿在乳母怀中、以身伸努上窜，呃呃作声，有发惊之意，乃取理中汤丸末子一分，用猪胆汁、童便各半匙，调分三服。初一次少停，略以乳喂一二口即止；又进一次，又乳之。其儿睡一觉醒，则呕止，不伸努，不呃呃作声矣。予以是法教诸子，活人甚多，乃良法也。

一儿自满月后常吐乳，父母爱之，诸医不能止。一日问予，予曰：呕吐者，非常有之病也。今常吐乳，非病也。然孩儿赖乳以生，频吐乳者，非所宜也，恐伤气，不可不求其故。有母气壮乳多者，唯恐儿饥，纵儿饱足，饱则伤胃，所食之乳涌而出，此名溢乳，如瓶之注水满而溢也，宜损节之，更服肥儿丸。儿之初生，筋骨软弱，为乳母者当怀抱护持可也，不然则左右倾侧，其乳流出，此名啘乳，如瓶之侧其水流出也，能紧护持则不吐也。有胃弱者不能受乳而变化之，无时吐出，所吐不多，此名哺露，如瓶之漏不能容受也，当补其脾胃，助其变化可也，亦以肥儿丸主治。

一女五个月内发搐，予以泻青丸投之，三四服搐不止，转甚。予思痰壅气郁，乃发搐也，丸散颇粗，与痰粘滞于咽喉之间，致气不通而搐愈甚也，用竹叶煎作汤，取绵纸滤去其渣滓，澄清服之，搐止而安。其父叹曰：医之贵于变通也如是夫！

先翁治一儿满月后发搐，以至圣保命丹治之安。袓训：治急惊风，只用泻青丸、导赤散。

《育婴家秘》曰：一小儿初生遍身无皮，俱是赤肉，用白果粉遍身掺上，候生皮乃止。

一小儿初生如鱼泡，又如水晶，破则水流，用密陀僧研极细，掺之。

《保婴撮要》曰：一小儿患胎惊，诸药不应，用紫河车研烂如泥，每用钱许，乳化服之，更以十全大补汤加钓藤钩、漏芦与母服两月余，举发渐轻；服年余举发渐稀；更服年余不再发。至出痘后复发，取紫河车研烂，入糯米粉丸小豆大，每服百丸，以乳送下，服二具全瘥。毕姻又发，仍服前丸及十全大补汤、六味丸加当归、黄芪、肉桂、五味子。年余，喜其能远帷幕得痊。后因劳役更作，又用前丸及十全大补汤等药不应，用大剂独参汤服数斤，然后举发稍缓；乃用人参二两、附子一钱，数服顿止；仍用前药，间用独参汤而痊。

一小儿患胎惊，用紫河车及十全大补汤、钓藤膏而愈。毕姻后发，用大剂独参汤、六味丸加五味子、黄芪、当归煎服。半载，举发稍轻；年余，不再发。后每劳役怒气仍发，即用前药随愈。又伤寒愈后复作，虚证悉具，莫能名状，用紫河车二具、独参汤十余斤而痊。后患伤风欬嗽，咽干内热，用六味地黄丸料加五味子煎服，及十全大补汤而痊。

一小儿百日内患抽搐，痰涎自流，用惊风药益甚，视其面色黄白，仍用六君子、补中益气二汤而愈。

一小儿面青黑或痿黄，审其母素有郁怒所致，用加味逍遥散、加味归脾汤治其母，其子亦愈。

一小儿月内发搐鼻塞，余以为风邪所伤，以六君子加桔梗、细辛，子母俱服；更以葱头七茎、生姜一片细擂，摊帛上，两掌护温，贴于顖间，半晌鼻利搐止。

一小儿未可月发搐呕乳，腹膨作泻，余以为乳多伤脾胃，用五味异功散加漏芦，母服之，子服数滴而寻愈。

一小儿旬日内先两目发黄，渐及遍身，用泻黄散服之瘥。

一小儿因母食郁饱胀咽酸，而患遍身皆黄，余以越鞠丸治其母，以泻黄散治其子，并愈。

一周岁儿痰嗽啼哭，或用抱龙丸未止。余视其右腮白，左腮青，此肺肝二经相胜，先用泻白散以袪肺邪，次用柴胡栀子散以平肝火，又用地黄丸以滋肾水而痊。

一小儿三岁夜啼，面色白，黑睛少，小便清。此脾肾气虚，朝用补中益气汤加山药、五味子，夕用地黄丸顿愈。

一小儿白睛多面色赤，时作啼，此禀肾不足，用地黄丸。半载后忤其意，虽哭面色不赤。丹溪先生云：小儿忽大叫必死，即此义也。

一小儿颅解足软，膝大不能行履，用六味丸加鹿茸治之，三月而能步履。

一小儿年十四岁而近女色，发热吐痰；至有室，两目羞明，头觉胀大；仍不断欲，头渐大，顖门忽开。用地黄丸益气汤之类，断色欲年余而愈。

一小儿十三岁患前证，内热晡热，形体倦怠，食少作渴，余以为所禀怯弱，用六味丸加鹿茸补之，不越月而痊。

一小儿停食，腹痛夜啼，用大安丸而愈。后乳食虽入，其腹仍痛，用六君子加山楂、神曲，痛少止。乃去二味又四剂，痛全止。

一小儿三岁面白夜啼，小便青而数。此肺肾虚弱，朝用补中益气汤加肉桂一分，夕用地黄丸而愈。大凡小儿面色青，黑睛少，或解颅足热者，出痘多在肾经，预用地黄丸补肾气，多得无恙者。

一小儿二岁夜啼，面色赤，黑睛色淡，小便频赤，朝用补中益气汤加山药、五味，夕用地黄丸而愈。

一小儿发热多啼，乳食不进，昏迷抽搐，痰盛口噤。此脾肺气虚，风木所乘，痰食积于胷腹也。先用大安丸，后用六君子、钓藤钩而痊。

一小儿每忽哭，白睛多，每悲面色赤。余谓禀赋肾虚，火妄动而然也，用地黄丸半载，后虽哭而面色不赤，诸证皆愈。

一小儿停食腹痛，发热呕吐，服峻厉之剂，更吐泻汗多，手足并冷，发痉不止，其脉浮洪，按之如丝。用六君子汤加升麻、炮姜，痉证顿已；惟寒热往来，又用四君、升麻、柴胡而愈。

一小儿瘈瘲啼叫，额间青黑，此惊风肝木乘脾腹中作痛也。先用六君子汤加木香、柴胡、钓藤钩，啼叫渐缓；更加当归，又二剂而安。

一小儿言迟泄泻，声音不亮，杂用分利清热等剂，喉音如痖，饮食少思。朝用地黄丸加五味子，夕用补中益气汤，其泻渐止；遂专服前丸两月，喉音渐响。

一小儿白睛多，泻后喉瘖，口渴兼吐，大便不实，朝夕服地黄丸而痊。后患泻，喉复瘖，仍服前丸而愈。此皆禀赋肾气不足，故用是药。

一小儿五岁不能言，咸以为废人矣，但见其形色，悉属肺肾不足。遂用六味地黄丸九五味子、鹿茸，及补中益气汤加五味子，两月余，形气渐健；将半载能发一二言；至年许，始音声如常。

古今图书集成医部全录卷四百十一

　小儿头面耳目鼻病门

　　千金方 【 唐?孙思邈】 

　　　头疮

论曰：小儿头生小疮，浸淫疽痒，黄膏出，不生痂，连年不瘥者，名妒头疮。以赤龙皮汤及天麻汤洗之，内服漏芦汤，外宜敷飞乌膏散，及黄连胡粉水银膏散。

　　小儿直诀 【 宋?钱乙】 

　　　解颅

解颅者，生下顖门不合也，长必多愁少笑，目白睛多，面色晃白，肢体消瘦，皆肾虚也。
 【 注　按肾主髓，脑为髓之海，前证因父母精血不足，不能荣养，宜用地黄丸补之。有至七八岁或十四五岁，气血既盛而自合。若纵恣饮食色欲，戕贼真阴，亦不能尽其寿矣。此证若在乳下，当兼补其母，更以软帛紧束儿首，使其易合。亦有顖陷顖填，俱属禀不足。或五疳久病，元气亏损者，仍参后小便不通类主之。】 

　　　发迟

发久不生，生则不黑，皆胎弱也。
【 注　前证即五迟之一证也。发者，肾之荣也。良由父母精血不足，肾气虚弱，不能养荣而然耳。】 

　　儒门事亲 【 元?张从政】 

　　　甜疮

凡小儿甜疮久不愈者，俗呼为香疮是也，多在面部两耳前。一法令母口中嚼白米成膏子，临卧涂之，不过三五上则愈矣。小儿并母皆忌鸡、猪、鱼、兔、酒、酢、动风发热之物。如治甜指，亦同此法。

　　　面上疮

凡小儿面上疮谓眉炼疮，耳上谓之辄耳，足上疮谓靴癣。此三者一究其本，皆谬名也。经曰：诸痛疮疡皆属心火。乃血热剧而致然也。或谓：《内经》曰大概，不可使热以为皆然。此不明造化之道也，慎勿妄信。可用(金非)针刺之出血，一次不愈，当复刺之；再刺不愈，则三刺必愈矣。《内经》曰：血实者决之。眉炼不可用药敷之。以其疮多痒，痒则爬矣；药入眼，则目必损矣。

　　　白秃疮

夫小儿白秃疮者，俗呼为鸡粪秃者是也。可用甜瓜蔓龙头，不以多少，河水浸之一宿，以砂锅熬取极苦汁，滤去瓜蔓，以文武慢火熬成如稀饧状，盛于磁器中，可先剃头去尽疮痂，死血出尽，着河水洗净，却用熬下瓜蔓膏子一小盏，加半夏末二钱，生姜自然汁一两匙，狗胆一枚同调，不过三两上立可。大忌鸡、猪、鱼、兔、动风发热之物。

　　　目疾

《内经》曰：热胜则肿。治火之法，在药则咸寒，吐之下之；在针则神庭、上星、顖会、前顶、百会。血之瞖者可使立退，痛者可使立已，眛者可使立明，肿者可使立消。惟小儿不可刺顖会，为肉分浅薄，恐伤其骨。然小儿水在上，火在下，故目明。

　　　疮疤入眼

小儿疮疤入眼者，乃余热不散耳。止宜降心火，泻肝风，益肾水，则愈矣。

　　　疳眼

夫小儿疳眼数日不开者，乃肝木风热之致然也。可调服凉膈散数服，眼开而愈。

　　平治会萃 【 元?朱震亨】 

　　　解颅

解颅者，乃是母气虚，与热多耳。戴云：初生小儿头上骨未合而开者，宜以四君子汤、四物汤，有热加酒，芩、炒黄连、生甘草煎服；外以绢帛系紧，用白蔹末敷之。

　　　头癞

小儿头癞，用红炭焠长流水，令热洗之。又服酒制通圣散，除大黄酒炒外，以胡荽子、伏龙肝、悬龙尾、黄连、白矾为末调敷。

　　奇效良方 【 明?方贤】 

　　　解颅

顖门乃母气血充实，令儿顖门坚实而耐养；如母多病，气血虚弱，令儿顖门虚软而不实。又后顶顖乃父之精，元气充实，令儿后顶上坚硬而耐养；如父之元气不足，酖酒多欲，令儿后顶虚孔不坚，亦不寿。如父母俱怯，生下儿女俱不寿。若如此其父母自亦不能保于天年。前顖又曰信门，道家为泥丸，后信名脑后顶门，头中心顶上又名百会穴。华佗看面部诀载甚详。顖与信同音。凡前后信及百会开而虚，名解颅。

　　　发黄

发乃血之余。母之血气充实，则发黑而光润；如母之血虚，带漏败堕，月事不调，或酖酒多淫，或母胎有息，令儿发黄焦槁，生疳热疮痍之患。

　　片玉心书 【 明?万全】 

　　　解颅

肾主骨髓，脊者髓之路，脑者髓之海也。肝之脉与肾脉，内行于脊骨之中，上会于脑。故头破解颅脊疳之病，乃肝肾之风热，子传于母之病也。
解颅者有二：或生下之后，头缝四破，头皮光急，日渐长大，眼楞紧小，此髓热也。
又有生下五六个月后，顖门已合而复开者，此等小儿大数难养。肾肝风热之病，宜加味泻青丸主之，所谓实则泻其子也。芦荟泻青丸加黄蘗、黄芩、黄连等分，碾末蜜丸服。
解颅八物，有热加连。以绵系束，香附、白蔹。

　　　顖肿

乳食不常饥饱起，寒热积脾气上冲。致成顖肿随轻重，风热相交未易攻。治宜退热疏风证，泻青丸子显神功。

　　　顖陷

泻泄久而气血虚，不能上冲元气亏。狗脊炙黄为细末，鸡卵白调服即愈。药用参苓白朮散，服之顖陷顿能除。

　　　脑疳

脑疳者，小儿生后，生疮成饼，状如覆盘，此风热也。宜加味泻青丸加蔓荆子、白蒺藜炒。

　　　发迟

发乃血之余，肾之苗也。小儿发久不生，虽生不黑而稀，此由肾气衰而血气不足之故也。地黄丸主之。

　　育婴家秘 【 明?万全】 

　　　解颅

儿本虚怯，由胎气不成，则神气不足，目中白睛多，其颅即解，面色混白，此皆难养，纵长不过二八之数。若戒色欲，多不过四旬而亡。
解颅有二：初生后头骨渐开，此胎气怯弱，肾不足也。有合而复开者，自颅至印堂有破痕可开一分，又有头四破成缝者，此皆解颅。由病后肾虚，水不胜火，火气上蒸，其髓则热，髓热则解，而头骨复分开矣。肾虚者，宜服地黄丸以补肾之不足，调元汤、十全大补汤，母子共服之，以补脾胃，使气血渐实，其颅自合矣。其髓热者，宜通圣散为丸服，去硝不用；外用封顖法，或用软帛紧束。有作巾遮护，久而自合，亦良法也。
又有儿生后头渐大，头皮赤，眼光小，此脑疳也。乃受父母热毒之气，藏于肾中，上熏于脑，故头大渐红也。此难养，不出二八之数。其未周岁满头生疮结饼，作痒作痛，儿不能忍，日夜啼哭者，亦难养也。宜服前苦参丸，及松皮散敷之。

　　　顖填顖陷

顖填顖陷诀云：热甚则肿，虚热则陷。
顖填者，顖门肿起骨高突也。经云：热甚则肿，由邪火炎上，使清明之气上升而不降。其证有二：以手摸之肿坚实者，此有寒邪在表，腠理闭，寒热不得出，所谓气上冲则坚劲者是也。宜升阳散火汤，此郁则发之也。如摸之其肿虚浮者，此积热在里，熏蒸于上，所谓气上冲则柔软者是也。宜酒制神芎丸，此高则抑之也。一发一下，中病即止。

　　　头疮

头生胞疮者，勿因皮破成疮，脓水不干，头毛粘结，内生虱，痒则抓之，年久不愈，有成癞头。当先去其虱，用石菖蒲煎汤洗之，其虱尽死；待干，用水银、腻粉二味放碗中，以指研匀，入津调湿，指蘸药搽疮上四畔及发内。虱尽去，方用秋牛皮窑口上烟胶不拘多少，松香研末入轻粉少许、雄黄少许，熬热，热油调涂患处。头生软疖者，年久不愈，用紫金丹涂之，效。

　　　发迟

头之有发，犹山之有草木也。发者血之余，发之多寡，由于血之盛衰也。坎为血卦，血者肾之液，发者肾之苗也，故其色黑也。儿发久不生，生不黑者，皆肾虚也。宜地黄丸主之。
大病后其发成穗，或稀少者，乃津液不足，疳劳之外候也，宜集圣散主之。

　　幼科发挥 【 明?万全】 

　　　顖陷

顖陷者，谓顖门陷下成坑也。其证有二：经云，陷者下气虚也。大病之后，津液不足，真气下陷，成坑窟者，宜大补元气，调元汤加升麻主之。有脾胃虚弱，饮食减少，脾主肌肉，肉去皮薄，顖门露见，非陷也。宜服肥儿丸、参苓白朮散，补脾胃则能饮食，肌肉自平，顖不露矣。

　　　枕陷

又百后枕陷者，《活幼心书》谓其证尤重于顖陷者，此大虚极，百无一活。殊不知此非病也，乃父母之过也。初生儿头骨未合，当用菉豆作枕枕之，常与移动，勿使只在一边，则头骨必正矣。此后枕骨陷下者，乃儿卧日久之所致也。若难养则头骨四破，高下成缝者，皆非寿子也。

　　　颈软

头仰者颈软也。颈者头之茎也，一名天柱骨。颈软者，乃天柱骨不能任元而前后左右倾倒也，此恶病也。其证有二：小儿初生便颈软者，皆胎禀不足，肾气虚弱也。肾主骨，肝主筋，筋不束骨，其骨则折，母能令子虚也。此儿难养，纵长不及四旬。肾气虚矣，宜服地黄丸加当归、续断主之。有因大病之后，头骨不能起者，此血气虚弱也，宜十全大补汤炼蜜丸服。经云：头者，清明之府也。头仰斜敧，神将去矣。凡大病人有是证难治。

　　　疳眼

此证多是饮食炙煿，甘辛积热，以致脾胃成疳上攻，眼目赤濇，乌珠有瞖，久渐变白，宜速治疗；若不早除，多成痼疾。初服清热饮，次服五疳丸。

　　婴童百问 【 明?鲁伯嗣】 

　　　解颅

仲阳谓解颅生下而顖不合，肾气不成也，长必少笑。更有目白睛多，滉白身瘦者，多愁少喜也。余见肾虚证。杨氏曰：小儿年大，头缝开解而不合者，肾主髓，脑为髓海，肾气有亏，脑髓不足，所以头颅开而不能合也。人乏脑髓，如木无根，凡得此者，不远千日。其间亦有数岁，乃成废人。设有此证，不可束手待毙，宜与钱氏地黄丸；仍用南星微炮为末，米醋调敷于绯帛，烘热贴之，亦良法也。柏子仁散、三辛散等剂敷之，尤妙。

　　　顖陷顖填

顖陷者，始因脏腑有热，渴饮水浆，致成泄利，久则血气虚弱，不能上充脑髓，故顖陷如坑，不能平满。用狗头骨炙黄为末，鸡子清调敷之。顖填者，顖门肿起也。脾主肌肉，乳哺不常，饥饱无度，或寒或热，乘于脾家，致使脏腑不调，其气上冲，为之填胀，顖突而高，如物堆起，毛发短黄自汗是也。若寒气上冲，则牢(革卬) 【 音昂，履头也，肿硬如履头突起，】 热气上冲则柔软。寒者温之，热者凉之。剂量轻重，兼与调气。小儿肝盛，风热反攻亦然。此证未易退差。或热证，用大连翘散以消之；有表热证，柴胡散主之；又有封顖散掩之。论曰：小儿胃气冲和，则脑髓充盛，顖顶渐合。若胃热熏蒸脏腑，则渴而引饮，因致泄利，令脏腑壅热，血气虚弱，不能上充脑髓，所以顖陷也。《圣济经》用当归散、地黄丸。

　　　目内证

目内赤者心热，导赤散主之。淡红者心虚热，生犀散主之。青，肝热，泻青丸主之。浅淡者补之。黄者脾热，泻黄散主之。无精光者肾虚，地黄丸主之。《龙木论》以小儿斗睛候，皆因失误筑打，损着头面额角，兼倒仆，令儿肝受惊风，遂使两眼斗晴，宜服牛黄丸。口议血眼，宜服生熟地黄散，流行血气。热毒服小防风汤，风毒服小流气饮，积毒服小菊花膏主之。斑疮入眼，决明散、密蒙花散主之。又有犀角散、石楠散，通顶为妙。或吐泻后眼如上膜，或痘疹入眼，恨不能开，及诸证眼定无精光，难治。

　　　耳病

耳者肾之候。小儿肾经气实，其热气上冲于耳，遂使津液壅滞为脓为汁者也。亦有澡浴水入耳中，水湿停留，搏于血气，酝酿成热，亦令耳脓。久而不瘥，变而聋耳。龙骨散主之。又汤氏有五般聤耳候。聤耳者，常有黄脓出是也；脓耳者，常有红脓出是也；缠耳者，常有白脓出是也；底耳者，里面腥臭；囊耳者，里面虚鸣，时出清脓。然五般病源一也，皆由风水入耳，内有积热上壅而成。若不早治，久则成聋。胭脂膏等治之，仍服化痰退热等剂即愈。

　　　鼻病

凡牙儿三朝、五日、六晨、一腊，忽然鼻塞，吻乳不能，开口呼吸者，多是乳母安睡之时，鼻中出息，吹着儿顖；或以水浴洗，用水温冷，不避风邪，所以致儿鼻塞。宜与通关膏傅之，消风散服之。或有惊悸作热，薄荷散与服，生者亦佳。
又有鼻衄，是热搏于气而乘于血也。肺主一身之皮毛，口气开窍于鼻，蕴寒先客皮肤，搏于气而成热，热乘于血，血得热而妄行，从鼻中出者，名鼻衄也。或未及发汗而鼻燥喘息，鼻气鸣即衄。治法皆依大方而分剂略轻耳。黄芩汤、犀角地黄汤主之，生地黄、茅根煎服，尤佳。
鼻衄者，黄芩汤主之。清肺饮子治(上匿下虫)鼻，凉膈。

　　保婴撮要 【 明?薛铠】 

　　　解颅顖填顖陷

夫肾主骨，肾气实则脑髓充而顖早合，骨脉盛而齿早生；肾气怯则脑髓虚而顖不合。此由父母精血不足，宜地黄丸补之。若在乳下，当兼补其母，调补脾肾为善。亦因所禀肾气不足，及乳哺失宜，脾胃亏损所致，并用补中益气汤。亦有泻痢气血虚，脾胃不能上充者，亦用前法。若手足并冷，前汤加姜桂；未应，虚寒甚也，急加附子。缓则多致不救。

　　　耳证

耳者，心肾之窍，肝胆之经也。心肾主内证精血不足，肝胆主外证风热有余。或聋聩或虚鸣者，禀赋虚也；或胀痛或脓痒者，邪气客也。禀赋不足，宜用六味地黄丸。肝经风热，宜用柴胡清肝散。若因血燥，用栀子清肝散；未应，佐以六味丸，间服九味芦荟丸。若因肾肝疳热，朝用六味丸，夕用芦荟丸。若因食积内热，用四味肥儿丸。若因乳母膏粱积热而致者，宜加味清胃散。脾经郁结而致者，加味归脾汤。肝经怒火而致者，宜加味逍遥散。皆令乳母服之，兼与其儿少许。不可专于治外，不惟闭塞耳窍，抑亦变生他证，延留日久，遂成终身之聩矣。慎之！

　　　目内证

经曰：目者五脏六腑之精，荣卫魂魄之所常营也，神气之所常主也。又曰：诸脉者皆属于目，目得血而能视。五脏六腑精气，皆上注于目而为之精。故白睛属肺，黑睛属肝，瞳人属肾，上下胞属脾，两眦属心，而内眦又属膀胱。五脏五色，各有所司。心主赤，赤甚心实热也，用导赤散；赤微者，心虚热也，用生犀角散。肝主青，青甚者肝热也，用泻青丸；淡青者，肝虚也，用地黄丸。脾主黄，黄甚者脾热也，用泻黄散；淡黄者，脾虚也，用异功散。目无精光，及白睛多黑晴少者，肝肾俱不足也，用地黄丸加鹿茸。昼视通明，夜视罔见者，因禀阳气衰弱，遇夜阴盛则阳愈衰，故不能视也，用冲和养胃汤。凡赤脉瞖物从上而下者，属足太阳经，用东垣选奇汤；从下而上者，属足阳明经，用局方流气饮。盖瞖膜者，风热内蕴也。邪气未定，谓之热瞖而浮于外，邪气已定谓之水瞖而沉于内，邪气既深，谓之陷瞖。宜升发之，退瞖之药佐之。若上眼皮下出黑白瞖者，属太阳寒水；从外至内者，属少阳风热；从下至上绿色者，属足阳明及肺肾合病也。疳眼者，因肝火湿热上冲，脾气有亏，不能上升清气，故生白瞖，睫闭不开，眵泪如糊，久而脓流，遂至损目，用益气聪明汤、茯苓泻湿汤及四味肥儿丸。目闭不开者，因乳食失节，或过服寒凉之药，使阳气下陷，不能升举，故目不开，用柴胡复生汤。若胃气亏损，眼睫无力而不能开者，用补中益气汤。暴赤肿痛者，肝火炽盛也，用龙胆泻肝汤。多泪羞明者，肝心积热也，用生犀散。亦有肝肾虚热者，用地黄丸。风弦烂眼者，膈有积热也，用清胃散。时时作痒者，脓溃生虫也，用点药紫苏膏。眼睫连剳者，肝经风热也，用柴胡清肝散。若生下目黄壮热，大小便秘结，乳食不思，面赤眼闭者，皆由在胎时感母热毒所致，儿服泻黄散，母服地黄丸。若乳母膏梁积热，致儿目黄者，令母服清胃散。若肢体面目爪甲皆黄，小便如屋尘色者，难治。又有痘疹后余毒未尽，上侵于目者，属肾肝虚也，用滋阴肾气丸。前证宜审治其母，兼调其儿。

　　　鼻塞鼻衄

巢氏云：鼻乃肺之窍，皮毛腠理乃肺之主。此因风邪客于肺，而鼻塞不利者，宜用消风散，或用葱白七茎，入油腻粉少许，擂摊绢帛上，掌中护温，贴顖门。因惊仆气散，血无所羁而鼻衄者，用异功散加柴胡、山栀子。左脸青而兼赤者，先用柴胡清肝散，后用地黄丸；右脸赤，乃肺大肠实热也，用泻白散。鼻色赤乃脾胃实热也，用泻黄散；微赤乃脾经虚热也，用异功散加升麻、柴胡；色深黄，用济生犀用地黄汤，后用杨氏地黄丸；淡白色用六君子汤。颏间色赤，用四物汤加山栀；赤甚用五麻散；小便赤色，用六味丸、补中益气汤。唇色白，用六君子汤；久不愈，用麦门冬饮子。若初病元气未亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒，卧而露睛者，悉属形病俱虚，当补正气为要。

　　古今医统 【 明?徐春甫】 

　　　颅顖论

《颅顖经》曰：顖门未合，筋骨柔弱。顖门青筋，脉虚不荣。顖门常坑，滑泄便便。顖门突起，风疾不止。顖门久冷，吐利清清。顖门虚软，颠癎不免。顖门扁阙，暴泄易脱。顖门喎长，风作必亡。顖门连额，惊癎易得。顖门未完，怕热怯寒。顖门缓收，胎气不周。顖门动数，神昏气弱。顖门宽大，多疾受害。颅顖者，精神之门户也，关窍之囊钥也。上下相贯，百会相通。七窍应透，五脏所借。泥丸之宫，魂魄之穴。气实则合，气虚则开。良由长大，不可不合。医师见之，当知可否。用药消息之。顖门宽大，受病深重，恐药难疗，不可不慎也。

　　证治准绳 【 明?王肯堂】 

　　　解颅

父精不足，则解颅，眼白多。
解颅者，人之无脑髓，如木无根。古人虽有良方，劳而无功也。亦不可束手待毙，宜依钱氏补肾，万一有可生之理。钱氏补肾地黄丸加鹿茸之类是也。
曾氏云：凡得此候，不及千日之内，间有数岁者。偶因他疾攻激，遂成废人。若气色清明，能饮食者，多服调元散、补肾地黄丸，旬日内颇见效者。次第调理，或有可治。若投药后如故，亦难疗矣。
田氏云：解颅治法，宜用生地散。

　　　顖陷

曾氏云：顖陷者，虚之极也。胃气虚寒则顖陷，慢惊中有之。胃寒脾困吐泻者为虚极，急以金液丹、固真汤及诸救元等药治之，外则贴以乌附膏。
有后枕陷者，其证尤重。治法与顖陷药同。不效，亦为难疗。此大虚极，百无一活耳。

　　　顖填

顖填之证，亦有因小儿胁下有积，欬且啼而气上逆，啼甚久其气未定，因而乳之者；肝气盛，风热上冲者，皆能令顖填，当一一审其因而治之。寒者温之，热者凉之。气上逆者，和而降之；肝气盛者，泻青为主。热证里多大连翘汤，表多柴胡散，虚者以补中益气汤送下地黄丸。神而明之，存乎其人，言不尽意。
曾氏云：世言顖肿皆以为热，殊不知有阴阳二证，切宜详辨。坚硬为阴，红软为阳，故《婴孩宝书》云：寒气上冲则牢(革卬)，热气上冲则柔软。正此之谓。若阴证，以匀气散、理中汤主之；阳证用玉露饮、当归散、防风汤为治。
《石壁经》歌曰：积聚脾中热不通，致令面赤口唇红。胷高夜嗽多填胀，休使流传肺有风。喉里作声涎上壅，顖门肿起热来冲。但教凉膈安灵腑，能使三朝速有功。
积有冷热，皆能作肿。冷则粪白，或酸臭气冲人，亦有虫出，其食物皆不能化，腹胀满而多困，喉中亦鸣也。热则使多渴，其粪赤，面色亦黄赤，口内臭气，亦虫出。各看其证候调治，且须分水谷去积并调气。冷则温脾胃，热则去其热，化涎止渴。顖陷则冷也，肿则热也。积热顖虚肿。宜将时气门中三十六种除湿散，浓煎桑白皮汤下。
《形证论》云：肺热生风涎鸣顖肿，将白丁香膏一二服，或南星丸一二服便退。
《秘要指迷论方》：凡小儿生下一月日内，或顖门肿，此乃受胎热气，即用黄蘗膏涂于足心涌泉穴，如陷即用半夏膏涂手心。此乃婴儿肾受冷气，邪干心，致令病生。黄蘗、半夏皆为末，皆冷水调贴。

　　　天柱倒

王先生云：小儿久患疳疾体虚，久不进饮食，患来日久，诸候退，只是天柱骨倒。医者不识，谓之五软候。须进金灵散、生筋散。
《形证论》歌：天柱才倒道难医，算来此病非心脾。若患先须因吐泻，不曾调气至尩羸。大患伤寒无汗脉，
《凤髓经》此一句云：却被伤寒无浮脉。
定应妙药疗他迟。无此卒然生此患，又兼不辨四肢肥。身软难堪头似石，面红唇赤脸如绯。此病多因伤肾热，后来因热病相随。此两句在《凤髓经》即云：此患只应伤胆热，后来伏热又相随。
肝受热风天柱倒，但将凉药与维持。贴须性热筋方缓，立见温和请勿疑。吐泻项软惟调气，伤寒柱倒不须医。
此或伤寒，或吐或泻，邪毒乘虚透入肝脉，热邪所侵，是以致令筋软长，或手足软而不解举，或项颈软而不解举。若有前证，即须凉膈；若吐泻则先调胃气，贴项，并服凉肝胆药。不可太热，亦恐过寒。

　　　头疮论

小儿头疮，是六阳受毒热而攻头成疮也。若头上散成片，常常燥痒，毛发稀少，有类白屑，此因积热上攻，名曰秃疮。疮虽生于头，世人只知以药外敷得愈，不踰旬月，其疮又发。何为而然？盖头者诸阳所会之处。《洪范》五行：火曰炎上。热毒上攻，两阳相灼，故疮生于头。法当解陈莝之积热，导心经之烦躁斯可矣。
小儿久癞头，以防风通圣散酒制，除大黄另研为末，再用酒拌晒干为末，每用一钱，水煎服。日四五服，至三十贴见效。

　　　发迟发黄

巢氏云：足少阴为肾之经、其华在发。小儿有禀性少阴之血气不足，即发疏薄不生，亦有因头疮而脱落不生者，皆由伤损其血，血气损少不能荣于发也。足少阴肾经，其血气华于发，血气不足则不能润悦于发，故发黄也。

　　　目赤肿痛

曾氏云：热极挟风，则目赤肿痛，昼夜不开，惊啼不已。先用九仙散，水姜葱煎服；次三解散，温米泔水调下，及点以黄连膏。
若夫天行时证，暴赤肿痛，昼夜苦甚，久则昏蒙。治法先以九仙散解表；次以小柴胡汤去半夏，加大黄、薄荷、竹叶、生地黄，水煎服；并投草龙胆散，及点以黄连膏，贴以清凉膏。
有孩儿胃气素虚，脾气实盛，眼泡赤肿，羞濇不开，遽按苦寒之剂以退赤肿，反伤脾胃，不吐则泻，或四肢微寒；复以温药调治，则目疾转加。宜先用(口父)咀五苓散，水姜灯心煎服，次投泻黄散自愈。
有心脾蕴热经久，及肝受邪热，致两目羞明，眼泡浮肿，微有紫色，大腑闭或流利，小便濇或通顺。先以百解散发表，次投明目饮，自然平复。仍忌酒荤三五日。
有小儿薄劣，多致尘埃入目，揩摩成肿，发热作痛，啼哭不已。用辟尘膏治之，立效。
余平生无眼赤之患，用之如神，大人小儿可通用。凡眼赤濇之初，只用自己小便，张目溺出用一指按抹眼中，便闭目少顷，即效。此以真气逼去邪热也。

　　　外障

小儿病目生瞖，不可轻用点药，只以服药内消为主。看赤脉上下内外，分经处治。

　　　痘疮入目

痘疮之毒，发于五脏六腑，毒之盛者，眼必受之。古人留护眼之法，其意深矣。凡疮出太甚，两眼常出泪者，肝热也。此时眼中无疮，但内服泻肝火之药。盖眼中之痘，常在收靥不齐之后有之。如疮入目成肤瞖者，切不可用点眼药，损睛破瞳，成废人矣。痘疹收后，目不可开者，肝热则目濇不敢开，明暗皆然；心热见明则合，暗处则开，谓之羞明，此有余热在心肝也。如疮未成脓，肿去目开者，疮已过期。收靥不齐，目闭不开者，疮坏欲变。目上窜者，心绝也；直视不转者，肾绝也；非泣而泪自出者，肝绝也；微瞑者，气脱也；血贯瞳子者，火胜水竭。皆死候也。
痘毒入眼而虚弱者，不宜凉剂，俟靥后治之。虽有目瞖，切不可用点药，只宜活血解毒，俟五脏和平，瞖当自去。若误用点药，则非徒无益而反害之。
丹溪云：如痘伤眼，必用山栀、赤芍、决明、归须、连翘、防风、桔梗、升麻，小剂末之，调服。如眼无光，过百日后血气完复，则自明矣。
张炳云：治疮疹后毒气攻眼，或生瞖膜赤黑之类，宜用四物汤加荆芥、防风，煎服；兼用黑豆皮，谷精草、海蛤、甘草等分为末，用熟猪肝切片蘸服，神妙。一方治痘毒目瞖，用江西蛤粉、黑豆皮、甘草、密蒙花等分为末，调服。
丹溪云：痘后生瞖，数服效，用威灵仙、仙灵脾等分，洗净，不见火与日，为细末，每服随时。
钱氏黄蘗膏，痘初出涂面护眼；调肝散治疮疹太盛，服之不入眼。

　　　痘疹余毒证

痘疹为毒最重，为自禀受以来，蕴积恶毒深久之故。古称曰百岁疮，谓人生百岁之中必不能免。一发则诸经百脉清纯太和之气，皆为其扰乱一番，正气大虚而邪得以乘之，各因所犯而为疾。况目又清纯之最者，通于肝胆。肝胆为清净之府，邪正不并立。今受浊邪熏灼，则目有失发生长养之源，而病亦易侵，皆由人不能救而且害之之故也。或于病中食物太过，怀藏太暖，误投热药，多食甘酸而致病者；或于病后因虚未复，恣食辛辣燥腻，竭视劳瞻，好烘多哭，冲冒风沙烟瘴而致病者；有为昏蒙流泪之内证者；有为赤烂星障之外证者；有余邪蕴积为凝脂黄膜、花瞖蟹睛等证之重而目精凸者；有余邪偶流为赤丝羞明微星薄瞖等证之轻而病自消者。轻重浅深，亦各随人之犯受，所患不一。当验其证而审其经以治之，不可执一，反有激变之祸。盖痘疹之后，人同再造，比之常人不同。若有所悞，贻害终身。行斯道者，宜加谨焉。大抵治之早，则易退而无变；迟则虽无变，恐血气凝定，即易治之证亦退迟矣。今人但见痘后目疾，便谓不治。不知但瞳神不损者，纵久远亦有可治之理。惟久而血定精凝，障瞖沉滑濇损者，则不治耳。
倪仲贤云：斑疹余毒所害者，与风热不制之病稍同而异，总以羚羊角散主之；便不硬者，减硝黄。未满二十日而病作者，消毒化斑汤主之。

　　　眼疳

《龙木论》：治小儿疳眼外障，此眼初患时，皆因头脑上有疮，或因经多时泻痢，潜肿疼痛，泪出难开，膈间伏热气，肝风入眼。初患此疳时，痒濇揉眉咬甲，致令瞖生，赤肿疼痛，泪出难开，睑硬白睛遮满，怕日，合面卧不喜抬头。此疾不宜烧灸头面，恐损眼也。切忌点药。宜服杀疳散、退瞖丸。
《圣惠》论：夫肝开窍于目，目者肝之候。若小儿内有疳气，肌体瘦羸，而脏腑挟于风热，壅滞不得宣通，因其乳食过多，胷膈痰结，邪热之气上攻于目，则令脑热目痒，或赤烂生疮，或生障瞖，渐渐遮睛，久而不瘥，损于眼目，故号眼疳也。
《玉诀》云：此患先与凉膈，后泻肝，次淋洗之，即无误也。又云：此患小儿肝热，宜泻肝散、蕤仁膏，凉膈退热。又云：小儿疳眼，雀目斑疮入眼者，先与利膈退热凉心经，后与疳药也。

　　　鼻病

张涣云：按小儿肺气通于鼻，气为阳。若气受风寒，停滞鼻间则成鼻塞，气寒使津液不收则多涕。若冷气久不散，脓涕结聚，使鼻不闻香臭，则成齆鼻。若挟热则鼻干。皆妨害乳食。

　　　鼻塞

演山云：凡牙儿鼻塞，宜以通关膏敷之，消风散服之。通关膏用白殭蚕、猪牙皂角、荆芥、香附子、川芎、细辛等分为末，葱白同研，敷顖至妙。

　　　鼻流清涕

《圣惠》云：肺气通于鼻，若其脏为风冷所伤，冷随气乘于鼻，故使液涕不收也。夫津液涕唾，得热则干燥，得冷则流溢也。

　　　鼻干无涕

《圣惠》云：小儿肺脏壅滞，有积热上攻于脑，则令脑热也。又肺气通于鼻，主于涕。若其脏脊热，则津液干燥，故令无涕也。

　　　鼻有息肉

《千金翼》论曰：凡人往往有鼻中肉塞，眠食皆不快利。得鼻中出息，而俗方亦众，而用之皆无成效。惟见《本草》云：雄黄主鼻中息肉，此言不虚。但时人不知用雄黄之法，医者生用，故致困毙。曾有一人患鼻不得喘息，余以成炼雄黄，日内一大枣许大，过十日，肉塞自出，当时即得喘息，更不重发。
其炼雄黄法，在《千金翼》仙丹方中具有之，宜寻求也。

　　　耳聋

张涣曰：小儿耳中诸病，由风入于脑，停积于手太阳之脉则令耳聋，风与湿相搏则两耳生疮。又儿稍大，见月初生，以手指之，则耳下生疮者，名月蚀疮。又乳母与儿洗浴，悞令水入耳中，水湿停积，搏于血气，蕴结成脓，谓之聤耳。
《宝鉴》歌云：太阳入耳损听聪，气滞时多耳必聋。鸣是风并气相击，痛应脑户有邪风。肾热郁蒸聤耳患，日深疼痛出稠脓。不有稠脓非此患，只因滴水入其中。

　　　耳聋

巢氏云：手太阳之经入于耳内，头脑有风，入乘其脉，与气相搏，故令耳聋。

　　　耳鸣

巢氏云：邪气与正气相搏，故令耳鸣；久即邪气停滞，遂成聋也。

　　　聤耳

巢氏云：耳宗脉之所聚，肾气之所通。小儿肾脏盛而有热者，热气上冲于耳，津液壅结，即生脓汁；亦有因沐浴水入耳中而不倾沥令尽，水湿停积，搏于血气，蕴结成热，亦令脓汁出，皆谓之聤耳。久不瘥，即变成聋也。

　　医学入门 【 明?李梴】 

　　　解颅

解颅原是肾家虚。
小儿年大，头缝开解而不合，宜肾气丸，或八物畅加酒炒芩、连；外用南星白蔹为末，醋调摊红帛上，烘热贴之。或虎头骨烧灰，油调敷缝中，外作头布遮护。其父母宜服肾气丸、虎潜丸，俾精血充足，后育子女无是患也。

　　　顖填顖陷

风热顖填脾亏陷。
顖填者，肝气盛风热冲上而成此候也。《玉环集》歌曰：顖门肿起定为风，此候应医也不中。若或加坑如盏足，七日之间命必终。

　　医学准绳六要 【 明?张三锡】 

　　　斑后瞖膜遮睛

海藏云：东垣治斑后风热余毒，瞖膜气障遮睛，以泻青丸治之，大效。《保命集》云：退瞖膜妙，不特斑后减大黄服。余以为肝经久蕴风热，乃生瞖膜，泻青丸正所以拔病根也。
小儿斑疹后毒上攻于目，瞖膜肿痛，脉实强壮能食者，羚羊角散加减以解之。气血虚而胃弱者，须以补养为先，而佐以解毒，斯得之矣。丹溪曰：犀角性升散，较诸角尤甚，痘后有余毒者用之。如无余毒，虚虚之祸，如指诸掌，不可不知。

　　　雀目

小儿雀目，属肝脾二经。脾弱者健脾，肝虚者养血，宜分两途。饮食面色如常，但夜不能见物，还明饮妙。

　　小儿卫生总微论方 【 宋?撰人未详】 

　　　解颅

肾气盛者，顖小而合早；肾气怯者，解颅而顖不合。颅不瘥而病交攻，极难将护，最为大病。

　　　顖门肿陷论

小儿初生，皆有顖门者，脏气未充，骨髓未完，滋养未备故也。脏腑皆以脾胃为养，儿自生以后，得五谷所滋，则脏气充而骨髓完，所以儿至能食则顖门合也。顖门者，系于脾胃。《圣济经》言卫顖之天五，五者土也，脾胃属焉。小儿有顖肿者，由脾胃不和，冷热不调，或怒啼饮乳，或喘急欬嗽，致阴阳气逆上冲而顖肿也。热则肿而软，冷则肿而硬。又有顖陷者，或因泻痢，或小便频数，或曾服清药以利小便，或本怯气弱，或别病缠绵，皆使脏虚而不能上荣于顖，故令顖陷也。此皆小儿恶证，得愈者鲜矣。

　　　头上诸病论

小儿头上生软疖者，由风邪冷热之气客于皮肤，持于血气，壅滞经络，蕴结而生，亦如身上生疖无异，但生在头上。始则赤肿而硬，其邪微者，散则自消；其邪甚者，肿赤内搐，溃脓血作痛。以头上皮紧，至熟多不能去脓根，中有恶汁不尽，因而复发，或在根边别生，连续不瘥，常常拱脓，故名曰软疖。
小儿头有秃疮者，按九虫论云：是蛲虫动作，与风邪相乘，上于头之皮肤，搏于血气，伤其荣卫而所生也。荣为血，受病则为赤秃；卫为气，受病则为白秃。荣在内，邪稍难干，故患赤秃者少；卫在外，邪易得着，故患白秃者多。其始生如癣之斑点，上有皮屑，渐渐作痂，以成其疮，遂至满头发落殆尽。若刮去其痂，则疮皆是孔眼，大小不等。如虫之窠，有脓汁出，不痛而痒，痒乃不可禁，是知有虫为风也。又一种俗呼为鬼舐头，小儿有头疮，过夜被鬼舐之，则引及满头有赤痂，或云便赤秃也。
小儿头疮者，由脏腑有热，上冲于头，外被风湿，复相乘之，搏于血气而生其疮，故曰头疮。此候与秃疮特异。且秃疮者，有白有赤，硬痂遍满其头。此头疮者，但一两处生其痂，并不白硬而干，时时常有脓血湿汁，俗呼为长头疮，小儿失于沐发者，便生此疮也。

　　　发

心气盛者，形神清而多发；心气怯者，发久不生，生则不黑。心主血，发为血之余，怯则久不生也。

　　　耳中诸病论

小儿有忽患耳聋沉听者，由风邪乘于手太阳之经也。邪随其经，入于耳内，邪正相搏，气停塞滞，则令耳聋不能聪听于音声也。轻者则为沉听，谓耳中沉沉然，轻小之音则不辨，重大之声才闻也。

　　　耳中鸣痛

小儿有耳中或鸣或痛者，由风邪入耳，与正气相干，搏于血气者即为鸣，搏于经络者即为痛也。

　　　耳中肿疮出脓汁

小儿有耳中肿或生疮出脓汁者，由风湿相乘入于耳，邪正相干，搏于气血，伤于经络，轻则为肿，重则生疮。若津液结溃，变为脓血汁出。又有因水或眼泪入耳，停搏正气，亦为脓汁，俱名聤耳，又名脓耳也。

　　　眼目病论

小儿眼目生病者，多因恣食甘酸，脏生邪热，熏炙肝经，冲发于目，或为赤肿痒痛，或眵泪隐濇，或生赤脉，或生瞖膜。又痰饮毒气渍肝，致脏气不得宣通者，则精华未得明审；故黑睛虽全而视物(目巟)(目巟)，此名睛盲。若昼日明，至瞑不见物者，此邪干经之阴也，谓之雀目。言如鸟雀之目，瞑时无所见也。又有障眼者，乃气毒障幔其睛也。又有肝疳之气冲于目者，亦能生其瞖膜以为遮障也。

　　　鼻中病论

肺气通于鼻，气不和为风冷所乘，停滞鼻中，搏于津液，使涕凝结壅，气不通快，不闻臭香，谓之鼻塞。若风冷搏于血气，而生息肉塞滞者，谓之齆鼻。若风湿相搏，则鼻内生疮而有脓汁出也，若脑热攻鼻中干燥，或生疮痂，则硬而无脓汁也。

　　幼幼近编 【 明?陈治】 

　　　解颅

解颅者，肾气有亏，脑髓不足，湿热上熏，故头缝解开不合也。宜地黄丸加鹿茸、酒炒片芩。亦有气虚有热者，宜四君子加酒芩。
《衍义》治解颅，以蟹螯同白芨捣烂，敷顖上。

　　　顖陷

顖陷者，气血脾胃俱虚而元气下陷也，宜补中益气汤；手足冷者，加姜、桂，甚至加附子。

　　　顖填

顖填者，脾胃元气虚而气逆上冲也，亦有脾胃虚热者，有脾胃湿热者，并宜异功散加酒芩、木香、蔓荆子；湿热上熏者加苍朮。

　　东医宝鉴 【 朝鲜?徐浚】 

　　　项软

项软者，天柱骨倒也，宜用健骨散、生筋散。
小儿久患疳疾，体虚不食，及诸病后天柱骨倒，医者不识，谓之五软。
小儿因风颈项软头不得正，或去前，或去后，宜用天柱丸、五加皮散；风热项软，合用凉肝丸方。

　　　发不生

发不生者，因禀受气血不足，不能荣于发，宜服苁蓉丸。

　　　胎患

初生观物转睛不快，至四五岁瞳人洁白，昏蒙不见，延至年高无药治，由胎中受热致损也。

　　　通睛

婴儿双眼睛通者，欲观东边则见西边。苦振掉头脑，则睛方转，此肝受惊风，宜服牛黄丸。

　　　眼中生赘

眼睑中生赘子，初生如麻子大，日渐如豆，悬垂睑内，此脾经风热所攻，宜服五退散加减。

　　　青盲

胎中受风，五脏不和，呕吐黄汁，两眼一同，视物不明，无治法。青盲者，瞳子黑白分明，直视物而不见者也。

　　　疳眼

小儿疳眼雀目，或盲膜不见物，或流脓，宜煮肝丸、龙胆饮子。

古今图书集成医部全录卷四百十二

　小儿头面耳目鼻病门

　　方

苦参汤 【 《千金方》，下同】 　治小儿头疮。
苦参　黄芩　黄连　黄蘗　甘草　大黄　芎藭各一两　疾藜子三合
右八味(口父)咀，以水六升，煮取三升，渍布搨疮上，日数过。

藜芦膏　治小儿一切头疮，久即疽，痒不生痂。
藜芦　黄连　雄黄　黄芩　松脂各二两　猪脂半斤　矾石五两
右七味为末，煎令调和，先以赤龙皮天麻汤洗讫敷之。赤龙皮，檞木皮是也。

六味地黄丸 【 《钱氏直诀》，下同】 　治小儿禀赋虚弱，解颅顖填顖陷，发稀短少，焦黄成穗，耳或聋聩，或虚鸣，肝经虚热，目内色淡青。
熟地八钱，酒洗杵膏　山萸肉　山药各四钱　泽泻　牡丹皮　白茯苓各三钱
右为末，入地黄膏，量加米糊，丸桐子大，每服数丸，温水空心化下。

五味异功散　治小儿顖硬肿陷，及因惊仆气散，血无所羁而鼻衄血。
人参　茯苓　白朮　甘草炒　陈皮各等分
右为末，每服二三钱，姜枣水煎。

黄连散 【 《儒门事亲》】 　治小儿头疮。
川黄连　黄蘗去粗皮用　草决明　轻粉各等分
右为细末，用生小麻油调药，于疮上涂之，立愈。

补中益气汤 【 《薛氏医案》下同】 　治小儿元气上冲顖填，元气下陷顖陷，发稀短少，焦黄成穗，胃气亏损，眼睫无力，闭而不开，鼻衄，小便赤色。
人参　黄芪蜜炙　白朮土炒　甘草　当归　陈皮各一钱　柴胡　升麻各二分
右，姜枣水煎，徐徐服。

四君子汤　治小儿解颅。
人参　白朮　茯苓　甘草各等分
右，各等分，每服二钱，姜枣水煎。

柏子仁散 【 《婴童百问》，下同】 　治小儿顖不合。
防风　柏子仁
右等分为末，乳汁调涂顖门上，十日自合。

大连翘饮　治疮疹壮热，小便不通，诸般疮疖，丹毒脐风。
连翘　瞿麦　荆芥　木通　当归　防风　柴胡　赤芍药　滑石　蝉蜕　甘草炙，各一钱　山栀仁　黄芩各五分
右剉，每服二钱，紫草煎温服。热甚加大黄五分。

柴胡散　治小儿伤寒无汗，有表证壮热，头疼身体痛，口干烦渴，小便赤，大便秘濇，夹惊腮肿。
石膏　黄芩　甘草　赤芍药　葛根各二钱半　麻黄去节　柴胡半两
右剉散，三岁儿每服二钱，水一盏，生姜一片，葱白三寸，煎半盏，不拘时服。

封顖散张涣方
蛇蜕皮一两，烧灰细研　川大黄湿纸裹煨存性　白芨　防风各半两
右件碾为细末，入青黛半两同研匀，每用半钱，豮猪胆汁调匀，用一纸照顖子大小摊之，四边回合，各留少白纸，用淡生醋面和贴顖上，不住以温水润动，一复时换。

调元散 【 《证治准绳》，下同】 　主禀受元气不足，颅顖开解，肌肉消瘦，腹大如肿，致语迟行迟，手足如筒，神色昏慢，齿生迟，服之效。
干山药去黑皮，五钱　人参去芦　白茯苓去皮　茯神去皮木　白朮　白芍药　熟地黄酒洗　当归酒洗　黄芪蜜水炙，各二钱半　川芎　甘草炙，各三钱　石菖蒲二钱　右碎，每服二钱，水一盏，姜二片，枣一枚，煎七分，无时温服。如婴儿幼嗽，与乳母同服。

玉乳丹张涣方　治婴儿头骨应合而不合，头缝开解。
钟丹粉依古法制炼者　熟干地黄依法蒸焙者　柏子仁别研　当归洗焙干，各半两　防风剉　补骨脂拣净微炒，各一分
右件，除别研者研为细末，次入钟乳粉等拌匀，炼蜜和如黍米大，每服十粒，煎茴香汤下。乳食前服。或加黄芪、茯苓。

狗脑丸 【 《证治准绳》，下同】 　治小儿脑长，喜摇头解颅。
狗脑一个　豺漆即五加皮　甘草炙　白朮　防风　钟乳　干地黄各一分　牛黄二分
右以狗脑丸小豆大，一岁饮下二丸，日再，末知加之。又云：儿顖常令暖，冷即病死。

虎骨方　治小儿解颅。
虎骨　败龟板　不灰木　乳香各半两
右为末，用生猪血于手心内，调涂在头缝开处，以旧绵纸包裹七日，第八日以葱汤水洗去前药，再用此药涂之。经年者已减一分，又歇三日，方再用药涂之；又服参苓散。

参苓散
人参　茯苓　白附炮　羌活　炙草　芍药　白朮以上水煮，各一分　犀角镑屑　京芎　藿香后三味减半
右为末，每服半钱，水一盏，用少金银同薄荷三叶，煎至三分，温服，通惊气。

庄氏家传方　治脑缝不合。
山茵陈一两　车前子　百合各半两
右为末，用乌牛乳汁调，涂脚及脑缝上，用帛子裹头，三日一换，五上必效。

王氏封顖散　治顖开不合，头缝开张，顖开崎陷，欬嗽鼻塞。
柏子仁　防风　天南星各四两
右为细末，每用一钱，以猪胆汁调匀，稀稠得所，摊在绯绢帛上，看顖子大小剪贴，一日一换，不得令干，时时以汤润动。

当归散 【 《薛氏医案》】 　治小儿脏腑有热，渴饮水浆，致成泻痢，久则血气虚弱，不能上充脑髓，故顖陷。
当归　白芍药　人参　甘草炙，各二分　桔梗　橘缸去白，各一钱
右为末，水煎半盏，时时少与服。《百问》去白芍。

乌附膏 【 《卫生宝鉴》，下同】 　治顖门陷。
绵川乌生用　绵附子生用，各五钱　雄黄二钱
右件为末，用生葱和根叶细切杵烂，入前药末同煎，空心，作成膏贴陷处。

圣惠生干地黄散　治小儿脏腑壅热，气血不荣，致顖陷不平者。
生干地黄二两　乌鸡骨一两，酥涂炙令黄
右捣细罗为末，不计时候，以粥饮调下半钱。

金灵散 【 《证治准绳》，下同】 　治小儿天柱倒。
白殭蚕不拘多少，直者，去丝炒
右为末，每服半钱、一钱，薄荷酒调下，一日三服；更须用生筋散贴之。

生筋散
木鳖子三个　蓖麻子三十个
右，各取肉同研，每用一钱许，津唾调贴，急抱揩项上，令热贴之。

四十八候贴项药方
川乌头　白芷　地龙　五灵脂　赤小豆各等分
右末，生姜自然汁与酒同调，贴在项上；更服竹茹散。

竹茹散
菊花三钱　黄芩　人参各一钱　大黄半两　甘草二钱
右为末，竹叶煎汤下。

三十六种贴项药方
草乌头　赤小豆各等分
右为末，姜汁调摊帛子上，贴经宿，项立起。

吉氏起头贴项膏　治小儿肝热胆冷，头项软倒。
川乌　肉桂　芸薹子　南星　蓖麻子各一钱　黄丹炒，一钱匕
右各为末，用大蒜一头，煨熟去皮，乳钵内研，和药细，每用一钱，入米醋和匀，贴项上一日许。

吉氏狼毒丸　治小儿胆热肝风，天柱倒折，宜服此药；更用前起头贴项药。
狼毒酒浸焙　白附子　大附子尖　天麻　防风　羌活各一分　朱砂　地龙去土，各一钱　麝香半字
右为细末，法酒煮糊为丸加小豆大，每服七丸至十五丸，用黑豆薄荷汤，入酒一滴吞下。

玉露饮　治小儿顖填红软，并治颊赤咽干，身热头痛。
寒水石中有细纹手可碎者　石膏洁白坚硬而有墙壁者，各一两　甘草三钱晒干，天阴火焙
右除前二味外，甘草剉晒或焙，同为细末，每服半钱至一钱，温汤无时调服；或麦冬汤。

防风汤　治同上。
防风　羌活　枳实各半两　川芎　甘草炙　大黄煨，各二钱五分
右剉末，每服三字，姜枣煎服。

金液丹　治小儿胃寒脾困，吐泻虚极，致顖陷如坑。
舶上硫黄十两，研细，用磁合盛，令八分水和赤石脂封缝，盐泥固济，晒干，地上埋一小罐子，盛水满，安合子在上，又以盐泥固济，以炭火煅三日三夜，候冷取出为末
右以柳木槌，乳钵研极细，每服二钱，生姜汤下。

固真汤　治同上。
人参去芦　附子汤泡裂，去皮脐　白茯苓去皮　白朮各二钱五分　山药去黑皮　黄芪蜜水炙　肉桂去粗皮　甘草湿纸裹煨透，各二钱
右件(口父)咀，每服二钱，水一盏，姜三片，枣一枚，煎七分，空心温服，或无时。

大连翘汤　治小儿内多热证，致顖门填起。
连翘　瞿麦穗　滑石　牛蒡子炒研　车前　赤芍药各一两　木通　山栀子　川当归　防风各半两　黄芩　荆芥穗各一两　柴胡　甘草炙，各二两　蝉脱去足，二钱半
右剉碎，每服五钱，水一钟，煎至五分，食后服。

柴胡散 【 《薛氏医案》，下同】 　治小儿外多热证，致顖填肿。
人参去芦　甘草微炙　麦门冬去心，各二钱　龙胆草酒炒黑　防风各一钱　柴胡五分
右，每服一钱，水煎。

理中汤　治同上。
人参去芦　白朮　干姜炮，各等分　甘草炙，减半
右每服三钱，水煎热服，或研末白汤调下。

星附膏　治小儿软项。
天南星　附子各等分
右为末，用生姜自然汁调敷项间，干即润之。

八珍汤　即八物汤，治小儿头缝不合。
人参　白朮　白茯　甘草　熟地黄　白芍　川芎　当归各等分
右，三五钱，姜枣水煎服。

头癞方 【 《证治准绳》，下同】 
松香一两，干铫熔开，安石上，候冷取起，轻轻研细　黑龙尾即垂挂屋尘　黄丹各三钱　白芷半两　松树皮烧灰存性　水银　雄黄　白矾各二钱
右为末，以血余入香油煎烂，调敷患处。

头疮方
猪油一钱，半生半熟　雄黄　水银各二钱半
右研和匀，敷疮上。

癞头方
川芎　片芩酒洗　芍药酒洗　陈皮各半两　白朮　当归酒洗，各一两　天麻酒洗，七钱半　苍耳子七钱五分　黄蘗酒洗　粉草酒洗　防风各三钱
右(口父)咀，煎服，四五次服之，服过睡片时。

如圣膏　治小儿头上软疖。
菜油一两　黄蜡半两　沥青一钱　黄丹半钱　羊筒骨内髓一个
右一处熬成膏，于纸上摊贴患处，上用冷铁一片，于疮口压定，四面针破，如脓出不快，以纸捻纴之。熬
药不得犯铜铁器。

仙方活命饮　治小儿头患软疖，寒热作痛。
金银花　陈皮去白，各三钱　皂角刺炒，二钱　穿山甲蛤粉同炒　防风　没药　白芷　乳香　当归　贝母　天花粉　甘草节各一钱
右末服五钱，酒煎服。婴儿每服一两，母子同服。为末，酒调服亦可。毒在表者，加麻黄散汗之；毒在内者，加大黄下之。当临时制宜。此解毒回生起死之良剂。

苦参丸　治小儿生后，其头渐大，头皮赤光眼小，此脑疳也。
苦参一两　白蒺藜　胡麻　牛蒡子各半两　甘草二钱五分
右为末，酒调面为丸，竹叶汤下。

调元汤 【 万氏方，下同】 　治小儿初生后头骨渐开，此胎气怯弱，肾不足也。
黄芪蜜炙　人参各等分　炙甘草减半
右，水煎服，无时。

匀气散　治小儿顖填坚硬，属阴证。
木香　青皮　山楂肉各等分
右为末，每服一钱，甘草汤调服。

肥儿丸　治小儿脾胃虚弱，饮食减少。脾主肌肉，肉去皮薄，顖门露见，非陷也。
人参　白朮　白茯苓　山药蒸　白莲肉　当归身酒洗，各五钱　陈皮二钱　青皮　木香　砂仁　使君子　神曲各三钱　炙甘草　桔梗　麦芽各二钱
右为末，荷叶浸水煮，粳米粉糊丸麻子大，每服十五丸、二十五丸、三十五丸、四十五丸，至五十丸，米饮送下。

参苓白朮散 【 《薛氏医案》，下同】 　治小儿脾胃虚弱，顖门露见。
白扁豆二两半，姜汁浸去皮微炒　人参　白茯　白朮　炙草　山药各三两半　莲肉　桔梗炒　薏苡仁　砂仁各二两
右为末，每服一钱，枣汤调下。

十全大补汤　治小儿肾虚颅解，元气不足。
白茯苓　人参　当归　　白朮　黄芪炒　川芎　白芍炒　肉桂　熟地黄　甘草炒，各等分
右，三五钱，姜枣水煎服。

通圣散 【 《证治准绳》】 　治小儿髓热解颅，痘疮入眼，生瞖膜。
白菊花如无甘菊代之，然不如白菊花　菉豆皮　谷精草去根，各一两
右为细末，每服一大钱，柿干一个，米泔水一盏，同煎，候米泔尽，只将柿干去核食之，不拘时，日日三枚。近者五七日，远者半月取效。

封顖法 【 万氏方，下同】 
防风　南星　白蔹　白芨各等分
右为末，用猪夹车髓捣和，封顖上，一日三易之。

益黄散 【 《卫生总微》，下同】 　治小儿顖肿硬及陷，脾经虚热，目内色微黄。
陈皮一两　青皮　诃子肉　甘草炙，各五钱　丁香二钱
右为末，每服二钱，水一盏，煎六分，食前温服。万氏补剂，以异功散代之。

元精石散　治小儿头疮。
太阴元精石煅　寒水石各一分，研　轻粉　麝香各少许
右为细末，先以淡浆洗去疮痂，拭干，油调药涂之，甚者不过再。

瓜蒌散　治证同前。
瓜蒌一枚，用盐豉一合入瓜蒌中，合并烧灰研末　灶下黄土一分　腻粉一分
右为末，入麝香一字拌匀，每用少许，油调涂之，湿者干掺。

淡豉散　治证同上。
淡豉炒黑焦干　绛矾各一两　腻粉二钱
右上二味，先研末，入粉和研匀，先以桑柴灰淋汁热洗疮净，用甘草末掺疮上，后以生油调药涂之，湿者干掺。

黄连散　治证同上。
黄连去须，二两　胡粉一两
右为细末，先洗去疮痂，拭干傅之，即瘥。再发再用。

胡粉膏 【 《千金方》，下同】 　治头疮久不瘥，经来年岁。
松脂　苦参　黄连去须，各一两半　生大黄　胡粉　黄芩　水银各一两　白矾枯，半两　蛇床子三分
右为细末，以腊月猪脂和研，至不见水银星为度，敷之。
又方　治头疮久不瘥。
胡桃和皮灯上烧过存性，用碗盖出火毒，研末　腻粉少许
右为细末，以生油调涂，仍剃去疮上发涂之，只一二次。

苣胜丹张涣方　治发不生。
当归　生地　赤芍各一两。已上捣罗为末，次用　苣胜一合，炒　胡粉半两，细研
右件同研匀，炼蜜和丸如黍米大，每服十粒，煎黑豆汤下，兼化涂搽头上无妨。量儿大小加减。

肉苁蓉丸 【 《得效方》】 　治发不生。
当归　生地黄　肉苁蓉　白芍药各一两　胡粉五钱
右为末，蜜丸黍米大，每十丸黑豆汤吞下，兼磨化二三十丸涂擦头上。

故纸丸 【 《证治准绳》，下同】 　安师傅治小儿发黄极妙。
破故纸不计多少，银石器中慢火炒热
右为细末，用地黄汁煎成膏，和为丸菉豆大，每服十五、二十丸，盐汤送下，食前。

集圣丸　治小儿大病后，其发成穗，或稀少者，乃津液不足，疳劳之外候也。
芦荟　五灵脂　夜明砂　砂仁　陈皮　青皮　莪朮煨　使君子　木香　当归　川芎各二钱　黄连　干蟾炙焦，各三钱　用猪胆一个取汁和药，粟米糊丸黍米大，服三十丸米饮下。

癞头方 【 《平治会萃》】 
松树厚皮烧灰　白胶香熬沸倾石上，二两　黄丹研飞　软石膏各一两　黄连　大黄　白矾火飞，各五钱　轻粉四盝
右极细末，熬熟油调敷疮上，须先洗了疮疕，敷乃佳。

圣惠神效生发黑豆膏 【 《证治准绳》，下同】 　治小儿脑疳，头发连根作穗子，秃落不生，兼疮白秃；发不生者，并生发。
黑豆　苣胜各三合　诃黎勒皮一两
右件药捣罗为末，以水拌令匀，内于竹筒中，以乱发塞口，用炉灰内煨取油，贮于瓷器中，先以米泔皂荚汤洗头，拭干涂之，日再用，十日发生。
又方
葛根末　猪脂　羊脂各二两
右件药入铫子内，以慢火熬成膏，收于瓷合中，每取一钱，涂摩头上，日再用，不过五七度效。

香薷煎　治小儿白秃不生发，燥痛。
陈香薷二两　胡粉一两　猪脂半两
右件药，以水一大盏煎香薷，取汁三分，去滓，入胡粉、猪脂相和令匀，涂于头上，日再用之。

脑疳方 【 《薛氏医案》】 　治头皮光急，发结如穗，满头饼疮，胷热如火。
川芎　片芩俱酒制　白芍　陈皮去白，各半两　白朮酒制　当归酒制，各一两半　天麻酒制　苍朮　苍耳各七钱　黄蘗酒制　甘草各四钱　防风三钱
右为末，量儿大小加减调服，日四五次，服后睡片时。乳母宜服溯源解毒汤。

溯源解万汤万氏方
黄芩　苍朮　蔓荆子　何首乌俱须酒制　白蒺藜酒浸，炒去刺　胡麻炒　升麻酒洗
右共为末，酒糊丸麻子大，服二五十丸，防风汤下；外用敷药。

脑疳敷药
松树厚皮烧灰　白胶香各二两　黄丹飞一两　枯白矾五钱　黄芩　黄连　大黄各七钱　蛇床子　寒水石各三钱　无名异少许　木香　轻粉各少许
右为末，熬熟油调敷疮上，先用椒盐汤洗去疮痂敷之佳。又治白秃。

大芜荑汤 【 《证治准绳》，下同】 　治小儿脾疳发热，发黄脱落，面黑生疮。
芜荑　山栀炒黑，各五分　当归　白朮土炒　赤茯苓各四分　柴胡　麻黄　羌活各三分　防风　黄连　黄蘗　炙甘草各二分
右作二剂，水煎服。

四味肥儿丸　治小儿食积五疳，目生云瞖，发稀成穗；或白秃疮疥，及食积内热，致耳聋聩虚鸣等证。
芜荑　神曲　麦芽俱炒　黄连各等分
右为末，猪胆汁丸黍米大，每服二三十丸，木通煎汤下。

七味肥儿丸　治小儿食积五疳，发稀成穗，发热作渴等证。
黄连　神曲　木香各一两半　槟榔二十个　使君子酒浸　麦芽炒，各四两　肉荳蔻炮，二两　面糊丸麻子大，每服三五十丸，米饮下；良久用五味异功散一服，以助胃气。

治面疮出黄水方 【 《薛氏医案》，下同】 
豆豉一合，炒焦黑　黄蘗一两，剉
右为细末，每用先以热灰汁洗疮净，拭干敷之。亦治身生如此疮。

治面疮赤肿焮痛方
地榆八两
右细剉，水一斗，煮至五升，去滓，通寒温洗之。

五福化毒丹　治胎毒及痘后头面生疮，头目肿痛。
生地杵膏　熟地自制杵膏　天门冬去心杵膏　麦门冬去心杵膏　元参各三两　生甘草　甜硝各二两　青黛一两五钱
右为末，炼蜜丸如芡实大，每服一丸，白滚汤化下。甜硝即(石卜)硝，以滚汤制过者便是。薛己曰：按前证服此而发搐痰喘者，皆中气受伤而变虚热也，急服五味异功散。若手足并伶者，中气虚寒也，前汤加姜、桂，多有生者。

柴胡清肝散　治小儿肝经风热，致耳聋聩或虚鸣，眼睫连剳。
柴胡一钱半　黄芩炒　人参　川芎各一钱　山栀炒黑，一钱五分　连翘　甘草各五分　桔梗八分
右，水煎服。

栀子清肝散　一名柴胡栀子散。治肝经血燥，致耳聋聩虚鸣，目内色黄，发搐眼眨，属风热相搏。
柴胡　栀子炒　牡丹皮各一钱　茯苓　川芎　芍药　当归　牛蒡子炒，各七分　甘草三分
右，水煎服。

九味芦荟丸　治同上。
胡黄连　黄连　白芜荑　芦荟　木香　青皮　白雷丸破开赤者不用　鹤虱微炒，各半两　麝香二钱，另研
右为末，粟米饭丸菉豆大，每服一二十丸，米饮下。

芦荟丸 【 《庄氏家传》】 　治小儿自脱胎时两目赤肿，或作痒生瞖，及肾肝疳热，致耳聋聩或虚鸣。
芦荟一钱，别研秤，或只以皂角水磨　草龙胆一两，洗净剉焙干秤
右件药一处捣罗为末，用不蚛皂角三梃，以水二升挼汁，用生绢滤去滓，入银器内，慢火熬成膏，入前二味调和得所，丸如菉豆大，每服三丸至五丸，薄荷汤下。

清上散 【 《证治准绳》，下同】 　治上焦风热，耳出脓汁，头面疮疖；亦治胎热眼睛肿赤，粪色稠黄，肚胀啼哭及身上红肿。
川郁金　甘草　北桔梗　天花粉　干葛　薄荷叶各等分
右为末，入蜜拌匀，白汤下三五七分或一钱。仍用艾叶煎浓汤，温浸足底，以引其热下行。

当归芦荟丸　治肝胆风热，耳中鸣，出青脓，名曰震耳，大便秘，小便黄。常服宣通血气，调顺阴阳。
当归　龙胆草　柴胡各一两　青黛　胆星　大黄　芦荟各五钱　麝香五分　栀子仁　黄芩　黄连　黄蘗各一两　木香二钱五分
右为末，炼蜜丸小豆大，每服二十丸，姜汤送下。

清黄散　治耳出黄脓，名曰聤耳。内有风热，外为水湿所干，酝久而成。
防风　滑石飞，各五钱　炙草一钱　藿香叶　酒黄连各二钱　栀子酒炒，三钱
右为末，白汤调下二钱，食后服。

清白散　治肺热痰火上壅，耳出白脓，名曰缠耳。兼治欬嗽。
桑皮蜜炒　骨皮　寒水石各三钱　甘草一钱　贝母二钱　天花粉　酒芩　天门冬各一钱半
右为末，以蜜水调，食后服，或通草煎汤下，尤妙。

交感丹　治耳中疳臭，名曰伍耳。或怒气上逆，上下不得宣通，遂成聋聩。
香附子童便浸透炒，三钱　茯神　黄连各二钱　桂心　甘菊花各一钱
右为末，每服一钱五分，灯心汤下。

禹余粮丸　治聤耳出脓水。
禹余粮煅醋焠七次　海螵蛸去背骨　百草霜　伏龙肝各二钱五分　大附子去皮脐生用，一枚
右为末，以绵裹如圆眼核大，安耳内，旦再易之；如不瘥，乃有虫也。

龙骨散　治诸脓耳。
枯矾　龙骨　胭脂胚各一钱　麝香少许
右为细末，以绵裹杖子，拭去耳中脓，再吹一字入耳中，日再。加海螵蛸一钱，尤妙。

羊角散　治耳内脓汁不干。
山羊角烧存性
右为末，每吹二三分入内，一日二次，三日全瘳。

滋阴地黄丸　治耳虚鸣，脓汁不干，肾阴不足。
熟地黄一两　白茯苓　牡丹皮　甘菊花　何首乌黑豆拌蒸三次　黄蘗酒炒，各四钱　山茱萸五钱
右为末，炼蜜丸梧子大，每服三五十丸。

白蔹散　治小儿冻耳成疮，或痒或痛。
黄蘗　白蔹各半两
右为末，先以汤洗疮，后用生油调涂。

蔓荆子汤　治内热，耳出脓汁。
升麻　木通　麦冬　赤芍　生地黄　前胡　甘菊　甘草　桑皮　赤茯　蔓荆子各等分
右用姜枣水煎，食后服。

白龙散　一名香矾散。治小儿肾脏盛而有热，热气上冲于耳，津液结滞则生脓汁；有因沐浴水入耳内，水湿停积，搏于血气，蕴积成热，亦令耳脓汁出，谓之聤耳。久而不愈，则成聋。
枯白矾　黄丹　龙骨各半两　麝香一钱
右研极细，先以绵杖子捻尽耳内脓水，用药一字，分掺两耳，日二次，勿令风入。

加味逍遥散 【 《薛氏医案》，下同】 　治小儿肝经怒火，致耳聋聩。
当归　甘草炙　芍药酒炒　茯苓　白朮炒　柴胡各一钱　牡丹皮　山栀炒，各七分
右，水煎服。

加味清胃散　治乳母膏梁积热，致儿耳聋聩虚鸣。
升麻五分　生地黄　牡丹皮　黄连炒　当归　柴胡　山栀各三分
右，水煎服。

加味归脾汤　治脾经郁结，致耳为患。
人参　黄芪　茯神　甘草　白朮炒　远志　枣仁　龙眼肉　当归　丹皮　山栀炒，各一钱　木香五分
右，水煎服。

乌麝汤 【 《卫生总微》，下同】 　治小儿风邪入耳，致令耳聋。
大川乌头一个，重二钱以上者，以猪脂油煎令燥烈，削了面上块子，只刮皮尽，切碎，杵罗为细末　通草半两，薄切作片子，片片相似，以糯米粉作稀糊，拌匀焙干，杵罗为细末
右二味，入麝香末少许，研匀，每服一钱，水一小盏，入薄荷二叶，枣一枚，煎数沸，放温服；或只以温酒调服。

菖蒲圆　治耳聋。
菖蒲一寸　巴豆一粒，去皮心
右二物，合杵为剂，分作七丸，用一粒绵裹塞耳中，一日一易。
又方
菖蒲末一分　杏仁半两汤浸，去皮尖双仁者
右二件，合杵如泥，每服用一麻子许，绵子裹，内耳中，一日一易。

萆麻膏　治耳聋。
萆麻子十枚去皮　枣肉七枚
右同研为膏，每用蕤核许，绵裹内耳，一日一易。

龙朱散　治其中肿，及生疮出脓汁，或只痒痛嘘鸣，应耳中一切诸病，悉皆主之。
龙脑一字　朱砂一钱　竹箭干内蚛虫粪三钱　坯子胭脂半钱　麝香一字
右各研细末，和匀，以干耳子挑药入病耳中。如有脓水者，先以新绵捻子搌之凈尽，方倾入药。每夜临卧时一次。

龙黄散 【 《婴童百问》，下同】 　治小儿聤耳，汁出不止。
枯矾　龙骨煅　黄丹炒，各半两　麝香研，一钱
右同研细，先以绵杖子，捻却其中脓水，用一字掺入耳内，但用之勿令风入。

干胭脂膏　治小儿聤耳，常出脓水不止。
干胭脂　白龙骨　白矾煅　白石脂研，各等分
右研如粉，用枣肉和丸枣核大，以绵裹一丸纳耳中，日三换之。

金箔散
枯矾　胭脂各半两　金箔
右同研，令匀为细末，日三四度，掺少许于耳内。

龙骨散　治脓耳。
明矾煅　龙骨煅，各二钱　黄丹炒，一钱半　胭脂一钱　麝香一分，研
右为细末，先以绵捻，拭去脓汁，次以鹅毛管吹药入耳。本方加海螵蛸末尤妙。

小儿风热两耳聋鸣方 【 《圣惠方》】 
远志去心　甘草炙微赤　柴胡　菖蒲各一分　磁石三分，捣碎水淘去赤汁　麦冬去心焙，半两
右捣细罗为散，每服葱白汤调下半钱，日二服。量儿大小，以意加减。

通鸣散张涣方　治耳聋。
菖蒲一寸，九节者　远志去心，各一两　柴胡　麦门冬去心　防风各半两　细辛去土净　甜葶苈各一分。已上捣罹并为极细末，次入　磁石一分，如前制　杏仁十四个，汤浸去皮尖研
右件都研匀，每服半钱，煎葱白汤调下，日二乳后。

细辛膏 【 《圣惠方》，下同】 　治小儿耳聋，或因脑热，或因水入，或因吹着，并宜用此。
细辛　防风　川大黄微炒　黄芩各一分　川椒十粒　蜡半两
右件药细剉，用清麻油三合煎药，紫色滤过，下蜡候消为膏，每日三度，用一大豆大点于耳中。

小儿耳聋不瘥方
甜葶苈　杏仁汤浸去皮　盐各等分
右件药捣研如膏，以少许猪脂和合，煎令稠，以绵裹如蕤核大，塞耳中，日一易之。
又方
松脂　菖蒲末　乌油麻各半两
右件药相和，捣熟绵裹。如一红豆大，塞耳，日一。
又方
芥子捣令烂
右以人乳和，绵裹少许，塞耳中，日一易之。

麝香散 【 《证治准绳》，下同】 　治沉耳。
麝香少许　白矾一钱，火煅　五倍子二钱
右件为末，纸捻子，点入耳中，少许。

菖乌散　治小儿耳自鸣，日夜不止。
菖浦　乌豆炒，各四分
右为末，绵裹内耳中，日再。

红玉散田氏方　治小儿聤耳。
枯矾　麝香　干胭脂各等分
右为末，研匀，先以绵杖子捻脓净，掺入少许。

龙黄散汤氏方　治聤耳。
枯矾　龙骨　黄丹各半两　麝香　黄蘗各一钱
右为末，脓净，掺耳内。

矾香散 【 《卫生总微》，下同】 　治聤耳。
白矾一两，烧灰　蛇床子一分，为末
右相和，入麝香末五分，同研细，每用一字，掺入病耳。

麝香散　治聤耳。
蜘蛛一个　胭脂半钱　麝香半字
右件极干，研匀细末，每用半斡耳许，以鹅毛管吹入耳。

箭蚛散　治聤耳。
凌霄花　海螵蛸　胭脂　箭竹内蛀粪各二钱　麝香一字，研后入
右为细末，拌匀，每用时，先以绵捻子搌耳中脓尽，乃以纸捻蘸药入耳中，日三。

红绵散　治聤耳。
坯子胭脂三钱　信砒一钱　麝香一字匕
右为末，拌勺，以柳絮滚和匀，每用黄米许，掺入耳中。如绕耳生疮脓不差者，依此敷疮上，纸片封之，妙。

油引散　治聤耳。
石燕雌雄一对，用砖垒一盆，炉炭火煅白色为末　虢丹飞等分　腻粉　麝香各少许量入
右同研匀，先以绵捻子搌耳中脓汁尽时，侧卧，掺药一字许入耳中，以油一滴引下立效。

绵裹散　治聤耳。
桂心一分　青羊屎一分，炒令转色
右同末，每用一字，绵裹塞其中。

红蓝花散张涣方　治聤耳久不瘥。
红蓝花洗焙干　黄蘗剉，各一两　乌鱼骨　枯黄芩各半两。已上四味，捣罗共为细末，次用　雄黄水磨细研，半两　麝香一分，研细
右件都研匀细，以绵缠搵药塞耳中，日再换。

治耳疼痛方 【 《千金翼》】 
附子炮去皮　菖蒲
右二味等分裹塞之。

还明饮 【 《袖珍方》】 　治小儿每至夜不见物，名曰雀眼。
夜明砂　井泉砂　谷精草　蛤粉各等分
右为末，煎黄蜡丸鸡头肉大。三岁儿一丸，猪肝一片切开，置药于内，麻皮扎定，砂缾内煮熟，先熏眼，后食之。

合明散 【 《原机启微》，下同】 　治小儿雀目，至夜不见物。
楮实　覆盆酒浸　车前酒蒸　石斛各一两　沉香另研　青盐别研，各半两
右为末，炼蜜为丸如桐子大，每服七十丸，空心盐汤下。

养肝丸　治小儿肝血不足，眼目昏花，或生眵泪。
当归酒浸　车前酒蒸焙　防风　白芍药　蕤仁　熟地黄酒蒸杵膏　川芎　楮实各等分
右为末，炼蜜为丸如桐子大，每服七十丸，滚汤下，不拘时候。

车前子散　治小儿肝经积热，上攻眼目生瞖，血灌瞳人，羞明多眵。
密蒙花　羌活　菊花　大粉草　白蒺藜　草决明　车前子　黄芩　龙胆草洗净炒，各等分
右为末，每服二钱，食后饭汤调服。

三味芦荟丸　治小儿黑水凝瞖内障，不痛不痒，微有头旋胀濇者。
芦荟　甘草各一钱　羚羊角蜜炙，二两
右为细末，炼蜜为丸如梧桐子大，空心，茶清下十丸。

通顶散　治小儿脑热，脑枕骨疼，闭目不开，或头风痛，攒眉啼哭，并赤目。
川芎　薄荷各半两　茵陈　甘草各四钱　(石卜)硝三钱，甜硝亦可
右为末，用少许吹鼻中，即效。如要嚏喷，加踯躅花一钱。只用(石卜)硝吹鼻亦可。一方，用好坯臙脂子，水调涂眼眶。

生犀散　治小儿心经虚热，目内淡红。
犀角二钱　骨皮　赤芍　柴胡　干葛各一两　甘草半两
右为末，每服二三钱，水煎服，入犀角，食后服。

泻黄散　治小儿脾胃实热，眼目作痛，目内色黄，鼻色发赤，衄血。
藿香七钱　山栀一两　防风四两　石膏半两　甘草七钱五分
右用蜜酒拌，微炒为末，每服二三钱，水煎服。

益气聪明汤 【 丹溪】 　治小儿眼目生瞖，睫闭不开，眵唳如糊，久而脓流，遂至损目。
人参　黄芪各一钱　升麻　葛根各六分　白芍药　黄蘗酒炒，各二分　蔓荆子三分　甘草炙，一钱二分
右，水煎，临睡热服；五更再煎服。

导赤散 【 《婴童百问》，下同】 　治心驾内虚邪热。
生地黄　生甘草　木通各等分
右剉散，竹叶煎，加黄芩、赤芍药、羌活，灯心煎。

泻青丸　治小儿赤眼多泪，睛疼心躁，并消热瞖、急惊、发搐等证。
当归　川芎　防风　胆草　大黄　羌活　山栀仁各等分
右为末，炼蜜丸如芡实大，每服一丸，沙糖汤下。一方加甘草、赤芍药。

草龙胆散 【 《幼科全书》，下同】 　治小儿暴赤火眼，昼夜濇痛，作肿泪多。
草龙胆　木贼　荆芥穗　甘菊花　防风　草决明半生半炒　甘草各等分　每服二钱，煎温服。痛甚，如羌活、、乳香。

明目饮　治小儿脾经蕴热，肝受风邪，致两目羞明，经久不愈。
山栀仁　香附子净，各一两　夏枯草半两　每服二钱，入蜜一匙，水煎服。

石楠散 【 《普济方》】 　治小儿误跌，或打着头脑受惊，肝系受风，致瞳人不正，观东则见西，观西则见东，宜此吹鼻通顶。
石楠一两　藜芦三分　瓜蒂五七个
右为末，每吹少许入鼻，一日三度，内服牛黄平肝药。

五苓散 【 《全幼心鉴》】 　治小儿胃气素虚，脾气实甚，眼泡赤肿，羞濇不开。
泽泻　猪苓去皮　白茯苓　白朮壁土炒　官桂去皮，各等分
右为末，每服一钱，温汤调，不拘时服。如口渴燥，新水化下。

杀疳散 【 《龙木论》】 　治小儿疳眼肿痛，泪出难开，睑硬，白睛遮瞒，怕日，合面卧，不喜抬头。
防风　龙脑　牡蛎煅粉　白芷　细辛去土　五味子各二两
右为末，每服一钱，食后粥饮调下。

泻青散 【 《幼科全书》，下同】 　浅淡者补之。黄者脾热。
藿香七钱　山栀一两　石膏五钱　甘草五钱　防风四两
右剉散，同蜜酒微炒，每服二钱，水煎服，不拘时。

生熟地黄散　治小儿疳蚀眼患，闭合不开，羞明怕日及内障。
生地黄　熟地黄　麦冬去心，各一两　当归　枳壳麸炒　炙草　防风　杏仁去皮尖炒赤　赤芍各半两
右剉，每服二钱，黑豆七粒，煎豆熟为度，去滓服。

地黄散　治小儿心肝蕴热，目赤肿疼，内生赤脉，或白膜遮睛，四边散漫者，犹易治；若暴遮黑睛，多致失明，宜速用此方。亦治疮疹入眼。
生地黄　熟地黄　蝉蜕去头足　木贼草　谷精草　生犀末　当归各二钱半　防风　羌活　白蒺藜去刺　生甘草　沙苑蒺藜　木通各一钱半　黄连去须　大黄煨，各一钱　元参半钱
右为细末，每服一字或半钱，量大小加减。煎羊肝汤，食后调服，日三。忘口将息。亦治大人。

小防风汤　治小儿热毒眼患。
大黄蒸　山栀子　甘草炙　防风　赤芍药　当归洗　羌活各等分
右剉，每服二钱，水一盏，煎五分去滓，通口温服。

小流气饮　治小儿风毒眼患。
蝉蜕去足　炙草　羌活　天麻　当归　防风　赤芍　大黄　薄荷　杏仁各等分
右剉散，每服二钱，水煎去滓，食后通口服。

小菊花膏　治小儿积毒眼患。
黄连　黄芩　大黄　菊花　苍朮米泔浸　羌活　荆芥穗　防风各等分
右为细末，蜜丸芡实大，每服一丸，白滚汤化下。

决明散　治小儿痘疹入眼，白睛赤。
花粉半两　决明子　赤芍　炙草各二钱半
右为细末，每服半钱，蜜水调下，日三。一方去花粉。

蜜蒙花散　治小儿痘疹，并诸毒入眼。
密蒙花一钱　青葙子　决明子　车前子各五分
右末，用羊肝一片，破开缝三条，掺药令匀，扎紧，以湿纸七重裹，炭火中煨熟，空心食之，效如神。

犀角散　治脾火眼疼。
犀角一两　射干　龙胆草　黄芩各半两　钓藤钩七钱半　人参去芦，二两　赤茯苓　甘草各二钱半
右剉散，每服二钱，水一盏，煎至五分，食后去滓温服。

牛黄丸　治肝受惊风，遂使眼目疼痛。
牛黄　白附子　肉桂　全蝎去毒　川芎　石膏各二钱半　白芷　藿香各半两　辰砂　麝香各少许
右为细末，炼蜜为丸如梧桐子大，临卧时薄荷汤下三丸。乳母忌食辛辣热物，并湿面等物。

导赤散汤氏方　治心热，小便赤，眼目赤肿。
赤芍　羌活　防风各半两　大黄　甘草各一钱
右为末，灯心黑豆同煎，食后服。

煮肝丸　治疳眼瞖膜羞明，大人雀目甚效。
夜明砂　青蛤粉　谷精草各一两
右为细末，每服一钱，五七岁以上二钱，以(犭屯)猪肝批开，掺药在内，摊匀，麻绵缠定，以米泔水半碗煮肝熟，取出肝汤，倾碗内熏眼，候汤温，分肝作三服嚼讫，就用肝汤下，一日三服。大人雀目，空心服。

东垣人华补胃汤　治劳役饮食不节，内障眼痛，神效。
黄芪根　人参各一两　炙草八钱　蔓荆子炒　白芍炒　黄蘗酒拌炒四次，各三钱
右，每服二三钱，水煎稍热，临卧服。

千金治雀盲方
地肤子五两　决明子一升
右为末，以米饮和丸，每服二三十丸。

泻热黄连汤 【 《薛氏医案》，下同】 　治内障，有眵泪昏眊。
黄芩　黄连　生地黄并酒洗　柴胡各一两　升麻五钱　龙胆草三钱
右，每服一钱，水煎，午前服。

本事方　治小儿赤热肿眼。
大黄　白矾各等分
右为末，冷水调作饼子，贴眼立效。

广大重明汤 【 东垣方，下同】 　治两睑或两眦赤烂，热肿疼痛，及眼泡痒极，抓之至破烂赤肿，眼楞生疮痂，目多眵泪，瘾濇难开。
草龙胆　防风　生甘草根　细辛苗叶各一钱
右，水一碗半，煎龙胆至七分入余药，再煎至半碗热洗，日五七次，洗毕，合眼须臾瘥。

助阳和血补气汤　治发后热壅，白睛红多，眵泪瘾濇，此过服凉药，而真气不能通九窍也。
防风　升麻各七分　黄芪一钱　蔓荆子　白芷各二分　炙草　柴胡　归身酒洗，各五分
右，水一钟，煎至半钟，热服。

治眼赤暴发肿方洁古方
防风　羌活　黄芩炒　黄连炒，各等分
右，每服一钱，水煎服。如大便秘，加大黄二分。痛甚加川归、地黄各二分。烦躁不得卧，加栀子仁三分。

助阳活血汤　治眼病之后，犹有上热，白睛赤色，瘾濇难开，而多眵泪等证。
蔓荆子二分　白芷三分　柴胡　黄芪　防风　甘草炙　当归酒洗，各五分　升麻七分
右，水煎服。

芍药清肝散　治眵多眊燥紧濇羞明，赤脉贯睛，脏腑秘结者。
白朮　甘草　川芎　防风　荆芥　桔梗　羌活各三分　芍药　柴胡　前胡　薄荷　黄芩各二分半　山栀仁炒　知母　滑石　石膏各二分　大黄四分　芒硝二分半
右，水煎服。

黄连天花粉丸　治证同上。
黄连　菊花　川芎　薄荷各一两　连翘　黄芩　花粉　栀子各四钱　黄蘗六钱
右为末，蜜丸桐子大，每服量儿大小加减，茶汤下。

连翘饮子　治目赤瘾濇紧小，久视昏花，迎风自泪等证。
蔓荆子　生甘草　连翘　生地黄　当归　红葵花　人参各三分　黄芪　防风　羌活　黄芩各五分　升麻一钱　柴胡二分
右，水煎服。

古今图书集成医部全录卷四百十三

　小儿头面耳目鼻病门

　　方

保命点眼药 【 《薛氏医案》，下同】 　除昏退瞖，截赤定痛。
当归　黄连各二钱　防风二钱半　细辛五分　甘草一钱
右，水一大碗，文武火熬，滴水中不散为度，入熟蜜少许点用。

千金补肝散　治目失明。
青羊肝一具，去膜薄切，新瓦炙干　决明子钱半　蓼子一合，熬令香
右为末，每服方寸匕，日二服，久而有验。

本事方　治太阳寒水陷瞖膜遮睛。
防风　白蒺藜各一两　羌活两半　甘菊三两
右为末，每服二钱，入盐少许，百沸汤点服。

保命羚羊角散　治冰瞖久不去。
羚羊角　升麻　细辛各等分　甘草减半
右为末，一半蜜丸桐子大，每服五七十丸；一半泔水煎，吞送丸子。焮发陷瞖，亦羚羊角散之类，用之在人消息。若阴虚有热者，兼服神仙退云丸。

东垣补阳汤　治阳不胜其阴，乃阴盛阳虚，则九窍不通，令青白瞖见于大眦，乃足太阳少阴经中郁，遏厥阴肝经之阳气，不得上通于目，故青瞖内阻也。当于太阳少阴经中，是九泉之下，以益肝中阳气，冲天上行。此乃先补其阳，后于足太阴标中泻足厥阴之火，下伏于阳中。《内经》曰：阴盛阳虚。则当先补其阳，后泻其阴。每日空心服升阳汤，临卧服泻阴丸。须预期调养，体气和平，天气晴明服之，补其阳使上升通于肝经之末，利空窍于目矣。
羌活　独活　当归身酒洗焙干　甘草梢　熟地黄　人参　黄芪　白朮各一两　泽泻　橘红各半两　生地　白茯　知母炒黄，各三钱　柴胡二两　防风　白芍各五钱　肉桂一钱
右，每服五钱，水煎空心服。候药力行尽，方可饮食也。

束垣羌活退瞖汤
柴胡　甘草　黄芪各三钱　羌活　黄连　五味子　升麻　当归身各二钱　防风一钱半　黄芩　黄蘗酒浸　芍药　草龙胆酒洗，各五钱　石膏二钱五分
右，分二服，水煎，入酒少许，临卧热服。忌言语。

谦甫五秀重明丸　治眼瞖膜遮睛，隐濇昏花。常服清利头目。
甘菊五百朵　荆芥五百穗　木贼去节，五百根　楮实五百枚
右为末，蜜丸桐子大，每服五十丸，白汤化下。

冲和养胃汤　治内瘴初起，视觉微昏，空中有黑花，神水变淡绿色；次则视岐，覩则成二，神水变淡白色；久则不覩，神水变纯白色。
柴胡七钱　人参　当归　炙甘草　干生姜　升麻　葛根　白朮　羌活各一两　防风五钱　黄芪一两五钱　白茯苓三钱　白芍药六钱　五味子二钱
右，每服二钱，水煎服。

滋阴肾气丸　治神水宽大，渐散昏如雾露中行，渐覩空中有黑花，视物二体，久则光不收及内障神水淡白色者。
熟地黄三两　当归尾　牡丹皮　五味子　干山药　柴胡各五钱　茯苓　泽泻各二钱半　生地黄酒炒，四两
右为末，蜜丸桐子大，辰砂为衣，每服十丸，空心滚汤化下。

柴胡复生汤　治红赤羞明，泪多眵少，脑顶沉重，睛珠痛应太阳，眼睫无力，常欲垂闭，久视则酸痛，瞖陷下者。
藁本　蔓荆子　川芎藭　川羌活　川独活　白芷各二分半　白芍药炒　炙甘草　薄荷　桔梗各四分　五味子十二粒，杵　苍朮　茯苓　黄芩炒，各五分　柴胡六分
右，每服二钱，水煎食后服。

黄连羊肝丸　治目中赤，脉洪甚眵。
黄连为末　白羖羊肝一具　先以羊肝竹刀刮下如糊，除去筋膜，再擂细入黄连，丸桐子大，每服十丸，茶清化下。

小柴胡汤　治小儿两目暴赤肿痛，昼夜苦甚。
柴胡　人参　黄芩　甘草炙　半夏各等分
右药量儿大小加减，水煎服。久则昏蒙，去半夏，加大黄、竹叶、生地黄。

百解散 【 《证治准绳》，下同】 　治小儿两目羞明，眼泡浮肿，微有紫色，大腑闭或流利，小便濇或通顺。
干葛　升麻　赤芍药　黄芩　麻黄酒制　薄桂去粗皮　甘草各等分
右碎，每服二钱，水一盏，煎七分，无时温服。风热甚，加薄荷同煎。

退瞖丸　治同上。
黑参　防风各一两　北细辛　石决明研　车前各半两　桔梗　黄芩各两半
右为末，炼蜜为丸梧桐子大，空心茶下十丸。

神芎丸　治小儿两目赤肿，发痛不止。
大黄　黄芩各二两　牵牛一两　滑石四两　黄连　薄荷　川芎各半两
右为末，水糊丸桐子大，每服三四丸，温水下。

凉膈散　治小儿疳，眼濇数日不开。
大黄　(石卜)硝　甘草炙各一两　连翘二两　栀子　黄芩　薄荷各半两
右剉散，每服二钱，水一盏，入竹叶七个，蜜少许，煎四分，食后温服，大小加减。

清胃散 【 《医学入门》】 　治小儿风弦烂眼，膈有积热。
升麻　生地黄　丹皮　黄连炒　当归各等分
右，水煎服。加柴胡、山栀，即加味清胃散。

泻肝散 【 《玉诀》】 　治同上。
木贼　威灵仙　紫参　菊花　羌活　蝉蜕　生大黄　炙甘草　石决明各等分　脑子少许
右为末，每用药二钱，豮猪肝一两，批开去膜，掺药在内，线缠，米泔煮熟嚼下。

蕤仁膏 【 《证治准绳》，下同】 
蕤仁四十九粒，去皮出油　脑子少许
右研成膏，用灯心点少许。

灵苑羚羊角丸　治小儿肝肺壅热，眼生努肉，赤脉濇痛；及赤眼障瞖，睛疼，痒痛羞明；及风疳烁阳眼神效。
羚羊角屑晒干为末　生甘草　白何首乌　瓦松以纱缉内洗去土，各一两　生干地黄洗　郁金炮过用地上去火气，各二两
右六味，并细剉曝干，捣罗为细末，炼蜜为丸如菉豆大，每服七丸至十丸。

谭氏殊圣退云散　治小儿疳眼，嗞啀饶啼不住。
草决明　土瓜根　大黄　元参各半两　炙草　宣连　砱砱石即井泉石，各一分
右，细为散，每服一钱，水一盏，煎至七分。

猪胆黄连丸 【 《胡氏家传》，下同】 　治小儿疳眼，白膜遮睛，诸药不痊者。
胡黄连　雄黄细研　夜明砂细研，各等分　猪胆数个　麝香少许，不入胆煮
右为末，以猪胆汁调药，稀稠得所，却入原胆皮内，以线紧系口，米泔水煮，五七沸，取出放冷。先以麝香于乳钵内研细，却入药一处同研，不用胆皮只取出药研细，用软饭为丸如大麻子大，每服十丸，大者加至十五丸，米饮吞下。如肝气盛，须用陈米饮下。
又方　治小儿肝脏风热，眼中不见物，及有汗。
石决明　乳香各一分　龙胆二分　大黄煨，半两
右为末，每服二钱，用薄荷温水调下。

龙胆泻肝汤 【 《证治准绳》】 　治小儿肝经湿热，两目肿痛作痒。
龙胆草酒拌炒黄　泽泻　车前子　木通　生地黄酒拌　当归酒拌　山栀　黄芩炒　甘草各三分
右水煎，食前服。

镇肝散 【 《卫生总微》，下同】 　治痰热，眼生瞖膜。
胡黄连　栀子各一两　甘草微炙　马牙硝　青葙子各半两　真珠　牛黄各一分，俱另研
右为末，拌匀，每服一钱，水八分，入荆芥、薄荷各少许，煎至半盏，去滓温服，食后。

洗心散　治心脏邪热，目赤肿痛。
麻黄一两，去根　煨大黄　荆芥穗各一两半　生甘草半两
右为细末，每服半钱或一字，蜜水调下。

洗肝散　治三焦壅热，眼目赤肿，隐濇多泪。
芍药一分　羌活半分　防风并桠枝一分　大黄　甘草各半分
右为细末，婴儿一字、二三岁半钱、大者一钱，水半盏，入灯心、黑豆各少许，煎数沸，食后放冷服。须银石沙铫中煎，仍与四顺散间服，并用清凉膏贴太阳穴。

四顺散　治眼目赤肿。
当归去芦酒洗焙　赤芍药　大黄纸裹煨　甘草炙，各等分
右为末，每服一钱，水一盏，煎至半盏，去滓温服。更量大小加减，无时。

清凉膏　治眼赤肿痛，贴太阳穴。
芙蓉叶立秋日已后取阴干为末
右每一字，或半钱，井花水调，贴太阳穴。

元精石散　治眼生赤脉。
元精石一两　甘草半两
右为细末，每服半钱，竹叶汤调下。

羌菊散　治眼生浮瞖障膜。
羌活　菊花拣净，半两　防风并桠枝各一分　山栀子去壳，二分，炒　甘草一分半，炒　白蒺藜炒去剌，半两
右为末，每服半钱，或一钱，蜜汤调，日三，与决明丸间服。

决明丸　治同上。
决明子拣净　车前子　菊花拣净　川芎　宣连　当归洗净，各一分　大黄　黄芩各半分
右为细末，炼蜜和丸麻子大，每五岁下三五丸，大者七八丸，煎桑枝汤或麦门冬汤送下。

千金仙朮散　治气障眼，又治肝热目赤生病。
苍朮四两，米泔水浸七日，逐日换泔，至日足取出，刮去黑皮，细切入青盐末一两，同炒黄色去盐　木贼二两，童便浸一宿，水淘净焙干
右二味，同为细末，每用米饮调下一钱，服之甚效。一方有甘草一两。

本事方　治小儿赤热肿眼。
大黄　白矾各等分
右为末，同冷水调作罨子，贴眼立效。

瓜蒂散 【 《儒门事亲》，下同】 　治目赤多泪，服此散加郁金，上涌下泻，自愈。
瓜蒂　赤小豆各七十五个　人参半两，去芦　甘草半两或二钱五分
右为细末，每服一钱或半钱、或二钱，量儿大小加减用之。空心虀汁调下服之。

蒺藜散　治小儿斑疮入眼。
麸炒蒺藜　炙甘草　羌活　防风　等分捣。每服二钱浆水下，拨云见日直到老。

牛黄丸 【 《入门》】 　治小儿通睛。
犀角屑二钱　牛黄一钱　金箔　银箔各五片　甘草二钱半
右为末，蜜丸菉豆大，每七丸，薄荷汤吞下。

龙脑膏 【 《医林》】 　治小儿胎风赤烂。
龙脑一钱　蕤仁泥二钱半　杏仁七个，为泥
右入人乳，研为膏点之。

五退散 【 《入门》】 　治脾受风毒，倒睫拳毛刺痛。
穿山甲炒　川乌炮　甘草炙，各五钱　蝉退　蚕退　蛇退酢煮　猪蹄退炒　荆芥穗各二钱半
右为末，每二钱，盐汤调下，食后服。

选奇汤 【 《回春》】 　治小儿赤脉瞖物，从上至下。
羌活　防风　半夏制，各二钱　酒片芩一钱半　甘草一钱
右剉，作一贴，水煎服。

博金散 【 《卫生总微》，下同】 　治眼赤痛，不可忍。
白药子半两　黄芩钱半
右为末，每用一字，沸汤点洗之。

洗肝明目散　治痘后目疾。
当归　羌活　柴胡　密蒙花　川芎　防风　木贼　山栀　龙胆草各等分
右为末，每服一钱，淡沙糖水调服。

羊肝散　治痘毒入眼，或无辜疳气入眼。
密蒙花二钱　青葙子　决明子　车前炒，各一钱
右为末，用羊肝一大叶，薄批掺上，湿纸裹煨熟，空心食之。

蝉菊散　治痘疹入目，或病后生瞖障。
蝉退去土净　白菊花各等分　每服一二三钱，水八分，如蜜少许，煎四分，食后温服。

秦皮散　治小儿风毒赤眼，痛痒濇皱，眵泪羞明。
秦皮　滑石　黄连各等分　汤泡热洗，日二三次。

黄蘗膏钱氏　用此护眼，可免痘毒入目。
黄蘗一两　绿豆末二两　生甘草三两
右为细末，以麻油调成膏，用涂耳前、眼角、目下四五遍。若早涂之，痘出必稀。若既患眼，涂之必减。

海藏地黄散 【 《准绳》】 　治小儿心肝壅热，目赤肿痛，生赤瞖或白膜遮睛，四边散漫者，尤易治。若暴遮黑睛者，多致失明，宜速用此方。亦治疮疹入眼。
熟地黄　当归　黄连　大黄煨　防风　羌活　生犀末　蝉退　木贼　谷精草　沙苑蒺藜　白蒺藜各一钱　生地　木通　甘草各一钱半　元参五分
右为细末，每服一字或五分，量儿大小加减，煎羊肝汤食后调下，日三夜一。忌口将息。大人亦治。

世传地黄丸 【 《薛氏医案》，下同】 　治肾虚目睛多白。
鹿茸五钱　泽泻　茯苓　山茱萸　熟地黄　牡丹皮　牛膝各一两
右为末，蜜丸桐子大，每服二十丸，盐汤下。

世传苍朮散　治雀目。
苍朮四两，米泔浸切片焙
右为末，猪肝二两，批开掺药在内，用麻系定，粟米一合，水一碗，砂锅内煮熟熏眼，候温，临卧每服三钱，大效。

猪蹄甲散 【 《儒门事亲》，下同】 　治小儿斑疮入眼。
猪悬蹄甲二两，安锅内盐泥固济烧焦为末　蝉壳去土取末　羚羊角镑为细末，各一两
右二味为末，研入羚羊角细末一分拌匀，每用一字，百日外儿服半钱，三岁已上服三钱，新水或温水调下，日三四服，夜一二服。一年之外则难治。
又方　透耳药。
朱砂一钱　粉霜八分
右研为细末，水调少许，用匙杓头倾一两点于耳内，后用：
白菊花　菉豆皮　谷精草　夜明沙
右四味为末，用米泔半碗熬成膏，去滓，入干柿十余个，再同熬，每日吃三两个，仍饮煮干柿汤。
又方　治小儿斑疮入眼。
朱砂　脑子　水银　麝香各等分
右四味研为细末，用水调滴入耳中。

九味芦荟丸 【 《医学准绳六要》，下同】 　治三焦及肝胆经风热，目生云瞖；或瘰疬耳内生疮，寒热作痛；或肌烁消瘦，发热作渴，饮食少思，肚腹不调；或肝疳口内生疮，牙龈溃烂；或牙齿蚀落，颊顋腐烂，食少下部生疮。
芦荟五钱　胡黄连　当归　芍药　川芎　酒炒胆草　芜荑各一两　木香　炙草各五钱
右为末，茯神打糊丸麻子大，每服五七十丸，滚汤下。

蛤粉散　治小儿疮痘入目。
谷精草　蛤粉
右为末，三岁一钱，猪肝一两，批开，掺药在内，以竹叶包裹，线束定，水一盏煮熟，入罐内熏眼，至温取食之。

二粉散　治小儿斑疮入目。
轻粉五分　粉霜一钱
右研匀，绵裹，如患左睛，塞左耳内，右同之，左右俱患俱塞，眼即开。得疮亦随愈。

通顶散 【 《证治准绳》，下同】 　治眼疼风热，肿胀作楚。
瓜蒂　藜芦各一钱　皂角肉半钱　麝香少许，研
右为细末，研匀，每少许吹入鼻中。

九仙散　解诸目疾，不拘岁月远近，并宜先服。
柴胡　苍朮米泔浸，刮去粗皮，剉炒燥，各二两　赤芍药　荆芥穗　甘草各六钱半　川芎　麻黄剉去节汤泡滤干焙　薄荷　连梗各半两　旋覆花去老梗，三钱
右碎，每服二钱，水一盏，姜二片，葱一根，煎七分，不拘时温服。

三解散　一名宁心汤。主上焦蕴热伤风，面红目赤，狂躁气急，渴欲饮水惊啼烦闷，丹毒口疮，痰嗽搐掣。
人参去芦　防风去芦　天麻　茯神去皮木　郁金无，以山栀仁代　白附子　大黄各二钱半　赤芍　黄芩　殭蚕各五钱　全蝎十五尾，去毒　枳壳水浸去瓤麸炒，二钱　粉草六钱
右焙为末，每服半钱至一钱，用薄荷汤，无时调下；或灯心汤。

金波散　治时行赤眼肿痛成瞖，有热多泪。
黄连一两　鹏砂　寒水石　大黄各二钱　海螵蛸　铜青各一钱　元明粉二钱五分　全蝎去尖毒，七枚　麝香一字
右除元明粉、麝香，余七味剉晒为末，仍入元明粉、麝香乳钵内，同前药末杵匀。每用一字至半钱，温汤或凉水调化，澄清去滓，无时频洗。有风夹虫作痒，入轻粉取效。仍忌酒荤三五日。

黄连膏　治时行火眼，赤肿濇痛，昼夜烦啼。
净黄连二钱半
右件细剉，用鸡子一枚取清，瓦盏盛，入黄连和匀，酿一时，见黄色，以绢滤过，成膏。患者仰面卧，令人挑一字许，频频点入目内，俟觉口中有苦味，至满舌上，乃药之验也。痘疮余毒攻眼眵，多有热，用之亦验。

清凉膏　治暴赤火眼肿痛，及血疖作疼发热。
大黄　净黄连　黄蘗　赤葛　细辛和叶　薄荷叶　风化(石卜)硝七味，各一两
右前六味，或晒或焙为末，临时入(石卜)硝，乳钵内同杵匀，每用一钱至二钱，冷水加姜汁调涂太阳，或新汲井水调妙。热疖以凉米汤水调，搽患处。

辟尘膏　治小儿尘埃入目，揩成肿热作痛，啼哭不已。
油烟细墨新汲井水浓磨，入元明粉半钱，和匀为膏
右用笔点目内，三五次即效。仍忌饮酒一昼宵。

速效饮　治长成小儿，因他物或跌着触损，两目血胀肿痛。
荆芥穗　薄荷叶微炒　草决明微炒，各一两　甘草三钱，生用
右为粗末，和半生半炒芝麻等分，抄二钱，掌中盛干嚼之，味尽吐去滓，如此法投三五次，即效。

菊睛丸 【 《局方》】 　治脾肾不足，眼花昏暗。
枸杞子　苁蓉酒浸炒　巴戟去心，各一两　甘菊花四两
右为末，蜜丸梧子大，每服十丸，空心白汤化下。

复明散 【 《证治准绳》，下同】 　治小儿每至日暮即不见物，乃雀目也。
苍朮米泔浸，刮去皮，剉焙干，二两　谷精草一两　地肤子　决明子　黄芩各半两
右件捣罗为细末，每服一钱，水八分，入荆芥少许，煎五分，去滓温服，食后。

山茱萸丸　治小儿眼白多属虚。
山茱萸二两　熟地黄　丹皮　牛膝　茯苓　泽泻各一两　鹿茸半两
右为末，炼蜜丸如梧子大，食后盐汤下二十丸。

龙胆饮子　治疳眼流脓，生疳瞖，湿热为病，神效，不治寒热为病者。
蛤粉　谷精草各半两　羌活　草龙胆各三钱　麻黄二钱半　黄芩炒　升麻各二钱　郁金　蛇蜕皮各五钱　甘草炙，半钱
右为细末，每服二钱，食后茶清调下。

舟车丸 【 丹溪】 　治小儿目瞏，目赤多唳，用瓜蒂散加郁金，吐后服此丸。
生大黄二两　甘遂　大戟　芫花　青皮　陈皮各一两　牵牛头末四两　木香半两
右为末，水丸如梧子大，每服六七十丸，白汤下，随证加减。

井泉石散张涣　治眼疳邪热，攻于眼目，渐生障瞖，致损睛瞳。
井泉石一两　石决明　甘菊花　夜明沙微炒　黄连去须　晚蚕沙微炒，各半两
右件捣罗为细末，每服一钱，用米泔一盏，入生猪肝少许煎五分，肝烂为度，放温时时服，乳食后。

真珠膏 【 《证治准绳》，下同】 　专治眼病久不瘥，昏不见物。
真珠末细研　甘菊花为末　香豉炒黄为末　井泉石细研，各二钱半
右拌匀，白蜜一合，鲤鱼胆一枚，同药慢火熬成膏，入好龙脑一钱，同拌匀，每用少许，时时点眼中。

牛黄膏　治小儿双目通睛。
牛黄一钱　犀角末二钱　甘草一分二厘　金银箔各五片
右为末，炼蜜丸菉豆大，每服七丸，薄荷汤下。

贴顖通关膏 【 《奇效良方》】 　治小儿被乳母鼻息吹着儿顖，令儿鼻塞，不能吮乳。
荆芥一两　香附炒　白直殭蚕各七钱半　皂角二钱五分　川芎一两七钱半　细辛五钱
右为细末，用葱白研烂，入前药末研匀，捻作饼，贴顖门上。

黄芩汤 【 《婴童百问》，下同】 　治下痢而头痛胷满，口苦咽干，或往来寒热而呕，其脉浮大而弦者。专治协热而利。
黄芩一两半　芍药一两　甘草炙，半两
右(口父)咀，每服三钱，枣子一个，水一盏，煎七分，去滓温服。呕者加半夏一两二钱，生姜三片。

薄荷汤　治乳下婴儿鼻塞不通，及治夹惊伤寒。
薄荷叶半两　羌活　全蝎　甘草　麻黄去节　殭蚕炒去丝嘴　天竺黄　白附子各一钱半
右为末，薄荷汤下。热极生风，加竹沥少许，与服。一方有柴胡、苔芎、桔梗、茯苓，无全蝎、殭蚕、天竺黄、白附子。

消风散　治诸风上攻，头目昏痛，项背拘急，肢体烦疼，肌肉蠕动，目眩旋晕，耳作蝉鸣，眼濇好睡，鼻塞多嚏，皮肤顽麻，瘙疮瘾疹，小儿虚风，目濇昏困。
白茯苓　川芎藭　羌活　荆芥穗　防风　藿香叶　白殭蚕炒　蝉蜕去土　甘草炙　厚朴姜炒　陈皮去白，各一两
右为细末，每服半钱，茶清调下，薄荷汤亦可。急慢惊风，乳香、荆芥汤调下。或加雄黄，名雄黄散。

通关散　治小儿鼻塞，惊风搐搦，关窍不通，皆由痰塞中脘，留滞百节所致。痰之所以潮塞者，气实使之。
南星炮，一钱　麝香一字　皂角略烧存性，二钱　赤蜈蚣炙，一条　直殭蚕炒去丝嘴，一钱
右为末，以手点姜汁蘸药少许，擦牙，或用物引滴入药二三点，涎出自开。鼻塞调敷儿顖。

辛夷膏张涣　治鼻塞。
辛夷叶一两，洗焙干　细幸　木通　香白芷　木香各半两，为细末　杏仁一分，泡去皮尖研
右件用羊髓猪脂各二两，同诸药相和，于石器中慢熬成膏，赤黄色，放冷入龙脑、麝香各一钱，拌匀，每用少许涂鼻中。若乳下婴儿，乳母吹着儿顖鼻塞者，只涂顖上。

葱涎膏吉氏　治儿生三五日，鼻塞气急，饮乳之时，啼叫不止。
葱什　猪牙皂角为末去皮，各七条
右烂研同皂角末成膏，贴顖门上，瘥。

犀角地黄汤 【 《证治准绳》】 　治鼻衄。
犀角末　牡丹皮各一两　生干地黄八钱　赤芍药七钱
右，每服一二钱，水煎服。

地黄散杨氏方　治荣中有热，肺壅鼻衄。
生地黄　赤芍药　当归身　川芎各等分
右，每服二三钱，水煎熟，入蒲黄少许。春夏衄，入地黄汁、蒲黄各少许。秋冬衄，用车前子汁少许。

六君子汤 【 《薛氏医案》，下同】 　治小儿鼻衄。
人参　白朮　茯苓　陈皮　半夏　甘草各等分
右为末，每服二钱，姜枣水煎。

四物汤　治小儿颅解，鼻衄，颏间色赤。
当归　川芎　芍药　山栀　熟地黄各一钱
右，水煎服。

五淋散　治证同上。
赤茯　赤芍药各五分　山栀炒　当归各三分　甘草二分
右用灯心十根，水煎服。

黄芪芍药汤　治衄多岁，面黄眼濇，多眵手麻。
黄芪三两　甘草炙　升麻　葛根　羌活半两　芍药炒黄，各一两
右，每三钱，水煎服。薛己曰：按此手足太阴阳明药也，然血虚久则阳亦虚矣，故血不足则麻木。除虚火动，变证百出，实非风也。此升阳滋阴例。

麦门冬饮子　治小儿唇色白，鼻衄久不愈。
五味子十粒　麦门冬去心　黄芪各一钱　当归身　人参　生地黄各五分
右，水煎服。

木通散 【 《圣惠方》】 　治小儿脑热无涕，口干心躁，眠卧不安。
木通剉　麦门冬去心焙　川升麻各半两　知母　杏仁汤浸去皮尖双仁，麸炒微黄　犀角　炙甘草微赤剉，各一分　栀子仁三枚
右件药捣罗为粗散，每服一钱，以水一小盏，煎至五分，去滓，不计时候，量儿大小加减温服。

犀角升麻散张涣方　治脑热，肺壅，鼻干病。
犀角屑一两　川升麻　马牙硝　川黄连　朱砂研飞，各半两　牛黄　龙脑各一分，细研
右件捣罗为细末，每服半钱，温蜜汤调下，乳后服。

麦门冬丸万全方　治小儿心肺壅热，脑干无涕，时有烦躁。
麦门冬去心焙，一两　龙脑细研，半分　甘草炙　牛黄研入，各一分　黄连　赤茯苓　犀角屑　粉霜　朱砂　马牙硝以上俱各研　子芩　生干地黄各半两
右件捣罗为末，研匀，每服半钱，以温汤调下。

龙脑散 【 《圣惠方》】 　治小儿鼻齆，不闻香臭。
龙脑半钱，细研　瓜蒂十四枚　赤小豆三十粒　黄连三大茎，去须
右件药，捣细罗为散，入龙脑研令匀，每夜临卧时，以菉豆许吹入鼻中，每用有少许清水出为效。

清肺膏张涣方　治齆鼻病。
瓜蒂半两　附子一枚，去皮脐　赤小豆　细辛　甘草各一分
右药捣罗为细末，入龙脑一钱，研匀，炼蜜和丸，绵裹内鼻中，随鼻之大小。右二方：前一方有热者宜之，后一方有寒者宜之。

通辛散千金方　治小儿鼻塞生息肉。
通草　细辛各一两
右二味，捣末取药如豆，着绵缠，内鼻中，日二。
又方 【 《千金翼》，下同】 　治鼻中息肉，鼻中不得喘息。
取细辛以口湿之，屈头内鼻中，傍内四畔多着，日十易之。满二十日外，以葶苈一两，松罗半两，二味捣筛，以绵薄裹如枣核大，内鼻中，日五六易之。满二十日外，以吴白矾上上者二两，瓦坯里相合，令置窑中烧之，待瓦熟取，捣筛，以面脂和，如枣核大，内鼻中，日五六易，尽更和，不得顿和，二十日外乃瘥。慎行作劳及热食、及蒜面百日。
又　治齆鼻有息肉，不闻香臭。
瓜蒂　细辛各半两
右二味为散，絮裹豆大，塞鼻中，须臾即通。

雄黄散 【 丹溪】 　治小儿赤鼻。
雄黄　黄丹各等分
右用无根水调敷，或用菖蒲半叶，酒蒸为末，调服，解食毒。无根水者，天落雨水，用碗盛之者是也。

菊花散张涣方　治鼻塞多涕等病。
甘菊　防风　前胡各一两　甘草一分　细辛　桂心各半两
右捣罗为细末，每服半钱，研入乳香少许，煎荆芥汤调下，乳后。

菊花散圣惠方　治小儿脑户伤于风冷，鼻内多涕，精神昏闷。
甘菊花　白朮　细辛　白茯苓　甘草炙　防风　人参各一分
右件药捣粗罗为散，每服一钱，以水一小盏，入生姜少许，煎至五分，去滓，不计时候，量儿大小，以意分减温服。

芎藭散 【 《万全方》】 　治同上。
芎藭半两　甘菊　白朮　防风　人参　细辛　白茯　甘草炙，各一分
右件药捣罗为散，每服一钱，以水一盏，生姜少许，煎至五分，去滓温服。

古今图书集成医部全录卷四百十四

　小儿头面耳目鼻病门

　　单方

治小儿解颅：熬蛇蜕皮末，和猪颊车中髓，敷顶上，日三四度。 【 《千金方》，下同】 
又：用猪牙颊车髓，煎熬敷顖上痊。

治小儿脑长解颅不合，羸瘦色黄，至四五岁不能行：用半夏、生姜、芎藭各一升，细辛三两，桂心一尺，乌头十枚(口父)咀，以醇苦酒五升渍之，晬时煮三沸，绞去滓以绵一片浸药中，适寒温以熨顖上，冷更温，复熨如前，朝夕各三四熨乃止，二十日可愈。

治小儿解颅，用生蟹足、白蔹各半两，捣末，以乳汁和敷颅上，立愈。

治小儿解颅：以细辛、桂心各半两，干姜十八铢为末，以乳汁和敷颅上，干复敷之，儿面赤即愈。一方用姜汁和敷顖上。

治小儿顖开不合：用防风一两，柏子仁、白芨各一两，为末，以乳和敷顖上，日一，十日知，二十日愈。

小儿解颅，顖开不合鼻塞者：天南星炮去皮为末，淡酢调绯帛上贴顖门，炙手频熨之，立效。 【 《小儿直诀》】 

小儿解颅：黄狗头骨炙为末，鸡子白和涂之。 【 《杨氏直指》】 

小儿解颅：以丹雄鸡冠上血滴之，随以赤芍药末粉之，甚良。 【 《普济方》】 

小儿顖肿软：以青黛冷水调敷之，及兼服化毒丹。 【 《证治准绳》】 

小儿顖门生下即肿者：黄蘗末水调贴足心。 【 《普济方》】 

小儿顖陷，因脏腑壅塞，血气不荣：用乌鸡骨一两酥炙黄，生地黄焙二两为末，每服半钱，米饮调下。 【 《圣惠方》】 

小儿顖陷乃冷也，水调半夏末涂足心。 【 《本草纲目》】 

小儿顖陷：绵乌头、附子并生去皮脐二钱，雄黄八分为末，葱根捣和作饼，贴陷处。 【 《全幼心鉴》】 

小儿顖陷：以天灵盖炙令黄，捣罗为末，以生油涂之。 【 《证治准绳》】 

小儿顶软，因风虚者：蛇含石一块煅七次，酢淬七次，研郁金等分为末，麝香少许，白米饭丸龙眼大，每服一丸，薄荷汤化服，一日一服。 【 《活幼全书》】 

小儿顶软：乃肝肾虚，风邪袭入，用附子去皮脐，天南星各二钱为末，姜汁调摊，贴天柱骨，内服泻青丸。 【 《全幼心鉴》】 

治小儿头面疮疥：用麻子五升为末，以水和绞取汁，与蜜和敷之，若有白犬胆敷之，大佳。 【 《千金方》，下同】 

治小儿头上恶毒肿痤疖诸疮：用男子屎尖烧灰，和腊月猪脂，先以酢泔洗拭清净，干敷之。

治三日小儿头面疮起，身体大热：用升麻、柴胡、石膏各六铢，甘草、当归各十二铢，大黄、黄芩各十八铢，(口父)咀，以水四升煮取二升，分服，日三夜一，量儿大小用之。

治小儿身体头面悉生疮：用榆白皮随多少曝令燥，下筛酢和涂绵，以敷疮上，虫自出。亦可以猪脂和涂之。

小儿头疮，及浸淫黄烂热疮，疥疽阴蚀：用益母草、天麻草切五升，以水一斗半，煮一斗，分数次洗之以杀痒。

治小儿头疮秃疮，经年不瘥：取屋梁上尘土末，和油瓶下滓，以皂荚汤洗敷之。
又：取大虫脂敷之，亦治白秃。
又：发中生疮顶白者，皆以熊白敷之。

治小儿头疮：用胡粉一两，黄连二两，二味为末，去痂拭干敷之，即瘥；更发，如前敷之。
又：取胡粉、连翘各一两，水银半两，以水煎连翘，内胡粉、水银和调敷之。
又：用白松脂、胡粉各二两，水银一两，猪脂四两，合煎去滓，内水银粉调敷之。大人患同。

又头疮流脓：用松香、五倍子、枯矾、府丹各等分为末，洗挣搽之。

小儿头疮：杏仁烧研敷之。 【 《事林广记》，下同】 

小儿头疮：熟鸡子黄炒令油出，以麻油腻粉搽之。

小儿头疮：兔丝苗煮汤频洗之。 【 《子母秘录》】 

小儿头疮：草鞋鼻子烧灰，香油调敷之。 【 《圣济录》，下同】 

小儿头疮：乌梅烧末，生油调涂之。

小儿头疮：以马骨烧灰和酢调敷之。 【 《孟诜》】 

小儿头疮，面疮，月蚀：并用蛇蜕烧灰，腊猪脂和敷之。 【 《肘后方》】 

小儿头疮，因伤湿入水成毒，脓汁不止：用红曲嚼罨之，甚效。 【 《百一选方》】 

小儿头疮：镜面草自干为末，和轻粉麻油敷之，立效。 【 《杨氏家藏方》】 

小儿头疮，粘肥及白秃：用皂角烧黑为末，去痂敷之，不过三次即愈。 【 邓笔峯《卫生杂典》】 

小儿头疮：以葱汁调腻粉涂之。 【 《集简方》】 

小儿头疮：以黄泥裹豉煨熟取研，以纯菜油调敷之。 【 《胜金方》】 

小儿头疮：吴茱萸炒焦为末，入水粉少许，猪脂酢调涂之。 【 《圣惠方》，下同】 

小儿头疮：枳实烧灰猪脂调涂。

小儿头疮：龟甲烧灰敷之。

小儿头疮：树上干桃烧研，入腻粉麻油调搽。

小儿头疮：用皮鞋底洗净煮烂，洗净疮敷之。
又：用旧皮鞋面烧灰，入轻粉少许，生油调敷。

小儿胎癣，及头生疮，手爬即延生，谓之胎癣。先以葱盐汤洗净，用桑树木蛀屑烧存性，入轻粉等分，油和敷之。

小儿脑疳，鼻痒，毛发作穗，黄瘦：用鲫鱼胆汁滴鼻中三五日，甚效。

小儿头疮，昼开出脓，夜即复合：用鲫鱼长四寸一枚去肠，大附子一枚去皮研末，填入，炙焦研傅，捣蒜封之，效。

小儿头疮：田螺壳烧存性，清油调掺之。

小儿头疮：蚕蜕纸烧存性，入轻粉少许，麻油调敷。

小儿头疮：水磨槟榔晒取粉，和生油涂之。

小儿头面诸疮：用芝麻生嚼敷之。 【 《普济方》，下同】 

小儿头疮：糯米饭烧灰，入轻粉清油调敷。

小儿头疮：黑豆炒存性研，水调敷之。

治小儿癞头并身癞等证：以松皮烧灰、白胶香、枯矾、大黄、黄蘗，油调敷患处。

小儿头疮：野外久干牛屎不坏者烧灰，入轻粉麻油调搽。

小儿头疮：用羊粪煎汤洗净，仍似羊屎烧灰同屋悬煤，清油调涂。

小儿头疮：猪(骨同)骨中髓，和腻粉成剂，火中煨香研末，先温盐水洗净敷之。亦治肥疮出汁。

小儿头疮：用猪腰子一个，批开去心膜，入五倍子轻粉末等分在内，以砂糖和面固剂，炭火炙焦为末，清油调涂。 【 《经验良方》，下同】 

小儿头疮浸湿，名胎风疮。古松上自有赤厚皮，入豆豉少许，瓦上炒存性，研末，入轻粉香油调涂之。

婴儿胎疮满头：用水边乌臼树根晒研，入雄黄末少许，生油调搽。

小儿头疮：蓼子为末，蜜和鸡子白同涂之，虫出不作痕。 【 《药性论》】 

小儿头疮出脓水：用鲍鱼以麻油煎熟，取油频涂。 【 《本草纲目》】 

治小儿头疮：以大笋壳烧灰，量疮大小，用灰调生油敷；又加腻粉佳。 【 《证治准绳》，下同】 

治小儿头生诸疮：烧鸡卵壳和猪脂敷之。

治鳝攻头：以败龟板酥炙为末，用飞面少许和油涂顶上，留孔出毒，不可调太柔。

小儿头疮久不愈：胡桃仁皮灯上烧存性，碗盖出火毒，入轻粉少许，生油调涂一二次，愈。 【 《卫生总微》，下同】 

小儿头疮：绛矾一两，淡豉一两，炒黑腻粉二钱研匀，以桑灰汤洗净掺之，良。

治小儿秃头疮：取雄鸡屎、陈酱汁，苦酒和，以洗疮了敷之。 【 《千金方》，下同】 
又：用芫花，腊月猪脂和如泥，洗去痂敷之，日一度。一方用治白秃。

治小儿头秃疮：葶苈子细末先洗敷之。
又：用不中水芜菁叶烧作灰，和猪脂敷之。

治小儿头秃疮：无发苦痒，用野葛末、猪脂、羊脂各一两，三味合煎，令消待冷以敷之，不过三上愈。

治少小秃疮头不生发：用楸叶捣取汁，敷头立生。

小儿秃疮：烧鲫鱼灰，以酱汁和敷之。

小儿头秃：蔓菁子末和酢敷之，一日三上。

小儿赤秃：桑堪取汁频服。

小儿秃疮：大蜈蚣一条，盐一分，入油内浸七日，取油搽之，极效。 【 《海上方》】 

小儿白秃：黑葚入罂中曝三七日，化为水，洗之三七日，神效。 【 《圣济总录》，下同】 

小儿秃疮：以盐汤洗净，蒲苇灰敷之。

小儿秃疮：冷泔洗净，以羊角葱捣如泥，入蜜和涂之，神效。

小儿白秃：用瓠藤同裹盐，荷叶浓煎，洗三五次，愈。

小儿秃疮：黄蜀葵花、大黄、黄芩等分为末，米泔洗净，香油调搽。 【 《普济方》，下同】 

小儿白秃：用虎骨末油调涂之。

小儿白秃：用鼠屎瓦煅存性，同轻粉麻油涂之，即愈。 【 《百一方》】 

小儿秃疮：用黑羊粪为末，猪胆调搽。 【 《身经通考方》】 

小儿秃疮：白头翁根捣敷一宿，已作疮者，半月愈。 【 《肘后方》】 

小儿白秃，马齿苋煎膏涂之，或烧灰猪脂和涂。 【 《圣惠方》，下同】 

治小儿赤秃：以赤马皮，白马蹄烧灰，和腊猪脂敷之，良。一方无赤马皮。

小儿白秃：紫草煎汁涂之。

小儿秃疮：韶脑一钱，花椒二钱，脂麻二两为末，以退猪汤洗后搽之。 【 《简便方》，下同】 

小儿秃疮：用松香五钱，猪油一两熬搽，一日数次，数日即愈。
又：用沥青二两，黄蜡一两半，铜绿一钱半，麻油一两半，文武火熬收，每摊贴之，神效。 【 《卫生宝鉴》】 

治小儿秃疮：羊粪熬汤，洗去痂，用屋悬煤炒罗为末，以麻油涂疮上。 【 《儒门事亲》，下同】 

小儿白秃疮者，俗呼为鸡粪秃者是也。可用甜瓜蔓龙头，不拘多吵，河水浸之一宿，以沙锅熬极苦汁滤去瓜蔓，以文武慢火熬成，如稀饧状，盛于磁器中。可先剃头，去尽疮痂，死血出尽，河水洗净，却用熬下瓜蔓膏子一小盏，加半夏末二钱，生姜自然汁一二匙，狗胆一枚同调，不过三两上，立可。大忌鸡、猪、鱼、兔、动气发热之物。

小儿白秃，头上团团白色：以蒜切口，日日揩之。 【 《子母秘录》，下同】 

小儿白秃：牛屎厚封之。

小儿白秃：大豆触髅骨各烧灰等分，以腊猪脂和涂。 【 《姚僧坦集验方》】 

小儿秃疮：酢和榆白皮末涂之，虫当出。 【 《产乳方》】 

小儿白秃：猪蹄甲七个，每个人白矾一块，枣儿一个烧存性研末，入轻粉麻油调搽，不过五上即愈。 【 《本草纲目》，下同】 

小儿腊梨头疮：取慈竹内蠹虫捣，和牛溺涂之。
又：用鲫鱼去肠，入皂矾烧研搽。
又：用大鲫去肠，入乱发填满烧研，入雄黄末二钱，先以虀水洗拭，生油调搽。 【 危氏方】 

治小儿白秃干壳不出汁：以鸡子七枚去白皮，铜器中熬，和油涂之。 【 《卫生总微》，下同】 
又：以陈香薷煎浓汁少许，同脂和胡粉敷之。
又：以鸡窠中草，和白头翁花一处烧灰研细，用腊月猪脂和匀，先用酢泔洗疮，后傅之。
又：以椿、楸、桃三般叶心，取汁傅之，大效。
又：以人屎烧灰末，用腊月猪脂和傅。
又：以虎脂消令凝涂之，日三四次。
又：以酢少许，和净水洗去疮痂，再以温水洗之，挹干，用百草霜入经粉研细，用少许生油调涂。
又：以兔丝煎汤洗之，以竹叶烧灰研细，猪脂和涂。
又：以黑豆炒烟尽杵为末，入腻粉研细，生油调涂。

治久癞头：以黄连细末傅之。 【 《证治准绳》，下同】 

治久癞头：以苦参丸食后服之，外用苦参末，油傅之，二月愈。
又：以烧红炭，焠长流水令热洗之，仍用芫荽子煎猪脂去滓，用脂傅患处。
又：以胡荽子、伏龙肝、悬龙尾、黄连、白矾为末，油调傅之。
又：以腊月马脂油搽患处，极效。

治小儿头上软疖：以青濇柿子连皮薄切，焙干杵为细末，每用时，先以温汤洗，捻去其脓血，用药少许，入轻粉三分之一拌匀，以薄薄牛皮胶水调成膏，摊熟帛子上贴之。 【 《卫生总微》，下同】 
又：以炒芝麻就铫子中乘热取起，嚼烂敷之。
又：以生油饼剂子一?，捻薄，留一窍于疖上皱，来日脓自出便效，屡验。
又：以兔毛皮不拘多少，烧灰研细，入腻粉少许，用油调涂。
又：用枳壳去穰，周围用糊合于疮上，去脓生肌，屡验极效。

治小儿湿癣：用枸杞根捣作末，和腊月猪脂傅之。 【 《千金方》，下同】 
又：以桃青皮捣末和酢敷之，日二。
又：煎马尿以洗之。
又：揩破以牛鼻津傅之。
又：烧狗屎灰和猪脂涂之。

治小儿癣杂疮：白胶香、黄蘗、轻粉为细末，羊骨髓调涂癣上。 【 《儒门事亲》】 

治鬼舐头：以儿粪腊猪脂和傅。 【 《证治准绳》，下同】 
又：以腊月猪屎烧灰为末，猪脂和傅。

治头皮虚肿，如蒸饼裹水状：以口嚼面傅之。 【 《卫生总微》】 

治小儿头秃不生发，若痒，取蔓菁子捣为末，以猪脂调涂于秃处，佳。 【 《圣惠方》】 

小儿发迟：陈香薷二两，水一盏，煎汁三分，入猪脂半两和匀，日日涂之。 【 《永类钤方》】 

小儿发黄：用腊月猪脂和羊屎灰蒲灰等分傅之，三日一傅，取黑止。 【 《千金翼》，下同】 

治发秃不生：先以酢泔清洗秃处，以生布揩令火热，腊月猪脂并细研生铁，煎三沸涂之，日三遍。
又：以酢汁煎大豆烂，去豆煎令稠，涂发即生。 【 《证治准绳》，下同】 
又：用贯众烧灰细研，油调傅。
又：用麻子一升熬黑，压取脂，傅头上良。
又：用甑气水主长毛发，以物于炊饭时承取沐头，令其发长密黑润，不能多得，朝朝梳小儿头，渐渐觉有益好。 【 《本草纲目》】 
又：用鴈脂涂之。 【 《证治准绳》，下同】 
又：以熊白涂之。
又：以羊屎烧灰淋汁，用豉汁洗之，三日一次，不过七次即生。 【 《卫生总微》，下同】 

又治血热发薄不生：以桃柳煎汤，入猪胆汁和抹，头发自生。

小儿奶疽生面上：用枫香为膏摊贴之。 【 《活幼全书》】 

小儿面疮焮赤肿痛：地榆八两，水一斗煎五升，温洗之。 【 《卫生总微》，下同】 

治小儿面上生疮如火烧：以赤薜荔叶杵末，生油调傅。一名山乔麦。
又：以黄粱米一升杵末，蜜水和傅，以瘥为度。

治面上生疮出脓汁：以蛇蜕皮炙焦为末，和猪脂傅上。

治面疮出黄水，以鲫鱼头烧灰研末，和酱清汁傅上，一日易。

治面上坐诸般疮，以兔丝汤洗之。
又：以大麦烧存性为末，生油腻粉调涂，神效。大麦只炒焦黑亦得。

治小儿面湮疮，俗云炼银疮者，是母受胎之日，食酸辣及邪味过度，多生此疮。百药煎五钱，生白矾二钱为细末，小油调，旋搽之，神效。 【 《外科精义》】 

小儿诸疳遍身，或面上生疮，烂成孔臼，如大人杨梅疮：用蒸糯米时甑蓬四边滴下气水，以盘承取，扫疮上，不数日即效，神妙。 【 《集简方》】 

小儿眉疮：黑驴屎烧灰研，油调涂，立效。 【 《圣惠方》】 

小儿眉疮：猪颈骨髓六七枚，白胶香二钱，同入铜器熬稠，待冷为末，麻油调涂。 【 《本草纲目》，下同】 

小儿眉疮：小麦麸炒黑研末，酒调傅之。

小儿眉癣：用旋覆花、天麻苗、防风等分为末，洗净，以油调涂之。 【 《卫生总微》】 

小儿聤耳：以桑木上露，蜂房炙黄杵末，温酒调下半钱。 【 《本草纲目》，下同】 
又：以蚯蚓粪研细吹其中，极效。

耳上生疮：以鸡子白傅之。

小儿耳出脓：用天鹅油调草乌末，入龙脑少许，和傅立效；无则以鴈油代之。 【 《通元论》】 

月蚀耳疮：望夜取兔屎纳虾膜腹中，同烧为末傅之。 【 《肘后方》】 

小儿耳疮月蚀：胡粉和土涂之。 【 《子母秘录》，下同】 

小儿月蚀生于耳后，黄连末敷之。

小儿耳疳生于耳后，肾疳也。地骨皮一味煎汤洗之，仍似香油调末搽之。 【 《蓼川闲录》】 

小儿月蚀：蔷薇根四两，地榆二钱为末，先以盐汤洗过傅之。 【 《全幼心鉴》】 

小儿耳烂：轻粉枣子灰等分，研油调傅。 【 《摘元方》】 

治小儿聤耳：末石硫黄，以粉吹其中，日一夜一。 【 《千金方》，下同】 

治小儿耳疮：烧马骨灰傅之。
又：烧鸡屎白，竹筒吹入耳中。

小儿聤耳：硫黄和蜡作挺插之，日二易。

小儿耳疮：屠几上垢傅之。

小儿聤耳：桃仁炒研绵裹，日日塞之。

小儿耳聋：以巴豆一粒蜡裹，针令通透，塞耳中。 【 《卫生总微》，下同】 
又：以猫儿捉住老鼠夺之，取其鼠胆汁，灌病耳中。一云只以鼠胆用之亦可。
又：以地龙一条，盐少许，俱贮葱筒中，时动摇则化为水，用点耳中。
又：以米酢一碗，同铁一块弹子大，烧赤投酢中，令耳就上，使气熏入耳中，即效，二三日可治。
又：以葱白于灰火中煨令热，将葱白头内耳中，一日三易。
又：以芥菜子杵烂，入人乳汁和绵裹，内耳中，一日一易。

治沉听新聋：以荆子中蚛虫白粉和油滴耳中。

治久聋：以驴脂和生椒杵烂作丸，绵裹塞耳中。
又：以醇酢微火煎附子至软，削令尖，塞耳中。

治耳中鸣痛：以干百合为末，温水调下一钱，乳后服。
又：以柳树蚛虫粪，水化取汁，调白矾末少许滴耳中，妙。
又：以盐二三升蒸热包裹，以耳枕之，冷即易。亦治耳洪洪声。

治小儿耳鸣如流水，如风声：以生乌头才撅得，乘湿削如枣核，塞耳中，旦用夜易，夜用旦易，不过三日愈。及治耳痒。无即用干者。

治耳中常鸣：以生地黄截塞病耳，数数易之，或以纸裹微煨用。

治耳中肿或自疮：以白矾烧灰研细，每用少许，以苇筒吹其中，日三四次；或以绵裹塞其中。生疮者用胡桃油调着耳内。

治小儿聤耳脓汁出：以硫黄细研，每用少许掺入耳中，日一次，夜一次。
又：以白矾麝香研匀，少少掺入耳。

治小儿疣目：以针及小刀子决目四面，令血出，取患疮人疮中汁黄脓敷之，莫近水，三日即脓溃，根动自脱落。 【 《千金方》】 
小儿雀盲，至晚忽不见物：用羯羊肝一具，不用水洗，竹刀剖开，入谷精草一撮，瓦罐煮熟，日食之屡效。忌铁器。如不肯食，炙熟捣作丸，菉豆大，每服三十丸，茶下。 【 《卫生家宝》方】 

小儿脑热好闭目，或太阳痛，或目赤肿：川芎藭、薄荷、(石卜)硝各二钱为末，以少许吹鼻中。 【 《全幼心鉴》，下同】 

小儿赤眼：水调黄连末贴足心，甚妙。

小儿目瞖，或来或去，渐大侵睛：雪白盐少许，灯心蘸点日三五次，不痛不碍，屡用有效。 【 《活幼口议》】 

小儿麸瞖未坚，不可乱药，宜以珊瑚研如粉，日少少点之，三日愈。 【 《钱相公箧中方》】 

小儿脑热，常欲闭目：大黄一分，水三合，浸一夜，一岁儿服半合，余者涂顶上，干即再上。 【 《姚和众至宝方》】 

婴儿赤目：茶调胡黄连末，涂手足心即愈。 【 《济急仙方》】 

婴儿赤目在蓐内者：人乳浸黄蘗汁点之。 【 《小品方》】 

小儿疣目：鸡肫黄皮擦之自落。 【 《集要方》】 

婴儿目濇，月内目闭不开，或肿羞明，或出血者，名慢肝风。用甘草一截，以猪胆汁为末，每用米泔调少许灌之。

小儿雀目：仙灵脾根、晚蚕蛾各半两，炙甘草、射干各二钱半为末，用羊肝一枚切开，掺药二钱扎定，以黑豆一合，米泔一盏煮熟，分二次食，以汁送之。 【 《普济方》，下同】 

小儿雀目：牵牛子末每以一钱用羊肝一片，同面作角子二个炙熟食，米饮下。

小儿目瞖：嫩楸叶三两捣烂，纸包泥裹，烧干去泥，入水少许，绞汁，铜器慢熬如稀饧，瓷合收之，每旦点小儿赤眼，羊肝切薄片，井水浸贴。

治小儿胎赤眼、风赤眼：用小儿吐出蛔虫二条，磁盒盛之，纸封埋湿地，五日取出化为水，磁瓶收，每日以铜箸点之。

治小儿雀盲：以苍朮二钱，米泔浸切片，焙为末，猪肝一两批开，掺药在内，用麻系定，粟米一合，水一碗，砂锅内煮熟，熏眼候温，临卧每服三钱，大效。 【 《世传方》】 

治雀盲：不计时用苍朮一两，每服一钱效。 【 《圣惠方》】 

小儿雀目：夜明砂炒研，猪胆汁和丸，菉豆大，每米饮下五丸。一方加黄芩等分为末，米泔煮猪肝取汁，调服半钱。 【 《本草纲目》，下同】 

小儿雀目：用雀头上血频点之。

小儿雀目：取牛肝生食之。

一用乌牛胆点之。

小儿疳眼：用生鸡肝一具，不拘大小雌雄；二三岁者只用半具，外去衣，内去筋膜，研细如面，入疳积散若干，调极匀，加好熟白酒，厚薄相和，隔汤顿温热，空心通口服，用甜曲酒，少加熟白酒亦佳。服至眼开瞖散方止。 【 《证治准绳》】 

小儿目睛上生白膜：以白矾一分，水四合，于热铜器中煎取半合，下白蜜调之，用绵滤过，每用芥子许点之，日三。 【 《卫生总微》，下同】 

瞖膜厚重：以猪胆白皮曝干，合作小绳，如粗钗股大，烧作灰，放冷研细，点瞖上三五度，瘥。

治目盲：以猪胆一枚取汁，微火上煎之，可圆如黍米大或芥心大，每用一丸，内眼中，食后。

治睛盲神法：于正月八日，二月八日，三月六日，四月四日，五月五日，六月二日，七月七日，八月二十日，九月十二日，十一月二十日，十二月晦日，每遇上件神日，用桑柴灰一合煎汤，于磁器内澄令极清，稍热洗之；如觉冷即重汤煮令得所，不住手沃之。如法用之，视物如鹰鹘，真有神效。

治雀目：以黄蜡不拘多少，器内熔成汁，取下，入蛤粉相和得所，团成毯子。每用以刀子切下一二钱许，以猪肝一二两批开，掺药在内，麻缕札，水一碗铫内煮熟，乘热气熏眼，至温时并肝食之，神效，日二服。
又：以豆豉于新瓦上炒令黄色，入雄黄半两，同研为细末。每用药一钱，豮猪肝一片批开，掺药裹合，陈米饮煮熟与食之。
又：以石膏为细末，每用一钱，猪肝一片薄批，掺药在中，麻缕缠定，入砂瓶中煮熟，切作块子与食。此方治诸药不效者，服之如神。

小儿疳眼：以乌鲗鱼骨、牡蛎各等分，研为细末，糊丸皂子大，每用一丸，用猪肝一叶同药入清米泔，煮至肝熟为度，和肝食汁送下。

治悞飞麦芒入目不出者：用新布覆目上，持蛴螬于布上摩之，其芒出着布上，甚良。

治诸物入眼，眯之不出者：用好墨清水研汁，铜箸点之即出。

治悞被诸物冲触伤目：以牛尿点之，日二，仍避其风，虽黑睛破损亦愈。

治眼赤肿痛：取嫩槐芽或嫩叶煎汤，放温洗之，白睛如血泪多者，最宜用。

洗赤毒眼：以细(石卜)硝沸汤浸，澄去滓，乘热洗之。

小儿初生目闭：熊胆少许，煎洗七八次愈。 【 《幼幼近编》】 

小儿鼻塞，生息肉：用通草、细辛各一两，二味捣末，取药如豆着绵缠头内鼻中，日二。 【 《千金方》，下同】 

治小儿鼻塞不通，浊涕流出：杏仁半两，蜀椒、附子、细辛各六铢，四味(口父)咀，以酢五合渍药一宿，明日以猪脂五合，煮令附子色黄，膏成，去滓了，更以涂絮导鼻孔中，日再，兼摩顶。

小儿鼻疳赤烂：兰香叶烧灰二钱，铜青五分，轻粉二字，日敷三次。 【 钱乙小儿方】 

小儿鼻蚀：用熊胆半分，汤化抹之。 【 《圣惠方》，下同】 

小儿鼻塞头热：用熏草一两，羊髓三两，铫内慢火熬成膏，去滓，日摩背上三四次。

小儿头热，鼻塞不通：取湿地龙粪捻饼，贴顖上，日数易之。

小儿鼻干无涕，脑热也。用黄米粉生矾末各一两，每以一钱贴顖上，日二次。 【 《普济方》】 

小儿鼻(上匿下虫)，鼻下两道赤色有疳：以米泔洗净，用黄连末敷之，日三四次。 【 《子母秘录》】 

小儿鼻疳蚀烂：胆矾烧烟尽，研末掺之，一二日愈。 【 《集简方》】 

小儿鼻塞不通，不能食乳：用醍醐二合，木香、零陵香各四分，汤煎成膏，涂头上，并塞鼻中。 【 《久台》方】 

衄血不止：麦门冬、生地各五钱，水煎服立止。 【 《幼幼近编》，下同】 
又：用车前叶捣汁饮之，甚效。

小儿鼻塞：以槐叶为末，用乳母唾调，厚涂顖门上。 【 《庄氏家传》】 

鼻塞不通：以天南星大者一枚，微炮为末，以淡酢调涂绯帛上，以贴顖上，炙热手频熨之。 【 张鸡峯方】 

鼻塞不闻香臭，水出不止者：用蒺藜子半掬为细末，以水一小盏煎至减半，令患人仰卧，满含饭一口，以药汁灌鼻中，不过再，即嚏病出。儿大者有此病，小者未有。 【 《卫生总微》，下同】 

治鼻中生疮有脓：取黑牛耳中垢，先搌鼻中脓尽，敷之。

治齆鼻有宿肉，出气不快，不闻香臭：以白矾未和面脂绵裹，塞鼻中数日，宿肉随药自出。

　　　针灸

《千金方》曰：小儿顖陷，灸脐上下各半寸，及鸠尾骨端；又足太阴各一壮。
《医学纲目》曰：顖门不合，脐上脐下各五分二穴，灸三壮，灸疮未发先合。
《古今医统》曰：小儿陷顖，灸水分七壮，禁针。水分在下脘下一寸，脐上一寸，穴当小肠下口，至是泌别清浊，水液入膀胱，渣滓入大肠，故曰水分。或针长强三分，灸则五壮。长强一名气之阴郄，一名撅骨。在脊骶骨端，计三分，伏地取之乃得，足少阴、少阳结会督脉，别走任脉。
《原机启微》曰：治小儿雀目，夜不见物，灸手大指甲后一寸内廉，横文头白肉际，灸一壮，炷如小麦大。
《卫生宝鉴》曰：小儿疳眼，灸合谷二穴各一壮、炷如小麦大，在手大指次指两骨间陷者中。
《医学网目》曰：小儿乳癖目不明者，灸肩中俞二穴各一壮。在肩甲内廉去脊二寸陷中。
《古今医统》曰：小儿三五岁，两眼每至春秋忽生白瞖遮瞳子，疼痛不可忍，灸大椎上一壮。
小儿斑疮入眼，灸大椎二穴，顶后第一椎下两傍各一寸半。
小儿目濇怕明，状如青盲，灸中渚二穴各一壮，左手小指次指大节后陷中。
小儿热毒风盛，眼晴疼痛，灸手中指本节头三壮，名拳尖也。

　　　医案

万氏《幼科发挥》曰：一儿颈细，其父常问于予，可养何如？予曰：颈者头之柱也，颈细则不能任元，在父母调养之，八岁后再议。至五岁死。

一儿解颅，未一岁，认字念书，父母甚爱之。予曰：此儿胎禀不足，肾虚解颅，真阳弱矣；聪慧早发，真阳泄矣。恐贻父母忧。未一岁而发搐死。

一儿头缝四破，皮光而急，两眼甚小。予曰：脑者髓之海也。肾主骨，髓中有伏火，故髓热而头破，额颅大而眼楞小也。宜服地黄丸。父母不信，至十四岁而死。

一小儿头患疖甚多，寒热作痛，时季夏，乃形病俱实。先用人参败毒散加黄连、香薷一剂，其痛顿止。次用仙方活命饮，未三服，大者出脓，小者自消。后食厚味复发，用清胃散、活命饮各一服而愈。

一小儿头面肿痛焮赤，属胃经热毒。先用仙方活命饮，次用清胃散而痊。后口舌生疮。别搽末药，腹痛重坠，作呕不食，手足指冷。余谓脾胃虚寒，用异功散加升麻而痊。

一小儿生旬余，头患毒高寸许，有赤晕，势危急。卧镰砭出黑血，儿即安。翌日眉间有患，亦有赤晕。余意宜砭之。众议第二日砭之。果血凝不出，腹胀而殁。

一小儿头面患热毒，服清胃之药，肿痛益甚。余谓毒气炽盛而瘀血不散也。用仙方活命饮二剂而愈。后因伤食，朝寒暮热，头面仍患之。服降火之剂，口舌赤肿，手足并冷。余谓胃气腹伤而虚寒也，用五味异功散而愈。

薛氏《保婴撮要》曰：一小儿颅解足软，两膝渐大，不能行履。用六味地黄丸加鹿茸治之，三月而起。

一小儿十四岁，解颅，自觉头大，视物皆大，畏日羞明，此是禀赋肾气怯弱，用六味丸加五味鹿茸，及补中益气汤加山药、山茱萸，半载渐愈，二载而顖合。既婚之后，仍复顖门开解，足心如炙。喜其断色欲，薄滋味，口服前药二剂，三载而愈。后入房两腿痿软，又教以服前丸，守前戒而愈。

一小儿年十四岁而近女色，发热吐痰；至有室两目羞明，头觉胀大；仍不断欲，其头渐大，顖门忽开。用地黄丸益气汤之类，断色欲年余而愈。

一小儿年十三岁患前证，内热晡热，形体倦怠，食少作渴，余以为所禀怯弱，用六味丸加鹿茸补之，不越月而痊。

一小儿吐泻发热，顖陷作渴，用七味白朮散，母子并服而愈。

一小儿久病发热，其顖或陷或填，手足或温或冷，余用补中益气汤加蔓荆子、炮姜治之而安。

一小儿顖陷吐泻，手足并冷，用白朮散加木香炮姜治之而愈。后伤食腹痛，手足复冷，用六君子炮姜治之；更加昏愦，口角流涎，此脾胃虚寒之甚也，急加附子遂愈。

一小儿病后，其顖或陷或填，此脾胃虚热也。朝用补中益气汤加蔓荆子、炮姜、木香治之而顖平，但作泻口干，用白朮散以生胃气而愈。

吴江史万湖子七岁，患吐泻，顖目顿陷，天柱骨倒，兼面赤色。余适在彼，先用补中益气汤加附子一剂，其泻止而诸证愈；又用钱氏地黄丸料煎服顿安。

一小儿七岁，夏间过食生冷之物，早间患吐泻，面赤作渴，手足并热，项软顖陷；午后面色顿白，手足并冷，脉微欲绝。急以六君子汤加附子，一剂诸证顿除，顖顶顿起而安。小儿易虚易实，故虽危证，若能速用对证之药，亦可回生。

一小儿九岁，因吐泻后项软面白，手足并冷，脉微细，饮食喜热。余先用六君子汤加肉桂，五剂未应；更加炮姜，四剂诸证稍愈，面色未复，尺脉未起；佐以八味丸，月余面色微黄，稍有胃气矣；再用前药，又月余饮食略增，热亦大减。乃朝用补中益气汤，食前用八味丸；又月余元气渐复，饮食举首如常；又月余而肌肉充盛，诸病悉愈。

一小儿十二岁，疟疾后项软手足冷，饮食少思。粥汤稍离火食之，即腹中觉冷。用六君子汤加肉桂、干姜，饮食渐加；每饮食中加茴香、胡椒之类，月余粥食稍可离火：又用前药百剂，饮食如常，手足不冷；又月余其首能举。后饮食停滞，患吐泻，项仍痿软。朝用补中益气汤，夕用六君子汤及加减八味丸，两月余而项复举。毕姻后眼目昏花，项骨无力，头自觉大。用八味丸、补中益气汤，三月余元气复而诸证退。后每入房劳役，形气殊倦，盗汗发热，服后二药即愈。

一小儿项软，服前二药而愈。毕姻后患解颅，作渴发热。以二药作大剂，煎熟代茶恣饮。两月余而渴热减，年余而颅顖合，又年余而肢体强。若非慎疾，虽药不起。

薛氏《外科心法》曰：小儿头患白疮，皮光且急，诸药不应，名曰脑疳疮，乃胎毒挟风热而成也。服以龙胆丸及吹芦荟末于鼻内，兼擦解毒散而愈。若重者发结如穗，脑热如火，遍身出汗，腮肿胷高，尤当服此药。

一小儿头面患疮数枚，作痒出水，水到处皆溃成疮，名曰黄水疮也。用菉豆粉、松香为末，香油调敷，饮以荆防败毒散而愈。

一小儿头面生疮数枚，作痒，疮痂积累，名曰粘疮。以枯白矾黄丹末等分，麻油调搽，更饮败毒散而愈。

薛氏《保婴撮要》曰：一小儿发稀短少，属足三阴虚。用六味地黄丸、补中益气汤年余而效。

一小儿三岁发稀短少，体瘦骨立，发热作渴，目黑睛少，服肥儿丸不应。此肾虚疳证也，前丸乃脾胃经之药，久服则肾益虚而疳益甚。用六味丸加鹿茸、五味子半载而愈。

一小儿发黄成穗，用地黄丸加鹿茸、五味子为主，佐以补中益气汤，半载而愈。

一小儿患疮疥于发际之间，作痒。诊其母，有肝火。用加味逍遥散加漏芦，用牛黄解毒丸、解毒散而愈。

一小儿患于左耳发际，渐延上头作痒，此禀肝胆二经热毒，用柴胡清肝散，母子并服而愈。后不戒膏粱，复发，脓水淋漓，右颊赤色，此胃经有热，先用清胃散，仍用柴胡清肝散治肝火，母子俱服；又用立效散、牛黄解毒丸而愈。

薛氏《保婴撮要》曰：一小儿腮肿，肉色不变，大便不实，属胃经虚热，用五味异功散加升麻柴胡而愈。又乳母饮酒兼怒，两腮赤肿，憎寒发热，用加味清胃散二剂、加味逍遥散一剂治其母，儿亦饮数滴而愈。

一小儿腮颏肿痛，后其内出脓，久而不愈。视其母，两脸青黄，属郁怒所致。朝用加味归脾汤，夕用加味逍遥散，母子皆愈。

《儒门事亲》曰：黄氏小儿面赤肿，两目不开。戴人以(金非)针刺轻砭之，除两目尖外，乱刺数十针，出血三次乃愈。此法人多不肯从，必欲治病，不可谨护！

一小儿眼发赤，其母买铜绿欲洗儿目，煎成，家悞与儿饮之，须臾大吐，吐讫立开。

清州王氏子年十余岁，目赤多泪，众工无效。戴人见之曰：此儿病目?，当得之母腹中被惊。其父曰：姙娠时在临清被围。戴人令服瓜蒂散加郁金，上涌而下泄，各去涎沫数升。人皆笑之。其母亦曰：儿腹中无病，何吐泻如此？至明日，其目耀然爽明。李仲安见而惊曰：奇哉此法救人！其日又与头上出血，及眉上鼻中皆出血。吐时次用通经散二钱、舟车丸七十二粒，自吐却少半；又以通经散一钱投之。明日又以丹车丸三十粒投之，下十八行，病更不作矣。

戴人女僮至西华，目忽暴盲，不见物。戴人曰：此相火也，太阳阳明气血俱盛。乃刺其鼻中、攒竹穴与顶前五穴，大出血，目即明。

薛氏《保婴撮要》曰：一女子年十四，因恚怒，先月经不行，寒热胷痛；后两目生瞖青绿色，从外至内。余谓寒热胁痛，足厥阴之证也；瞖从外眦起，足少阳之证也；左关脉弦数，按之而濇，肝惊风热兼血滞也。遂以加味逍遥散加防风、龙胆草，四服而寒热胁痛顿减；用六味丸月余而瞖消。

一小儿十五岁，两目白瞖，腹胀，通身似疥非疥，晡热口干，形体骨立。此肝疳之证也。用六味肥儿丸而痊。后阴茎作痒，小便澄白，疮疥益焮，状如大风。用大芦荟四味肥儿丸，诸证渐愈；又用大芜荑汤而痊。

一小儿白睛多，吐痰发搐。先用抑青丸四服而痰搐止，后用地黄丸年许而黑睛多。

一小儿白睛多，三岁不能行，语声不畅，两足非热则冷，大便不实。朝用补中益气汤加五味子、干山药以补脾肺，夕用地黄丸加五味子、牛膝、鹿茸补肝肾，不三日而痊。

一小儿眼白腿软，两足热，面似愁容。服地黄丸两月余渐健；服年余白睛渐黑，出痘无恙。

一小儿雀盲眼札，服煮肝丸而目明，服四味肥儿丸而目不札。

一小儿目无光芒，视物不了了，饮食少思，大便不调，服大芜荑汤九味芦荟丸而愈。后饮食停滞，妄用消导克伐之剂，目证仍作，至晚尤甚。用人参补胃汤渐愈，又用五味异功散、四味肥儿丸而痊。

一小儿九岁，素有肝火，两目生瞖，服芦荟肥儿等丸随愈。至十四岁后，遇用心过度，饮食不节，即夜视不明。用补中益气汤，人参补买汤，四味肥儿丸而愈。

一小儿眼泡微肿，欬嗽恶心，小便泔白。余谓脾疳食积。以五味异功散为主，佐以四味肥儿丸而愈。后不节饮食，夜视不明。余曰：此脾胃复伤，须补养为主。不信，乃服峻厉之剂，后变风证，竟不起。

一小儿因发热表散出汗，眼赤发搐；审其母，素有肝火发热。以异功散加柴胡、升麻，子母并服稍愈；又用加味逍遥散，其热顿退；继用补中益气汤、六味地黄丸，母子寻痊。

一小儿目赤作痛，咬牙寒热。余谓肝经风热。用柴胡饮子一剂而赤痛止，又用四物、参、芪、白朮、柴胡而寒热退，又用补中益气汤而饮食加。

一小儿眼素白或青，患眼赤作痛；服降火之剂，眼如血贯；脉洪大或浮缓，按之皆微细。用十全大补汤加柴胡、山栀数剂，外证渐退而脉渐敛，又数剂而愈。

一小儿停食腹痛，服巴豆之药，更加目赤作痛，寒热往来，饮食少思，手足并冷，余用六君升麻、炮姜，诸证顿愈，惟寒热未已，用四君、柴胡、升麻而安。

一小儿眼赤痛，服大黄之药，更加寒热如疮，余谓脾胃复伤，用四君、升麻、柴胡、炮姜、钓藤钩而寒热愈；又用补中益气汤间服而目疾痊。

一小儿因乳母恚怒，患发热等证，儿患目痛，兼作呕吐。先用小柴胡汤，子母俱服，顿安。但儿晡热仍呕，以异功散加升麻、柴胡治之痊。

一小儿生下目黄，三日面赤黄；一小儿旬日内目黄而渐至遍身。此二者胎禀胃热，各用泻黄散一服皆愈。

一小儿旬日面目青黄，此胃热胎黄也，用泻黄散，以乳调服少许即愈；后复身黄吐舌，仍用前散而安。

一小儿患目黄，知其乳母食郁身黄所致，以越鞠丸治母，泻黄散治子，并愈。

一小儿面青寒热，形气瘦弱，眼目生瞖，用九味芦荟丸、五味异功散，目瞖渐退；乃以四味肥儿丸、五味异功散而肌肉生。

一小儿眼每生瞖，皆因乳母恚怒而作，用九味芦荟丸、柴胡栀子散，母子服之并愈。

一小儿乳哺失节，服药过剂，腹胀少食，大便不调，两眼生花。服治眼之药，渐生浮瞖。余用异功散加当归、柴胡，饮食渐进，便利渐调；少佐以九味芦荟丸，其眼渐明；乃用人参补胃汤、肥儿丸而痊。

一小儿未周岁，目内有瞖。余谓此禀母肝火所致。询其母果素多恚怒，见患瘰疬目疾，自乳其子。余用地黄丸治之，其母稍愈；后彼无此药，其子遂瞽。

一小儿十二岁伤寒欬嗽发热。服发散之药，目渐不明；服降火等药，饮食日少，目渐生臀。余谓中气虚，用人参补胃汤，饮食渐进；又用千金补肝丸，及熏眼之法而痊。

一女子十二岁，目生白瞖，面黄浮肿，口干便泄，用四味肥儿丸而痊。

一小儿目羞明瘾濇，两足发热，大便不实，食少时欬，仍欲治肝怯风。余曰：两足发热，小便不调，肾肝虚也；大便不实，食少时欬，脾肺虚也。朝用补中益气汤，夕用六味地黄丸，元气渐复；乃佐以四味肥儿丸，又月余而痊。

一小儿目痛，恪服泻火治肝之药，反加羞明瘾濇，睡中惊悸，悲啼。此肝经血虚火动伤肺也，用五味异功散加山栀补脾土清肺金，用地黄丸滋肾水生肝血而安；乃兼服四味肥儿丸而痊。

一小儿自脱胎，即两目赤肿，或作痒，或作瞖，此胎禀肝火耳，用六味芦荟二丸而愈。

一小儿目青发搐，直视叫哭。或用牛黄清心丸，加咬牙烦闷，小便自遗。余谓肝经血气虚甚也，用补中益气汤及六味地黄丸而痊。

一小儿发搐目札，属肝胆经风热，先用柴胡清肝散治其肝，后用地黄丸补其肾而愈。

一小儿目痛兼痒，因膏梁积热，仍口渴饮冷便秘。先用泻青丸疏导肝火；更用清胃散煎熟，磨生犀角服之，以解食毒；又用四味肥儿丸以治肝证而痊。

一小儿目疾久不愈，用大芜荑汤五剂，蟾蜍丸数服，又用四味肥儿丸而愈。

一小儿十四用功劳苦，半载后自汗盗汗，形体殊倦。朝用补中益气汤加五味子蔓荆子，夕用十全大补汤，寻愈。后毕姻，因吐痰头晕，恪服清痰理气之药，忽目不能开。余用地黄丸、十全大补汤，三月余而痊。

吴江史氏孙，自乳儿时患目疾，年二十，目札头摇。用金匮肾气丸，愈而复作，两目生瞖；用聪明益气汤并前丸，既愈而复发，形体消瘦，脉数洪大；用补中益气汤及前丸而痊。

一小儿因惊眼札或搐，先用加味小柴胡汤加芜荑、黄连以清肝热，又用地黄丸以滋肾生肝而痊。

一小儿两目连剳，或色赤，或时拭眉，此肝经风热欲作肝疳也，用四味肥儿丸加龙胆草而痊。

一小儿白睛多，吐痰发搐，用地黄丸为主，佐以抑青丸而搐止；后用世传地黄丸而黑睛多。

一女子十四岁，两目作痛，或发痒，或头运，或头痛，或两胁作痛，或寒或热，内热口渴，少食，经候不调，此肝脾二经气血虚而有热也，用补中益气汤、柴胡清肝散而愈。后左眉上结一核，如豆许，渐大如栗，腐而作痛，此肝经火燥而血病也，用加味逍遥散，月余腐肉脱，乃用八珍汤及前药而愈。

一小儿九岁目札畏明，年深不愈。或以为实火，服泻青丸之类益甚。求治于予，仍欲泻肝。余谓肝经虚火，用地黄丸补之而愈。夫肝气为阳为火，肝血为阴为水。肝经之证，若非肝火血燥而生风，必因肝血虚而火动。其初患而病气形气俱实者，宜少与泻青丸泻之；其久患而病气形气俱虚者，当与地黄丸补其肾肝。盖此证原因，肝血少而生风耳，不可辄用泻青峻剂。经云，凡病虚则补其母，实则泻其子。前证果肝经实热，宜用柴胡、黄连之类以治心火。治者审焉。

一小儿十三岁，目久痛，渐生青绿瞖，后赤烂，左关脉弦数，用九味芦荟丸、加味逍遥散而愈。毕姻后复发，用滋阴肾气丸为主，佐以加味逍遥散而痊。

一小儿十五岁因大劳目赤作痛，发热作渴，脉洪大而虚，用八珍汤加炒黑山栀一剂，诸证顿退；又用补中益气汤而痊。后因梦遗，目仍赤痛，用六味地黄丸料加五味子二剂而痛止，又三十余剂而复明。

一小儿目内色青发搐，目直上视，叫哭不已，或用牛黄清心丸不愈，反咬牙烦闷，小便自遗。此肝经血气虚甚故耳。余用补中益气汤及六味地黄丸而痊。

一小儿发搐目札，属肝胆经风热，先用柴胡清肝散以清其肝，后用六味地黄丸以补其肾而痊。

万氏《幼科发挥》曰：王氏一女四岁，耳后侧有结核，问予。予曰：非疬疮，乃痰核也，不必治，亦不为害。他医惑之。作疬而治，用盘蝥内消之药过多，脾胃受伤，致成疳劳而死。哀哉！马刀多生于耳前后，肿硬赤痛，俗名痄腮，用败毒散敷之神效。

薛氏《保婴撮要》曰：一小儿耳内出脓，秽不可近，连年不愈，口渴足热，或面色微黑，余谓肾疳证也，用六味地黄，令母服加味逍遥散而愈。后因别服伐肝之药，其证复作，寒热面青，小便频数，此肝火血燥也，用柴胡栀子散以清肝，六味地黄丸以滋肾，遂痊。

一小儿耳内出脓，久不愈。视其母两脸青黄，属乳母郁怒致之也。遂朝用加味归脾汤，夕用加味逍遥散，母子皆愈。

一小儿十二岁，素虚羸，耳出脓水，或痛或痒。至十四稍加用心，即发热倦怠，两腿乏力，八年矣。用补中益气汤及六味地黄丸稍愈。毕姻后不守禁忌，恶寒发热，头运唾痰。余谓肾虚不能摄水而似痰，清气不能上升而头运，阳气不能护守肌肤而寒热。遂用补中益气汤加蔓荆、附子一钱，四剂不应；遂用人参一两、附子一钱，二剂而应；乃用十全大补汤百余剂而痊。又因大劳入房，喉瘖痰涌，两腿不遂，用地黄饮子顿愈，仍用十全大补汤而安。后又起居失宜，朝寒暮热，四肢逆冷，气短痰盛，两寸脉短，用十全大补汤加附子一钱，数剂而愈；乃去附用人参三钱，常服始安。

一小儿耳中流脓，项中结核，眼目或札或赤痛，小便或痒或赤濇，皆肝胆经风热之证也，用四味肥儿丸悉愈。

一小儿因乳母恚怒，兼经行之后，多食炙煿，儿遂耳内作痛出脓。余先用加味小柴胡汤，次用加味逍遥散，令其母服之，子母并愈。

一小儿耳出秽水，属肝肾不足，先用九味芦荟丸而痊。毕姻后，面黄发热多病，又用黄蘗、知母等药，更胷隔痞满，饮食少思，痰涎上壅；又利气化痰，加噫气下气。余用六君子、补中益气二汤，加干姜、木香等味治之，寻愈。

一小儿年十余岁，鼻衄，肝脉弦数。肝藏血，此肝火血热而妄行，用小柴胡加山栀、龙胆草四剂而血止；又用四物、芩、连、芦荟、山栀、甘草作丸服；又以地黄丸滋肾水生肝血而愈。

一小儿久鼻衄，右腮鼻准微赤，此脾胃传热于肺而不能统也，先用六君、桔梗、当归、山栀而血止，次用人参黄芪散以调补脾肺而愈。

一小儿欬嗽恶心，鼻塞流涕，右腮青白，此乃脾肺气虚而外邪所乘也，先用惺惺散，欬嗽顿愈；但饮食不思，手足指冷，用六君子少加升麻一剂而痊。

一小儿潮热鼻衄，烦渴便秘，气促欬嗽，右腮色赤，此肺与大肠有热也，用柴胡饮子一服诸证顿愈；后因惊复作，微搐烦闷，此肝脾气血虚也，用四君子加芎、归、钓藤钩而愈。

一小儿遍身生疥，穵鼻出血，因肝脾有热，用四味肥儿丸而愈。后食炙煿，鼻血复出，疮疥复发，先用清胃散二剂，又用四味肥儿丸月余而痊。

一小儿鼻衄，滞颐，作渴，时汗，乃胃经实热也，先用泻黄散二服而滞颐止，又用四味肥儿丸数服而鼻血愈。后鼻不时作痒，发渴便血，用圣济犀角地黄汤四剂，母子并服；别令儿更服四味肥儿丸，月余而愈。

一小儿鼻衄发热作渴，右腮青色，余谓肝火乘脾，先用加味逍遥散，母子并服，热渴渐止；另用五味异功散，少加柴胡、升麻，与子服之而愈。

一小儿鼻衄，服止血之剂，反见便血，右腮色黄或赤，此脾气虚热不能统血也，用补中益气汤，又用五味异功散加柴胡、升麻而愈。

一小儿鼻衄久不愈，四肢倦怠，饮食少思，恶风寒，此脾肺虚也，先用五味异功散而鼻血止；又用补中益气汤而不畏风寒；继用四君少加柴胡、升麻而愈。

一小儿鼻衄，两颏赤，余谓禀赋肾气不足，虚火上炎也。不信，别服清热凉血之药，病益甚。余用地黄丸果效。毕姻后，虚证悉至，用八珍汤、地黄丸料寻愈。

一小儿鼻衄作渴，喘嗽面赤，此心火刑肺金也，用人参平肺散及地黄丸料，加五味、麦门冬而痊。

一女子七岁，鼻生息肉，搽攻毒之药，成疮肿痛，外以黄连甘草黄蘗末敷之，以解热毒；更以加味逍遥散清肝火；佐以四味肥儿丸而愈。

一女子鼻中及下部常出息肉，屡用毒药蚀之，各挺出一条三寸许，先与龙胆草汤为主，以加味逍遥散为佐而愈。

一小儿肌体瘦弱，嗜土炭煤灰，后鼻间不利，恪服清热之剂，肌体愈瘦，食少热甚，善惊善怒，小便良久变白，鼻中出息肉二寸许，其下颈间结小核，隐于筋肉之间，余谓肝脾虚羸之变证。不信，乃内清肺火，外用腐蚀，喉间亦腐。余先用五味异功散加升麻、柴胡、芜荑为主，更用四味肥儿丸为佐，脾气渐健；夕用九味芦荟丸为主，以五味异功散为佐而愈。

一小儿小便不利，鼻干衄血，鼻间色赤；属脾肺有热。用济生犀角地黄汤，前证已愈。后颏间常赤，作渴，有痰，此禀赋肾气不足。用地黄丸而诸证皆痊。

薛氏《外科心法》曰：一小儿鼻外生疮，不时揉擦，延及两耳，诸药不效，以芦荟丸服，及松香、菉豆末搽之而愈。

一小儿欬嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，作利，名曰肺疳。以地黄清肺饮，及化(上匿下虫丸)治之而愈。
古今图书集成医部全录卷四百十五

　小儿唇口齿舌喉病门

　　千金方 【 唐?孙思邈】 

　　　鹅口

凡小儿初出腹有鹅口者，其舌上有白屑如米；剧者，鼻中亦有之。此由儿在胞胎中受谷气盛故也，或姙娠时嗜糯米使之然。治之之法，以发缠着头，沾井花水撩拭之，三日如此，便脱去；如不脱，可煮栗荴汁令浓，以绵缠着头拭之。若春夏无栗荴，可煮栗木皮，如用井花水法。

　　　重舌

小儿初出腹有连舌，舌下有膜如石榴子中隔，连其舌下后，令儿言语不发不转也。可以爪摘断之，微有血出无害；若血出不止，可烧发作灰末敷之，血便止也。

　　　重腭重龂

小儿出腹六七日后，其血气收敛成肉，则口舌喉颊里清净也。若喉里舌上有物，如芦箨盛水状者，若悬痈有胀起者，可以绵缠长针，留刃处如粟米许大，以针刺决之，令气泄，去青黄赤血汁也。一刺之止，消息一日，未消者来日又刺之，不过三刺自消尽。余小小未消，三刺亦止，自然得消也。有着舌下如此者名重舌，有着颊里及上腭如此者名重腭，有着齿龂上者名重龂，皆刺去血汁也。刺后用盐洗拭，急用如圣散，或一字散掺刷。

　　　齿病论

凡齿龂宣露，多是疳(上匿下虫)及月蚀，以角蒿灰夜敷龂间使满，勿食油，不过二三日瘥。食油及干枣即发。所以患齿者，忌油干枣及桂心。每旦以一捻盐内口中，以温水含，揩齿及叩齿百遍，为之不绝，不过五日，口齿印牢密。凡人齿龂不能食果菜者，皆由齿根露也。为此盐汤揩齿叩齿法，无不愈也，神良。凡人好患齿病，多由月蚀夜食饮之所致也，识者深宜慎之。所以日月蚀未平时，特忌饮食。小儿亦然。

　　小儿直诀 【 宋?钱乙】 

　　　弄舌

弄舌者，脾脏微热，令舌络牵紧，时时舒热，当少用泻黄散。或饮水者脾胃虚而津液少也，兼面黄肌瘦五心烦热者疳瘦也，用胡黄连丸。大病未已而弄舌者，凶。
 【 注　按小儿舌微露而即收，名弄舌，属心脾亏损，用温脾散补之。舌舒长而收缓舌吐舌，乃心脾积热，少用泻黄散主之。兼口舌生疮，作渴饮冷，属胃经实热，用泻黄散。作渴畏冷，属胃经虚热，用四君子汤。食少作渴，或大便不实，脾胃虚弱也，用七味白朮散。口角流涎，或腮颊患肿，胃虚风热也，先用人参安胃散，后用七味白朮散。若午后甚者，脾血虚也，四物汤多加参、朮、茯苓：未应用补中益气汤，及审相胜。其疳瘦证，当参诸疳门。】 

　　　舌厚唇燥

急欲乳不能食者，此风邪由脐而蕴热心脾，至舌厚唇燥，不能吮乳也。
 【 注　按前证果因外邪而唇口撮紧者，是名为脐风，多不能救。若心脾有热，舌尖痛不能吮乳，舌本痛不能送乳者，以柳花散敷之。若舌下肿如小舌者，或舌络牵痛，或齿龈患白星，俱用线针刺出毒血，亦敷前散。若唇肿痛，或裂纹作痛，以当归膏调前散敷之。若暴病发热，作渴饮冷，大便秘结，用泻黄散疏导其热。若病后发热，口渴饮汤，大便不实，用异功散调补胃气。若服攻伐之剂，兼呕吐或腹痛，脾胃复伤也，用四君子汤。或口角流涎，或痰气壅盛，脾不能摄也，用六君子汤。若儿自食甘肥，或母食酒面，致儿口舌生疮，用清胃散以清热。若作呕，少食泄泻，用白朮散以补脾。若手足并冷，或腹痛恶寒，用六君、炮姜以温中。若因乳母饮食劳役失宜，发热致儿，用补中益气汤。因乳母肝胆二经血虚，内热传儿，用加味逍遥散、八珍汤。因乳母肝脾郁怒，血伤内热，致儿为患，用加味逍遥散、加味归脾汤，俱加漏芦，子亦服数滴。仍须参前弄舌类详看。】 

　　儒门事亲 【 元?张从政】 

　　　口疮唇紧

凡小儿口疮唇紧，用酸浆水洗去白痂，临困点绿袍散；如或不愈，贴赴筵散；又不愈，贴铅白霜散则愈。

　　　牙疳

牙疳者，齿龋也；齿龋者，牙龂腐烂也。下牙属手阳明大肠之经，燥金为主；上牙属足阳明胃经，湿土为主。上下是肠胃二经也。或积热于内，或因服银粉、巴豆大毒之药，入于肠胃，乳食不能胜其毒，毒气循经而至于齿龂牙缝嫩薄之分、反为害也。可以腐香玉线子治之。乳母临卧，当服黄连解毒汤一服，牙疳病则愈矣。

　　平治会萃 【 元?朱震亨】 

　　　木舌

戴云：木舌者，舌肿硬不和软也。又言重舌者，亦是此类。二者盖是热病，用百草霜、滑石、芒硝为末，酒调敷。

　　　口糜

戴云：谓满口生疮者便是。江茶、粉草敷之；或用苦参、黄丹、五倍子、青黛各等分敷之。

　　世医得效方 【 元?危亦林】 

　　　齿不生

齿不生者，由齿者骨之所络，髓之所养；禀气不足则髓不能充于骨，故齿久不生。宜服芎黄散。

　　奇效良方 【 明?方贤】 

　　　弄舌

夫弄舌者，脾脏微热，令舌络微紧，时时舒舌。治之切不可用凉药下之，少与龙脑饮子，地黄膏治之。若大病未已弄舌者凶，学者慎之。

　　片玉心书 【 明?万全】 

　　　唇疮

儿疳(上匿下虫)，昏睡烦躁，鼻烂汁臭，齿龂七疮，下利黑血。虫食下部为狐，下唇有疮；虫食其脏为惑，上唇有疮。

　　婴童百问 【 明?鲁伯嗣】 

　　　鹅口口疮

巢氏曰：鹅口候者，小儿初生，口里白屑，满口上古，如鹅之口，故曰鹅口也。此乃胎热而心脾最盛，熏发于口也。葛氏用发缠指头，蘸井花水揩拭之；睡时以黄丹煅出火气，掺于舌上。小儿初出腹有连舌，舌下有膜，如石榴子中隔，连其舌下，后令儿言语不发不转也。可以爪甲摘断之，微有血出无害；若血出不止，可烧发作灰末傅之，血便止也。用保命散，枯白矾一钱，马牙硝半钱，朱砂一分，同研细，取白鹅粪以水搅取汁，调涂舌上颔颊内。先用发缠指揩拭舌上垢了，然后用药敷之。口疮候乃小儿血气盛，兼将养过温，心脏积热，熏蒸于上焦，故成口疮也。宜用南星末，淡酢调贴两脚心；乳母宜服洗心散，却用泻心汤。敷口之法，用黄连末以蜜水调抹口中。黄蘗、青黛、冰片皆可。又以牛黄少许末之，竹沥调涂口内，治鹅口。以马牙硝如豆许涂亦好。或口如鱼口不能合，或作鸦声者，难治。

　　　重舌木舌弄舌

巢氏曰：小儿重舌者，心脾俱有热也。心候于舌而主血，脾之络脉出于舌下。若心脾有热，则血气俱盛，附于舌根，重生壅出如舌而短小是也。有着颊里及上腭者，名曰重腭；着齿龈者，曰重龈。皆当刺去其血，用真蒲黄敷之；或发灰、或马牙硝、或硼砂、或焰硝敷之；或竹沥浸黄蘗点之，亦好。
又木舌证，舌者心之候，脾之脉络于舌也。脏腑壅滞，心脾积热，热气上冲，故令舌肿，渐渐胀大，塞满口中，是为木舌。若不急疗，必致害人。用(石卜)硝二分，紫霜一分，白盐半分，同研，每半钱竹沥井花水调敷。不用(石卜)硝及盐亦可。又方，用黄葵花研细，竟丹半之，同研点七次。又舌胀满口，单用冰片点之亦妙。
又弄舌者，脾脏微热，令舌络微紧，时时舒舌。治之勿用冷药下之，当少与泻黄散渐服之。亦或饮水，医疑为热，必以冷药下之，非也。饮水者，脾胃虚，津液少也。又加面黄肌瘦，五心烦热，即为疳瘦，宜胡黄连丸辈。大病未愈，用药后弄舌者，凶。又有舌上白胎并黑色者，用硼砂为末掺之；热甚者加冰片，或单用黄丹如豆许，以按舌下尤妙。

　　　齿迟

聂氏云：禀受肾气不足者，即髓不强。盖骨之所络而为髓，髓不足故不能充于齿，所以齿生迟也。宜用芎藭、干地黄、山药、当归、芍药、甘草各等分研末，用熟水调服，或时以药末擦牙龈，齿即生也。

　　　喉痹腮肿

巢氏云：此二证乃风毒之气客于咽喉，与血气相搏而结肿成毒，热入于心，即烦乱不食而死。此候急用金星丸下之。治小儿咽喉腮肿疼痛，当用升麻、马牙硝、硼砂、牛黄等剂，连翘汤不可缺也，连翘漏芦汤亦可服。

　　　滞颐

巢氏云：小儿滞颐者，涎流出而渍于颐间也。此由脾冷涎多故也。脾之液为涎，脾胃虚冷，不能收制其津液，故流出渍于颐也。张氏温脾丹主之。一法百药煎含咽，其涎自不出，亦截法也。益黄散亦治此证，温脾散亦可服。

　　医学正传 【 明?虞抟】 

　　　重舌重龈

儿有重舌、重龈者，宜用三棱针刺去血，内服东垣凉膈散。凡口内诸病，惟针最捷。

　　身经通考方 【 明?吴昆】 

　　　舌肿

小儿噤风，凡舌肿下必有噤虫，状如蝼蛄，有头毛，其头小白，可烧铁烙头上即消；不急治能杀人。世传走马喉痹，满口白疮如雪，脾虚所致。若带风邪，当先泻其邪，进补脾气生脾血之剂。盖龙火不宜凉物，宜以甘温从治也。

　　保婴撮要 【 明?薛铠】 

　　　滞颐

小儿滞颐者，涎流出而渍于颐间也。脾之液为涎，由脾胃虚寒不能收摄耳。治用六君子汤加木香。凡作渴饮冷者，属实热，宜泻胃火；作渴饮汤者，属虚热，宜补中益气。若脾经实热，而廉泉不能约制者，用牛黄清心丸；脾经虚热而廉泉不能统摄者，用六君子加木香。胃经实热而虫动，津液流出者，用泻黄散；处热，用五味异功散。大便秘结，用清凉饮；中气下陷，用补中益气汤；食积内热，用大安丸。仍参口疮腮肿条互览之。

　　　喉痹

小儿喉痹，因膏梁积热，或禀赋有热，或乳母七情之火，饮食之毒，当分其邪蓄表里，与证之轻重，经之所主而治之。若左腮色青赤者，肝胆经风热也，用柴胡栀子散。右腮色赤者，肺经有热也，用泻白散。额间色赤者，心与小肠经热也，用导赤散；若兼青色，风热相搏也，用加味逍遥散。鼻间色黄，脾胃经有执也，用泻黄散；若兼青色，木乘土位也，用加味逍遥散；兼赤色，心传土位也，用柴胡栀子散。颏间色赤，肾经有热也，用地黄丸。凡此积热内蕴，二便不通者，当疏利之；风邪外客而发寒热者，当发散之；外感风邪，大便闭结，烦渴痰盛者，当内疏外解。若因乳母膏梁积热者，母服东垣清胃散；若因乳母恚怒肝火者，母服加味逍遥散。禀赋阴虚者，儿服地黄丸。大概当用轻和之剂以治其本，切不可用峻利之药以伤真气也。

　　　吐舌弄舌

舌属心脾二经。小儿舌微露而即收者，名弄舌，此属心脾亏损，用温脾散补之。舌舒长而良久不收者，名吐舌，乃心脾积热，用泻黄散主之。或兼口舌生疮，作渴饮冷，属胃经实热，亦用前散。作渴饮热，属胃经虚热，用四君子汤。食少作渴，或大便不实，脾胃虚弱也，用七味白朮散。口角流涎，或腮颊患肿，胃虚风热也，先用人参安胃散，次用七味白朮散。若午后甚者，脾血虚也，四物多加参、朮、茯苓；未应，用补中益气汤，及审五脏相胜。若因疳瘦所致，当参诸疳门。

　　古今医统 【 明?徐春甫】 

　　　口疮

口疮者，乃脾气凝滞，风热加之，则发口疮。小儿将养太过温暖，心脏客热，其口亦疮。伤寒狐惑之证，上唇生疮，虫食其脏；下唇生疮，虫食其肛。此口疮内应脏腑之邪热然也。

　　证治准绳 【 明?王肯堂】 

　　　口

婴儿新产出胎，急以绵裹指，揩拭儿口中舌上恶血秽露，谓之玉衔。若啼声一发，即入腹成百病。

　　　舌

又看舌下，若连舌有膜如石榴子。若啼不出、声不转，连以指爪摘断之，或用苇刀子割之。微有血出即活。若舌下血出多者，以烧乱发灰同猪脂少许和涂之。

　　　齿唇

《圣惠》云：看齿根有黄筋两条，以苇刀割断，点猪乳佳。如儿目难开，先点猪乳。
儿上唇与齿龈连处，皆有一筋牵引。若上唇筋紧，即生上炼；下唇筋紧，即生下炼。上炼生疮，满头或眉间，如癣状。瘙痒不已，复流黄汁，至处生疮。下炼起腰背，渐至四肢，患亦如上。或疾甚不治，或头面上下相通，累年不愈，遂致夭折，或成大病。惟每日早晨拭口佳。

　　　口舌疮

诸疳口疮，因乳哺失节，或母食膏梁积热，或乳母七情郁火所致。其证口舌齿龈，如生疮状。若发热作渴饮冷，额间色赤，左寸脉洪数者，此属心经，先用导赤散清心火，次用地黄丸滋肾水。若寒热作渴，左颊青赤，左关脉弦洪者，属肝经，先用柴胡栀子散清肝火，次用六味地黄丸生肝血。若两腮黄赤，牙龈腐拦，大便酸臭，右关脉洪数，按之则缓者，属脾经，用四味肥儿丸治脾火，以五味异功散补脾气。若发热欬嗽，右腮色赤，右寸脉洪数，按之濇者，属肺经，先用清肺饮治肺火，用五味异功散补脾胃。若发热作渴，两颊黧色，左尺脉数者，属肾经不足，先用六味地黄丸以生肾水，次用补中益气汤以生肺气。又有走马疳者，因病后脾胃气血伤损，虚火上炎，或痘疹余毒上攻，其患甚速，急用铜绿散、大芜荑汤。轻则牙龈腐烂，唇吻腮肿；重则牙龈蚀露，颊腮透烂。若饮食不入，喘促痰甚，此脾胃虚而肺气败也；顿腮赤腐不知痛者，此胃气虚甚而肉死也，并不治。
经云：手少阴之经通于舌，足太阴之经通于口。因心脾二经有热，则口舌生疮也。当察面图部位，分经络虚实而药之。若元气无亏，暴病口生白屑，或重舌者，用乱发缠指，蘸井花水揩之；或刺出毒血，以柳花散敷之。或上腭肿胀，或有泡者，并令刺破，敷前散，或以青黛搽之；刺后又生，又刺。若唇吻坼裂者，用当归膏调柳花散敷之。若元气亏损或服寒凉之药，或兼作呕少食者，此虚热也，用五味异功散加升麻、柴胡；若泄泻作渴者，脾胃虚弱也，用七味白朮散；若腹痛恶寒者，脾胃虚寒也，用六君、姜、桂；若因母食酒面煎煿者，用清胃散；若因母饮食劳役者，用补中益气汤；肝脾血虚者，用加味逍遥散；郁怒内热者，用加味归脾汤，母子并服。若泥用降火，必变慢脾风矣。仍参吐舌弄舌治之。凡针重舌以线针直刺，不可横挑，恐伤舌络，致言语不清也。

　　　舌

舌者心之候，脾之脉络于舌也。二经存热无所泄而发于舌，如舌络微紧，时时舒舌，谓之弄舌；附舌下近舌根，生形如舌而小，谓之重舌；舌惭渐肿大，塞满口中，谓之木舌。
曾氏云：凡患此证，是脾与心肝屡受极热，所谓重舌木舌，又谓之舌黄鹅口，名虽异，皆热也。大抵重舌生于舌下，挺露如舌，故曰重舌。然脾之络脉系舌傍，肝之络脉系舌本，心之络脉系舌根。凡此三经或为湿热风寒所中，则舌卷缩、或舒长、或肿满，宜消黄散、绿袍散主之，及当归散、羌活散与服。

　　　弄舌

弄舌者，脾脏微热。田氏云：若肥实者，用牛黄散治之。

　　　重舌

田氏云：重舌治法，用苦竹沥渍黄蘗末，点舌上；如不愈，后用真蒲黄敷之，不过三次愈。用真蒲黄微炒，纸铺地上，出火气，研细，每挑些掺舌下，更以温水蘸熟帛，裹指轻按之，按罢掺药。

　　　木舌

曾氏云：木舌者，舌肿硬而妨乳食，此为风热盛也。以当归散、泻黄散、玉露饮皆可服之，次消黄散点擦舌上。盖舌者心之官，心热则生疮破裂，肝壅则血出如涌，脾闭则自胎如雪，热则肿满，风则强木，口合不开，四肢壮热，气喘语塞，即其候也。治法凉解上焦及心肝脾三经邪热，疏风化痰。初用百解散加五和汤，水姜灯心煎；次投以牛蒡汤同当归散，入生地黄，水姜煎服。

　　　咽喉

《心鉴》云：咽喉为一身之总要，与胃气相接，呼吸之所从出。若胷膈之间，蕴积热毒，致生风痰，壅滞不散，发而为咽喉之病，喉内生疮，或状如肉腐，为肿为痛，窒塞不通，吐咽不下，甚则生出重舌。治之尤重先去风痰，以通咽膈，然后解其热毒，迟则有不救之患。又有热毒冲于上腭而生疮，谓之悬痈及腑寒，亦能令人咽闭，吞吐不利。临病详审治之！
咽喉之疾，本伤热毒上攻也。四时受热，藏心腑之间，一日所触上攻咽喉，所谓肾伤寒也。然其证有单肉蛾、双肉蛾，有重舌、木舌、痄腮，有悬瘫肿胀，有里外皆肿，甚者上攻头面皆肿。大法先洗去口中舌上白胎，其次扫去风涎。如是单双肉蛾，可针则针；有不可针者，则用熏掺药退后，方依次用服药。如是木舌，服药之外，仍用掺药。痄腮则用涂药，轻者但服药而自退，不须用针及药点，其疮自消也。

　　外科正宗 【 明?陈实功】 

　　　鹅口疮

鹅口疮皆心脾二经胎热上攻，致满口皆生白斑雪片，甚则咽间迭迭肿起，致难乳哺，多生啼叫。以青纱一条，裹着头上，蘸新汲水揩去白胎，以净为度，重手出血不妨，随以冰硼散搽之，内服凉膈之药。

　　　重舌

小儿重舌，乃心火妄动发之。当以线针点刺患上，令出恶血，内服解毒泻心汤，外以冰硼散搽之。又有紫舌、木舌，亦由心火而发。用飞盐加冰片少许搽，出涎自愈。又有痰气结于舌上，成核作痛硬强者，用线针点破出血，用冰硼散搽之，服黄连泻心汤。

　　　走马疳

走马疳，言患迅速不可迟延故也。其患多由痧痘余毒所中，又有杂病热甚而成者。其患牙根作烂，随便黑腐作臭，甚者牙龈脱落，根柯黑朽，不数日间，以致穿腮破唇，诚为不治。初起宜用芦荟消疳饮，外用人中白散，或冰硼散二药搽之，取去黑腐肉，见红肉血流者为吉。如取时顽肉不脱，腐烂渐开，焮肿外散，臭味不止，更兼身热不退者，俱为不治。

　　　牙疳五不治

口臭涎秽者，一不治，黑腐不脱者，二不治；牙落无血者，三不治；穿腮破唇者，四不治；用药不效者，五不治。

　　小儿卫生总微论方 【 宋，撰人未详】 

　　　唇口病论

风毒湿热，随其虚处所著，搏于血气，则坐疮疡。若发于唇上生疮，乍瘥乍发，谓之紧唇，又曰沉唇。其发频者，唇常肿大粗厚，或上有疮不效，甚者以至唇腆。若发于唇里，连两颊生疮者，名曰口疮。若发于口吻两角生疮者，名曰燕口。俗云因乳食看视燕子，则生燕口疮也。

　　　弄舌论

小儿弄舌者，其证有二：一者心热。心系舌本，热则舌本干濇而紧，故时时吐弄舒缓之。二者脾热。脾络连舌，热则舌亦干濇而紧，故时时吐弄舒缓之。皆欲饮水。心热则发渴，脾热则津液耗，皆引饮。二证相似，宜加审别。心热者面赤，睡即口中气热，时时烦躁，喜就其冷，咬牙上窜，治宜退热。脾热者大便稠硬，赤黄色，面黄身亦微黄，治宜微导之，不可用冷药，又不可转下；若悞下之，则脾胃虚，津液耗，又加五心烦热，面黄肌瘦，变为疳也。若大病未已，用药后弄舌者，大凶也。以人参知母散、泻黄散治之。

　　　舌病论

小儿舌上偶生疮肿者，由风毒邪热搏于血气，随其虚处着而生病也。发于舌上紫肿者，名曰紫舌胀。若肿粗大，木闷而硬者，名曰木舌胀。若风湿相搏而生疮者，名曰舌疮。若风多而舌肿如吹胞者，名曰鼓舌。其紫舌木舌鼓舌肿甚者，则满口溢出，塞闭气门，皆能杀人。

　　　咽喉病论

小儿咽喉生病者，由风毒湿热搏于气血，随其经络虚处所著，则生其病。若发于咽喉者，或为喉痹，或为缠喉风，或为乳鹅；重者或为马喉痹，又或悬痈肿，或腮颔肿，或喉中生疮。

　　　诸物梗喉论

小儿有悞吞诸物在喉中，不能下，不能出，妨碍饮食，气出不快；甚者塞刺疼痛，霎时不佳，便致危殆。

　　方

升麻汤 【 《千金方》，下同】 　治小儿喉痛，若毒气盛便咽塞。
升麻　生姜　射干各二两　橘皮一两
右四味(口父)咀，以水六升煮取二升，去滓，分三服。
又　治小儿卒毒肿着喉颈，壮热妨乳。
升麻　射干　大黄各一两
右三味(口父)咀，以水一升五合，煮取八合，一岁儿分三服，以滓敷肿上；大儿以意加之。

辰砂膏 【 《身经通考》，下同】 　治小儿虚热，舌肿噤风。
辰砂三钱　硼砂　牙硝各一钱半　明粉二钱　全蝎　真珠末各一钱　麝香一字
右为末，好油纸包裹，自然成膏，每用菉豆许，乳汁调敷乳头上，吮下；金银薄荷汤下亦可。有潮热，甘草汤下。此药虽凉，有全蝎热品监制，无过凉之患。或用牛黄细研一钱，以竹沥调一字灌之，更以猪乳点于口中，此先治其标。

蟾酥丸　治小儿牙疳。
蟾蜍一枚，酥油炙去骨　胡连　宣连　草龙胆　川楝　木香　使君肉　芜荑各一两　末之，猪胆汁糊丸麻子大，入青黛、茴香、陈皮，麝少许，各研细，旋滚为衣，常服紫苏汤下，量儿大小与之。

保命散 【 《婴童百问》，下同】 　治小儿口内白屑满舌上，如鹅口。
枯矾一钱　牙硝半两，细研　朱砂二钱半
右同研细，每服一字，取白鹅屎以水搅取汁，调涂舌上，含颊内。未用时，先以手指缠乱发拭舌上垢，然后使药敷之。

吴茱萸散　治初生儿吃乳后，口内即生白屑烦躁。
吴茱萸不拘多少
右用酢调敷脚心内，退即去之。心有客热口生疮，以南星末酢调敷脚心。茱萸散亦治口疮，退即洗去之。

洗心散　治风壅壮热，头目昏痛，痰涎壅滞，涕唾稠粘，心神不宁，眼濇睛疼，及鼻塞声重，咽干多渴，五心烦热，小便黄赤，大便秘濇，并宜服之。
白朮一钱半　甘草炙　当归　荆芥穗　麻黄　芍药　大黄面裹煨去面切焙，各六钱
右剉散，每服四钱，生姜薄荷汤，去滓，乳母服或儿服。

辰砂七宝散　治小儿口疮壮热，伤风壅热，治夹惊伤寒，解诸般热；亦治疹痘热；治惊风定搐搦。
麻黄去节　白朮　当归　大黄　赤芍　荆芥　前胡　生地　甘草各半两
右为末。伤风发散，用生姜薄荷煎；急惊，加辰砂、薄荷调下。

泻心散　治心经实热咬牙，及痰气实则气行濇，合卧则气不通，故喜仰卧，则上下通也。
黄连一两，去须
右为末，每服半钱或一钱，临卧时温水服。

牛黄散　治小儿重舌，木舌，重腭，重龈，肿痛，口中涎出。
牛黄　龙脑　丹砂各二钱半　铅霜半两　太阴元精石一两
右为末，每服半钱。先于肿处针破出血，盐汤拭口，掺药在内。

一捻金散　治小儿鹅口，口疮，重舌，木舌。
雄黄三钱　硼砂一钱　甘草半钱　片脑少许
右为细末，干掺患处，或用蜜调涂。

葛氏方　治小儿鹅口。
黄丹
右炒黑水飞研细，掺舌上即愈，仍服消毒饮。

犀角消毒饮　治婴孩风毒，赤紫丹瘤，壮热狂躁，睡卧不安，胷膈满闷，咽喉肿痛，九道有血妄行，遍身丹毒。
牛旁子炒，一两半　荆芥穗五钱　生甘草　防风各二钱半　犀角一钱半
右剉散，用水煎，不拘时服。

泻黄散　治小儿胃经实热，致生喉痹，咬牙，心脾积热吐舌。
藿香叶七钱　山栀一两　石膏　甘草各五钱　防风四两
右剉散，同蜜酒微炒香，每服二钱，水煎服。

胡黄连丸　治小儿五心烦热，面黄弄舌。
川黄连　胡黄连各半两　朱砂一分，另研　将二连为细末，入朱砂末，填入猪胆内，用淡水煮，以杖安铫子上，用绵钓之，勿着底，候一炊久取出，研入芦荟、麝香各一分，饭和丸如麻子大，每服五七丸至一二十丸。食后米饮下。一作食前，治疳证有热者。一方加虾(虫麻)半两，不烧。

青液散　治婴孩鹅口，重舌，口疮。
青黛一钱　(石卜)硝一钱　冰片少许
右为细末，蜜调，以鹅翎少许敷上。一方去(石卜)硝。

一字散
朱砂　冰片各少许　蜜调，鹅翎刷口内，咽下无妨。

芎黄散　治齿生迟，或嚼物少力，此方主之。
川芎五钱　山药　当归酒炒　白芍药炒　甘草灸，各二钱半
右为细末，用白汤调化，食后服；或将干药末掺齿断。一方加生地半两，去芍药。

金星丸　治小儿风热壅盛，喉中痰鸣，嗽喘气粗，面颊红，腮赤肿痛，咽喉壅塞，目闭不开，多眠发热，狂言烦躁多渴则生惊风，大便不通，小便如血，诸般热壅，疮痍烦躁，并宜服之。
真郁金　雄黄飞，各二钱半　腻粉煅，半钱　巴豆七粒，去油
右为末，调匀，酢糊为丸麻子大，薄荷汤下。

连翘漏芦汤　治小儿痈疮，丹毒，疮疖，咽喉肿痛，腮肿。
漏芦　麻黄去根节　连翘　升麻　黄芩　白蔹各一钱　甘草　枳壳各半钱
右为粗末，每服一钱，以水一小盏，煎至五分去滓，量儿大小，不拘时温服。热甚加大黄、(石卜)硝。

连翘汤　治疮疹壮热，小便不通，诸般疮疖，丹毒，脐风。
连翘　瞿麦　荆芥　木通　当归　防风　赤芍药　柴胡　滑石　蝉蜕　甘草炙各一钱　山栀　黄芩各五分
右剉细，每服二钱，加紫草，煎温服。热甚加大黄，更详证加减。

清凉饮子　治小儿百病，变蒸客忤，惊癎壮热，痰涎壅盛，烦闷颊赤，口干烦渴，项颈结热，头面疮疖，肚中热痛。
大黄　连翘　芍药　羌活　当归　防风　甘草　山栀仁各等分
右剉散，每服二钱，水半盏，煎三分，去滓，不拘时服。

益黄散　治小儿吐泻，脾虚不食，米谷不化，困倦力少，滑肠夜起；并疳虚，盗汗，滞颐。
陈皮去白，一两　丁香二钱　诃子炮去核　青皮去穰　甘草炙，各五钱
右为末，每服二钱，水煎三分，食前服。一方，去丁香，加木香。

温脾丹张涣方　治滞颐。
半夏曲　丁香　木香各一两　干姜　白朮　青皮　陈皮各半两
右为末，糊丸如黍米大，一岁十丸，二岁二十丸，大小加减，米汤下。

冰硼散 【 《外科正宗》】 　治咽喉口齿，新久肿痛，及久嗽痰火，咽哑作痛。
冰片五分　飞过朱砂六分炼过元明粉　硼砂各五分共研极细末，吹搽患上，甚者日搽五六次，最效。

赴筵散 【 《证治准绳》，下同】 　治小儿口疮唇紧。
薄荷　黄蘗
右等分为末，入青黛少许搽之。

铅霜散　治证同上。
铅霜研　菉豆粉各半两
右用芸薹菜自然汁调涂。

甘露饮 【 《医统》】 　治小儿胃中客热，牙宣牙龈，肿烂，时出脓血，口舌生疮，咽喉肿痛。
枳壳麸炒　石斛　枇杷叶拭去毛　熟地黄　生黄芩　山茵陈　麦门冬去心　生地黄　天门冬去心，各一钱　甘草炙，五分
右作一服，水二钟，煎七分，食后服。《本事方》无麦冬、茵陈，加山豆根、犀角屑，大有神效。

如圣散 【 《证治准绳》，下同】 　治小儿口疮，不能吮乳。
江子一粒　朱砂　黄丹各少许
右将江子去皮研烂，不去油，入后二味敷纸绢上，剃开小儿顖门，贴在顖上。如四边起粟米泡，便用温水洗去药，恐成疮，用菖蒲水洗，其效如神。一方无朱砂。

地骨皮丸 【 《入门》】 　治小儿肺热，口中如胶，舌干发渴，小便多。
地骨皮　黄芪　桑白皮　山栀　马兜铃各等分
右为细末，甘草膏和丸如芡实大，每一丸食后噙化。

冰蘗丸 【 《良方》】 　治小儿口疮。
龙脑少许　黄蘗　硼砂研　薄荷叶各等分
右为细末，研匀，生蜜和丸如龙眼大，每服一丸，津液化下。疮甚者，加脑子研。

加减泻白散 【 《直指方》】 　治胃中客热，口臭生疮。
桑白皮　地骨皮　炙草　知母　黄芩各一钱　五味子　麦门冬　桔梗各七分
右(口父)咀，水煎，去滓，食远温服。忌辛热。

生香膏 【 《类要》】 
黄蘗半钱　螺青二钱
右同研细，每服一字或半钱，掺患处。

槟榔散 【 《大全》】 　治诸口疮。
槟榔　铜绿　贝母各等分
右为细末。如患干疮，生蜜调扫之：若口疮湿，则干掺之。

温胃散 【 《薛氏医案》，下同】 　治脾冷涎多，流滞于颐。
丁香一两　人参　半夏　肉荳蔻　白朮　干姜　甘草各半两
右为末，每服一钱，姜水煎。薛己曰：按此方治脾胃虚寒，涎流不止，或呕吐腹痛之良剂也。脾气稍温，但服五味异功散。

麝香散庄氏　治小儿唇口臭烂，齿龂宣露。
麝　雄黄　芦荟　龙骨各一钱　密陀僧二钱　石胆半两，生　干蟾一枚，重半两者，入瓶烧存性
右合研令极匀细，用绵子缠箸头上，以盐矾浆水轻轻洗过，然后上药。

葵根散 【 《保幼大全》，下同】 　治小儿紧唇。
葵根一两，烧灰　乌蛇烧灰　黄蘗为细末　鳖甲烧灰，各半两
右用半钱，猪脂少许和涂唇上，时时用。

发灰散　治小儿口傍疮，久不软。
乱发烧灰　故絮灰　黄连去须土　干姜各等分
右为末，每少许傅上，不过三次愈。

七味白朮散　治小儿吐舌、弄舌，饮食所伤，脾胃虚弱，致生马牙。
人参　白茯苓　白朮　藿香叶　木香　甘草　干葛
右水煎，量儿大小与之。

五倍子散 【 《证治准绳》】 　治牙齿摇及外物所伤，诸药不效欲落者。
川五倍子　干地龙去土微炒，各半两
右为细末，先用生姜揩牙根，后以药末敷之，五日内不得咬硬物。如齿初折落时，热贴齿槽中，贴药齿上，即牢如故。

导赤散 【 《薛氏医案》，下同】 　治小儿虚热咬牙，及小肠经热，咽喉作患。
生地黄　木通　甘草各等分
右为末，每服一钱，入淡竹叶水煎。

柴胡清肝散　治小儿肝经实热咬牙，及风热致生喉痹。
柴胡　黄芩炒　人参　川芎　山栀炒，各一钱　连翘　甘草　桔梗各五分
右，水煎服。

泻白散　治小儿肺经实热咬牙，致生喉痹。
桑白皮炒黄　地骨皮　甘草炒，各等分
右为末，入粳米百粒，水煎。

异功散钱氏　治小儿胃经虚热咬牙。
人参　白朮　茯苓　甘草炒　陈皮各等分
右为末，水煎服。

加味逍遥散薛氏　治小儿夜间咬牙，风热相搏，致生喉痹。
当归　甘草炙　芍药酒炒　茯苓　白朮炒　柴胡各一钱　山栀炒　牡丹皮各七分
右，水煎服。

桃红散 【 《保幼大全》】 　治小儿牙痈，肿烂脓血。
朱砂一钱，研水飞　菉豆粉一两　硼砂半钱　片脑　麝香各一字
右为末，每用一字敷患处，或揩贴之。

立效饮 【 《证治准绳》，下同】 　治小儿牙根舌上发疮作痛，致言语饮食不便。
净黄连一两　　北细辛去叶，二钱半　元明粉二钱
右细剉，或晒或焙为末，仍同元明粉乳钵内杵匀，每用一字，干点患处，或以一钱新汲井水调涂疮上。儿小者畏苦不肯点咽，用蜜水调敷患处，令其自化。咽痛茶清调下。

黄金散　解口内舌上疮毒，及治痘疮后目生瞖膜。
黄蘗用生蜜润透，烈日晒干，再涂蜜晒，凡十数次　粉草各一两
右剉研为细末。治口疮用药末干点患处；或用麦门冬熟水调点舌上，令其自化。若痘疮后目生瞖膜，汤泡澄清，无时频洗，仍投糖煎散、柿煎散二药。

天竺黄散　治上焦风热，口鼻生疮，两目赤肿，咽膈不利，痰涎壅滞，气不通畅，惊搐烦闷，神思昏迷。
天竺黄　郁金无，山栀仁代　茯神去皮根　甘草各半两　硼砂　牙硝　白芷　川芎　殭蚕　枳壳麸炒微黄，各二钱半　朱砂飞，二钱　麝香一字　蝉壳十五枚，洗去泥土嘴足
右除硼砂、牙硝、朱砂、麝香四味，乳钵细杵，余九味焙干为末，同入乳钵内，再杵匀，每服半钱或一钱，温薄荷汤无时调服，或麦门冬汤。

香附散张涣方　治齿不生。
香附拣净刮去皮　沉香各一两　雄鼠粪烧灰　干蟾烧灰　槟榔各半两
右件捣罗为细末，用羊髓四两煮烂，和成膏，如黍米大，每服十粒，麝香汤下。量儿大小加减。

清胃散薛氏　治胃火牙痛，或连头面，膏粱积热，致生喉痹。
升麻五分　生地黄　牡丹皮　川黄连炒　当归各三分
右水煎服。加柴胡、山栀，即加味清胃散。薛己曰：愚按前方治脾胃实火作渴，口舌生疮，或唇口肿痛，齿龈溃烂，焮连头面，或恶寒发热，或重舌马牙，吐舌流涎等证，子母并宜服之。若因脾胃气虚，寒凉克伐，或虚热上行，口舌生疮，弄舌发热，饮食少思；或呕吐困睡，大便不实，流涎龈烂者，用五味异功散。

藁本散 【 《证治准绳》，下同】 　治卒齿痛，及小儿风蚛牙痛。
藁本　白附子　川芎　莽草各半两，并末，次用　青黛　芦荟　麝香各一钱，研细
右件都再研匀，每用一字，涂揩患处。

雄黄丸　治小儿牙齿黑蛀，气息疼痛。
雄黄二钱　麝香半钱
右为细末，软饭和为梃子，安在牙内。

齿龂肿痛方 【 《千金翼》】 
生地黄　独活各三两
右二味切，以酒渍一宿含之。
又方 【 《证治准绳》，下同】 　治齿根肿。
松叶一握　盐一合　好酒三升
右三味，煮取一升含之。
又方　治齿根空肿痛，困弊无聊赖。
独活四两　酒三升
右二味，于器中渍之，煻火煨之，令暖，稍稍沸得半，去滓热含之，不过四五度。
又方　治齿龂疼痛。
杏仁一百枚，去皮尖及双仁者　盐末方寸匕
右二味，以水一升煮令沫出，含之，味尽，吐却更含，不过再三瘥。

圣惠虾(虫麻)散　治小儿齿痛，风龋，连腮微肿。
干虾(虫麻)一枚　青黛　柑子皮　细辛　白鸡粪　熏黄各一分　麝香细研　干姜炮制剉，各半分
右件药捣细罗为散，都研令匀，以薄绵裹少许，内龋齿孔中，日一易之。
又方
白附子　藁本　细辛　芎藭　莽草各一两
右件药捣，细罗为散，以薄绵裹少许，着龋齿上。
又方　治小儿龋齿风疼，及虫蚀疼痛。
干虾(虫麻)一枚，烧灰　青黛一分　芦荟半分
右件药，同研令细，以生地黄熬成膏，涂于齿上。
又方　治小儿风龋齿痛，及虫蚀疼痛黑烂。
青黛细研　鸡粪白烧灰　藁本　北细辛　雄黄细研，各一分　麝香少许细研
右件药，捣罗令细，同研令匀，旋取少许，敷于齿上。

聚宝黄龙散 【 《要诀》】 　治齿龂疳蚀，有窍子不合者。
龙实龙骨中有之深黄或淡黄色，紧掬人舌者是　白矾灰　蜗牛壳　南粉　牛黄各一钱
右五味为末，每用少许，贴窍子内，时时用之。

黄连石膏汤 【 《明医杂着》】 　治小儿齿肿流涎，腮肿马牙，主阳明之热。
升麻　川芎　白芍药　半夏炒，各七分　干葛　生甘草　防风　黄连酒炒，各五分　石膏煅　白朮各一钱　白芷三分
右水煎，每服二钱。若能漱药者，则含药漱而吐之。漱药不用白朮、半夏。

苦参散 【 《证治准绳》】 　治小儿牙宣，齿缝出血。
苦参末一两　白矾灰一钱
右为末，一日三次，揩牙上，立验也。

牛蒡散 【 《养生必用》】 　治小儿牙病。
牛蒡子炒香，一分　乳香一钱
右为末，入白面少许，温水调涂。

龙脑饮子 【 《良方》，下同】 　治小儿脾热弄舌。
甘草炙　大栀子炒　藿香叶　石膏　缩砂仁　瓜蒌各等分
右为末，蜜水调服，不拘时。

地黄膏　治同上。
郁金皂角水煮切焙　豆粉各半两　炙草一分　马牙硝研，一钱
右用生地黄汁、蜂蜜对合熬成膏和药，每服两皂子大。并治重舌。用熟水含化，或鹅翎扫口内。

温脾散 【 《薛氏医案》，下同】 　治小儿心脾亏损弄舌。
诃梨勒皮　人参去芦头　白朮　木香各一钱　黄芪剉　白茯苓　藿香　陈橘皮汤浸去白焙　桔梗去芦头，各二钱
右件捣，粗罗为散，水煎不计时候，量儿大小温服。

四君子汤　治小儿吐舌，胃经虚热作渴饮汤。
人参　白朮　茯苓　甘草炙，各五分
右，水煎服。

人参安胃散　治小儿胃虚风热，口角流涎，或腮颊患肿，吐舌弄舌。
黄芪二钱　人参一钱　陈皮去白　生甘草　炙甘草各五分　白芍药七分　白茯苓四分　黄连二分
右为粗末，每服二三钱，水煎五沸，去滓温服。

人参知母散 【 《大全》】 　治大病未已，用药后弄舌。
知母一两　蓝叶半两　人参去芦半两　钓藤　川升麻　干葛　黄芩各一分
右为细末，每服一钱，水八分，入竹沥三两滴，煎至五分，去滓，无时温服。

硝黄散 【 《证治准绳》，下同】 　治风热上攻，舌硬肿大不消。
风化(石卜)硝　真蒲黄各半两
右，蒲黄晒干为末，用(石卜)硝乳钵内细研匀，每用一字，或半钱，揩舌上下。

绿袍散　治重舌及满口内外疮毒，咽膈不利。
薄荷叶　荆芥穗各五钱　青黛　元明粉　硼砂各二钱半　百药煎　甘草各三钱
右剉焙为末，除元明粉、硼砂在乳钵内细杵，同前药未再杵匀，用一字至半钱，干点舌上，令其自化；或新汲水入蜜，调点舌上亦好。

圣济当归散　治小儿脾肝心经为湿热风寒所中，致重舌木舌，或舌卷缩舒长，或肿满。
当归去芦　白芍药　人参　甘草炙　桔梗　陈皮各一钱
右(口父)咀，煎五分，时时少服。

羌活散　治重舌，木舌，及舌上生疮。
人参　羌活　赤茯苓　柴胡　前胡　川芎　独活　桔梗　枳壳　苍朮　甘草各一两
右剉，每服二钱，水一盏，姜二片，薄荷三叶，煎七分，无时服。

牛黄散　治脾脏积热，令舌络微紧，时时弄舌。
牛黄研　朱砂研飞　麝香　天竺黄并细研　蝎梢　钓藤俱研末，各一分
右件一处研匀，每服一字，新汲水调下。

天竺黄散　治小儿上焦极热，致生重舌、木舌、鹅口、重腭，并舌口上生疮。
天竺黄研　郁金　山栀　白殭蚕炒去丝嘴　蝉壳去土　甘草各等分
右为末，一岁半钱，熟水、薄荷汤皆可服，不拘时。

朱砂膏　治同上。
朱砂飞五钱　牙硝　硼砂　元明粉各二钱半　麝香一字　金箔　银箔各十五片　白附子　枳壳麸炒微黄，各三钱　川芎　粉草各四钱　人参去芦　黄苓　薄荷叶各二钱
右剉为末，掺口内。

玉露饮　治小儿木舌肿硬，不能乳食。
寒水石中有细纹，手可碎者　石膏各一两　甘草晒干，天阴火焙，三钱
右为细末，每服半钱至一钱，温汤无时调服。

百解散　治小儿木舌。
干葛　升麻　赤芍　黄芩　麻黄制　薄桂　甘草各等分
右碎，水煎，无时温服。风热甚，加薄荷同煎。

五和汤　治木舌。
当归酒洗　赤茯苓去皮，各半两　炙草　大黄　枳壳水浸润去穰剉片，麦麸炒微黄，各七钱半
右水煎，无时温服。

金朱饮　治惊壮热，伤寒伏热，上焦虚热，重舌口鼻生疮，赤眼等证。
川郁金剉皂荚水煮焙干佳　天竺黄　炙甘草　马牙硝各半两　朱砂一分研　蝉壳十四个　麝香少许
右为末，每服半钱至一钱，蜜汤调下。

(石卜)硝散 【 《圣惠》】 　治小儿木舌。
(石卜)硝一两　真紫雪五钱　食盐二钱半
右为细末，每服五分，入竹沥三两点，用白汤调涂舌上，咽津无妨。

乌鱼散张涣　治小儿重舌。
乌鱼骨一两　蜣螂烧灰　蒲黄炒，各五钱　枯白矾二钱五分
右为极细末，用鸡子黄调涂舌下，咽津无妨。

当归连翘汤 【 《准绳》】 　治小儿心脾有热，致生重舌。
当归尾　连翘　川白芷各三钱　大黄煨　甘草各一钱
右(口父)咀，用水一盏煎，食前服。

加减三黄丸 【 《千金翼》】 　治舌上黑，有数孔，出血如涌泉。
戎盐　黄芩　黄蘗　大黄各五两　人参　桂心各二两　甘草一两，炙
右七味末之，炼蜜丸如梧子，每服十丸，日三服；仍烧铁而烙之。

铁粉散 【 《保幼大全》，下同】 　治小儿喉痹肿闷。
铁叶粉一分　硼砂一分　生白矾半两
右为末，每服半钱，冷水调下，连二三服。

蛇蜕散　治喉痹肿闷。
蛇蜕一分　白梅肉炒，一分　牛蒡子炒，半两　生甘草一分
右为散，每服一钱匕，绵裹汤浸少时，含咽津汁，小儿吮之。

定命散　治小儿缠喉，乳鹅等病。
川大黄炒　黄连去须　直白殭蚕炒去丝嘴　生甘草各半两　五倍子一分　腻粉五筒子
右为细末，每用一字，竹苇筒子吹入喉中。如毒气攻心，肺喉中生病，咽饮不得者，以乳汁调药一字，鸡羽蘸之，深探入喉中，得吐者活，不吐者死。

犀角散　治小儿马喉痹，其候如喉痹，更加连咽项颔颊肿甚，咽喉闭塞，但数数喷气，此证极恶。
射干　桔梗各三分　马兰根一钱　甘草炙　川升麻　犀角屑各半两
右为粗末，每服钱半，水一盏，入竹叶五片，煎至六分，去滓入马牙硝半钱，搅匀，细细含咽。

绿云散　治小儿口疮，喉痹，马喉，鹅乳，重舌，木舌，一切咽喉之疾。
螺青　盆硝　生蒲黄　生甘草各等分
右为细末，每服一钱，生姜自然汁调，细细含咽。若已闭塞不通者，用苇筒入药吹入喉中。

如圣汤　治咽喉一切诸疾。
甘草二两　桔梗去芦，一两
右为粗末，每服一大钱，水一盏，煎去滓，放温，时时呷，煎六分。

龙石散　治同上。
寒水石煅通赤，一分　朱砂研水飞，二分半　脑子研，半分
右为细末，每用少许掺患处。病在咽喉者，吹入喉内，细细咽津，日五七次，临卧一两次用妙。

如圣圆　治同上。
川大黄末一分　白矾末一分　马屁勃末一分　蜗牛十四个　陈白梅肉十分
右于五月五日午时取蜗牛，以白梅肉同研烂，入药和九如楝子大，每用一丸，绵裹含化咽津。若病重不能开口，即研药作末，苇筒吹入喉中，滴水三两点送之；或以净水磨药，灌之立瘥。

通关散　治同上。
枯白矾　雄黄水飞　藜芦微炒　殭蚕去丝嘴　猪牙皂角去皮弦
右各等分为细末，每用一字，鼻内搐之。甚者苇筒吹入喉中，涎出或血出，立愈。

金露膏　治同上。
寒水石煅通赤，四两研　雄黄一两，研水飞　硼砂二钱，研　甘草末四钱　脑子一字，研
右拌匀，炼蜜和丸桐子大，食后含化一圆。

射干汤　治同上。
射干　川升麻各一两　马牙硝　马屁勃各半两
右为末，每服一钱，水一盏，煎至六分，去滓温服。

荆芥桔梗汤　治喉中生疮。
荆芥穗　枯梗去芦　生甘草　牛蒡子炒，各等分
右为细末，每用一钱，水一小盏，煎至六分，去滓温服之。
又方　治同上。
桔梗去芦　生甘草　牛蒡子炒，各一两
右为粗末，每用一钱，水一小盏，入青盐少许，煎至六分，去滓放温，时时呷。
又方　治缠喉风束气不通。
蛇蜕炙令焦黄　当归去芦焙，各等分
右为末，温酒调下。
又方　治同上。
萆麻子去皮，二个　(石卜)硝二钱
右为末，新水调服；未效再服。
又方　治同上。
生天南星　生白殭蚕去丝嘴，各等分
右为末，每服一字或半钱，生姜自然汁调下。
又方　治咽喉腮颊闷。

黄蘗　寒水石各等分
右为末，量肿处以薄荷水调药，用鸡翎扫上；干即再扫。
又方　治小儿喉痹。
桂心　杏仁各半两
右二味为末，以绵裹如枣大，含咽汁。

张锐鸡峯方　治齿间出血。
苦竹叶不拘多少　水浓煎取汁，入盐少许，寒温得所含之，冷即吐之。

通气散　治小儿误吞金银铜铁钱物，在喉中不下。
鹅毛一钱，烧灰　磁石皂子大一块，煅酢淬研飞　象牙一分，烧存性
右为细末，每服半钱，新水调下。

大圣玉屑无忧散　治诸物梗喉，及一切咽喉诸病，解毒，治百疾，立见效验。
元参　贯众　白茯苓炒黄　缩砂仁　滑石　荆芥　川黄连去须　山豆根　甘草炙　硼砂　寒水石水煅埋土中，出火毒，各三两
右同为末，每用半钱，抄口中，新汲水一口咽之。

古今图书集成医部全录卷四百十六

　小儿唇口齿舌喉病门

　　单方

小儿紧唇：头垢涂之。 【 《肘后方》】 

小儿唇紧：蛴螬研末，猪脂和敷之。 【 《千金方》】 
又：松脂炙化贴之。 【 《圣惠方》，下同】 
又：赤苋捣汁洗之，良。

小儿紧唇，脾热唇疮：并用乌蛇皮烧灰，酥和敷之。

小儿肿唇：桑木汁涂之，即愈。

小儿紧唇：葵根烧灰，酥调涂之。
又：鸡矢白研末敷之，有涎易去。
又：用马芥子捣汁曝浓，揩破频涂之。 【 《崔氏纂要方》】 
又：人屎灰敷之。 【 顾知悌方】 
又：用头垢枯矾研匀，猪胆调敷。 【 《寿域》】 

小儿口疮：黄葵花烧末敷之。 【 《肘后方》】 

治小儿口疮不得吮乳：用大青十八铢，黄连十二铢(口父)咀，以水三升，煮取一升二合，一服一合，日再夜一。 【 《千金方》，下同】 
又：以蜜二升，甘草如指大三寸，腊月猪脂一斤，合煎相得，含如枣大，稍稍咽之，日三。
又：以矾石如鸡子大置酢中，涂儿足下二七遍愈。

治小儿燕口，两吻生疮：烧发灰和猪脂敷之。

治小儿口下黄肌疮：取羖羊髭烧作灰，和腊月猪脂敷之；角亦可用。

治口傍恶疮：乱发灰、胡絮灰、黄连、干姜四味等分为散，以粉疮上，不过三遍。

治小儿口中涎出：以白羊屎频内口中。
又：以东行牛口中沫，涂口中及颐上；又桑白汁涂之瘥。

小儿口紧，不能开口饮食，不语即死：蛇蜕烧灰，拭净敷之。

治小儿鹅口，不能饮乳：用鹅屎汁沥儿口中。
又：用黍米汁涂之。
又：取小儿父母乱发净洗，缠桃枝，沾取井花水，东向向日中，以发拭口，得口中白乳，以置水中，七过沥洗，三朝作之。

治小儿心热，口内生疮，重舌鹅口：用柘根剉五升，无根弓材亦佳，以水五升煎取二升，去滓煎取五合，细细服之，数次，良。

治口疮白漫漫：先以父净发拭口，次取桑汁涂之。

小儿流涎，胷膈有痰：新桑根白皮，捣自然汁，涂之甚效，干者煎水。 【 《圣惠方》，下同】 

小儿鹅口，满口白烂：贝母去心为末半钱，水五分，蜜少许，煎三沸，缴净抹之，日四五度。

小儿吻疮，经年欲腐：葵根烧研敷之。

小儿口噤，病在咽中，如麻豆许，令儿吐沫，不能乳食：葛蔓烧灰一字，和乳汁点之，即瘥。

小儿鹅口重舌：甑带烧灰，敷舌下。

小儿口疮：赤葵茎炙干为末，蜜和含之。

燕口吻疮：胡粉炒一分，黄连半分，为末敷之。 【 《普济方》，下同】 

小儿口疮：寒食面五钱，硝石七钱，水调半钱，涂足心，男左女右。
又：用釜底墨，时时搽之。
又：用大栗煮熟，日日与食之，甚效。

小儿口疮糜烂：黄丹一钱，生蜜一两，相和蒸黑，每以鸡毛蘸搽甚效。

小儿口疮及百日内口疮：用晚蚕蛾为末，入麝香少许掺之。

小儿流涎脾热也。用鹿角屑末，米饮服一字。

小儿鹅口，满口白烂：枯矾一钱，朱砂二分为末，每以少许傅之，日三次，神验。

小儿流涎：用牛噍草绞汁，少少与之服。

小儿燕口，两角生疮：发灰三钱，饮汁服。 【 《子母秘录》，下同】 

小儿口疮：五月五日虾蟆炙，研末敷之，即瘥。

小儿鹅口：桑皮汁和胡粉涂之。

小儿口疮：用葧荠烧存性，研末掺之。 【 《杨起简便方》，下同】 

小儿口疳：白矾装入五倍子内烧过，同研掺之。
又：用蔗皮烧研掺之。
又：以黄连芦荟等分为末，每蜜汤服五分，走马疳，入蟾灰等分，青黛减半，麝香少许。

小儿口疮风疳：用柳木蛀虫屎烧存性为末，入麝香少许搽之；杂木亦可。 【 《幼幼新书》】 

小儿赤口：淡竹沥点之，或入人乳。 【 《古今录验》】 

小儿口疮，不能吮乳：密陀僧末酢调，涂足心，疮愈洗去，蔡医博方也。 【 《黎居士简易方》】 

口鼻急疳，数日欲死：以蓝淀傅之令遍，日十度，夜四度。 【 《本草》】 

小儿回疮，细辛末酢调贴脐上。 【 《卫生家宝方》】 

治小儿口疮通白者，及风疳疮蚀透者：以白殭蚕炒令黄色，拭去蚕上黄肉毛为末，用蜜和敷之，去风热也。 【 《身经通考》方】 

小儿吻疮：竹沥和黄连、黄蘗、黄丹敷之。 【 《全幼心鉴》】 

小儿口疮：羊脂煎薏苡根涂之。 【 《活幼心书》】 

治赤白口疮，小儿失惊即生口疮：用生白矾一钱噙嗽之，从沥顽涎立效。 【 《外科精义》，下同】 

治小儿疳口疮：用天南星一?去皮为末，好酢调摊在纸上，男左女右，贴在脚心底，以帛系定，三日外取了，以温水洗尽脚下药。

小儿鹅口、重舌、口疮：用青黛、(石卜)硝各一钱，片脑二分半，蜜调敷，仍视舌上有膜如榴子，则哭声不绝，随以指摘破即愈。 【 《幼幼近编》】 

小儿口疳：人中白煅、黄蘗蜜炙焦为末等分，入冰片少许，以青布拭净掺之。累效。 【 《陆氏经验方》】 

小儿口疮：羊乳细滤入，含之数次愈。 【 《小品方》】 

小儿鹅口：马牙硝擦舌上，日五度。 【 《简要济众》】 

小儿口中白屑，名曰鹅口：用(石卜)硝、儿茶各二分，硼砂一分，为细末，用蜡叶捣自然汁，调搽儿口内，即安。并治马牙。 【 《穷乡便方》】 

小儿口疮痰烂：生硫黄水，调涂手心、足心，效即洗去。 【 《危氏得效方》】 

小儿流涎，脾热有痰，皂荚子仁半两，半夏姜汤泡七次，一钱二分为末，姜汁丸麻子大，每水下五丸。 【 《圣济总录》】 

小儿口疮：铁锈末，水调敷之。 【 《危氏集简方》，下同】 

婴孩鹅口，白厚如纸：用坯子胭脂，以乳汁调涂之，一宿效。男用女乳，女用男乳。

小儿诸口疮：以香白芷、铜绿等分为末，掺上立效。 【 《保幼大全》，下同】 
又：以白锡烧灰敷之。
又：以汤瓶内碱为末，临卧时以好酢调于脚心底，明书个十字立验。

治口气热臭：用干甜瓜子去壳研细，蜜少许，调成膏，食后含化，或敷齿上。

小儿口舌病，小儿口疮，难用药：以天南星取中心，龙眼大为末，酢调涂儿脚心甚妙。 【 《医学纲目》，下同】 
又：用白矾或吴茱萸为末，酢调涂脚心，亦效。

小儿口疮：黄蘗、青黛等分，片脑少许为末，竹沥调敷之。乳母宜服泻心汤、凉膈散。

小儿口疮：用薄荷汁拭口内，西瓜水徐徐饮之。 【 《入门》】 

治小儿齿落久不生：以牛屎中大豆二七枚，小开豆头，以注齿根处，数度即生。 【 《千金方》，下同】 
又：取雄鼠屎二七枚，以一屎拭一齿根处，尽此上二十一日即生。雄鼠屎，两头尖者是。

治牙齿根摇欲落：以生地黄大者一寸，绵裹着牙上，嚼咽汁，汁尽去之，日三即愈。可十日含之，更不发也。 【 《千金翼》，下同】 

治虫蚀齿根肉黑：烧腐棘，取沥涂之十遍，雄黄末敷即愈。若齿黑者，以松木灰揩之，细末雄黄涂龂百日，日再涂之。七日慎油猪肉，神效。

治小儿齿龋：切白马悬蹄可孔，塞之，不过三度。

治虫蚀齿疼痛闭气，细书曰：南方赤头虫，飞来入某姓名裂齿里，今得蝎虫孔，安置耐居上，急急如律令！小笺纸内，若屋柱北边蝎虫孔中，取水一杯，禹步如禁法，还诵上文，以水沃孔，以净黄土泥之，勿令泄气，永愈。

小儿齿迟：正旦取尿坑中竹木刮涂之，即生。 【 《圣惠方》，下同】 
一：取路旁遗却稻粒，于齿路点三七下，其齿自生，神效。

小儿牙疳出血：大鲫鱼一尾，去肠留鳞，入当归末泥固烧存性，入煅过盐和匀，日用。

小儿齿痛：以皂荚炙去皮子捣未，取少许，着齿痛上瘥。

小儿龋齿：以松柏脂捏锐如锥，柱龋孔内，须臾龋虫缘松脂出，即差。

小儿牙疳：雄黄一钱，铜绿二钱为末贴之。 【 《陈氏小儿方》】 

小儿口疳龈烂，气臭血出：铅白霜、铜绿各二钱，白矾豆许为末扫之。 【 《宣明方》】 

小儿风蚛牙：浓煎郁李仁水含之。 【 《日华子》】 

治裂齿：以腐棘针二百枚，以水二升，煮取一升含漱之，日四五差止。 【 《子母秘录》】 

小儿走马牙疳，侵蚀口鼻：干蚵蚾黄泥裹固煅过，黄连各二钱半，青黛一钱为末，入麝香少许，和研敷之。 【 《郑氏小儿方》】 

治小儿牙疳：用炼信、青黛、轻粉各一钱，麝香五分，同细末，用小油调，薄摊纸上，用木锤锤实收起，每用临卧以浆水洗净印干，可疮口大小，以药纸封之，至晓去药纸嗽净，勿令咽下，大者不过三上必效。 【 《外科精义》】 

小儿齿不生：用雄鼠屎两头圆者三七枚，每日一枚拭其齿，勿食咸酸；或入麝香少许尤妙。 【 《小品》】 

初生小儿生马牙：以熟针挑去白点，须有血出为妙。用白绵拭去血，薄荷煎汤摩上好京墨频涂之，即愈。 【 《穷乡便方》】 

小儿齿疳：鸭觜胆矾一钱匙上煅红，麝香少许，研匀敷齿上立效。 【 《活幼口议》】 

小儿牙齿不生：用黑豆三十粒，牛粪火内烧令烟尽，研入麝香少许，先以针挑破血出，以少许揩之，不得见风，忌酸咸物。 【 《经验方》】 

走马牙疳：以小便盆内白屑取下，入瓮瓶内，盐泥固济，煅红研末，入麝香少许贴之。 【 《汴梁李提领方》】 

齿缝出血：用蚯蚓粪水和作团，以火烧令极赤，末之如粉，以腊月猪脂敷龂上，日三即瘥。 【 《外台》】 

小儿齿不生：用雄雌鸡粪各十四颗焙干，同研如粉，入麝香少许，仍先以针挑破损齿脚下血出，将散子敷之，生齿神效。 【 《灵苑》】 

走马牙疳：小儿口内生疮，牙龈溃烂，齿黑欲脱，或出血臭气。白芷五钱，马牙硝、铜青各一钱，麝香一字，未之，敷口角擦齿上，仍服蟾酥丸。又用烧蚵蚾黄连青黛各等分，入麝香少许，为末敷之。 【 《身经通考》，下同】 

治牙疳：用人脚上皱垢焙黄色研末，上二次效。

小儿齿裂：取死曲蟮未敷痛处，即止。 【 《本草》，下同】 

齿缝出血：用童子小便半升，分为两三次含之，冷即吐了。

走马牙疳：用妇人尿桶中白垢火煅一钱，铜绿三分，麝香一分，和匀贴之，尤有神效。 【 《本草纲目》，下同】 
又：用鲫鱼一个，去肠入砒一分，生地黄一两，纸包烧存性，入枯白矾麝香少许为末，掺之。

治小儿牙痛：用大硼砂研细，水化，鸡羽扫。 【 《证治准绳》，下同】 

齿根空肿痛：烧松柏槐枝令热，柱病齿孔，须臾虫缘枝出。

小儿风龋齿痛，及虫蚀疼痛黑烂：以郁李根白皮五两剉，以水一大盏半，煎取一盏，热含，冷吐之，当吐虫出。

一以鸡舌香半两，以水一中盏煎至六分。去滓热含，冷吐。

齿龈肿痛，常以白盐末封齿龂上，日三夜二。

一每日扣齿三百下，日一夜二，即终身不发，至老不病齿。
又：以风化石灰一块，大火中煅通赤取出，放冷为末，每用少许，旋入麝香少许，敷牙根上。 【 《保幼大全》，下同】 

小儿齿龋：以黄连为末，入麝香研匀，贴病处。

一以马鞭草煎汤含漱之。

治牙齿宣烂臭有血：以皂角一挺，羊胫骨一铢煅为末，如常揩齿用之，三上瘥。

治重舌、舌强不能收唾：以鹿角末如大豆许，安舌下，日三四度；亦治小儿不能乳。 【 《千金方》，下同】 
又：取蛇蜕烧末，以鸡毛蘸醇酢，点药掠舌下，愈。重腭亦可用。

治小儿重舌：取田中蜂房烧灰，酒和涂舌下，愈。
又：衣鱼涂舌上，千金翼云：衣鱼烧灰傅舌上，愈。
又：灶月下黄土末，苦酒和涂舌上。
又：以二家屠肉切令如指大，摩舌上，儿立能啼。
又：以赤小豆末，酢和涂舌上。
又：烧簸箕灰，敷舌上。
又：用黄蘗以竹沥渍，取细细点舌上，良。

小儿重舌出涎：驴乳、猪乳各二升，煎一升五合服。

小儿舌疮，饮乳不得：白矾和鸡子置酢中，涂儿足底，二七日，愈。

治小儿舌上疮：蜂房烧灰，屋间尘各等分，和匀傅之良。
又：桑白汁涂乳上，与儿饮之。
又：羊骨蹄中生髓，和胡粉敷之。
又：舌肿强满，满口含糖酢良。
又：饮羖羊乳即瘥。

小儿重舌：皂角刺灰入(石卜)硝或脑子少许，漱口，渗入舌下，涎出自消。 【 《圣惠方》，下同】 

小儿木舌，长大满口：鲤鱼切片贴之，以帛系定。

小儿重舌肿木：用伏龙肝末、牛蒡汁涂之。

小儿木舌：黄蜀葵花为末一钱，黄丹五分傅之。 【 《直指方》】 

小儿重舌：木兰皮一尺，广四寸，削去粗皮，入酢一升，渍汁噙之。 【 《子母秘录》，下同】 

小儿重舌：蜣螂烧末，唾和敷舌上。

小儿重舌：嚼粟米哺之。

小儿重舌：黄丹一豆大安舌下。

小儿舌疮：胡粉和猪(骨同)骨中髓，日三服之。 【 《食医心鉴》】 

初生小儿，有白膜皮裹舌，或遍舌根：可以指甲刮破令血出，以烧矾末半绿豆许敷之，若不摘去，其儿必哑。 【 《姚和众至宝方》】 

小儿重舌：用三棱针于舌下，紫筋刺出恶血，即愈。又用竹沥调蒲黄末，敷舌上效。 【 《幼幼近编》】 

小儿生下，舌下有膜如榴子，连于舌根，令儿语言不发：可摘断，微有血；如血不止，烧发灰掺之。又用白矾灰釜底墨，酒调用。此疮名七星疮，或以细针拨之。 【 《疮疡全书》】 

小儿舌疮：野蔷薇根剉碎，每用一匙头，以水二盏，煎至六分，去滓热含，冷即吐了。治口舌生疮久不瘥。 【 《张鸡峯方》】 

治木舌：用紫雪二钱半，竹沥半合，和之，时时抹入口中自消。 【 《局方》】 

一用百草霜、滑石、芒硝为末，酒调傅。 【 《证治准绳》，下同】 

小儿舌上疮：烧葵根为灰，每日少许傅之。

小儿重舌：用真蒲黄微炒，纸铺地上出火气，研细，每挑些掺舌下，更以温水蘸熟帛裹指，轻轻按之，按罢然后以药掺之，不过三次愈。

小儿重舌：烧乌贼鱼骨细研，和鸡子黄敷喉及舌上，又取乱发灰细研，以半钱敷舌下，日不住用之。

小儿舌肿：鲜鲫鱼切片贴之，频换。 【 《总微论》】 

重舌、鹅口：桂末和姜汁涂之。

治小儿卒毒肿着喉颈，肚热妨乳：用升麻、射干、大黄各一两(口父)咀，以水一升五合，煮取八合，一岁儿分三服，以滓敷肿上，冷更暖以敷。大儿以意加之。 【 《千金方》】 

治小儿喉痹：桂心、杏仁各半两为末，以绵裹如枣大，含咽汁。

小儿咽肿痹痛：用鲤鱼胆二七枚，和灶底土以涂咽外，立效。 【 《千金方》】 

小儿喉痹：棘针烧灰，水服半钱。 【 《圣惠方》】 

小儿咽肿：杏仁炒黑研烂，含咽。 【 《普济方》，下同】 

小儿咽肿：牛蒡根捣汁细咽之。

稻芒入喉中：取鹅涎灌之，立出。 【 《疮疡全书》，下同】 

钓鱼针勾入喉中难出：先用木针撑口，次以糯米珠如算盘珠样穿线，中扯直即出。

小儿喉痹肿闷：以露蜂房烧灰研细末，每一钱乳汁调服。 【 《保幼大全》，下同】 
一以蛇脱皮烧灰研细末，每一钱乳汁调服。
一以川升麻令含一片。
一以韭一把杵烂，熬敷上，冷即易。
一以白矾棋子大含之。
一以陈白梅一个，取肉裹白殭蚕一枚，含咽津。
一以地龙一条研拦，内鸡子白和匀，便倾入喉咽中，良。
一以绳缠扎手大指，屈于节上，针挑刺出血，即瘥。

小儿喉痹咽肿，出气不快：以鼠粘子二两炒焦，甘草半两炙黄，同为细末，每服一钱，用新汲水调下，更入蜜少许。

小儿喉痹不能语，以大豆煎汁，放冷含之。

一以鼋胆少许，生姜薄荷汁化服，得吐便愈。

一青鱼胆亦得，收得以青黛酿之。

小儿缠喉风，束气不通：以白殭蚕二个去丝为末，生姜自然汁调，更入蜜少许拌匀，分二三服，或只用半钱一字，旋调服之。

缠喉、乳鹅、喉痹、咽喉、颔项，肿闷闭塞，气不得通者：令患人先呷好麻油少许，后以茶叶烧灰，细末，水调下半钱，立效。大者增之。
一方：以马衔一具，水二盏煎至半，量大小分服。

治悬痈忽倒：以白矾灰盐各半两研细，箸头点上拨正；亦治肿闷，日七八遍。

治咽喉腮颊肿闷：以蒜塞耳鼻中。
又：以马鞭草根截去两头，取在中者，捣汁服之。

小儿咽喉肿塞闷：以桑上螳螂窠一两烧灰，马屁勃半两，同研匀细。炼蜜丸桐子大，三岁煎犀角汤研下三圆。大者加之。

小儿饮乳不快，觉似喉痹：以沙牛角烧刮取灰，涂乳上吮儿，咽下即差。

治小儿悞吞针刺喉中：以磁石如枣核大，磨令光钻作窍子，以线穿系定，令儿含之，针则自出。若悞吞钱者，用枣大。治悞吞竹木入喉，烧秤锤通赤，渍酒饮之。

治悞吞金银铜铁钱物，在喉中不下：以南天烛根烧灰研细，熟水调服一钱，立下。

治悞吞金银铜铁钱等物，在腹内不下：以石灰一皂子许，硫黄半皂子许，同研为末，酒服之。
又：以胡粉一两，水调分服，量大小加减。

治鱼骨鲠喉不下：以硇砂少许，口中咀嚼，咽之立下。又以故鱼网覆颈项，则下；未可，煮汁饮之立下。
又：以鸬鹚毛烧灰，水调服，量大小与。

冶一切诸般骨刺，竹木签刺，梗喉不下：于腊月取鳜鱼胆，北檐下阴干，每用少许，酒煎化温呷，得逆便吐，梗乃随出。未吐再服。其梗刺虽咽在腹内，久痛黄瘦者，服之亦出，极妙。无鳜鱼，取青鱼鲤蠡鱼胆亦可。并治喉痹。

治桃李果梗：以狗头煮汤摩头上。

治诸物梗喉：以瞿麦为末，水调半钱，或一钱服。

治一切珠珰钱等物极喉：以弩弓铜牙烧赤，内水中，放冷饮之。

　　针灸

《千金方》曰：小儿重舌，灸行间随年壮。穴在足大趾岐中。又灸两足外踝上三壮。
《古今医统》曰：小儿乳鹅，针少商一分，灸则一壮。少商在大指端内侧，去爪甲角如韭叶，白肉际宛宛中，肺脉所出，为井木。单乳鹅针合谷三分，灸则三壮。合谷一名虎口，手大指次指岐骨间陷中，手阳明大肠脉所过为原。
小儿五六岁不语者，心气不足，舌本无力，发转难，灸心俞穴三壮，在五椎下两旁各一寸半陷中。
小儿急喉痹，天突穴一穴，灸一壮，在结喉下三寸。
《幼幼近编》曰：凡小儿患喉蛾，急以银针挑破发顶上，出血即愈。

　　医案

万氏《幼科发挥》曰：一儿患口舌生疮，医用药服之搽之者，皆芩、连、知、药类，无效。予曰：心热所为。苦入心而反助其热，宜无效。乃作洗心散与之，一服而安。

予甥满口生疮，咽喉唇舌皆是。予用蘗、连一钱，朱砂、白矾五分，鼠妇焙干三分，共为研细敷之，立效，乃奇方也。

《薛氏医案》曰：一小儿弄舌发搐，手指不冷，余谓肝脾虚热，用异功散加升麻、柴胡而愈。后伤乳腹胀，服克伐作泻，弄舌手指发热。审乳母肝火，与小柴胡汤加升麻、白朮治之，母子并愈。

一小儿乳食过多，患吐泻，用大剂异功散加柴胡、升麻，母子服之而愈。后因惊服至宝丹之类，发搐弄舌，几至慢惊，余用六君子汤加白附子服之而愈。

一小儿吐舌，发热饮冷，额鼻黄赤，吐舌流涎，余谓心脾实热，用导赤泻黄二散而愈。后复作，别服清热等药，更弄舌，余用异功散加钓藤钩而安，又用六君子汤全愈。

《证治准绳》曰：一小儿喉间肿痛，惊悸，饮水，服惊风降火之药益甚。他医仍欲攻风痰。余曰：惊悸饮水，心经虚证。盖胃为五脏之本。先用五味异功散以补胃，加桔梗、甘草以消毒，诸证顿退；后用牛蒡子汤加柴胡而愈。

一小儿发热饮冷，大便黄色，手足并热，不能吮乳。视口内无患，们其喉间则哭。此喉内作痛，乃脾胃实热也。用泻黄、清胃二散各一剂，母子并服而愈。后因乳母饮酒，儿躁不安，口内流涎。仍用前二散而愈。

一小儿喉间肿痛，发热欬嗽，大便秘结，此肝与大肠有热，先用牛蒡子汤加硝、黄一服，大便随通；乃去硝黄，再剂顿愈。审其母有肝火发热，用柴胡清肝散，母子并服而痊。

《薛氏医案》曰：一小儿喉肿作渴，大便干实，右腮赤色，此肺与大肠经实热也。用柴胡饮子一服而愈。后因饮食停滞，服峻厉之药，喉间仍肿，腹中胀痛，此脾气复伤也，用异功散加升麻、当归而痊。

一小儿因母忿怒，患前证，兼咬牙呵欠，余谓肝经虚热之证，子用甘桔汤加柴胡、山栀、牛蒡子，母服加味逍遥散而愈。

一小儿嗜膏梁之味，喉间肿痛，痰涎壅盛，服巴豆丸，前证益甚，口鼻出血，唇舌生疮，大便不实。余用犀角地黄汤解膏粱之热，用东垣安胃散解巴豆之毒，又用桔梗汤而愈。

一小儿喉间肿痛，左腮色青赤，此心肝二经之热也，用柴胡清肝散而愈。后因惊服至宝丹，吐痰发搐，手足指冷，此肝木虚而肺金乘之，用补中益气汤以补脾肺，六味地黄丸以滋肝肾而痊。

一小儿额间赤，足心热，喉中常痛，服清胃败毒之药，余谓禀肾水不足，而心火炽甚也，当用地黄丸壮水之主以制阳光。不悟，口舌赤烈，小便如淋而殁。

一小儿喉间肿痛，口角流涎，手足并热，用泻黄、清胃二散，母子服之而愈。后因母大怒，儿憎寒发热，仍复流涎，用柴胡清肝散加漏芦，母子服之而愈。

一女子六岁，喉间肿痛，鼻中息肉，寒热往来，小便频数，良久变白，此肝疳之证，先用加味逍遥散加炒黑焦龙胆草，热痒渐退；乃去龙胆草，佐以四味肥儿丸而愈。

　小儿胷背手足病门

　　小儿直诀 【 宋、钱乙】 

　　　龟胷龟背

龟胷龟背者，由儿生下风客于脊，入于骨髓，致成龟背；若肺热胀满，攻于胷膈，即成龟胷。并用龟尿点其骨节自愈。其取尿法，用青莲叶安龟在上，用镜照之，其尿自出。
 【 注　按小儿元气未充，腠理不密，风邪乘之；或痰饮蕴热于肺，风热交攻而致；或坐早风入骨髓。治当调补脾肺为主。若因乳母厚味辛辣而致者，当兼治其母。若因禀父肝肾虚热者，用六味地黄丸。若禀肾气不足者，用八味地黄丸。】 

　　　行迟

长大不行，行则脚软，胎弱也。
【 注　小儿行迟：有肝肾虚，长而不能行者；有肝气虚而手足拳挛者；有肝肾虚而脚不能舒展者。并用地黄丸滋补之。】 

　　片玉心书 【 明?万全】 

　　　龟胸龟背

龟胷者，其胷高肿，状如龟样，此肺热也。加减葶苈丸主之。
小儿龟胷证，肺热胀于胸，加减葶苈丸服之，有神功。龟背者，坐卧伛偻，状如龟背，由客风吹脊入于骨髓，此证多成痼疾。间有灸肺俞二穴第三椎骨节下两傍各寸半，膈俞穴第二骨下两傍各寸半，如此而收功者，然未尽见效也。以枳壳丸主之。
龟背为恶证，肾风入骨髓。内服枳壳丸，灸法宜相继。

　　　行迟

行迟者何也？盖骨乃髓之所养，血气不充则髓不满骨，故弱软不能行。此由肾与肝俱虚得之。盖肝主筋，筋弱而不能早行；肾主骨，骨弱而不坚。加味地黄丸主之。
肝肾两虚行不足，肝主筋兮肾主骨。若要二经气血充，加味地黄能助补。

　　　鹤膝

脚细者禀受不足，气血不充，故肌肉瘦薄，骨节俱露，如鹤之膝。此亦由肾虚，名鹤膝节。加味地黄丸主之。
小儿鹤膝，此属肾虚。地黄加味。服却无虞。

　　婴童百问 【 明?鲁伯嗣】 

　　　龟背龟胷鹤膝行迟

《圣惠》论：小儿龟胷者，缘肺热气胀满而成此疾；乳母多食辛辣之物，亦成此候；或乳母有宿乳，乳儿亦成此疾。常捏去宿乳，则无此证也。当用圣惠龟胷丸治之。
《圣惠》论：龟背者，小儿初生未满半周，强令早坐，逐使客风吹脊，故令背高如龟之状也，有灸法可疗。
又有鹤膝证，钱氏地黄丸加鹿茸以补肾气。
又有行迟之证，地黄丸加牛膝、五加皮、补骨脂、及酒炙鹿茸，又有五加皮散治之。
又治龟首，有龟胷丸以散其热。松蕊丹、百合丹，治龟胷龟背尤佳。羚羊角丸治五六岁不能行走。

　　保婴撮要 【 明?薛铠】 

　　　龟胷龟背

龟胷龟背，法当调补脾肺为主，而以清热消痰佐之。若因乳母膏梁厚味者，当以清胃散治其母，子亦服少许。

　　　鹤膝风

鹤膝风者，其腿惭细，其膝愈粗，状如鹤膝，是以名之。此因禀肾经不足，外邪所乘而患之。初则膝内作痛，外色不变，伸屈艰难。若一二月间，焮肿色赤而作脓者，可治；肿硬色白而不作脓者难治。初起者用大防风汤为主，佐以益气养荣汤；成者用补中益气汤为主，佐以大防风汤，切勿用十宣流气等药。若不溃不敛，或发热等证者，须调补脾胃为善，否则必变败证矣。

　　医学纲目 【 明?楼英】 

　　　行迟

小儿三岁不能行者，由受气不足，体力虚怯，腰脊脚膝，筋骨软，足故不能行。用真五加皮为末，粥饮调，次入好酒少许，每服一栗壳许，日三服效。

　　尊生书

　　　龟胷

龟胷乃肺热胀满，有痰成之。忌破气发散，肺虚也；亦忌收濇，宜降气消痰。

　　证治准绳 【 明?王肯堂】 

　　　龟胷

张氏云：乳母乳儿，常捏去宿乳；夏常洗乳净，捏去热乳。若令儿饮热乳，损伤肺气，胷高胀满，令儿胸高如龟，乃名龟胷。
曾氏云：此候因风痰停饮，聚积心胷，再感风热。肺为诸脏华盖，居于膈上，水气泛溢，则肺为之浮，日久凝而为痰，停滞心胷，兼以风热内发，其外证唇红面赤，欬嗽喘促，致胷骨高如覆掌，名曰龟胷。治法宽肺化痰利膈，以除肺经痰饮。先用五苓散和宽气饮，入姜汁葱汤调服；次清肺饮、雄黄散、碧玉丸、如意膏为治。若投前药愈而复作，传变目睛直视，痰涎上涌，兼以发搐，则难治矣。

　　　龟背

坐儿稍早，为客风吹脊，风气达髓，使背高如龟。虽有药方，多成痼疾，以灸法为要。在百日内不治。

　　　行迟

张氏云：凡儿生至周岁三百六十日，膝骨成，乃能行。近世小儿多因父母气血不足，故令胎气不强，骨气软弱，筋脉无力，不能行步。鹿茸丹主之，曾经大效。
汤氏云：小儿不能行，治法当用钱氏补肾地黄丸加鹿茸、五加皮、麝香。外甥黄知录之子，三岁不能行，遂合此方服之，有验。

　　医学入门 【 明?李梴】 

　　　手足

手软，无力以动也。所受肝弱，两手筋缩不能舒伸。薏苡丸主之。
脚软行迟，乃骨髓不满，气血不充，筋弱不能束骨。宜肾气丸加牛膝、五加皮、鹿茸。五六岁不行者，羊角丸；三岁不能行者，用五加皮一两、牛膝、木瓜各五钱为末，每二钱，米饮入酒少许，调服。有脚指蜷缩无力，不能展伸者，海桐散主之。有鹤节风，俗云鼓搥风，乃肾虚精髓内耗，为风邪所袭，皮肤不荣，日渐枯瘁，如鹤脚之节。宜肾气丸加五加皮、鹿茸、牛膝。

　　幼幼近编 【 明?陈治】 

　　　龟胷

肺经受热，故胷高肿满，状似龟胷也。轻则泻白散加山栀、天门冬，甚则百合丹。切禁五辛酒面炙煿煎炒之物。

　　　龟背

风寒客于脊髓，故令背高如龟也。宜二活散。外灸肺俞，三椎下两旁；膈俞，七椎下，各三五壮。亦有坐早致伛偻者，用六味丸加薏仁、木瓜、当归、肉桂。

　　　行迟

行迟，属肝肾俱虚。肾主骨，肾虚则髓不满骨，故骨软不能行；肝主筋，肝虚则血不荣筋，故筋痿不能束骨也。宜虎胫丸。

　　方

地黄丸 【 《小儿直诀》，下同】 　治肾虚解颅，或行迟、语迟等证。
熟地黄八钱，酒洗；益肾水，滋真阴，补血生精　山茱萸肉补肾添精　干山药各四钱，凉而能补　牡丹皮凉肾泻阴中之火，治足少阴无汗之骨蒸　泽泻补阴入肾经　白茯苓各三钱，入壬癸
右地黄杵膏，余为末，加炼蜜丸桐子大，每股二三十丸，空心白汤下。薛己曰：按前丸治肾经，虚热作渴，小便淋秘，痰气上壅；或肝经血虚，燥热，风客淫气而患瘰疬结核；或四肢发搐，眼目瞤动；或肺经虚火欬嗽，吐血，头目眩晕；或咽喉燥痛，口舌疮裂；或心经血虚有火，自汗盗汗，便血诸血；或脾虚湿热，下刑于肾，腰膝不利；或疥癣疮痛等证，并用前药为主，而佐以各脏之药。大抵此药为天一生水之剂。若禀赋不足，肢体瘦弱，解颅失音，或畏明下窜，五迟五软，肾疳、肝疳，或早近女色，精气亏耗，五脏齐损，凡诸虚不足之证，皆用此以滋化源，其功不能尽述。

红内消散 【 《本草纲目》】 　治小儿龟背。
红内消即赤何首乌
右为末，用龟尿调，点背上骨节，久久自安。

加味地黄丸 【 《片玉心书》，下同】 　治小儿行迟。
虎胫骨酒炙　生地黄　酸枣仁炒　辣桂　白茯苓　防风　当归　炼蜜为丸，白汤下。如惊后得前证者，加羌活。肾弱失音者，本六味加巴戟去心、石菖蒲各三钱为丸，麦冬汤下。

加减葶苈丸
大黄煨　天冬去心　杏仁去皮尖另研　百合　桑白皮炒　木通　甜葶苈炒　蜜丸，滚白水送下。

龟胷丸 【 《婴童百问》，下同】 　治小儿龟胷龟背，缘肺热气胀满而渐成此疾；乳母多食辛辣之物，亦能成此证。
大黄煨，一钱　天门冬去心　百合　木通去节　杏仁去皮尖炒　枳壳麸炒　桑白皮蜜炙　甜葶苈炒　(石卜)硝各五钱
右为细末，炼蜜丸如芡实大，每用一丸，温汤化服，食后。

枳壳防风丸
枳壳麸炒　防风　独活　大黄煨　前胡　当归　麻黄去节，各三钱
右为细末，面糊丸如黍米大，每服十丸，米饮食后服。

大黄丸 【 《证治准绳》，下同】 　治龟胷，肺热壅滞，心膈闷满。
大黄七钱半，微炒　天冬焙　杏仁麸炒微黄　百合　木通　桑白皮　甜葶苈隔纸炙紫　(石卜)硝各五钱
右为细末，蜜丸如绿豆大，不时温水研五丸，量儿大小加减。《幼科类萃》去(石卜)硝，加石膏。

百合丹　即前大黄丸加减。
百合一两　(石卜)硝　杏仁汤浸去皮尖　桑白皮　木通　川大黄　天门冬各五钱
右为极细末，炼蜜和，如黍米大，每服十粒，米饮送下，量儿大小加减。

龟胷丸
苍朮　黄蘗酒炒　芍药酒炒　陈皮　防风　山楂　威灵仙　当归
右为末，蜜丸，食后温水下，利后加生地黄。

松蕊丹　治龟背病。
川大黄炮　前胡　麻黄去根节　桂心各半两　松花洗焙　枳壳去瓤麸炒　独活　防风各一两
右为细末，炼蜜和如黍米大，每服十粒，粥饮下，量儿大小加减。圣惠麻黄丸多芍药，少前胡。一方多槟榔、诃皮。一方无松花，有当归，煮面和丸，名枳壳防风丸。

鹿茸丹　治数岁不能行。
麝香　鹿茸酥炙黄　生地黄　虎胫骨酥涂炙　当归洗焙干　黄芪剉
右件各一两为细末，用羊髓四两煮烂，和成膏，如黍米大，每服十粒，磨沉香汤下，乳食前，日三服。

羚羊角丸　治小儿肾虚，或病后筋骨弱，五六岁不能行，宜补益肝肾。
羚羊角尖细而节密者错取末　生干地黄焙　虎胫骨敲破，涂酥炙黄　酸枣仁去皮称炒　白茯苓各半两　桂去皮，取有味处，不得见火　防风　当归　黄芪切焙，各二钱半
右同为细末，炼蜜和成剂，每服一皂子大，儿大者加之，食前温水化下，日三四服，久服取效。

生干地黄丸　治儿十岁不行。
生地黄　当归焙　防风　酸枣仁微炒　赤茯　黄芪　芎藭　羚羊角　羌活　甘草炙微赤　桂心各等分
右，捣罗蜜九如菉豆大，食前温酒下，量儿加减。

虎骨散
虎胫骨酒炙　生地黄　酸枣仁酒浸去皮炒　辣桂去皮　白茯苓去皮　防风　当归俱去芦　川芎　牛膝酒浸去芦，各等分
右为极细末，每服一钱半，以粥饮调，次入好酒二滴再调，食前服，日二。一方用炼蜜丸如黍米大，木瓜汤下五丸，或十丸。《宝鉴》加黄芪。

三因五加皮散　治小儿三岁不能行者，由受气不足，体力虚怯，腰脊脚膝筋软，足故不能行。
真五加皮　为末，粥饮调，次入好酒少许，每服一栗壳许，日三服效。

柴胡饮　治小儿骨热，肺脉寒，长不能行，骨热疳劳，肌肉消瘦。
柴胡　鳖甲米酢涂炙黄色　知母　桔梗　枳壳麸炒　元参　升麻
右件各等分，细剉，三岁以下药半两，水五合煎二合，分二服，空心食前服。忌毒物。服后澡浴。

澡浴方
苦参　茯苓皮　苍朮　桑白皮　白矾各半两　葱白少许
右剉，沸水二升，浸药一两，通与儿浴，温处避风。

左经丸　治筋骨诸疾，手足不随，不能行步走动。
草乌头生肉白者去皮脐　木鳖去壳　白胶香　五灵脂各三两半　盘蝥去翅足，一百枚，酢煮熟　当归一两
右为末，黑豆去皮，生杵粉一斤，酢糊丸鸡头实大，酒磨下一丸。不曾针灸伤筋络者，四五丸必效。十岁儿一丸，分三服。此药能通荣卫，导经络，专治心肾肝三经，服后小便少淋濇，乃其验也。按此方非内有污血痼疾，不宜用。

续命丹　治小儿剉骨，行步艰难，脚无力。
防风　乳香　蔓荆子　牛膝　麻黄　羚羊角　枣仁　草乌头　没药　白朮　茯苓各二钱半　天麻酒煮　胡麻炒　当归　续断各半两　川乌头去皮　黄芪各四钱　蒺藜一钱二分半
右为细末，蜜丸小弹大，每服一丸，煎酒细嚼，一日三五服。用后洗药，服药三日方洗。

洗药方
草乌头　当归　地龙　木鳖子　紫贝草　椒目　葱须　荆芥各一两　为末煎汤，露脚指甲从上淋洗，次用熏法。

熏药方
柴胡　草乌头　赤小豆　吴茱萸　羌活　晚蚕沙各一两　末黑豆三升，热水泡，少顷去黑豆，入前药煮，盆盛熏剉闪处，令出骨中汗。

降气消痰汤 【 《活幼精要》】 
苏子　枇杷叶　桑皮　花粉　沙参　百合　薄荷　射干　前胡　贝母
右，水煎。

百合丹 【 《幼幼近编》，下同】 
大黄酒煨，七钱半　天冬　杏仁　百合　桑皮　葶苈炒　石膏　枳壳　桔梗　生甘草各五钱　炼蜜为丸。

二活散
羌活　独活　人参　黄芪　薏苡仁　当归　肉桂　杜仲
按：此方原缺分量及制服法。

虎胫丸
虎胫骨　熟地　山茱萸　牛膝　山药　当归　木瓜　川芎　鹿茸　薏苡仁　五加皮　肉桂　蜜丸梧子大，三岁儿日服三丸。内热者去桂。

加味熟地黄丸
熟地黄　山茱萸　牡丹皮　山药　牛膝　泽泻　鹿茸　肉桂　补骨脂　人参童便浸炙　白茯苓　炼蜜为丸。

薏苡丸 【 《医学入门》，下同】 　治小儿两手筋缩，不能舒伸。
薏苡仁二两　当归　秦艽　酸枣仁　防风　羌活各一两
右为末，蜜丸，芡实大，每一丸至二丸，麝香荆芥煎汤化下。

海桐散　治小儿脚指蜷缩无力，不能展伸。
海桐皮　牡丹皮　当归　熟地　牛膝各二分　山茱萸　补骨脂各一分
右，葱煎服。

五加皮散 【 《得效方》】 　治三岁不能行。
五加皮二钱半　牛膝　木瓜各一钱二分半
右末，每一钱，米饮调下。

调元散 【 《万病回春》】 　治行迟。
山药五分　白朮　白芍药　熟地黄　当归　川芎　黄芪蜜炒，各二分半　人参　白茯苓　茯神各二分　甘草一分半　石菖蒲一分
右剉，作一贴，姜三枣二，水煎服。

地黄丸　治头顖不合，体瘦骨露，有如鹤膝，皆肾虚不足；并治肾疳，天柱倾倒。肾主骨也。
熟地黄洗焙，八钱　泽泻洗，二钱　牡丹皮去心　白茯苓各三钱　山茱萸肉　牛膝　鹿茸酥炙　山药各四钱
右末，蜜丸梧子大，三岁以下三二丸，温水空心化下。

哺儿方 【 《千金方》】 　治数岁不行。
葬家未闭户，盗食与哺，日三，便行。《千金翼》云：未闭户，婴孺就墓门中哺。

　　针灸

田氏曰：小儿龟胷，取两乳前各一寸五分，上两行三骨罅间，六处各三壮，炷如麦。春夏从下灸上，秋冬从上灸下。
庄氏曰：龟胷取九家灰一斗，盛簸箕中，令儿合面印胷迹，于龟胷印，从上当中及两边，令三姓人同下火，各于灰上灸三壮，弃灰河流或水中。
《圣惠》曰：小儿龟背，当灸第三椎骨节下两傍各一寸半肺俞穴，又第五椎骨节下两傍各一寸半心俞穴，又第七椎骨节下两傍各一寸半膈俞穴。以小儿中指节为一寸。艾炷如小麦大，三五壮即止。此法累用，十有一二得效，亦无全效之功。
《宝鉴》曰：小儿数岁不行，灸两足踝各三壮。

　　医案

《颅顖经》曰：符殿直之孙，龟背，绍熙辛亥春，灸即效。

万氏《幼科发挥》曰：黄州府甘秀才女，惊后右手大指屈而不能伸，医用全蝎、殭蚕治之，不效。问予求治法。肝主筋，筋赖血养，故曰掌得血而能屈也。血燥则筋枯屈而不能伸也。手大指，手太阴之脉以起也，金本性燥，复用风药以治之，燥益甚矣。刘宗厚云：休治风，休治燥，治得火时风燥了。乃授一方，用人参固本丸加黄芩、黄蘗、知母，作丸服之。

《外科心法》曰：一三岁小儿，臂患毒焮痛，服解毒丸，搽神功散而消。尝治便秘或烦躁，服五福化毒丹，亦效。若脓成者，急刺去，用纸捻蘸麻油纴疮内，以膏药贴之。若儿安静，不必服药，候有脓取去，仍用纴贴。有小儿疮毒不愈，或愈而复发，皆因母食炙煿辛辣，或有热证，宜先治母热，就于母药中加漏芦煎服，儿疮亦愈。若小儿自患前证，不能饮药者，将药加漏芦，令母服之，其疮亦愈。

一小儿臂患痘毒不宁，按之复起。此脓胀痛而然也，遂刺之，以托里药而愈。有痘后肢节作肿，而色不赤饮以金银花散，更以生黄豆末，热水调敷，能以水润之，自消。若敷六七日不消，脓已成，急刺之，宜服托里药。

《保婴撮要》曰：愚治一小儿，体瘦腿细，不能行步，齿不坚固，发稀短少，属足三阴虚，用六味地黄丸、补中益气，年余诸证悉愈，形体充实。

一小儿三岁言步未能，牙发稀少，体瘦骨立，发热作渴，目黑睛少，服肥儿丸不应。此肾虚疳证也。前丸乃脾胃经之药，久服则肾益虚而疳益甚。不信，牙发渐落。用六味丸加鹿茸、五味子，半载而愈。

一小儿七成，左腿细短寸许，不良于行，目睛白多，或有盗汗，发黄成穗，用地黄丸加鹿茸、五味子为主，佐以补中益气汤，半载，行履如故。

《薛氏医案》曰：一小儿十五岁，手足痿软，齿不能囓坚物，内热晡热，小便濇滞如淋。服分利之剂，小便如淋；服滋阴之剂，内热益甚；服燥湿之剂，大便重坠。余谓此禀肾气不足，早犯色欲所致。故精血篇云：男子精未满而御女，以通其精，五脏有不满之处，异日有难状之疾。老人阴已痿而思色以降其精，则精不出而内败，小便濇痛如淋。若阴已耗而复竭之，则大小便牵痛，愈痛则愈便，愈便则愈痛，正谓此也。遂朝用补中益气汤，夕用六味丸加五味子煎服，各三十余剂，诸证渐愈。后梦遗诸证复作，手足时冷，痰气上急，用十全大补汤加味八味丸料各八剂，二便稍利，手足稍温；仍用前二药三月余，元气渐复，饮食如常。又饮食停滞，吐泻腹痛，按之不疼，此脾胃受伤也，用六君子汤加木香、肉荳蔻治之，其吐未已，左尺右关二脉轻诊浮大，按之如无。经云：肾开窍于二阴。用五味子散四服，大便顿止；后又伤食咽酸，作泻，大便重坠，朝用补中益气汤，夕用六君子汤加木香、干姜而痊。

一老年得子，四肢痿软而恶风寒，见日则喜。余令乳母日服加减八味丸三次，十全大补汤一剂，兼与其子，年余肢体渐强，至二周而能行。

一小儿五岁，禀赋腿软，不便于行，早丧天真。年至十七，毕姻后，腿软，头顖自觉开大。喜其自谨，寓居道舍。遂朝服补中益气荡，夕用地黄丸料加五味子、鹿茸煎服，年余而健。

一小儿九岁，患腿作痛，用葱熨法及大防风汤，肿起色赤，用仙方活命饮，补中益气汤间服，肿渐消。又以独活寄生汤，与补中益气汤间服；二三日，用葱熨一次，至两月余而消。

一小儿患此，大溃不敛，体倦食少，口干发热，日晡尤甚。此脾气虚甚也，用补中益气汤五剂以补元气，乃用大防风汤一剂以治其疮。如是月余，诸证悉退。遂月十全大补汤。佐以大防风汤而敛。

一小儿患此，溃而不敛，不时寒热，小便赤濇，此血气虚也，用十全大补汤、加麦门冬五味，诸证顿退。乃去桂令常服，佐以和血定痛丸而愈。

一女子左腿作痛，服流气饮之类，左膝肿硬，头运吐痰。余谓此鹤膝风也。其脉弦数而无力，乃禀赋肝脾肾三经之证。此形气病气俱虚者，当先调补脾胃为主。不信，仍攻邪气，诸证蜂起。余先用五味异功散加升麻、干姜、肉桂，脾气稍健；又用异功散、八珍汤而溃；却间服大防风汤、地黄丸而痊。

一小儿两膝渐肿，敷服皆消毒之药，足颈赤肿，此禀父肾气不足，用地黄八珍汤而消。若用流气败毒等药，必致不起。

《正体验要》曰：一小儿足伤作痛，肉色不变，伤在骨也，频用炒葱熨之，五更用和血定痛丸，日间用健脾胃生气血之剂，数月后，服地黄丸三月余而瘥。

一小儿臂骨出臼，接入肿痛发热，服流气等药益甚，饮食少思。余以葱熨之，其痛即止；以六君子、黄芪、柴胡、桔梗、续断、骨碎补治之，饮食进而肿消；又用补中益气加麦门五味治之，气血和而热退，愈矣。

一小儿闪肭，腿腕壅肿，形气怯弱，余欲治以补气血为主，佐以行散之剂。不信，乃内服流气饮，外敷寒凉药，如寒热体倦。余曰：恶寒发热，脉息洪大，气血虚极也，治之无功。后内溃，沥尽气血而亡。
古今图书集成医部全录卷四百十七

　小儿风寒门

　　千金方 【 唐?孙思邈】 

　　　伤寒

论曰：小儿未能冒涉霜雪，乃不病伤寒也。大人解脱之，久伤于寒冷，则不论耳。然天行非节之气，其亦得之。有时行疾疫之年，小儿出腹便患斑者也。治其时行节度，故如大人法，但用药分剂少异，药小冷耳。

　　小儿直诀 【 宋?钱乙】 

　　　伤风兼变证治

伤风贪睡，口中气热，呵欠烦闷，用大青膏发散之。若饮冷不止而善食者，用大黄丸微下之。余不可下。
伤风手足冷者，脾脏怯也，当以益黄散温脾胃，以大青膏散风邪。
伤风自利，脾脏虚怯也，亦用益黄散、大青膏；未瘥，用调中丸。有下证用大黄丸，后服温惊丸。
伤风腹胀，或作喘，脾脏虚也，当先发散仍补脾。
伤风兼肝则发搐烦闷，兼心则惊不安，兼肺则喘嗽便气，兼脾则困睡，兼肾则目畏明，各随补其母。
伤风多睡能食，引饮吐泻，大便色黄，此胃虚热也，当先用白朮散以生津，后用大青膏以发散。
伤风吐沫，泻色青白，闷乱不渴，哽气出气，睡而露睛，先用益黄散，后用大青膏。
伤风或凉或热，多睡气粗，大便黄白，呕乳不消，不时欬嗽，先用大青膏，后服益黄散，慎不可下！
伤风误用下药而作渴饮水者，此胃亡津液而虚热也，多用白朮散，热渴自止。
 【 注　按大青膏乃表散之剂，必外邪蕴结于肺，而肺气未亏损者，方可用之。大黄丸乃疏利之剂，其食痰积滞于胃，而胃气尚充实者，乃可施之。况前证属脾肺气虚，腠理不密，外邪所乘，又当临证制宜，必以固脾胃为主。若兼肢冷自利，腹胀喘嗽者，脾肺虚寒也，六君子加木香、升麻、桔梗。若兼惊悸痰甚，饮食少思，属心脾脏虚也，四君子加芎、归、酸枣仁。若兼肢体倦怠，喘嗽哽气，脾肺气虚也，六君子、当归、桔梗。若兼目畏明，白睛多，肾气虚也，六味丸加五味、鹿茸；如未应，更用补中益气汤加五味子、干山药，以补肾母。若多睡能乳，饮水吐泻，大便色黄，脾气虚而下陷也，补中益气汤升补元气。若吐沫泻青，睡而露睛，脾虚木所乘也，六君子加升麻、柴胡，调补脾气。若乍凉乍热，喘嗽气粗，大便黄白，呕乳不消，脾肺气虚而有邪也，先用惺惺散，后用四君子汤。若误用下药再作渴者，脾胃之气伤也，用白朮散，或六君子、补中益气二汤补之。大凡前证若病邪急，而元气无亏者，先用原方，或用轻清表散之剂；若元气不足者，当如前法固其元气，则外邪自退；若因病久或因服克伐之药而未愈，或更加变证者，但调补脾胃，诸证自愈。其小儿伤风发热，鼻塞或痰壅发搐，多因乳母鼻吹顖门，但服惺惺膏，或用葱头三五茎，细切擂烂，以纸寸余，摊葱在上，两掌合葱，待温贴于顖门，其邪即解。乃去其葱，却用绢段寸余，涂以面糊，仍贴顖门，永无伤风之患。】 

　　婴童百问 【 明?鲁伯嗣】 

　　　伤寒正受伤寒夹惊

小儿伤寒，初得浑身发热无汗，多啼哭，看眼急有如惊风，但用发散退热，莫令发渴；如渴便欲饮水不歇，当发散，羌活散、三黄散、柴胡散、抱龙丸；或虚烦，可用竹叶汤。如嫩小儿当服洗心散、薄荷散、红绵散，四肢发汗，自然精神喜悦。感伤寒之重者，当依仲景之法治之。又有伤寒夹惊，先要发散，其热乃退。化痰截惊，乳下婴儿抱龙丸，羌活散加荆芥、防风，三黄散，微利痰热；次用柴胡、黄芩药调理，管取向安。葱白汤方可服。

　　　小儿伤寒与时气同异

夫小儿伤寒，得之与大人无异，所异治者，兼惊而已。又有因夹惊食而得，治法与大人一同，但小其分剂，使药性少瘥耳。仲景云：春气温和，夏气炎热，秋气清凉，冬气冷冽，此则四时正气之序也。冬时严寒，触冒之者，乃名伤寒耳。其伤于四时之气，皆能为病。冬受寒毒之气，其实时而病者，头痛身疼，肌肤热而恶寒，名曰伤寒，其不实时病者，寒毒藏于肌肤之间，至春夏阳气发生，则寒毒与阳气相搏于荣卫之间，其病与冬时即病无异，但因春而发名曰温病，至夏而发名曰热病。阳热未盛，为寒所制，病名为温；阳热已盛，寒不能制，病名为热。故太医均谓之伤寒也。然热病、伤寒、温病。时气，传变无异也。凡时气者，四时之间有不正之气也。如春应暖而反寒，夏应热而反冷，秋应凉而反热，冬应寒而反温，非其时而有其气。气之中人，则头疼壮热欬嗽气粗，烦渴心躁，恍忽惊悸，传变与伤寒无异。故一岁之中，病无长少，率相似者，此则时行之气，俗谓之天行是也。治法：三四月或有暴寒，其时阳气尚弱，为寒所折，病热犹轻，升麻汤解肌汤主之。五六月阳气已盛，为寒所折，病热则重；七八月阳气已衰，为寒所折，病热亦微。调中汤、射干汤、半夏桂甘汤可选用也。秋温冬温，治湿则利小便。治冬温亦宜解利。其利小便也，则以五苓散辈；其解利冬温，宜葳蕤汤。盖冬温者，感温气而作。寒疫者，暴寒折人，非触冒之过，其治法不同，所施寒热温凉之剂亦异，不可拘以日数，发汗吐下，随证施行。要之治热以寒，温而行之；治温以清，冷而行之；治寒以热，凉而行之；治清以温，热而行之。以平为期，不可以过，此为大法。汤氏有七宝散，加减服之，并与乳母尤好。有热者，升麻汤加柴胡、黄芩等剂治之，柴胡石膏汤极效。

　　　伤寒表里

凡治小儿伤寒，须辨表里，表里不分，汗下差误。古人云：桂枝下咽，阳盛即毙；承气入胃，阴盛以亡。伤寒有表证，有里证，有半在表、半在里，有表里二证俱见。然在表者宜汗，在里者宜下，在半表半里者宜和解，表里俱见，随证施治。无表里证，用大柴胡汤下之。其表证者，发热恶寒，身体痛而脉浮，无汗头疼，项强腰脊痛；此足太阳膀胱经受病也，宜汗之。然伤寒发表，当随病轻重而汗之，头疼发热兼惊，亦只用葱白汤汗之，甚则麻黄汤、各半汤、解肌汤、葛根汤、柴胡散，皆可选而用之。其里证者，恶热而不恶寒，手掌心并腋下濈濈汗出，胃中干，咽燥，粪结聚，潮热，大便硬，小便如常，腹满而喘，躁渴脉沉而滑，内热而谵语，此属足阳明胃经也，宜下之，小承气汤、大承气汤、四顺饮、洗心散，斟酌轻重用之。其在半表半里者，心下满，口不欲食，大便硬，脉沉细，是里证，当下；其人头汗出，微恶寒，手足冷，即当汗。此两证俱见者，仲景所谓半在表半在里也，小柴胡汤主之。太阳病不解，传入少阳，胁下硬满，干呕不能入饮食，往来寒热，尚未吐下，诊其脉弦紧者，小柴胡汤主之，此属少阳胆经也，宜和解。其表里两证俱见者，病人脉浮而大，是表证，当汗；其人发热烦渴，小便赤，是里证，当下。是表里证俱见，五苓散主之。又伤寒不大便六七日，头痛有热者是也，里证当下；其人小便清者，知不在里，仍在表，当须发汗。此是两证俱见，即未可下，宜与桂枝汤。又太阳病医反下之，因亦腹痛，是有表复有里，仲景用桂枝加芍药汤，痛甚者桂枝加大黄汤；或腹满时痛，尺寸脉俱浮洪者，此足太阴脾经也，自利不渴当温之，四逆汤理中汤。其无表里者，伤寒四五日以后，以至过经无表里证，又于里证未可下者，既非下证，亦非汗证，皆可用小柴胡汤随证加减用之。以至十余日外用小柴胡汤不愈者，若大便硬，看可下，则用大柴胡汤下之。仲景云：六七日目中不了了，睛不和，无表里证，大便难，身微热，此为实也，当下，宜大承气汤。若不渴口不燥，舌干而脉沉者，急温之，宜四逆汤。此足少阴肾经也。其表热里寒者，身大热而反欲得衣，热在皮肤，寒在骨髓也，宜先与阴旦汤；塞已，次以小柴胡汤加桂，以温其表。又身大寒而反不欲近衣，寒在皮肤，热在骨髓也，宜先与白虎加人参汤；热除，次以桂枝麻黄各半汤以解其外。又厥阴证脉浮缓者，必囊不缩，外证必发热恶寒似疟，为欲愈，宜桂枝麻黄各半汤。若脉尺寸俱沉短者，必囊缩，毒气入脏，宜承气汤下之。厥阴病，其脉微浮为欲愈，不浮为未愈，宜小建中汤，此足厥阴肝经也。然以表里证内近似三阴三阳之证，而疏于各证之下，非可以尽备六经之大法也，当以《活人书》、《伤寒论》为主。其疟证与大方治法同，后有本条。夏伤于暑，秋必痎疟。其暑证玉露散主之，其详亦与大方同其治法，但用分剂轻耳。《口议》有脱甲散，大能除热，扶表救里，真良方也！

　　　伤寒欬嗽伤风

仲阳云：欬嗽者，肺感微寒，八九月间肺气大旺，病嗽者其病必实，非久病也，其证面赤，身热痰盛，法当以葶苈丸下之；若久嗽，不可下也。冬月嗽，乃伤风欬也，当以麻黄汤汗之；有热证面赤饮水，涎痰浓稠，咽喉不利者，宜甘桔汤；有肺盛者嗽而后喘，面肿欲饮水，有不饮水者，其身即热，以泻白散泻之；有嗽而吐涎痰，乳食者，以白饼子下之。然肺主气，应于皮毛，肺为五脏华盖，小儿感于风寒，客于皮肤，入伤肺经，微者欬嗽，重者喘急。肺伤于寒则嗽，多痰涎，喉中鸣急，肺伤于暖，则嗽声不通雍滞。伤于寒者必散寒邪，伤于暖者必泄壅滞。发散属以甘辛，即桂枝、麻黄、细辛是也；涌泄系以酸苦，即葶苈、大黄是也。更五味子、乌梅之酸，可以敛肺气，亦治欬嗽之要药也，久嗽不已，必生惊悸顽涎，血脉灌脸。其嗽传受五脏，或吐逆，或痰涎，或厥冷，或恐悸，甚而至于眼目两眶，紫黑如被物伤损，眼白红赤如血。谓之血眼。治之之法、当用生地黄及湿黑豆研成膏，掩眼上，而眼肿黑自消，其血皆自眼泪而出，真良方也。兼服麦煎散而嗽自止。久嗽成癎，当服散癎等剂。凡治嗽先要发散寒邪，然后服宽气化痰止嗽之药，即得痊瘥。先服九宝丸、华盖散、葶苈丸、抱龙丸，或细辛五味子汤；如有热可服凉肺之药，柴胡、黄芩等剂，并泻白散；痰多气喘，用金星丸；利痰了，却服前药，后服百部丸、生犀散、天麻定喘饮，调理而安。冷证欬嗽，小青龙汤加杏仁，去麻黄，亦可服。有热及时气欬嗽，柴胡散加杏仁、五味子，柴胡石膏汤亦可，钱氏生犀散加减亦佳。有惊欬嗽，天麻防风丸治之。惺惺散、化风丹皆可服。金沸草散、三拗汤加减，乃治伤风欬嗽之常剂也。和解汤治四时感冒，可加减服。

　　明医杂着 【 明?王纶】 

　　　伤风流涕

小儿八岁以下，无伤寒，虽有感冒伤风，鼻塞流涕，发热欬嗽，以降痰为主，略加微解。凡散利败毒，非幼稚所宜。感冒轻者不必用药，候二三日多有自愈。
 【 注　按前证，若手足冷或腹胀，脾虚也，用六君子汤加升麻、柴胡；若腹胀或气喘，肺虚也，用四君子汤加柴胡、升麻。经云：肺主气而司皮毛，肺虚则腠理不密，外邪易感。凡发表之后，其邪既去，用补脾肺以实其表，庶风邪不能再入；往往表散之后，热嗽不退，复行发表，多变坏证。】 

　　古今医统 【 明?徐春甫】 

　　　伤寒候

小儿伤寒，与大人无异，所以异者，兼有夹食而已。而或偶而中伤，谓之时气，又与伤寒不同。若小儿在襁褓中，或长成而禀赋怯弱，多因乳母解脱衣服，不避风寒所致也。然小儿患此，口不能言其致病之由，脉不能诊其必然之理，但只烦啼发热而已，故不可不尽心焉。初得之时，婴幼则以虎口三关脉纹红色验之，长而童稚，则以一指按其三部，据左手脉之紧盛而断之。其喘急憎寒，心气热，呵欠烦闷，项急者是也。其恶寒恶风，必偎人藏身，引衣密隐，是为表证。恶热内实者，必出头露面，扬手掷足，烦渴燥粪，掀衣气粗，是为里证。至若头额冷汗，手足凉，口冷气，面色黑暗淡，大便泻青，此为阴证。视其小便或赤或白，可以知里热之有无；或青或浊，可以知里证之轻重。举是观之，则汗下清温之法，可类推矣。

　　证治准绳 【 明?王肯堂】 

　　　小儿伤寒表里攻发

有表证恶风恶寒者，当发。
海藏云：恶风者白朮散，恶寒者神朮汤。
如气盛能食，不大便，无表证者，可攻里。
春主温属木，身温当发汗。
海藏云：神朮汤。
夏主长属火，身热而烦躁，合大发散。
海藏云：神朮加黄芪汤。
长夏主化属土，及居四季同，当调其饮食。
海藏云：四君子汤。
秋主收属金，身凉内温，合微下。
海藏云：通膈丸、金花丸。
冬主藏属水，身热而恶寒，是热在外而寒在内；身寒而恶热，是热在内而寒在外。
海藏云：热在内者，调胃承气汤；寒在内者，调中汤丸。
有表证恶风恶寒者，当发。
凡伤寒，宜依四时阴阳、升降、逆顺、刚柔而施治法。气升浮则顺发之；收藏则下之。有汗发热恶风，脉沉缓者，风伤卫，桂枝汤。
无汗，发热恶寒，不当风而自憎寒，脉浮紧者，寒伤荣，麻黄汤。
有汗，发热恶风，脉浮紧，无汗，发热恶寒，脉浮缓，谓之荣卫俱伤，青龙、桂枝麻黄各半汤。
无汗发热，不恶风寒，脉沉洪者，可下之。更详认其厥与不厥，量寒热深浅而治之。
有汗，四肢厥，脉沉微者，名阴厥，四逆汤。
无汗，四肢厥，脉沉微者，名阳厥，大承气汤加腻粉。
如四肢不厥，身热内外皆阳，不动三焦，宜凉药三五服下之。黄芩甘草汤、黄芩白朮汤、黄芩苍朮汤、黄芩栀子汤、连翘饮子、小柴胡汤、八正散、凉膈散、白虎汤、五黄散，此上中下三焦药，宜选用之。
中暑脉虚。背恶寒自汗而渴者，白虎汤。
身凉脉紧，热在内者，急下之。口燥咽干，不大便是。
无汗，身大热者，可发汗，升麻汤、大青膏、天麻膏。
有汗，身大热者，桂枝汤、惺惺散、解肌汤、小柴胡汤、白朮防风汤，可选用之。
发汗者，量四时暄暑燥湿风寒，各宜春凉，夏寒、秋温、冬热而发之。

　　小儿卫生总微论方 【 宋，撰人未详】 

　　　伤寒论

经曰：伤寒者有五，有中风，有热病，有温病，有中湿，有伤寒，其所苦各不同。此五者配入五气，随四时为病。故春风、夏热、秋湿、冬寒、中温，而伤寒则居一焉。其细论在伤寒类证集中。其四时之病、皆谓之伤寒者，乃总概之名也。内热病者，乃盛暑之时，炎热之气中人为病也，又名中暍。湿病者，乃雨露霜雾烟岚水渍湿气中人为病也。小儿无此二病，谓小儿不治家事，未有干办，早卧晚起，不致冲冒故也。外伤风、伤寒、温病，小儿有此三病，谓严寒、厉风、温气无所不至，小儿肌肉脆软，气血柔弱，易为伤之故也。是三病者，其证其脉，不可诊切；儿稍大者，可切脉而别之。伤风之脉阳浮而阴弱也；伤寒之脉，阴阳俱盛而紧濇也；温病之脉，行在诸经，未知何经之动，随其经之所在而取之也。若婴小未能诊切者，但看其形候耳。
伤风者，乃四时八方为厉之风伤人，其候昏睡，呵欠烦闷，口中气热，或自汗恶风，发热，鼻鸣干呕，热多寒少，面光而不惨，手足皆热，烦躁，治当发散。有饮水者，有能食者，有不能食者。其饮水能食者，可微下之，余不可下也。
伤寒者，乃冬时严寒之气伤人，入于腠理，当是之时，壮者气行而已，怯者则着而为病。其即发者为伤寒。至春发者为温病。一云在夏至之前，非时行温气之病。夏发者为热病。一云在夏至之后，非中暍之热病。其候面赤，浑身壮热，头痛体疼，鼻塞声重，清涕欬嗽，寒毛立，气促急，或呕吐白水，寒多热少，面色惨而不舒，手足指末微冷，不烦躁而恶寒。
伤风者不恶寒而恶风，伤寒者不恶风而恶寒。其恶风者当风而乃憎寒也；其恶寒者，虽不当风而亦自憎寒也。以此别之。
治者：若脉洪盛，身体壮热，头痛面赤，四肢暖者，为阳证，宜汗之；若脉微细，身冷，不甚头痛，体疼面青，四肢冷者，为阴证，宜温之。
温病者，四时之间非节候邪气伤人，如春应温而反寒，夏应热而反冷，秋应凉而反热，冬应寒而反温，言此时通行此气，为病无少长略同，故名天行时气，又名时行温病。其候头痛身重，壮热体疼，与伤寒相似，但临时看其脉与其证，以属何经受病，随经而求之为治也。已上三病，通以伤寒为治。邪在外者解之汗之，邪在内者温之下之，当随证按法而行之。钱乙言伤寒男体重面黄，女喘急面赤，各憎寒，口中气热，呵欠烦闷项急，此乃不分伤风伤寒而概言之也。况伤风伤寒，证候传变多端，自有专经可凭。孙真人云：治小儿与大人无异，惟减用汤剂极少耳。更有伤风寒而兼食者，俗呼谓之夹食伤寒也。其候壮热烦渴，鼻塞声重，四肢困倦，眼黄，腹中胀痛，涎唾呕逆，或呵欠烦闷。治者不先攻所伤，但先解表，候表解然后下之，则病与食皆去也；若不顾其表，便以药攻之，多致结痞也。又有因失饥而食寒饮冷，伤于脾胃而中风寒，其候胷膈不快，腹胀而痛，面色唇口皆青，手足逆冷，脉沉细者，此寒伤于脾，浸属太阴。庸工不识，以为胷膈不快，妄用针灸，或便投驶药，则胷膈愈不快而吐利，只一两日间便致危殆，此不明之误，非其治也。所谓伤寒本经药证甚多，难以具述。今采其小儿常所患者之方，及有兼见之证，略为条叙。伤风寒手足冷身热面赤头痛者，此脾怯也，宜先和脾，然后发散。伤风寒自利者，脾虚也，宜先补脾，然后发散。未瘥者先调顺其中，有下证者微下之，有惊者退之。
伤风腹胀而喘者，脾虚也，宜先补脾，去胀定喘；候喘定，然后发散。
伤风寒得下后，大热已退而余热未解者，是下之太过，胃虚而热乘之故也。胃中虚热者，虽是无多，当生胃中津液，津液得生则热自退矣。
伤风寒其热在外者为表病，若未入于里，两解之。夫里虚气逆，热结胷中坚硬而痛者，此为结胷；若但硬满而不痛者，此为痞气；若因饮水得者，则为水结。若三四日外热入于里，则腹满痞，内实有燥粪者，当下之。若热入大肠则为大便结濇不通，若热入小肠则为小便难濇不通，热入大小肠则为大小便不通。热入脾胃，脾胃属土，候于肌肉，热盛蕴蒸于外则为发黄，热熏于心胷则为烦躁，津液耗减者则为发渴，热上冲咽喉口舌者则生疮肿疼痛。有血泄者，血得热则流溢妄行，从鼻出者则为衄血，从口出者则吐血，从大便出者则便血，从小便出者则遗血。若壮热未汗，躁喘鼻鸣，因衄一升数合而热得歇者，病则解矣；若出至二三升者危矣。若热毒积满于内不得时下，致毒乘瘀血，则烦盛发狂。若燠寒昏冒闷乱者，死。若胃有寒气相搏，则呕啘欬逆；若肺有寒相搏，则欬嗽气急；若气怯者传变入阴，则四肢厥逆，面青体冷，下利清谷。并当随证施治。
钱乙论伤风伤寒，疮疹伤食，壮热昏睡，一皆相似，若仓卒未能辨认之间，但与升麻葛根汤、惺惺散、小柴胡汤，此数药通治甚验。
《圣惠》论婴孩伤寒，不可用性燥药发汗，燥加脏腑，热极伤心，则厥逆难治。又不可用性热药，热乃助阳，阳极则阴争，四肢汗出如油，手足或冷或热，多致发狂、颠癎、搐搦，为难治。又不可用性寒药，寒则阳受其冷，则寒热相击，一向叫啼不睡，使热上冲于脑，则头骨缝开为难治。予流落钱塘，就馆于亲豪苏伯正防御家，伯正以医治伤寒名。予常观其用药次第。若小儿伤寒壮热，头痛体疼，脉大鼻塞，声重嚏欬，呵欠恶风憎寒，病在表可汗者，用银白散；热多者甘露散；有食饮宿滞，脾胃不和者，以安胃丸间服；胷膈不快者，以香壳散间服；烦渴饮水，或作寒热者，灵砂散间服；有惊者，天麻防风丸、人参化风膏；涎盛欬嗽者，小珍珠丸。如此施治，随手得愈者，十有八九；余一二者，乃病久传深，或已成变证。方才请召，亦依法调治，乃得痊可。其所用之药，多非古方，性不燥热，率皆温平，是谓晓南北之异地，识寒热之所宜，深通古人治病之大体也。

　　活幼精要 【 明?董凤翀】 

　　　伤寒

凡治伤寒，须别表里。表里不分，汗下差误。表证当汗，里证当下。发表攻里，不易之法。表证属阳，病在六腑。里证属阴，病在五脏。阳盛阴虚，汗之即死，下之当愈。阳虚阴盛，下之即死，汗之即愈。阳虚外寒，阴虚内热，阳盛外热，阴盛内寒。不汗强汗，津溢枯竭。合汗不汗，窍闷闭绝。不下强下，洞泄不禁。合下不下，肿胀闷乱。犯此数者，皆是死证。

古今图书集成医部全录卷四百十八

　小儿风寒门

　　方

五味子汤 【 《千金方》，下同】 　治小儿伤寒病久不除，瘥后复剧，瘦瘠骨立。
五味子十铢　大黄　黄连　黄芩　麦门冬　前胡各六铢　芒硝五铢　石膏一两　甘草　当归各十二铢
右十味(口父)咀，以水三升，煮取一升半，服二合，得下便止，计大小增减之。

莽草浴汤　治少小伤寒。
莽草半斤　雷丸三十枚　蛇床子炒，一升　牡蛎四两　大黄一两
右五味，以水三斗，煮取斗半，适寒温以浴儿，避眼及阴。
又　治小儿卒寒热不佳，不能服药。
莽草　丹参　桂心各三两　石菖蒲半斤　雷丸一升　蛇床子二两
右六味，以水二斗，煮三五沸，适寒温以浴儿，避眼及阴。

雷丸浴汤　治小儿忽寒热。
雷丸二十枚　大黄四两　黄芩一两　苦参　石膏各三两　丹参二两
右六味(口父)咀，以水二斗，煮取一斗半，浴儿，避眼及阴。浴讫，以粉粉之，勿厚衣。一宿复浴。

麦门冬汤　治小儿未满百日，伤寒鼻衄，身热呕逆。
麦门冬十八铢　石膏　寒水石　甘草各半两　桂心八铢
右五味(口父)咀，以水二升半，煮取一升，每服一合，日三。

芍药四物解肌汤　治少小伤寒。
芍药　黄芩　升麻　葛根各半两
右四味，以水三升，煮取九合，去滓分服。期岁以上，分三服。

麻黄汤　治少小伤寒发热欬嗽，头面热者。
麻黄　生姜　黄芩各一两　甘草　桂心　石膏　芍药各半两　杏仁十枚
右八味(口父)咀，以水四升，煮取一升半，分二服；儿若小，以意减之。《古今医统》曰：前方治伤寒头痛发热，腰疼骨节痛，恶寒无汗而喘，以此汗之。盖暖取汗，漐漐至手心足心而止，不须再服。

羌活散 【 《钱氏直诀》，下同】 　治风邪所伤，头目昏眩，痰涎壅滞，肢节烦疼。
羌活　前胡　麻黄　白茯苓　川芎　黄芩　炙甘草　蔓荆子　枳壳麸炒　细辛　石膏　菊花　防风各等分
右为末，每服一二钱，水煎。

大羌活汤
羌活　独活　防己　防风　黄芩　黄连　苍朮　白朮　炙甘草　川芎　细辛各二钱　知母　生地黄各一钱
右为末，每服一二钱，水煎热服。

人参羌活散　治伤寒时气，头疼发热。
人参　羌活　独活　柴胡　前胡　桔梗　茯苓　枳壳麸炒　川芎　天麻　地骨皮　甘草炒，二分
右入薄荷三叶水煎。薛己曰：按前方乃解肌发表，化痰利气之剂。然元气虚者，宜用清肺散。

秘旨清肺散　治感冒发热，鼻流清涕，或欬嗽吐痰。轻者勿药自愈，重者用此轻和之剂。
橘红　半夏炮　桔梗炒　川芎藭各五分　白茯　桑皮蜜炙，各七分　炙草　防风各四分　薄荷　白朮　枯黄芩炒，各三分
右每服二三钱，姜水煎。薛己曰：按前证若风邪退而痰热不止，但健中气则痰自化而病自愈。若专用化痰利气，则中气愈虚，痰热愈甚矣。

败毒散　治伤寒时气，寒热欬嗽。
人参　茯苓　甘草炒　前胡　川芎　羌活　独活　桔梗　柴胡　枳壳麸炒，各等分
右为末，每服一二钱，生姜薄荷水煎。薛己曰：按《秘旨》云：小儿虽有感冒伤风，鼻塞流涕，发热欬嗽，以降痰为主，略加微解。凡散利败毒，非幼稚所宜。或冒轻者，不必用药，候一二日自愈。窃谓前证若手足冷或腹胀，脾虚也，用六君子汤加柴胡、升麻；若腹胀或虚喘，肺虚也，用四君子汤加柴胡、升麻。盖肺虚则腠理不密，外邪易感。发表之后，其邪既去，即补脾肺以实其表，庶无变证矣。

温胃散 【 《育婴家秘》】 　如小儿误服寒凉药过多者，以致脾胃虚弱，胃脘痛，宜服此散主之。
陈皮　黄芪炙，各七钱　缩砂仁　甘草炙　厚朴姜汁炒　益智仁各四钱　白豆蔻仁　泽泻　干姜炮　姜黄各三钱　人参二钱　共细末，每服五分至一钱，水煎去滓，食前温服。

洗心散 【 《类证活人书》，下同】 　治遍身壮热，头目碎痛，背髆拘急，大热冲上，口苦唇焦，夜卧舌干，咽喉肿痛，涕唾稠粘，痰壅，吃食不进，心神躁热，眼濇睛疼，伤寒鼻塞，四肢沉重，语声不出，百骨节痛，大小便不利，麸豆疮，时行温疫，狂语多渴，及小儿天吊风，夜惊，并宜服之。
当归四两，炒　芍药四两，生用　甘草四两，炙　荆芥四两　白朮一两，炒　麻黄四两，去节炒　大黄四两，以米泔水浸一炊间，漉出令干慢炒
右捣罗为细末，每服抄二钱，水一盏，入姜一片，薄荷二叶，同煎至八分，放温和滓服了，仰卧，仍去枕少时。如五脏壅实，煎四五钱匕；若要溏转则热服。

惺惺散　治小儿风热及伤寒时气，疮疹发热。
桔梗　细辛　人参　白朮　瓜蒌根　甘草炙　白茯苓　川芎各等分
右捣罗为末，每服二钱，用水一盏，生姜二片，薄荷二叶，同煎七分服。三岁已下作四五服，五岁已上分二服。凡小儿发热，不问伤风风热，先与此散，数服往往辄愈。

麻黄黄芩汤　小儿伤寒无汗，头疼发热恶寒。
麻黄去节，一两　黄芩炒　赤芍药各半两　甘草炙　桂枝去皮，各一分
右捣罗为细末，每服二钱，滚水调下，日三服。兼治天行热气，生豌豆疮不快，益烦躁昏愦，或出尚身疼热者。

升麻黄芩汤　治小儿伤风有汗，头痛发热恶寒。
升麻　葛根　黄芩　芍药各三钱　炙草一钱半
右剉如麻豆大，每服二钱，以水一中盏，煎至六分，去滓温服。若时行疮痘出不快，烦躁不眠者，加木香一钱五分。

甘露饮子　治胃中客热口臭，不思饮食，或饥烦不欲食，齿龈肿疼，脓血，口舌咽中有疮，赤眼赤脸，目不欲开，疮疹已发未发，并宜服之。
熟地黄　生地黄　天门冬　麦门冬并去心焙　枇杷叶去毛　枳壳麸炒　黄芩　石斛去苗　山茵陈　甘草炙，各等分
右为细末，每服二钱，水一盏，煎至六分，食后临卧，去滓温服。

双丸　治小儿身热头痛，饮食不消，腹胀满，或心腹疼痛，大小便不利，或下重数起，未瘥可再服。小儿蒸候，哺食减少，气息不快，夜啼不眠，是腹内不调，并宜用此丸下之。
甘遂半两　朱砂一钱，另研　麦冬二两半，去心　蕤核去仁，四两半　牡蛎二两，煅　甘草一两，炙　巴豆六十枚，去皮心膜研，新布绞去油，日中晒之白如霜者
右麦门冬、甘草、甘遂、牡蛎四味为细末，入巴豆、朱砂、蕤仁合和捣二千杵，更入少蜜捣和极熟，旋丸。半岁儿服如荏子大一双；一岁儿服如半麻子大，分为一双服；如二岁麻子大一枚，分一双；三四岁者服如麻子大二丸；五六岁者服如大麻子大二丸；七八岁者如小豆大二丸；十岁微大于小豆二丸。常以鸡鸣时服。如至日出时不下者，热粥饮服数合，投之即下，药丸皆双出也。下利甚者，浓煎冷粥饮之便止。

石膏麻桂汤　治小儿伤寒未发热，欬漱头面赤。
黄芩　麻黄一两，去节汤泡　甘草炙　石膏　芍药各半两　桂心一分　杏仁十枚，去皮尖
右七味为散，每服二钱，水一中盏，入生姜二片，煎半盏，去滓服。儿若甚小，以意增减之。

连翘饮　治小儿一切热。
连翘　防风　甘草　山栀子各等分
右件捣罗为末，每服二钱，水一中盏，煎七分，温服。

十物升麻汤　治小儿伤寒变热毒病，身热面赤，口燥，心腹坚急，大小便不利，或口疮，或因壮热便四肢挛掣惊，仍作癎疾，时发时醒，醒后身热如火者。
升麻　白薇　麻黄去根节　萎蕤　柴胡　甘草各半两，炙　黄芩一两　(石卜)硝　大黄　钓滕各一分
右剉如麻豆大，每服三钱，水一盏，煎至七分，去滓下硝，再煎化温服。

六物黄芩汤　治少小腹大短气，热有进退，食不安，谷为之不化。
黄芩　大青　甘草炙　麦门冬　石膏各半两　桂心三钱
右剉如麻豆大，每服三钱，水一盏，煎七分，温服。

五物人参饮　治小儿天行壮热，欬嗽，心腹胀满。
人参　甘草各半两，炙　麦门冬一两，去心　生地黄一两半，如无只用干生地半两
右剉如麻豆大，每服三钱，水一盏，入茅根半握，煎至七分，去滓温服。

八物麦门冬饮　治证同前。
麦门冬三两，去心　甘草炙　人参各一分　紫苑　升麻各二两　贝母一分半
右剉如麻豆大，每服三钱，水一盏，入茅根半握，煎至七分，去滓再入竹沥少许，重煎服。

枣叶饮　治小儿天行五日以后，热不歇者。
枣叶半握　麻黄半两，去根节　淡豆豉一合　葱白切，一合
右件共童子小便二盏，煎至一盏，去滓分二服。

羌活散 【 《婴童百问》，下同】 　治风寒惊热。
羌活　独活　前胡　柴胡　川芎　白茯苓　桔梗　枳壳　人参　地骨皮　天麻各等分　生甘草减半
右剉散，生姜薄荷煎。加麻黄、干葛，薏苡仁，治中风体硬。加蝉蜕，治惊热。

柴胡散　治小儿伤寒无汗有表证，壮热头疼，身体痛，口干烦渴，小便赤，大便秘濇，夹惊腮肿。
石膏　黄芩　甘草　赤芍药　葛根各二钱半　麻黄去节　柴胡各半两
右剉散，三岁儿每服二钱，水一盏，生姜少许，葱白三寸，豆豉一撮，煎至七分，不拘时温服。

三黄散　解伤风热证。
白朮　大黄蒸　赤芍药半两　黄芩三钱　麻黄去节，一钱　桂枝二钱
右(口父)咀，生姜一片，枣二枚，水一盏，煎七分，温服。

抱龙丸　治伤风温疫，身热气粗，痰实壅嗽，常服安神镇惊；亦治疹痘壮热。小儿宜时与服。
胆星一两　天竺黄　雄黄　辰砂各二钱　麝香少许
右为末，煮甘草汁丸樱桃大，阴干薄荷汤吞下。气喘有痰，加杏仁。

竹叶石膏汤　治伤寒表里俱虚，遍身胷烦闷，或得汗已解，内无津液，虚羸少气，气逆欲吐，及诸虚烦伤寒解后；伤寒未解，切不可服。
石膏四两　半夏六钱　人参　甘草各半两　麦门冬去心一两
右(口父)咀，每服三钱，生姜一片，粳米五十粒，煎米熟为度，去滓温服。呕者加生姜三片，竹叶数片。

辰砂七宝散　治小儿壮热，伤风壅热；冶夹惊伤寒，解诸般热；亦治疹痘热；治惊风，定搐搦。
麻黄去节　白朮炒　当归酒洗　赤芍药　生大黄　荆芥穗　前胡去芦　生地黄酒洗　生甘草各半两
右为末，每服三钱。伤风发散，用生薄荷泡汤下。急惊加辰砂，薄荷调下。

薄荷散　治乳下婴儿鼻塞不通，及治夹惊伤寒，变蒸热。
薄荷叶半两　羌活　殭蚕炒　白附子　全蝎　生甘草各一钱半　麻黄去节　天竺黄各一钱
右为末，每服三钱，薄荷汤下。热极生风，加竹沥少许与服。一方，有柴胡、台芎、桔梗、茯苓，无全蝎、殭蚕、天竺黄、白附子。

红绵散　治伤风，欬嗽鼻塞，或流清涕。
全蝎五个，去毒　麻黄去节　殭蚕炒　白芷　川芎　天麻各二钱　生甘草　苏木各一钱
右剉，绵少许煎服。有热加荆芥。一方有大黄。

葱白汤　治头痛不止，身疼渴发热，小便赤黄，脉浮数无汗。
葛根　芍药　知母各半两　川芎一两
右(口父)咀，每服二钱，水一小盏，生姜二片，葱白三枚，煎至七分，去滓热服，出汗。如有汗温服，加甘草。治小儿夹惊伤风，并治发疟头疼。呕者加半夏半两。

羌活汤　解利邪气伤风。
羌活　人参　防风　川芎各一钱
右剉一剂，生姜三片，薄荷七叶，水一盏，煎至七分，不拘时服。一方，加芍药、甘草。

升麻汤　治小儿时行温疫，头痛发热，肢体烦疼，及疮疹已发未发疑似之间；治伤寒中风，憎寒壮热，肢体痛疼，鼻干不得睡；兼治寒暄不时，人多疾疫，乍暖脱着及暑热之忽变阴寒，身体疼痛头重如石者。亦可加柴胡。
升麻　葛根　白芍药　甘草炙，各一钱
右(口父)咀，每服三钱，水一盏，煎至六分，去滓温服。疮疹亦准此服药，身凉止药。加紫苏、茯苓、川芎，名升麻苏叶散。有热加黄芩。无汗加麻黄。咽喉痛加桔梗。发丹，加黑参，效。

解肌汤　治伤寒温病，时行寒疫，头疼项强，畏寒，肢体拘急，骨节烦疼，腰脊强痛，胷膈烦闷，无汗，恶风壮热。
葛根一两　麻黄去节　芍药　甘草各半两　桂枝二钱半
右(口父)咀，每服三钱，水一盏，枣一枚，煎至六分，去滓稍热服，以汗出为度。一方无桂枝。夏月加石膏、知母各一钱。

调中汤　治夏末秋初忽有暴寒，折于盛暑，热结于四肢则壮热头疼，寒伤于胃则下利或血或赤或白，壮热迷闷脉数，宜下之。
大黄七钱半　桔梗炒　藁本　茯苓　甘草　干葛　黄芩　芍药　白朮各半两
右(口父)咀，白水煎，量大小加减服。得快气利壮热便歇，去大黄，加黄连、枳壳，止利尤妙；或加地榆，或加当归皆可。感风加荆芥。秋宜下，当下大黄。

射干汤　治初秋夏月暴雨冷及天行暴寒，其热喜伏于内，欬嗽曲折不可得气息，喉哑失声，干嗽无睡，喉中如梗[梗　原作「硬」，据文义改。]。
半夏汤泡，五钱　生姜泡，四钱　射干　杏仁　甘草炙　紫苑　肉桂　枳实炒　当归　橘皮　独活　麻黄去节汤泡，各二钱
右(口父)咀，每服三钱，水二盏，煎至六分，去滓温服。

半夏桂甘汤　治伏气之病，谓非时有暴寒中人，伏于少阴经，始不觉病，旬月乃发，脉便微弱，咽痛似伤寒，非喉痹之病，次必下利，始用半夏桂甘汤主之，次用四逆散。此病一二日便瘥，古方谓之肾伤寒。
半夏洗　桂心　甘草炙，各二两
右剉如麻豆大，每服三钱，水一盏，煎至六分，放冷，少含细咽之。入生姜三片煎。

五苓散　治伤寒温热病，表里未解，头疼发热，口燥咽干，烦渴饮水，或水入即吐，或小便不利，及汗出表解，烦渴不止；又冶霍乱吐利，燥渴引饮。
泽泻二两半　猪苓　白朮　茯苓各一两半　肉桂一两
右为细末，每服二钱，热汤调下，不拘时，服讫多饮热汤，有汗出即愈。又治瘀热在里，身发黄痘，浓煎茵陈汤下，食前服。疸病发渴及中暑引饮，亦可用水调服。小儿加白朮末少许。如发虚，加绵黄芪、人参末少许。

萎蕤汤　治风温冬温，及春月中风伤寒，发热头疼，咽干舌强，胷腹满，腰脊强。
萎蕤三钱　石膏一两　白薇　葛根　羌活　麻黄　川芎　杏仁去皮尖　炙草　木香各半两
右(口父)咀，每服三钱，水一盏，煎至八分，去滓温服。

七宝散　治时气头昏体热，此药大人可服，小儿乳母服。
紫苏　香附炒，各三两　陈皮　甘草炙　桔梗　白芷　川芎各一两
右(口父)咀，每服二钱，水半盏，姜一片，枣一枚，煎三分，去滓服。有热，加葛根、升麻、荆芥。

柴胡石膏汤　治时行瘟疫，壮热恶风，头痛体疼，鼻塞咽干，心胷烦满，寒热往来，痰热欬嗽，涕唾稠粘并疗之。
黄芩三两　升麻二两半　石膏　前胡　赤芍　干葛　柴胡各五两　荆芥穗　桑白皮各三两
右为粗末，每服二钱，水一盏，生姜二片，淡豉十粒，煎至七分，去滓稍热服。小儿分作三服，量大小加减，不拘时候。无汗，加麻黄、半夏、北五味。

葛根汤　治太阳病项强兀兀，恶风无汗，不恶寒，刚痓。
葛根四两　麻黄　肉桂各一两　生甘草　芍药各二两
右剉，每服五钱，水一盏半，入生姜五片，枣二枚，煎七分，去滓服，取微汗为度。

柴胡散　治小儿伤寒无汗，有表证，壮热头疼，身体痛，口干烦渴，小便赤，大便秘，夹惊腮肿。
柴胡半两　石膏　黄芩　生甘草　赤芍药　麻黄去节，各二钱半
右剉，每服三钱，葱白三个，姜一片，水一盏，煎服。

桂枝麻黄各半汤　治太阳病，得之八九日，如疟状，发热恶寒，热多寒少，其人不呕，清便，欲自可，一日二三度发，脉微缓者欲愈也；脉微而恶寒者，此阴阳不升，更发汗更吐下也；面赤色者，未欲解也，以其不能得少汗出，身必痒。
桂枝八钱　芍药　生姜　甘草　麻黄各半两　杏仁去皮尖十四个　大枣二个
右(口父)咀，每服三钱，水一小盏，煎八分，去滓温服。

小承气汤　冶太阳病，吐下后发汗而微烦，小便数，大便坚，宜。阳明病，若汗出多而微恶寒，为外未解，无潮热，不可与之；若腹满不大便，可少少与之。
大黄微炒　枳实炒，各一两　厚朴制，半两
右(口父)咀，煎。阳明病潮热，大便微硬，可与大承气汤，不硬者不可与之。若不便六七日，恐有燥屎。欲知之法，少与小承气汤，腹中转失气者，此有燥屎也，乃可攻之；若不转失气者，必先硬后溏，不可攻之，攻之必腹满不能食也。欲饮水者，与水则哕，其后发热者，必大便硬而少也。以小承气汤和之，不转失气者，不可攻也。

大承气汤　治刚痓胷满内实，口噤咬牙，大热渴，大便秘濇。
大黄　芒硝各半两　厚朴姜炒　枳实各一两
右判，每服三钱，姜三片，水一盏，煎七分，空心服。

四顺饮　治小儿血脉壅实，脏腑生热，颊赤多渴，五心烦躁，睡卧不安，四肢惊掣；及因乳哺不时，寒温失度，令儿血气不顺，肠胃不调，小便少，大便濇；或温病迟滞，欲成伏热；或壮热不歇，欲发惊癎。又治风热结核，头面疮疖，目赤咽痛，疮疹毒一切壅滞，并宜服之。
赤芍药　当归　生甘草　大黄各一两
右剉散，三岁以上每服二钱，水一盏，煎至七分，作两服。一方，名四顺散，加薄荷二叶为引。欲利小便，加白茯苓。虚热加甘草。不利加大黄。冒风邪加去节麻黄。中风体强，眼睛上视，加独活。量儿大小虚实加减，微溏利为度。

小柴胡汤　治伤寒温热病，身热恶风，颈项强急，胷胁满痛，呕吐哕逆，烦渴，寒热往来，身面皆黄，小便不利，大便秘濇；或过经不解；或潮热不除；及瘥后劳复发热，疼痛烦热；经血适来适去，寒热如疟。
人参　甘草炙　黄芩各三钱　柴胡八钱　半夏汤泡七次，焙干，二钱半
右剉散，每服二钱，水一盏，生姜三片，枣一枚，煎七分，去滓温服，不拘时。

桂枝汤　治太阳中风，阳浮而阴弱，阳浮热自发，阴弱者汗自出，啬啬恶寒，翕翕发热，鼻鸣干呕者。
桂枝去皮　生姜　芍药各一两半　炙草一两　枣子六个
右为饮子，每服三钱，水一盏，煎至八分，去滓，大小加减。服须臾，嗓热粥一盏以助药力，温覆，令一时许。通身热微，微似有汗者，加减桂枝汤。自西北二方居人，四时行之，无不应验。江淮间，惟冬及春可行。自春末及夏至已前，桂枝证，加黄芩一分，谓之阴旦汤。夏至后有桂枝证，可加知母半两，石膏一两，或升麻一分。若病素虚寒者，止用古方，不在加减也。戒曰：桂枝最难用。虽云表不解，可发汗，宜桂枝汤，须是病人常自汗出，小便不数，手足温和，或手足指梢作微冷，少须却温，身虽微似烦而又憎寒，始可行之。若病人身无汗，小便数，或手足冷不恶寒，或饮酒家不喜甘者，慎不可行桂枝也。仍有桂枝证，服汤已，无桂枝证者，尤不可再与。

桂枝加芍药汤　治太阳病，反下之，因腹痛，是有表复有里，宜服。
桂枝　生姜各一两半　芍药三两半，利者先煎　大枣六个　甘草炙，一两
右(口父)咀，水煎，加减服。痛甚者加大黄，大实者加一两半，羸瘦虚弱者减之。

桂枝加大黄汤　治太阳病，反下之，因腹满痛，属太阴，桂枝加芍药主之；大实痛者，桂枝加大黄汤主之。
桂枝去皮，一两　白芍药一两半　甘草炙　大黄羸者减之，各半两
右(口父)咀，每服三钱，水一盏，姜一片，枣一枚，煎服。

四逆汤　治阴证伤寒，自利不渴，呕哕不止，吐利俱作，小便或濇或利，脉微欲绝，腹痛胀满，手足厥冷，或欬或悸，内寒外热，下利清谷，四肢沉重，或汗出热不解，内拘急，身疼痛而恶寒者，用此方治之。
干姜一两半　附子一个，生用　生甘草一两
右(口父)咀，每服三钱，用水一盏，煎七分，不拘时冷服。

理中汤　治脾胃不和，中塞上冲，胷胁逆满，心腹(疒丂)痛，痰逆恶心呕吐，心下虚烦痞满，膈塞不通，饮食减少，短气羸困。温中逐水，止邪汗，去湿。泄泻注下，水谷不分，腹中雷鸣；伤寒时气，里寒外热，霍乱吐利，手足厥伶，胷痹心痛，逆气短气，寒多不饮水吐者。
人参去芦　白朮　干姜炮，各三两　炙草一两半
右(口父)咀，每服三钱，水一盏，煎六分，去滓带热服，空心食前；或研细末白汤调下。腹痛者，加人参一两半。寒多，加干姜一两半。渴者，加白朮一两半。脐上筑者，肾气动也，去白朮，加肉桂四两。吐多者，去白朮，加生姜三两。下多者，还用白朮。悸者，加茯苓二两。或四肢拘急，腹满下利转筋者，去白朮，加附子一个生用，末之，蜜丸如鸡子黄大，名理中丸，又名调中丸。治厥阴脏寒，蚘上入膈，吐长虫，或胃中虚冷，因发汗故吐虫。先服理中丸，或加枳实、茯苓，蜜丸。治伤寒结胷欲绝，心膈高起，实满作痛，手不得近，并用热汤化下。

大柴胡汤　治伤寒十余日，邪气结在里，往来寒热，邪实太盛，大便秘濇，腹满胀痛，谵语，心中痞硬，饮食不下，或不大便五六日，绕脐刺痛，时发烦躁；及汗后如疟，日晚发热，兼脏腑实，脉有力者可服。
柴胡去芦，八钱　黄芩炒　赤芍药各三钱　枳实去穰麸炒，五钱　半夏泡七次切片焙，半两
右剉散，姜枣煎加减服之。欲下，加大黄半两。

阴旦汤　治伤寒肢节疼痛，内寒外热虚烦。
肉桂二两　炙甘草一两　干姜炮　芍药　黄芩各一两半
右(口父)咀，每服三钱，水一盏，枣一个，同煎，去滓温服，覆令少汗。

白虎加人参汤　治伤寒，若吐若下后，七八日不解，热结在里，内外俱热，时恶寒，大渴大汗，烦渴不解，脉洪大者。
石膏四两，研细　知母一两半　粳米一合　人参　炙甘草各半两
右(口父)咀，每服三钱，水一盏，煎六分，米熟为度服。

小建中汤　治伤寒阳脉濇阴脉弦，法当腹中急痛，先与小建中汤。
桂枝一两半　芍药三两　炙草二两　胶饴半升
右(口父)咀，每服三钱，水一盏，生姜三片，枣一枚，煎六分去滓，下胶饴两匙许，再煎化，温服，日三夜二。尺脉尚迟，再作一剂，加黄芪末一钱。

玉露散　凉心经，解诸热。治口燥咽干，烦渴躁啼，小便闭。
寒水石　石膏水飞，各一两　生甘草三钱
右为末，每服半钱，麦门冬泡汤化下，汤使随意。加辰砂、金箔，名桃红散，亦治急惊。一方入栀子仁，名金莲散。一方加滑石，名玉真散。汤氏治小儿秋夏伏暑，多烦热，吐黄涎，头额温，五心热，小便赤少，或干哕无物，服香薷散，又服玉露散，生姜汁和白汤调下，独用姜汁，一服而止。

脱甲散　治婴孩小儿伤寒体热，头目昏沉，不思饮食，夹惊夹食，寒热，大小便闭濇，或赤或白，烦躁作渴，冷汗妄流，夹积伤滞，膈满胀急，青黄体瘦，日夜大热；及疗伤风、伤寒、伤暑，惊癎，客忤，筋骨肾脏疳气等热，并宜服之。
当归酒洗　白茯苓　龙胆草去芦，各三钱　人参去芦　柴胡　川芎　知母去毛，各二钱　甘草炙，四钱
右为末，每服一钱，水一盏，连须葱白一寸，煎至半盏，温服，不拘时。此方散热，扶表救里。表虚令汗不妄行，里热令气不闭结。外即通关，内即开渠。通关流行经络，开渠不壅脏腑。热在表里之间，施无不可。

葶苈丸　治食乳冲脾，欬嗽伤风，面赤痰盛，身热喘嗽急促，化痰宽气进食。
葶苈子隔纸略炒　汉防己　黑牵牛略炒　杏仁去皮尖双仁者，同干面炒黄，别捣，各一两
右为末，研入杏膏拌匀，取蒸枣肉和，再捣为剂，丸如麻子大，每服五丸至七丸，淡姜汤下，乳食后，或临睡夜服。量大小加减。

麻黄汤　治伤寒头疼发热，身痛恶风无汗而喘。又治太阳病脉浮紧，无汗发热，身疼痛八九日不解，表证仍在，此当发其汗。服药已，其人烦热目瞑剧者，必衄，衄乃解。所以然者，阳气重故也。
甘草生用，半两　麻黄去节，二两　桂枝一两　杏仁去皮尖，三十个
右(口父)咀，每服三钱，水一盏，煎八分，去滓大小加减服，被覆取汗。夏至后，须加知母、石膏各一两，黄芩八钱。盖麻黄性热，夏月温之，必有发黄发斑之失。凡伤寒热病，药性须凉，不可太温。惟冬及春或病人素虚寒者，乃用正方，不在加减例。

甘桔汤　治风热毒气，上攻咽喉，咽痛喉痹。肿塞妨闷，及肺壅欬嗽，咯吐脓血，胷满振寒，咽干而渴，时出浊沫，气息腥臭，久久吐脓，状如米粥。
桔梗　生甘草各二两
右为粗末，每服二钱，水一盏，煎至七分，去滓，食后温服。加荆芥、防风，名如圣汤。热甚加黄芩。

泻白散　化痰止嗽，宽气进食。
地骨皮　桑白皮炙，各一两　甘草炙，半两
右剉，每服二钱，水一盏，粳米一撮煎，米熟为度。

白饼子　治小儿夹食伤寒，其证发热呕吐，亦有疼肚者，嗳气辨得分晓，先用此药一服，推下食积，却用
平和药发散调理，如惺惺散、加减参苏饮皆可服，却不可服冷药。
滑石　天南星　半夏各一钱　轻粉五分　巴豆二十四个，去皮膜，用水一升煮干研细
右三味，捣罗为末，入巴豆霜，次入轻粉，又研匀，却入余药末，令匀，糯米饮丸如菉豆大，量小儿壮瘦虚实用药。三岁以下，每服三丸至五丸，紫苏汤空心下。忌热物。若三五岁儿壮实者，不以此拘，加至二十丸，以利为度。

麦煎散　治小儿夹惊伤寒，吐逆壮热，表里不解，气粗喘急，面赤自汗，或狂语惊叫，或不语无汗；及瘾疹遍身赤痒，往来潮热，时行麻痘疹子，余毒未尽，浑身浮肿，痰涎欬嗽；或变急慢惊风，手足搐弱，眼目上视，及伤风头疼，并治。一方无地骨皮、赤芍药、滑石、知母。有钓藤、桔梗、川芎亦可。
滑石　地骨皮　赤芍药　石膏　白茯苓　杏仁　知母　生甘草　葶苈子　人参各半两　麻黄去节，一两
右为末，每服一钱，麦子煎汤调下。如初生芽儿感冒风冷，鼻塞身热，喷嚏多啼，每一字用麦子煎汤调下。有热加大黄。

九宝饮　治小儿嗽，是肺脏感寒，须是表散了，却服嗽药。
麻黄去节　薄荷　大腹皮　紫苏　陈皮　杏仁各一两　肉桂　桑皮炙　枳壳各半两　生甘草二钱
右(口父)咀，生姜乌梅煎。冷证去薄荷，热证去肉桂。

华盖散　治肺感寒邪，欬嗽上气，胷膈烦满，项背拘急，声重鼻塞，头目昏眩，痰气不利，呀呷有声。
麻黄　苏子炒　桑皮蜜炙　杏仁去皮尖炒　赤茯苓　陈皮去白，各半两　炙甘草一钱
右为末，每服一钱，水一盏，煎五分，去滓，食后服。

细辛五味子汤　治肺经不足，胃气怯弱，或冒风邪，或停寒有饮，欬嗽喘息，不得安卧，胷满迫塞，短气，减食干呕，作热，欬唾结痰，或吐涎沫，头目昏眩，身体疼重，语声不出，痛引胷胁，不问新久，并宜服之。
细辛　半夏汤泡　乌梅去核　甘草炙，各一两　罂粟壳去蒂炒，一两五钱　北五味子三两　桑白皮炒，二两
右(口父)咀，每服二钱，水一盏，生姜一片，煎六分，服。

金星丸　治小儿风热壅盛，喉中痰鸣，嗽喘气粗，面颊红，腮赤肿疼，咽喉壅塞，目开不得，多眠发热，狂言，烦躁多渴，则生惊风，大便不通，小便如血，诸般热壅疮痍烦噪，并宜服之。
川郁金　雄黄各二钱半　巴豆七粒，去油腻粉半钱
右为末调匀，酢糊为丸麻子大，薄荷泡汤吞下。

百部丸　治小儿肺寒欬嗽，微喘有痰。
杏仁四十个去皮尖，微炒煮三五沸研　百部炒　麻黄各三两
右为末，炼蜜为丸如芡实大，热水化下。仲阳加松子仁肉五十粒，胡桃仁十个为丸，含化。《幼幼方》加甘草。

生犀散　治欬嗽，解时气，痰逆喘满，心忪惊悸，风热。
杏仁炒　人参　桔梗各二钱　前胡一钱半　半夏　五味　茯苓　生甘草各一钱
右(口父)咀，生姜薄荷煎。有热加羌活，或加麻黄。

天麻定喘散　治小儿喘嗽惊风。
明天麻　防风　羌活　生甘草　半夏曲　桔梗各一两　白朮　川芎各半两
右(口父)咀，每服二钱，水一盏，麦门冬十四个，煎至七分，食后服。有热去白朮，加芍药、枳壳。

小青龙汤　治伤寒表不解，恶寒体热，水停心下，干呕发热，欬嗽喘急；又主肺胀胷满，鼻塞清涕，欬逆上气，喘鸣怕寒。仲景曰：治表不解，心有水气，干呕发热而嗽，或渴或利，或小便不通，或噎，小腹胀满。
麻黄去节，一两　赤芍药　半夏炮　干姜　甘草炙　桂枝去皮净，各三钱　北五味子　细辛各半两
右(口父)咀，每服三钱，水一盏，煎七分温服。微利者去麻黄，加荛花如弹子大，炒令赤色。若噎者去麻黄，加附子半钱炮。若小便不利者，去麻黄，加茯苓一两。如喘者去麻黄，加杏仁半两去皮尖。若渴者，去半夏，加瓜蒌根一两半。

柴胡石膏汤　治时行瘟疫，壮热恶风，头痛体疼，鼻塞咽干，心胷烦满，寒热往来，痰实欬嗽，涕唾稠粘。
柴胡五两　黄芩三两　半夏　甘草各二两半　石膏一斤　知母六两　粳米六合
右剉，每服二钱，水一盏，生姜二斤，淡豆豉十粒，煎至七分，去滓稍热服。小儿分作三服，不拘时。无汗，加麻黄、半夏、五味子。

天麻防风丸　治一切惊风，身体壮热，多睡惊悸，手足抽掣，精神昏愦，欬嗽痰涎不利，及风温邪热，并宜服之。
明天麻　防风　人参　辰砂研飞　雄黄　甘草炙，各一钱　麝香　牛黄各一分　全蝎炒　殭蚕炒，各半两
右为末，炼蜜丸如梧桐子大，每服一丸至二丸，薄荷汤下，不拘时。

化风丹　凉风化痰，退热定搐。
胆星　羌活　独活　防风　天麻　人参　川芎　荆芥　粉草　全蝎各一两
右为末，炼蜜丸如芡实大，每服二丸，薄荷汤下。一方加辰砂、麝香各半两。

金沸草散　治伤风痰盛，头目昏痛，颈项强急，往来寒热，肢体烦疼，胷膈满痛，欬嗽喘逆，涕唾稠粘，及时行寒疫，壮热恶风。
荆芥穗四两　前胡　麻黄去节　旋覆花　甘草炙，各三两　半夏制　赤芍药各一两
右剉，每服二钱，水一盏，生姜二片，枣一个，煎六分，去滓温服，不拘时。有寒邪，则汗出恶风，加杏仁、五味。
又　治伤寒，中脘有痰，令人壮热头疼，脉紧急，时发寒热，皆类伤风，但不头疼为异耳。
前胡　旋覆花各三两　荆芥穗四两　赤茯苓　细辛　甘草炙　半夏洗净，姜汁浸制切，各一两
右为末，每服一钱，水一盏，生姜一片，枣二个，煎六分，去滓热服，未愈再服。

三拗汤　治感冒风邪，鼻塞声重，语音不出；或伤风伤冷，头疼目眩，四肢拘急，欬嗽多痰，胷满气短。
麻黄不去节　杏仁不去皮尖　生草生用，各等分
右(口父)咀，每服三钱，水一盏，生姜三片，煎至六分，去滓温服，取汗为度。一方加荆芥、桔梗。嗽甚，加五味子、细辛各减半。一方，麻黄去节，杏仁去皮尖，甘草炙，名三和汤，治喘嗽尤妙。有热加前胡。伤风加荆芥。有痰加半夏。

和解汤　治小儿四时感冒寒邪，壮热烦躁，鼻塞多涕，惊悸自汗，肢体疼痛，及疮疹已发未发，皆可服。
羌活　防风　川芎　人参各一两　干葛　升麻　生甘草　芍药各半两
右(口父)咀，每服三钱，水一盏，生姜一片，枣一个，煎至六分，不拘时服。无汗加麻黄。欬嗽者，加杏仁、五味子、桔梗。

藿香正气散 【 《局方》】 　治小儿伤寒吐利。
藿香　白朮　厚朴　陈皮　半夏　白茯　白芷　桔梗　大腹皮　苏叶　甘草
右(口父)咀，入生姜三片煎，徐徐服之。如发汗，用苍朮，去白朮。

补阳汤 【 《医学纲目》】 　治小儿初冬间大寒证，明堂青脉，额上青黑，脑后青络高起，唇青，舌上白滑，喉鸣而喘，大便微青，耳尖冷，眼濇，常常泪下出，仍多眵，胷中不利，卧而多惊，无搐即寒。
柴胡　升麻　麻黄　归身各三钱　地龙五钱　蝎梢少许　生地　吴茱萸各五分　黄芪二分　陈皮一分　葛根　连翘　黄蘗　甘草各一钱
右为粗末，作一服，水一盏，煎法如常。乳食后热服，始渐喜睡，精神出，气和顺，乳食旺。

银白散 【 《卫生总微》，下同】 　治伤寒壮热，头痛体疼，脉大腹胀，发汗夹惊者，皆可服。
寒水石半斤，煅熟
右研极细，入炒姜黄一钱半，研匀；如淡即添入些小，以红颜色为度，每服一钱，生姜汤调下。未能饮者，
稠调抹口，以乳汁送下，无时。

甘露散　治伤寒壮热，头疼体痛，解表发汗，及热多者。
桂府滑石二两，研细　甘草半两
右共末拌匀，每服一钱，浓煎萝卜汤调下。一方有防风半两。

香壳丸　治伤寒心胷满闷不快。
橘皮去穰不拘多少
右为细末，每服一钱，生姜汤调下，乳前食。

小珍珠丸　治风壅痰实，利咽痛，除欬嗽，止烦热，清头目。
半夏汤洗七次，焙干为末　白矾火枯研末　寒水石煅通赤，出火毒，研末，各一两
右拌匀，细面糊和丸，黄米、麻子、菉豆三等，每服五、七丸至十丸，温生姜汤下，食后，量大小加减与服。

欢喜散　故伤风寒，发热头痛，无汗恶风：或温热鼻塞清涕，泪出嚏喷。
防风　人参　炙草　天麻　前胡各二钱半　细辛　柴胡各一钱半　白茯苓　桔梗各二钱　枳壳麸炒，三钱半　川芎三钱
右为细末，每三岁以上抄一钱，水六分，薄荷两叶，同煎三两沸，通口服，无时。

红绵散　治伤风寒及夹惊，取汗。
麻黄去根节　全蝎炒　大黄纸裹煨熟切焙　炙甘草　白附子　苏木剉炒　生天麻各一分
右为细末，一岁下儿服一字，以上儿半钱，四五岁一钱，水一小盏，以绵少许裹药煎之，至绵红色，即去绵温服。

坯煎散　治伤风寒，夹惊潮发，头痛体热，欬嗽，手足冷。
麻黄去根节，半两　人参　茯苓　殭蚕去丝嘴　全蝎　天麻　白附　炙草各一分　朱砂二钱　川乌炮去皮尖，一钱半
右为末，每服半钱至一钱，水五分，坯子胭脂一豆大，薄荷两叶，葱白一寸，同煎至四分，放温服，不拘时。

千金丸　治伤寒伤风，夹惊夹食，取微利。
朱砂　腻粉各一钱　全蝎　白丁香各七个　麝香半钱
右为末，白饭和丸萝卜子大，薄荷汤下，一岁儿三丸，量大小加减无时。

茯苓散　治伤寒数日，胷膈不利，调中养胃。
赤茯苓一两　陈皮三分　桔梗去芦，一两　炙甘草半两
右为末，每服一钱，水六分，入生姜二片，煎至四分，温服无时。

枳实散　治伤寒已汗未汗，卒胷膈痞痛。
枳实麸炒黄，不拘多少
右为末，每服一钱或半钱，米饮调下，无时。

竹沥汤　治伤寒数日，烦躁不解。
竹沥不拘多少
右用新汲水，加竹沥多少，盏内和匀，服无时。

真珠散　治伤寒口干，心神烦躁。
真珠研末　龙脑丸　牛黄研，各半钱　瓜蒌根　茯神　朱砂研，各一分　牙硝　寒水石煅，各半分
右为末，每服半钱，蜜水调下，无时。

秦艽煎　治伤寒，心神烦噪，口干烦渴。
秦艽半两，去芦
右细剉，用牛乳半盏，煎至六分，去滓放温，三四分服，无时。

藕汁蜜　治伤寒烦渴。
生藕捣取汁半盏
右入蜜一钱，调匀，服无时。

葛根汤　治伤寒发热烦渴。
葛根　人参各半两　麦门冬去心　白茯苓　炙甘草　泽泻各一分
右为末，每服半钱，或一钱，水半盏，薄荷两叶，煎至四分，去滓温服，无时。

百合散　治伤寒腹中满痛。
百合炒黄，半两
右为末，每服半钱，或一字，米饮调下，无时。

黄芩散　治伤寒五六日，大便不通，热躁闷乱。
黄芩　枳壳去穰麸炒　大黄　大腹子各半两
右为粗末，每服一钱，水半盏，煎至四分，去滓服，不拘时。

犀角散　治如前。
犀角屑　大黄炮　柴胡各半两　人参一分　(石卜)硝　甘草各半分
右为末，每服半钱，水五分，入枣一个，煎至四分，去滓温服，量大小加减。

石燕散　治伤寒小便不通，小腹胀满。
石燕火煅为末
右用葱白汤调下一字，以通为度，无时。
又方
萱草根
右煎汤，调五苓散服之，乳前食。

葛根汁　治伤寒衄血不止。
生葛汁一小盏，
右分三四服即止，无时。

立应散　治如前。
蒲黄　干葛根末　石榴花焙干末，各一分
右为细末，每服半钱或一字，生地黄汁调下，并二三服止，无时。
又方
蒲黄炒黑
右为末，每服半钱或一字，新汲水调下，无时。

金汁蜜　治伤寒衄血，数日不止。
生地黄汁　川蜜各小半盏　蒲黄半两
右和匀，微炒过，每服半盏，或少许，无时。

神白散　治伤寒。吐血，衄血，咯血，大小便血。
槐花一分，微炒　腻粉半两
右同为细末，每服一钱或半钱，煎柳枝汤放温调下。如修合不及，但以柳枝为末，新水调下方可。

香墨丸　治伤寒衄血，儿小不能服散药者。
好细墨为末
右以鸡子清和丸黍米大，每用七丸，饮下或灌之。

地黄汁　治伤寒吐血，心胷不利，烦渴不已；亦治衄血。
生地黄杵绞取汁
右，量儿大小与之。

麦门冬汤　治伤寒欬嗽喘息。
麦门冬　(艹款)冬花　人参　紫苑洗焙，各一两　桂心半两　甘草一分
右为末，后入杏仁二十枚，麸炒去皮尖，研细拌匀，每服一钱，水一盏，生姜二片，煎至六分，去滓温服，无时。

一捻金散　治伤寒风热欬嗽。
白殭蚕去丝嘴，一钱　甘草半两　延胡索一分
右为细末，每服一捻，虀汁调下，无时。

润肺散　治伤寒鼻塞，涎壅欬嗽，肺气不利，语声不出。
麻黄去根节　人参去芦　杏仁麸炒去皮尖　贝母麸炒黄，各一两　炙草半两　陈皮一分半　桔梗去芦　阿胶蛤粉炒，如珠子大，各一分
右为末，每服一钱，水八分，煎至六分，去滓温服，无时。

赤芍药散　治伤寒阳证欬逆。
赤芍药不拘多少，沸汤浸七遍，每遍以瓦盆盖少时，数足取出，炒燥为末　每服一钱，豆豉三粒，生姜一片，水七分，煎至五分，放温服，无时。

荜良汤　治伤寒，寒多欬逆。
荜澄茄　良姜各等分
右为末，每服一钱，水六分，煎数沸，入酢少许，搅匀带热服。

灵砂膏　治伤寒脉数，热入胃，呕吐。
泽泻二两半　肉桂一两　猪苓　赤茯苓　白朮去芦，各一两半　朱砂细末，一钱
右为末，炼蜜和膏鸡头大，每服一丸，生姜自然汁化破与服。只末用，便是五灵散。亦治发热烦渴饮水，水入即吐，或小便不利。积热在里发黄，浓前茵陈蒿汤调下。余病饮调。

四味人参汤　治伤寒脉迟，胃冷呕吐。
干姜炮　黄芩　黄连去须　人参各等分
右为粗末，每服一钱，水六分，煎至四分，去滓温服，无时。

附子姜朴丸　治伤寒，寒多呕吐，手足厥冷。
附子炮去皮脐，半两　干姜炮　厚朴姜制，各一分
右为末，糊丸麻子大，每服五七丸，米饮下无时。

半夏汤　治伤寒呕逆，不下乳食，及干啘欲死。
半夏半两，汤泡七次　生姜一两
右同剉碎焙干，每服一钱，水一盏，煎至五分，去滓时时与服，无时。

芦根饮子　治伤寒干啘，及反胃呕吐。
生芦根切碎　青竹茹各二合　糯米半合　生姜半两
右(口父)咀，先以水一升，煮千里鞋底，取半升澄清，下药再煮，取二三合，随意服，量大小加减。

三黄散　治伤寒发黄。
川大黄半两，剉微炒　黄芩　黄连各一分
右为末，每服半钱，水六分，煎半去滓，温服无时。

大麦苗汁　治如前。
大麦苗捣烂
右，绞汁与服。小麦苗亦得。

人参柴胡饮子　治体虚伤于寒邪，浑身壮热，头目昏重，项背拘急，肢体疼痛，干哕呕逆，或作寒热，发歇无时，烦渴不食。
人参　柴胡　白朮　白茯苓　青皮　桔梗　麦冬　川芎　白芍药　炙甘草　桑白皮　升麻各等分
右为末，每服一钱或二钱，水一盏，乌梅一个，同煎至六分，量大小分服，无时。

鸡白调散　治伤寒伤风，发寒热似疟，久不瘥，渐变骨间蒸热。
朱砂　枯矾　铁华粉　粉霜　铅白霜各一钱　轻粉　白附子各二钱　蝎梢六个　龙脑　麝香各少许　右为末，每服半钱，入鸡子白、井花水，共约一茶盏，调匀服，无时。

茵陈散　治伤寒发黄，不可下。
茵陈一两　白朮　甘草各半两
右为散，每服半钱，沸汤调下。小便不利者，加茯苓一两。

绛雪丹　治伤寒五六日发黄，小便不利，烦躁热闷，饮水烦躁不解。
朱砂半两研　水飞硝石二两研　龙脑少许
右同研匀细，白米和丸，鸡头子大，沙糖水化下，量大小服。

商陆散　治伤寒，咽喉肿痛。
商陆根切碎杵烂
右炒熟，用手帕子裹熨患肿处，冷即易之。

甘桔防风汤　治伤寒咽喉肿。
桔梗一两，米泔浸焙用　甘草　防风各二两，炒
右为末，每二钱，水一盏，煎六分，放温冷，细细呷服。

黄蘗蜜　治伤寒热毒，口舌生疮赤烂。
黄蘗去粗皮
右用蜜渍一宿，微煎过含之，咽汁勿绝，或以黄蘗为末，同煎膏含之。

黄芩汤　治伤寒口舌诸病，舌黄、舌黑、舌肿、舌裂、舌上生芒刺、舌上出血，皆治；亦治鼻衄。
黄芩三钱　赤芍药　炙甘草各二钱
右(口父)咀，每二钱，水一盏，煎至六分，去滓温服。

胜金锭子　治伤风结胷气痞。
大黄半两　枳壳去穰麸炒黄净，一两
右为细末，炼蜜和剂，捏作饼子，如小钱大。结胷者，用芒硝半钱，用生姜水化半饼或一饼，服之。痞气者，煎陈皮汤化下，无时。

生熟散　治伤寒结胷硬痛。
草乌头二个，一生一炮
右同为末，生姜自然汁和匀为丸，如鸡头子大，每一丸，用蜜汤化下。

苦参酒　治伤寒热毒，结在胷膈，六七日垂死。
苦参半两
右剉碎，用酒一盏，煎至半盏，去滓放温，分三四服，连并服之，须臾吐出羊胆汁，立愈。

黄连汤　治伤寒，热入肠胃，下痢脓血。
黄连二两　黄蘗俱微炒　阿胶各一两，蛤粉炒　栀子仁半两
右为粗末，每服一二钱，水六分，煎至四分，去滓温服，无时。

栀子仁汤　治伤寒热毒，攻于肠胃，下赤汁，或如烂肉鸭肝，壮热腹痛。
栀子仁二十一个　豉二合　薤白一握，切
右以水二大盏，同煎至一盏，去滓，量大小，分作数服，无时。

乌仙散　治阴证伤寒，四肢厥逆。
川乌不拘多少
右以童便浸，不计日数，直至浸脱皮时，用水洗净切碎，晒至八分干；便以纸袋盛，悬于当风处，用时旋取为未，腊茶调下半钱，量大小及病势与之。

烧附散　治伤寒阴盛隔阳，身冷厥逆，脉沉细而烦躁体冷。
大附子一枚，半两重者
右入急火烧，微存中心二三分取出，用磁器合盖，放冷为末，更入腊茶末一钱，同研匀细，每服半钱，水一小盏，蜜少许同煎半盏，去滓温服。服讫，须臾躁止得睡，汗出而解。一方烧附末，每一字或半钱，酒调下，频服取汗出瘥。小儿本怯者，最宜服。

玉女散　治伤寒，汗后潮热日发，诸药不效。
川乌一两，火炮去皮脐
右为细末，每服一钱或半钱，水一盏半，入生姜一片，枣一枚，煎至四分，温服无时。

人参化风膏　治风癎发搐，涕欬无时。
天麻一两，酒浸　全蝎十四个，微炒　殭蚕微炒　人参　川芎　白附子各半两　羌活　独活　防风各一钱
右为细末，炼蜜丸如皂子大，每服一丸，荆芥汤化下，量大小与之，无时。

黑龙散　治小儿伤寒在表，服冷药，寒伏于中，危困不得汗。
麻黄　竹茹　苏木　乌龙土乃火团也，各一分　蝎梢二十一个
右为末，每服半钱，水五分，煎至三分，温服无时。

　　单方

治小儿伤寒：用葛根汁、淡竹沥各六合，相和，二三岁儿分三服，百日儿斟酌服。 【 《千金方》，下同】 

治小儿时气，桃叶三两捣，以水五升，煮十沸，取汁，日五六遍淋之；若复发烧，雄鼠屎二枚，水调服之。

小儿流涕是风寒也。白芷末、葱白，捣丸小豆大，每茶下二十丸；仍以白芷末，姜汁调涂太阳穴，乃食热葱粥取汗汁。 【 《圣惠方》】 

治小儿吹乳胃寒：白豆蔻仁、缩砂仁各十四个，生甘草、炙甘草各二钱为末，常掺入儿口中。 【 《得效方》】 

小儿风寒烦热，有疾不省人事：荆芥穗半两焙，麝香、片脑各一字为末，每茶服半钱。大人亦治。 【 《普济方》】 

小儿春月外感风寒：用防风、陈皮各三分。羌活、苏叶各二分，蝉壳三只，甘草一分，葱白一寸，生姜一片，煎热服取汗。 【 《穷乡便方》】 

小儿伤寒，百日内患壮热：用铁铧一斤烧赤，水二斗，淬三七次，煎一半，入柳叶七片，浴之。 【 《圣济录》】 

小儿风寒：萝卜子生研末一钱，温葱酒服之，取微汗大效。 【 《卫生易简方》】 

治伤寒时气，头痛不可忍：以(石卜)硝研细末，油调涂顶上。 【 《卫生总微》，下同】 

治伤寒毒攻手足痛者：以羊桃汁，杂盐豉汁渍之。

治伤寒，因饮水，心下结痞硬痛，名水结。以芫花酢拌，慢火炒熟，用绵裹熨之，冷即易，再炒用，以效为度。

治伤寒热毒乘心，神志冒闷，烦躁昏乱：以蓝靛一字或半钱，新水调下。

治伤寒，阴证厥逆，以茱萸半升，酒和匀湿，用绢袋二枚盛蒸，令热甚，以熨脚心，冷即易之。候气通畅匀暖，即止。

治伤寒，汗后余热不退，烦躁发渴，四肢无力，不能食；以牛蒡根杵烂，绞取汁服，看大小多少与之。

　　医案

万氏《幼科发挥》曰：一小儿外感风邪，服表散之剂，汗出作喘，此邪气去而脾肺虚也，用异功散而汗喘止，再剂而乳食进。

薛铠《保婴撮要》曰：一小儿九岁，素恶风寒，饮食少思，至秋冬口鼻吸气，阴冷至腹，手足如冰，饮姜汤及烧酒方快，其脉细微，两尺如无。余谓此禀命门火衰也，用还少丹不应，改用八味丸，旬余，诸证即愈。

吴江史安卿子伤风　用表散化痰之药，反痰盛欬嗽，肚腹膨大，面色晃白，此脾土虚不能生肺金也，余用六君子汤加桔梗一剂顿愈。至三日，前证仍作，鼻中流涕；此复伤风寒所致，仍用前药加桑皮、杏仁、桔梗而愈。

史少参季子喘嗽，胷腹膨胀，泄泻不食，此饮食伤脾土而不能生肺金也，用六君子汤一剂，诸证悉愈。

史木川子六岁感冒欬嗽，发散过度，喘嗽不食，用六君子汤加桔梗而愈。时四月，随其父巡视耕种，忽发寒战，仍复欬嗽，或用发表之剂，痰中有血。余曰：此成肺痈也。次日吐痰兼脓，用桔梗汤而愈。后元气未复，大便似痢，或用五苓、黄连、枳实之类，痰喘目剳，四肢抽搐。余曰：此脾气败而变慢脾风也。辞不治，果然。

古今图书集成医部全录卷四百十九

　小儿诸热门

　　黄帝素问

　　　通评虚实论篇

帝曰：乳子而病热，脉悬小者，何如？
 【 注　夫病热者，皆伤寒之类也。凡伤于寒，借阳气以化热，热虽盛不死。然阳气生于精水之中，男子八岁、女子七岁，肾气始实。乳子天癸未至，肾气未盛，故帝有此问焉。夫心主脉而资生于肾，心肾水火之气，上下时交，肾气不能上资于心，则心悬如病饥，而寸口之脉悬绝小者，肾气未盛也。】 
岐伯曰：手足温则生，寒则死。
 【 注　伯答乳子之生阳，借后天之气也，四肢皆禀气于胃，故阳受气于四末，是以手足温者，胃气尚盛，故生；寒则胃气已绝，故死。夫水谷入于胃，津液各走其道。肾为水脏，受五脏之精而藏之，是先天之精，犹借后天之所资益者也。又别出两行营卫之道，其大气之搏而不行者，名曰宗气，积于胷中，上出于肺以司呼吸，是四肢之原俞，又受资于胃府所生之营卫宗气。是以手足温者生，寒者死。】 
帝曰：乳子中风热，喘鸣肩息者，脉何如？岐伯曰：喘鸣肩息者，脉实大也。缓则生，急则死。
 【 注　此复论后天所生之宗气而亦不可伤也。宗气者，五脏六腑十二经脉之宗始，故曰宗气。肩息者，呼吸摇肩也。风热之邪，始伤皮毛，喘鸣肩息，是风热盛而内干肺气宗气，故脉实大也。夫脉之所以和缓者，得阳明之胃气也。急则胃气已绝，故死。】 

　　小儿直诀 【 宋?钱乙】 

　　　诸经发热证治

潮热者，时间发热，过时即退，来日依时而发，此欲发惊也。
壮热者，常热不已，甚则发惊癎也。
风热者，身热而口中气热，乃风邪外感也。
温壮者，肢体微热也。
发热而不欲饮水者，胃气虚热也，用白朮散。
发热而饮水作渴，喜冷饮食者，胃气实热也，用泻黄散。
 【 注　按《秘藏保婴集》云：小儿潮热，或壮热不退，多是变蒸及五脏相胜，不必用药。又多食积郁热，由中发外，见于肌表，只理其中，清阳明之热，而表热自除，不可认作外感，用小柴胡轻利等药重伤其内。又潮热不退，恐是出痘，亦当审察，勿便用药。窃谓发热饮水者热在内，不饮水者热在外也，又当以此辨之。其诸热证说见各类。】 

　　　黄疸

若大病后身目皆黄者，黄病也。
身痛背强，大小便濇，一身尽黄，小便黄赤，此黄疸也。泻者难治。
若百日或半年，不因病而身黄者，胃热胎疸也；若淡黄兼白者，胃怯也。
 【 注　按大病后身目皆黄，或肢体黄胖者，脾气亏损而真脏为病，宜用六君子汤、参苓白朮散，调补元气。病后发渴者，脾气虚而津液少也，用七味白朮散。若脾经湿热壅滞，二便秘，腠理不得疏泄而为患者，名为黄疸，用茵陈汤。初生身黄壮热，不乳便秘，此为胎热，用地黄汤。若二便赤濇，腹胀面赤，饮水，用茵陈汤，调五苓散。若清便自调，四肢并冷，用益黄散；淡黄白，用调中丸。】 

　　卫生宝鉴 【 元?罗天益】 

　　　小儿季夏身热痿黄治验

小儿身体蒸热，胷膈烦满，皮肤如溃橘之黄，眼中白睛亦黄，筋骨痿弱不能行立，此由季夏之热加以湿令而蒸热薄于经络，入于骨髓，使脏气不平，故脾逆乘心，湿热相合而成此疾也。盖心火实则身体蒸热，胷膈烦满，脾湿胜则皮肤如溃橘之黄，有余之气必乘己所胜而侮不胜，是肾肝受邪而筋骨痿弱，不能行立。《内经》言脾热者色黄而肉蠕动，又言湿热成痿，信哉斯言也！此所谓子能令母实，实则泻其子也。若脾土退其本位，肾水得复，心火自平矣。又《内经》曰：治痿独取于阳明，正谓此也。予用加减泻黄散主之。

　　幼科全书 【 元?朱震亨】 

　　　发热

凡小儿有病皆热，证既不同，治亦当异，须明虚实，不可妄自汗下。
凡伤风发热，其证汗出身热，呵欠面赤，目濇多肿，恶风喘气。此因解脱受风所致，宜疏风解肌退热，先服柴葛解肌汤，发去风邪，俟热之时再服凉惊丸以防内热。
凡伤寒发热，其证无汗身热，呵欠烦闷，项急面赤，喘急恶寒，口中热气。此因解脱受寒所致。宜发散寒邪，退热镇惊，先服惺惺散，发去寒邪，后服凉惊丸以防内热。
二证，如小儿禀赋厚者可用凉惊丸，虚怯者用胃苓丸，甚效。
如伤风发热，又吐又泻者，不可发散，此脾家虚怯也，以五苓散吞理中汤最效。
凡伤风发热，多得于夏，其证身热自汗，作渴昏睡，手足俱热。此因天气已热，包裹太厚，重受其热也。先用白虎汤，调益元散以解其热，次服调元生脉散以补元气。
伤暑发热，多得于夏，其证身热自汗，作渴昏睡，手足微冷。此因阴室之中，取凉太过所致。先服调元生脉散补其正气，次服四君子汤以防吐泻之患。
如夏月汗出当风，以致身热自汗不止者，此名暑风。先用四君子汤加麻黄根、黄芪以去其风，次用益元散以清其热。
伤食发热，其证手心热。肚背尤热，一嗳气便吐乳，大便酸臭，或腹痛多啼，或腹饱胀喘急，不思乳食。此得之饮食过度所伤。宜先利去其积，用丁香醒脾丸；后以集圣丸调之。如伤食已久，日渐黄瘦，作热无时者，不可下，轻者保和丸，重者集圣丸，百无一失。
痘疹发热，其证面燥腮赤，目泡亦赤，呵欠烦闷，乍热乍寒，欬嗽喷嚏，手足指冷，惊悸多睡。此因时行痘疹各相传染，宜清凉解毒。惟痘疹宜用参苏饮加木香，麻疹宜荆防败毒散。不可妄用自发汗，恐生变证。
变蒸发热，此小儿正病，不须服药，当于类下求之，不可错误。
潮热者当分二证。有时间发热，过时即退，来日依时复发，其状如疟，此肺热也；有早晚发热，每日两度，如潮水应期，此胃热也。盖因感触邪气。以致血脉凝滞，不即流通，若不治之，变惊疳者多矣。肺热者地骨皮散主之；胃热者三黄丸下之；虚弱者集圣丸调之。
惊热者，遍身发热，面青自汗，心悸不宁，脉数烦噪，颠叫恍惚，此心热也，以凉惊丸过热，以安神丸定心。
夜热者，但夜间发热，昼作便住，此血虚证也，以人参当归散治之，兼服抱龙丸以防作搐。
余热者，伤寒汗下后热又来，乃表里俱虚，气不归元，阳浮于外，不可再用凉药。盖热去则寒起，古人戒之，当和胃气，使阳气收敛，其热自退，参苓白朮散主之；甚者四君子汤加干姜甚效。
疳热者，形色黄瘦，食不长肉，骨蒸盗汗，泄泻无常，肚大筋弱，此多得于大病之后，失于将息，又或伤饥失饱而致，集圣丸大有奇功。
壮热者，一向热而不已，由血气壅实，五脏生热，熨蒸于内，则眠卧不安，精神恍惚；蒸发于外，则表里俱热，躁急喘粗，甚则发惊癎也。治法先以导赤散吞泻青丸以治其热，后以抱龙丸镇其惊；如实热大小便闭者，三黄丸下之。
烦热者，心躁不安，五脏烦热，四肢温壮，小便赤濇，宜用导赤散、麦门冬、山栀仁治之，再以凉惊丸撤其余邪。
积热者，颊赤口疮，大小便濇，表里俱实。或内因酒面煎煿，热药峻补，外用重被厚绵，炉火侵迫，皆能生热。此内外蕴积之热，非食积之热也。先以三黄丸下之，后以凉惊丸调之。
虚热者，或因汗下太过，津液虚耗；或因大病之后，元气受伤，皆能发热。其证困倦少力，面色青白，虚汗自出，神慢嘘气软弱，手足厥冷。此血气俱虚，气虚则发厥，血虚则发热也。四君子汤加炒干姜，甚者加熟附子一片；待热少退，以集圣丸调之。
客热者邪妨于心也。心若受邪，则热形于额，故先起头面，次而身热，恍惚多惊，闻声则恐，良由真气虚而邪气胜也。邪气既胜，则真气与之交争，发渴无时，进退不定，如客之往来也。先以导赤散去其邪，后以凉惊丸调之。
癖热者，由乳食不消，伏结于内，致成癖块以生热于外也，治法以集圣丸主之。
疟热者，寒热往来。有头痛汗出者，有呕吐不食者，有憎寒壮热而作渴者，有通身疼痛者，有腹痛者，有吐泻者，证皆百出，治非一端。头痛汗出遍身疼痛者，小柴胡汤加羌活、苍朮治之；腹痛者，脾积丸治之；作渴者，白朮散治之；吐泻者，理中汤治之。俱用平疟养脾丸调之。
血热者，每日已午间发热，通夜则凉。此心热也，轻者导赤散，重者四顺饮治之。
袓传治热，不问其证，肝肾虚弱者，以胃苓丸，竹叶炒米汤吞治之，元气素厚者，以凉惊丸，竹叶灯心薄荷汤吞治之。

　　　西江月

小儿病则生热，须知得病根因。风寒外感热来潮，饮食内伤烦躁。吐泻疟痢疮疥，变蒸痘疹如烧。骨蒸体弱渐成劳，调治般般分晓。
若是风寒外感，面红又恶风寒。惺惺散子妙难言，有欬参苏灵验。饮食内伤可下，三黄脾积相参。再添集圣保平安，莫使脾虚表转。
吐泻胃苓最好，痢如赤白香连。疟家平疟解邪干，疮疥胡麻丸散。变蒸小儿常病，不宜妄用汤丸。如逢痘疹别科传，集圣散调疳款。
治热汗下休错，误汗误下伤人。应汗而下痞满侵，应下而汗惊定。只为不明表里，致令大命将倾。果难捉摸且因循，用药胃苓集圣。

　　奇效良方 【 明?方贤】 

　　　小儿诸热须分主治

夫小儿惊热者，误因惊着执以为常，致令心气不和，身体微热，睡梦虚惊，遍身有汗，甚者手足掣缩，变成癎疾。此由气血不和，实热在内，心神不定，所以发搐。又小儿变蒸，亦微惊，所以然者，亦热盛故也。治之以七宝散、天竺黄散、甘露散、辰砂金箔散，皆可治之。小儿因惊则生热，热则心不宁，故睡卧不安，身体悚动，心主惊，实则发热饮水，虚则卧而悸动不安，此其候也。
小儿温壮者，由胃气不和，气行壅塞，故蕴积体热，名曰温壮。若大便粪臭而黄者，此腹内有伏热，以四顺饮子治之。若粪白而酸臭，则挟宿食不消，当服紫霜丸。轻者少服，重者节乳哺，增丸药，当取微利可也。
小儿壮热者，因五脏生热，熏动于外，故身体壮热。大抵与温壮相类，而有小异。但温温然不甚盛，是温壮也；其壮热者，一向热而不止，甚则发惊也，以七宝散、大黄(石卜)硝汤皆能治之。
小儿风热，若身热面青，口中亦热，烦叫不时，有风证者，宜虎睛丸、天竺黄散治之；若热甚大便秘濇者，四顺饮子亦可服之。
小儿烦热者，由脏腑实热，血气盛，表里俱热，则苦烦噪不安，皮肤壮热也，以八珍饮子、七宝散皆可服之。
小儿手足多热，心烦躁哭，唇深红，饮水不止，以竹叶石膏汤、加味甘露散治之。
小儿潮热者，晡间发热，过时即退，来日依时而发，此欲发惊也。大抵血气壅盛，五脏惊热，熏发于外，故温壮相类，或夹伏热，或带宿寒。夹伏热者大便黄而臭，带宿寒者大便白而带酸臭，皆缘脏腑冷热之气俱盛，肠胃蕴积故也。治之以金莲饮、克效汤、加味甘露散，过期不解，小柴胡汤或竹叶石膏汤。钱氏云：假如潮热是一脏实一脏虚而内发虚热也，法当补母而泻本脏则愈。且如日中发潮热者，是心虚也。肝为心之母，则宜先补肝，肝实而后泻心，心得母气则内平，以潮热愈也。医见潮热，妄谓其实，乃以大黄、(石卜)硝辈诸冷药利之，利既多矣，不能禁约而津液内竭，纵取一时之瘥，鲜有不成疳病而身瘦也。
小儿积热者，由表里俱热，则遍身皆热，颊赤口干，小便赤，大便焦黄，先以四顺饮子、三解牛黄散，利动脏腑，热即去。既去，腹热者，里热已解而表热未解也，当用惺惺散或红绵散加麻黄微发汗，表热乃去。表热既去又发热者，何也？世医到此，尽不能晓，或再用凉药，或再解表，或以为不可医，误致夭殇者甚多。此表里俱虚，气不归原，而阳浮于外，所以再发热，非热证也，只用异功散入粳米煎，和其胃气，则收阳气归内，身体便凉。热重者辰砂金箔散治之，钱氏白朮散亦可。
小儿虚热者。因患后平复，血气未匀，四体羸弱，时多发热，治宜调气补虚，其热自退，如钱氏白朮散、异功散、四君子汤之类；或未退，人参、生犀治之为良。
小儿实热者，头昏颊赤，口内热，小便赤濇，状如豆汁，大便坚鞕，或秘濇不通，腹急，此热证也，宜四顺饮子、大黄(石卜)硝汤、八珍散，略挨动脏腑即安。
小儿疳热者，发热形瘦，多渴，吃食不长肌肤者，谓之疳热。三四岁后有此疾，盖吃食则有疳。用金瓜丸、玉蟾丸，肥儿丸之类治之，最为稳当。
小儿纯阳，未有虚羸形瘵之证，温补之剂寡矣。且如前人论小儿发热，有一十四证，见证立方，多获功效。今人当效前人之心，观形察色，切脉论证，以分表里虚实，设有所误，非惟夭阏人命，抑且欺于心哉！

　　幼科发挥 【 明?万全】 

　　　诸热

肝热者，目中青，手寻衣领，及乱捻物，泻青丸、当归龙荟丸主之。
心热者，目中赤，视其睡口中气温。喜合面睡，或仰睡，上窜咬牙，宜导赤散、黄连安神丸主之。如目中热，心虚也，宜钱氏安神丸主之。
脾热者，目中黄，泻黄散、茵陈五苓散主之。
肺热者，目中混白，甘桔汤、木通散主之。
肾热者，目无精光畏明，脊骨重，目中白睛多，其颅即解，地黄丸主之。
虚热者，多在大病后，或温热，或潮热，或渴或不渴，大小便如常，宜补之，竹叶汤、调元汤、地骨皮散主之。
实热者，面赤腮燥，鼻干焦，喜就冷，或合面卧，或仰卧，露出手足，掀去衣被，大渴饮水，大小便秘，宜泻之，袖芎丸、大金花丸。大便不通者，用胆导法。
或问：治热以寒，治寒以热，良工不能废其绳墨也。今治虚热乃用温药者，亦有说乎？予曰：说具《内经》。实热，邪火也，可以水制，可以实折，故以寒治热者逆治法也；虚热者，真火也，水不能制，寒不能折，唯甘温之剂可以胜之，故以温治虚热者，从治法也。逆之从之，不离乎正。

　　婴童百问 【 明?鲁伯嗣】 

　　　诸热证

小儿之病，其热最多。夫热有虚有实。实则面赤浓黄，气粗口热，燥渴唇肿，大小便难，掀揭露衣，烦啼暴叫；虚则面色青白，恍惚神缓，口中清冷，嘘气软弱，泄泻多尿，夜出虚汗。其或乍凉乍温，怫郁惊惕，上盛下虚，泄泻水谷不分，此则冷热不调之证。虚则败毒散加木香、当归。然小儿表里俱热，面黄颊赤，唇燥口干，小便赤濇，大便焦黄，先以四顺清凉饮为之疏利，其热即去。或表未解也，当先用惺惺散少加麻黄去节，以取发出其汗；或用柴胡散则表热已除，又当和解，其热自平。若惊热、风热、积热，可服宽热散下之，保寿散、金粉散以退余热可也。

　　　潮热

仲阳云：潮热者，时间发热，过时即退，来日依时发热，此欲发惊也。发来潮热又似疟热，总曰潮热。盖发作有期，其热有三：荣热、卫热、瘴气热，两日一发，或三日一发，并用梨浆饮治之。王氏云：潮热乃是血气壅实，五脏生热，熏发于外，故令发热。《伤寒论》云：潮热者，实热也，当利大便，大柴胡汤、承气汤等剂治之；虚热者，地骨皮散主之，犀角饮、鳖甲散、灵犀饮、秦艽饮、生犀散。《圣济经》用地骨皮饮、羌活饼等剂。

　　　壮热温壮

仲阳云：壮热者一向热而不已，甚则发惊癎也。温壮者，但温而不热也。巢氏云：小儿壮热者，是热气盛，熏发于外，故令身体壮热，其发无渐，大体与温壮相似，少有异者热加甚也。此候宜服轻药，惺惺散、羌活散皆可，甚则黄芩、柴胡、干葛之剂散之。夫温壮者，由小儿脏腑不调，内有伏热，或挟宿寒，皆搏于胃气，故令不和。气行壅涩，故积体热，名曰温壮。大便黄而臭者，内有伏热，其大便白而臭酸者，则挟宿寒故也，宜温之，服理中四君子辈加桂治之。伏热宜五苓散并白虎汤，二药俱效。其腹中有伏热温壮，柴苓散主之。其心神不安，大腑秘热，二黄犀角散主之。温壮常热不止，牛黄散主之。凡解后余热不退，可服地骨皮散、黄龙汤，牛黄膏亦治壮热，直指羚羊角汤治诸惊壮热。治下后热不退，身壮热百骨节疼，栀子仁汤、大连翘饮、六物黄芩汤、五物人参饮，对证选用之。古法去伏热则用龙胆汤，去宿滞则紫霜丸，甚效。《圣济经》用升麻、芍药等剂治之。

　　　烦躁

论云：嗞煎不安是烦，嗞啀不定是躁。嗞煎着心经有热，精神恍惚，内烦不安，心烦则满，自然生惊。嗞啀者，心经有风邪，精神恍惚，心躁生风。热多不安，烦久而惊；风多不定，躁久而搐。治法凉心经，过热，通利小便为佳。热甚者黄连解毒汤，轻者导赤散、玉露散；风热者至宝丹、琥珀散、解毒丸皆可服；有伤寒证者，大小柴胡汤、白虎汤，去大黄加干葛治之；有惊热者，金箔镇心丸、七物黄连汤尤妙。

　　　渴证

议曰：小儿渴证，一见唇红如丹三五分，即发三五分渴；若红甚，即渴甚。唇红焦黑者，即久渴热盛，疾加转极，证危笃故也。凡小儿三焦虚烦作渴，引饮不歇，宜服三黄丸。小儿伤寒后发渴，唇焦，口干烦躁盛者，白虎汤主之，竹叶汤亦可服。小儿泻利作渴者，五苓散去桂，加干葛尤妙。香薷饮、车前子散皆可服，小柴胡汤加天花粉亦佳，加干葛尤稳。太热烦躁而渴者，黄连解毒汤亦可服，七物黄连汤亦可服，极稳。大抵小儿本自盛实，易为生热，热气熏蒸，故渴而引饮也。

　　　黄疸

仲阳云：身痛背髆强、大小便濇，一身皆黄，面目爪甲俱黄，小便如屋尘汁色，着物皆黄，渴者难治。此黄疸也。二证多病于大病后。别有一证，生下百日及半年，不因病后身微黄者，胃热也，大人亦同。又有面黄腹大，食吐，渴者，脾疳也。又有初生而身黄者，胎疸也。诸疸皆热，色深黄者是也。若淡黄兼白者，胃怯不和也，茵陈汤、栀子蘗皮汤、犀角散、连翘赤小豆汤主之。通治黄疸，茵陈五苓散尤为稳也。又有脾弱痿黄，小便清者，治以温剂，当归丸散主之，小半夏汤亦可用。

　　明医杂着 【 明?王纶】 

　　　潮热

小儿潮热，或壮热不退，多是变蒸及五脏相胜，不必用药。又多是饮食停积，郁热由中发外，见于肌表，只理其中，清阳明之热而表热自除，不可认作外感，轻易发汗，用小柴胡轻利等药，重伤其内。又潮热不退，恐是出痘，亦当审察，勿便用药！
 【 注　按前证若因饮食停积，或腹痛吐泻，或肚腹膨胀，宜用保和丸以消导健脾。若饮食既消，或腹痛不食，或肚腹膨胀，宜用四君子以保养胃气。若因误行汗下，损伤元气，宜用参、芪、归、朮、陈皮、甘草以补中气。大凡伤食，脾胃必损，宜固胃气，庶无变证。若寅卯辰时热者，属肝经也；巳午未时热者，属心经也；申酉戌时热者，属肺经也；亥子丑时热者，属肾经也。当详其虚实而治之。凡属虚热实热，投以攻补之剂，其病既不增减，乃是病根深固而药力未能及耳，须宜多服。功力既至，诸病悉退，切不可改为别治。设或药不对证，祸在反掌，慎之！】 

　　医学纲目 【 明?楼英】 

　　　黄病

洁古云：阳黄则大小便赤濇身热，是脾土与心火相搏，为阳病，法当先利小便，后下大便。
凡治黄病腹胀，当用茵陈蒿汤下五苓散。若欲利小便，去大黄；欲利大便，则加大黄之类。有阳证可服，谓面赤饮水者是也。
阴黄则清便自调，面目及身黄，四肢冷，是脾虚不能制肾水，当用益黄散及使君子丸。淡黄白者，胃不和，下平胃散、调中丸。渴者人参白朮散。

　　伤寒六书 【 明?陶华】 

　　　小儿诸热

治小儿壮热昏睡，伤风风热，疮疹伤食，皆相似，未能辨认，间服升麻葛根汤、惺惺散、小柴胡汤甚验。盖此数药通治之，不致误也。惟伤食则大便酸臭，不消化，畏食或吐，宜以药下之。

　　证治准绳 【 明?王肯堂】 

　　　发热辨证

风温热壮热相似。
风温者，身不热而口中气热。又有风温证者，但温而不热。
伤寒热，口热呵欠，烦闷项急。
伤寒热，十指梢冷，鼻流清涕，发热无汗，面惨凌振，右腮有紫纹。
痘疮热，喷嚏悸动，耳尖冷。
麻痘热，面赤足冷，身发壮热，呵欠烦闷，欬嗽腰疼，时或作惊，腹痛自痢，及中指独冷者是也。
变蒸热，唇上白泡珠起，耳冷。
变蒸热，温温微热，气粗惊少，哯乳泻黄，上唇尖有小泡如水珠子，即变蒸也，不须用药攻治。
疳热，面黄吃炭土，羸瘦，鼻下赤烂。
惊风热，发搐悸癎，脉数烦噪，颠叫恍惚。
惊风热，遍身发热，面光自汗，心悸不宁，脉数烦操，治法与急惊证同，所用药饵，必先解表。
小儿之病，惟热居多。夫热有潮热、惊热、夜热、余热、食热、疳热、壮热、烦热、积热、风热、虚热、客热、癖热、寒热、血热、疮疹热，十六者大同而小异。热之始发，必有所因也。其潮热发歇有时，惊热颠叫恍惚，夜热夕发旦止，余热寒邪未尽，食热肚腹先发，疳热骨蒸盗汗，壮热一向不止，烦热心躁不安，积热颊赤口疮，风热汗出身热，虚热困倦少力，客热来去不定，痰热涎嗽饮水，寒热发如疟状，血热辰已发热，疮疹热耳鼻尖冷。诸证得之，各有所归，其间或有三两证交互者，宜随其轻重而处治之。
小儿之热，有肝心脾肺肾五脏之不同，气实温壮四者之不一，及表里血气阴阳浮陷，与夫风湿痰食，各当详之。心热者额上先赤，心烦心痛，掌中热而哕，或壮热饮水，巳午时益甚。肝热者，左颊先赤，便难转筋，寻衣捻物，多怒多惊，四肢困倦，寅卯时益甚。脾热者，鼻上先赤，怠惰嗜卧，身热饮水，遇夜益甚。肺热者，右颊先赤，手掐眉目，喘嗽，寒热饮水，日西热甚。肾热者，颏下先赤，两足热甚，骨苏苏如虫蚀，热甚不能起床，夜间益甚。仍当辨其虚实：实则面赤气粗，口燥唇肿，作渴饮冷，大小便难，或掀衣露体，烦啼暴叫，伸体而卧，睡不露睛，手足指热，宜用表下；虚则面色青白，恍惚神缓，口中虚冷，嘘气软弱，喜热恶寒，泄泻多尿，或乍凉乍温，怫郁惊惕，上盛下泄，夜则虚汗，屈体而卧，睡而露睛，手足指冷，宜用调补。壮热者，肢体大热，热不已则发惊癎。温热者，肢体微热，热不已则发惊搐。阴虚则内热，阳盛则外热。以手轻扪之则热，重按之不热，此皮毛血脉之热，热在表也；重按之筋骨之分则热，轻手则不热，此筋骨之热，热在里也；不轻不重按之而热，此肌肉之热，热在表里之间也。以虚实分属表里而言之：壮热恶风寒，为元气不充，表之虚热也；壮热不恶风寒，为外邪所客，表之实热也；壮热饮汤，为津液短少，里之虚热也；壮热饮水，为内火销烁，里之实热也。若夫内外皆热，则喘而渴，齿干烦冤，腹满四肢热，逢风寒如炙于火，能冬不能夏，是皆阳盛阴虚也。脉尺寸俱满为重实，尺寸俱弱为重虚。脉洪大或缓而滑，或数而鼓，此热盛拒阴，虽形证似寒，实非寒也；热而脉数，按之不鼓，此寒盛格阳，虽形证似热，实非热也。发热恶热，大渴不止，烦躁肌热，不欲近衣，其脉洪大，按之无力，或兼目痛鼻干者，此血虚发躁也，当补其血；如不能食而热自汗者，气虚也，当补其气。仲景论内外不足，发热自汗之证，禁不可发汗。如饮食劳役，虽病发热误发其汗，则表必虚也。身热而汗出者，风也；发热身疼而身重黄者，湿也；增寒发热恶风，自汗脉浮胸痞者，痰也；发热头痛脉数者，食也。寸口脉数，为阳不足，阴气上入阳中。则恶寒；尺脉弱为阴不足，阳气下入阴中，则发热；阴阳不归其分，则寒热交争也。昼则安静，夜则发热烦躁，是阳气下陷入阴中也；昼则发热烦躁，夜则安静，是重阳无阴也，当急泻其阳，峻补其阴。至若身热脉弦，数战栗而不恶寒者，瘅疟也；发热恶寒脉浮数者，温病也。若四肢发热，口舌咽干，是火热乘土位，湿热相合，故烦躁闷乱也；若身体沉重，走注疼痛，乃湿热相搏，风热郁而不得伸也。

　　　五脏热

肝热，手寻衣领，及乱捻物，泻青丸主之。
壮热，饮水喘闷，泻白散主之。
肝热者，左颊先赤，便难转筋，多怒多惊，四肢困倦，寅卯时益甚，宜泻青丸、柴胡饮子。
心热，视其睡口中气温，或合面睡，及上窜咬牙，皆心热也，导赤散主之。
心气热则心胷亦热，欲言不能，而有就冷之意，故合面卧也。
心热者，额上先赤，心烦心痛，掌中热而哕，或壮热饮水，巳午时益甚，宜泻心汤、导赤散、安神丸。
脾热，则目黄肚大，怠惰嗜卧，身热饮水，四肢不收，泻黄散主之。
脾热者，鼻上先赤，其热在肌肉，遇夜益甚。
肺热，手掐眉目鼻面，甘桔汤主之；欬嗽寒热，壮热饮水，凉膈散主之；若肺虚热，唇深红色，少服泻白散。
肺热者，右颊先赤，日西热甚，轻则用泻白散，重则用凉膈散及地骨皮散。
肾热，两足不喜衣覆，地黄丸主之。
肾热者，颊下先赤，两足热甚，骨酥酥如虫蚀，热甚不能起于床，夜间益甚，宜用滋肾丸。

　　　实热

实则伸体而卧，睡不露睛，手足指热等证。
按实中宜分表里：表实宜汗，里实宜下，半表半里宜和解。今一以利下为主，非通论也。治法并方，更于后表里条内求之。
小儿实热在内者，四顺饮之类；在上者吐之。
小儿热病，六一散，妙药也。
实热，宜四顺清凉饮加柴胡。

　　　虚热

虚则喜热恶寒，乍凉乍温，怫郁惊惕，上盛下泄，屈体而卧，睡而露睛，手足指冷等证。
虚热，因病后发热无时，一日三五次者，此客热乘虚而作，先以胃苓汤加黄芪末，温米清汤调服；次投钱氏白朮散，或固真汤，带凉服；及用温盐汤，参入凉水，送下黑锡丹，固守元气。
风热，邪热，四君子汤加生姜、荆芥煎。
小儿客热在内，先用导赤散，次用益黄散。
薛氏以虚实分属表里，及热盛拒阴、寒盛格阳、血虚气虚发热等证，俱仲景、东垣诸圣医辨证妙法，宜详玩而熟记之，则虚热似实热之证，庶几不至误认而全活众矣。
虚热宜惺惺散。

　　　表里

身热不饮水者，热在外。
身热饮水者，热在内。
四顺饮子，治热在内而不厥。
连翘饮，治热在外而不厥。
薛氏云：壮热恶风寒，为元气不充，表之虚热也；壮热不恶风寒，为外邪客，表之实热也。壮热饮汤，为津液短少，里之虚热也；壮热饮水，为内火销烁，里之实热也。按伤风恶风，伤寒恶寒，岂可以恶风寒为元气不充，而不恶风寒为外邪所客乎？薛氏之意，本圆而语则滞，痴人前岂可说梦？须以东垣外感内伤细辨别之，则无失矣。

　　　表热

热而二便调和，风邪蕴结于里而发者，用惺惺散加麻黄汗之。

　　　余热

余热者，谓寒邪未尽传经之遗热也。仁斋曰：伤寒汗下后而热又来，乃表里俱虚，气不归元，阳浮于外，不可再用凉药。盖热去则寒起，古人戒之。法当和胃气，使阳气收敛归内，其热自止，宜参苓白朮散主之。
有小儿热证用表里药后，其热俱退，既退复热者，何也？热病至此，难以概举。或再解表攻里，或施凉剂，热见愈甚，以阴阳辨之，何者为是？推其原，乃表里俱虚而阳浮于外，阴伏于内，所以又发热，宜用温平之药和其里，则体热自除。投钱氏白朮散去木香如扁豆，水煎，及黄芪六一汤、安神散，自然平复。若日久汗多，烦渴食减，脉微缓，喜饮热，可服真武汤。虽附子性温，取其收敛阳气，内有芍药性寒，一寒一温，停分得宜，用之无不验矣。
汗后血虚而热益甚者，六神散加粳米；汗后气虚而恶寒发热者，补中益气汤；汗后阴虚，阳无所附而热者，用四物汤加参、芪；汗后阳虚，阴无所附而热者，用四君子汤加芎、归。

　　　壮热

壮热者，一向不止，血气壅实，五脏生热，蒸熨于内则眠卧不安，精神恍惚；熏发于外则表里俱热，烦躁喘粗，甚则发惊癎也。轻剂火府丹、地黄煎，重剂双解饮、七宝散、大黄(石卜)硝汤。

　　　温壮

温壮与壮热相类而有小异：一向热而不止是壮热也；但温温然不甚盛，是温壮也。若大便臭而黄者，此腹内有伏热，以四顺饮子治之。若粪白而酸臭则挟宿食不消，当服紫霜丸，轻者少服；重者节乳哺，增加丸药，当取微利可也。

　　　惊热

惊热者，遍身发热，或热而不甚，面青自汗，睡梦虚惊，颠叫恍惚。有因惊而生热者，有因热而生惊者。钱氏导赤散、凉惊丸安神之类，皆其治也。

　　　骨蒸热

小儿一岁至十岁，衣絮皆不得着新绵，又不得冬月以火烘衣被，勿冷食桃杏杨梅果实，又不得食炙煿热面之类，皆令儿体热。或因伤寒后食肉太早，令儿体热者有之，或作骨蒸者，宜服生犀散、克效汤、地骨皮饮、七宝散、金莲饮子治之。
骨蒸热，身体虚羸，遇晚而发，有热无寒，醒后渴汗方止。此乃疳病之余毒，传作骨蒸，或腹内有癖块，有时微痛，用参苓白朮散，姜枣三棱煎汤调服，或投化癖丸先疗脾虚宿滞，次以柴胡饮为治。仍忌鸡酒羊面毒物。

　　　潮热

热有作止，每日应时而发，谓之潮热，如潮信之不失其期也。
潮热有风寒、疳积、食癖之分，阴阳、虚实、五脏之异。如汗出身热，呵欠面赤者，风热也；伤寒时疫，阴阳相胜，外感热也；肌瘦口干，骨蒸盗汗，疳热也；大小便秘濇，汗下不解，积热也；腹背先热，夜发旦止，饮热也；涎嗽饮水，乳食不消，癖热也。又有烦热者，气粗喘促，心躁不安，颊赤口疮，兼发癎证；疮疹热者，耳鼻尖冷；血热者，已午间发，至夜则凉；虚热者，困倦少力，发于病后。阳邪干心则来去不定，阴阳相胜则寒热如疟。前证在小儿，有因乳母或姙娠七情厚味遗热，或饮食停积，衣衾过暖，及频浴热汤而为患。若寅卯辰时热而力盛饮水者，肝经实热也，用柴胡清肝散；热而力怯饮汤者，肝经虚热也，用六味地黄丸。巳午时热，心经也，实用导赤散，虚用秘旨安神丸；申西戌时热，肺经也，实用泻白散，虚用秘旨保脾汤；亥子丑时热，肾经也，用地黄丸。大凡壮热饮水，大便秘结，属实热，用二黄犀角散下之；热渴饮汤，大便如常，属血虚，用四物汤补之。若下后阴虚，阳无所附而仍热，用四物参芪；汗后阳虚，阴无所生而仍热，用四君芎归。若汗下后烦渴面赤，血虚发躁也，当归补血汤；若见惊搐等证，肝血虚而内生风也，用四物、天麻、钓藤钩。颊赤口干，小便赤濇，大便焦黄，表里俱实热也，用清凉饮子。如大便已利，或热未止，表邪未解也，惺惺散；未应，加麻黄微汗之。既汗而仍热，此表里俱虚，气不归源，阳浮于外而虚热也，六神散加粳米。阳气下陷于阴中而发热者，用补中益气汤。若乳下婴儿，当兼治其母。
曾氏先用百解散发表，次以当归散及三解散治之。脉实者以大柴胡汤下之，虚浮数者百解散微汗之；若发热而呕者，小柴胡汤和解之。
小儿潮热盗汗，胡黄连、柴胡等为细末，炼蜜丸芡实大，每二丸，酒化开，入少水煎小沸服。
潮热有时，胷满气短者，桃枝丸。

　　　昼热

《全婴方》：小儿每早食后发热，夜则凉，世医多谓虚劳，或为疳热，不知此血热证也，宜龙胆丸、地黄膏之类，时时与服即瘥。
按《全婴方》所云血热者，巳午发热，遇夜则凉，与东垣所谓夜则发热，昼则明了不同。然束垣所云血热者，指阴虚而生内热也；夜则发热，昼则明了，取其昼阳夜阴也。郑氏所云血热者，指小儿血盛实而言也。盖谓巳午者，心火用事之时也。心主血，血气行至巳午则阳气盛，阳气与正气相搏，故至期而发热。非其时者，非血热也。

　　　夜热

海藏云：夜热属阴，四顺饮之类，此血热在夜也。
《脉经》云：小肠有宿食，尝暮发热，明日复止，此宿食夜热也。
风痰热，晚热早凉，吃水无时，此候乃痰作潮而生风热，即宜金星丸下之；或气弱者，不可下，宜夺命散以控下涎，次服惺惺散加南星、白附子。

　　　积热

积热者，久热也。疳热亦久，但兼面黄吃炭土，鼻下烂也。
小儿表里热，去后又发热者，非热证也，只用六神散入粳米煎，和其胃气，则收阳归内，身体便凉；热重者用银白散。
积热眼泡浮肿，面黄足冷，发热从头至肚愈甚，或闻饮食之气，恶心及肠疼呕吐，治法详载伤积论中。
按曾氏所谓积热，乃指腹中有癖而热，与久积之积不同，不妨并存之。

　　　寒热

寒热者，证如疟状，阴阳相胜也。先寒而后热，阳不足；先热而后寒，阴不足。寒多而热少，阴胜阳也；热多而寒少，阳胜阴也；寒热相半，阴阳交攻也。寒热隔日，阴阳乍离也；阳盛发热，阴盛发寒也。其有头疼汗出者，有呕吐不食者，有增寒而饮水者，壮热而饮汤者，有筋骨疼痛者。或泻或秘，或内寒而外热，或内热而外寒。又有寒而腹中痛，热而腹中鸣，是有食积也。治法因于食积者，当用白饼子下之；次行补助，以钱氏白朮散。寒多热少者，小柴胡汤加桂；热多寒少者，白虎汤加桂；寒热相半者，并用小柴胡汤主之。
经曰：阳虚则外寒，阴虚则内热，阳盛则外热，阴盛则内寒。寒热往来，此乃阴阳相胜也。故寒气并于阴则发寒，阳气并于阳则发热。寸口脉微为阳不足，阴气上入阳中则恶寒；尺脉弱为阴不足，阳气下入阴中则发热。阳不足则先寒后热，阴不足则先热后寒，阴阳不归其分则寒热交争也。又上盛则发热，下盛则发寒。阳胜则乍热，阴胜则乍寒。阴阳相胜，虚实不调，故邪气更作而寒热往来，故乍寒乍热也。少阳胆者，肝之腑，界乎太阳阳明之间，半表半里之分，阴阳之气易于相乘，故寒热多主肝胆经证，以小柴胡汤加减调之。若祇见寒热，起居如常，久而不愈，及大病后元气未复，悉属阴虚生热，阳虚生寒，宜用八珍汤补之，甚者十全大补汤。有食积为病，亦令寒热，用保和丸消之；若兼呕吐泄泻，用六君子汤。厥冷饮热，人参理中丸。作渴不止，七味白朮散。食积既消而寒热尚作者，肝邪乘脾，所胜侮所不胜也，用异功散加柴胡、山栀。其疟证寒热，详见疟门。

　　　烦躁

仲景云：火入于肺则烦，入于肾则躁。夫心者君火也，火旺则金燔，水亏而火独存，故肺肾合而为躁也。《活人》云：但烦热者，虚烦也。诸虚烦热，与伤寒相似。但不恶寒，鼻不疼，故知非伤寒也；头不痛，脉不紧，故知非里寒也。不可发汗攻下，当与竹叶汤；兼呕者，与橘皮汤。又心虚则先烦而后渴，翕翕发热，其脉浮紧而大是也。盖烦者，心中烦扰而内热，故属阳；躁者，肢体躁动，或裸身欲入井中，为外热，故属阴。外热者无根之火也，是以为虚。脉数而实，便秘有热者，神芎丸，此皆实热之治法也。若烦而头痛短气，口干咽燥不渴者，虚也，用四君加芎、归。因药攻伐而作渴者，用竹茹汤。烦而不得眠者，酸枣仁汤。心神颠倒，烦热欲吐者，朱砂安神丸。面戴阳，目内赤，六脉洪大，按之全无者，血虚发躁，用当归补血汤。若躁而裸体欲入井中，脉沉细或浮大，按之如无者，此皆阴盛发躁也，宜用参附汤，有回生之功。

　　　注夏

脾为太阴，位属坤土，喜燥而恶湿。故凡脾胃之气不足者，遇长夏润溽之令，则不能升举清阳，健运中气；又复少阳相火之时，热伤元气，则肢体怠惰不收，两脚痿弱，嗜卧发热，精神不足，饮食少思，口中无味，呼吸短乏气促，目中视物(目巟)(目巟)，小便赤数，大便不调，名曰注夏。此皆禀赋阴虚元气不足之证，丹溪补阴论言之详矣，育子者可不知冬月养阳之道乎？治法用补中益气汤去升麻、柴胡，加炒黑黄蘗主之。若因劳役发热，血虚脉大者，用当归补血汤；气血两虚者，八珍汤；肝肾阴亏者，地黄丸；大便作泻者，人参理中汤。若乳母肝火乘脾，寒热少食者，柴胡栀子散；胃火作渴者，竹叶石膏汤。小儿多因乳母之气不调而致，当戒怒气，调饮食，适寒温，则可以远病。又如今人夏月皆以香薷汤浸冷，代茶饮之。殊不知香薷利水，大损元阳；厚朴克伐，大泻真气。况脾性喜温而恶寒，夏月阴盛于内，啜冷伤脾，若胃强有火，湿热为病之人，固无大害，其脾胃虚弱，中气不足者，必为腹痛少食泄泻寒中之疾矣。此大人亦当戒者，况小儿乎？慎之慎之！

　　　黄疸

《难知》云：色如熏黄，乃湿病也，一身尽痛。
色如橘子黄者，黄病也，身不痛。
干黄，燥也，小便自利，四肢不沉重，渴而引饮者，栀子蘗皮汤。
湿黄，脾也，小便不利，四肢沉重，似渴不欲饮者，大茵陈汤。
大便自利而黄者，茵陈栀子黄连三物汤。
往来寒热，一身尽黄者，小柴胡加栀子汤。
汤氏云：身疼，髆背疼，大小便濇，皮肤面目齿爪皆黄，小便如屋尘色，利者易治，濇者难治。宜服五苓散加茵陈煎汤调，又宜服导赤散加茵陈煎。或身热宜服小柴胡汤，甚者服承气汤。
凡黄病者，不可一概而论。标本不同，证治亦异。乃脾胃气虚，感受湿热，郁于腠理，淫于皮肤，蕴积成黄，重发于外，故有此证。或脾胃虚弱，内因症癖攻之而成，然疳泻亦主皮黄发竖，肚大青筋，肌肉消瘦，外无色泽，身必发黄，此文本于疳病而作，致有是证。治法：若感湿热而得身黄，如烟熏之色，以(口父)咀五苓散加麻黄，水姜煎投，汗之即愈；或用茵陈蒿汤调下五苓散亦好。
若得于疳癖者，其形如黄土相类，以醒脾散、化癖丸，醒脾快胃，磨积理疳。胃气已和，饮食倍进，运化精微，荣养百骸，灌溉脏腑，五色各见于本部，精华乃形于面貌，其黄自除。
经曰：中央黄色，入通于脾。故黄疸者，脾之色也。夫人身之神贵于藏而默用，见于外则内虚矣。其谊皆因脾气有亏，运化失职，湿热留于肌肤，发而为疸。钱仲阳所谓身痛背强，二便濇滞，遍身面目爪甲皆黄是也，小便褐色者难治。疗法宜固脾为先，如专用克伐宽中、淡泄利水之药，则鲜有不致危者矣。若初生及百日半年之间，不因病而身黄者，胃热胎黄也。腹大食土为脾疳，兼作渴饮冷者，用泻黄散；小便不利者茵陈汤；病后发黄肢体浮肿者，用白朮散；清便自调，肢冷嗜卧者，益黄散；身淡黄白者调中丸，及补中益气汤加茵陈；身热膈满，肌肤面目皆黄者，加减泻黄散。辨其所以，若闭目壮热，多哭不已，大小便赤濇，口中热气者，乃姙娠厚味胎毒之候也，母子并服生地黄疡，仍忌酒面五辛热物。设不自慎，误伤脾土，急则变为惊风吐泻，缓则肢体浮肿，小便不利，眼目障闭，多成疳疾矣。又有脾虚发黄者，当于脾胃中求之。

　　幼幼近编 【 明?陈治】 

　　　潮热

小儿初病潮热，或病后潮热，俱属食伤太阴脾经，宜参苓白朮散。有疮疖潮热，八珍汤加贝母。

　　小儿卫生总微论方 【 宋?撰人未详】 

　　　诸身热

小儿身热，但温而不甚壮热，此为温热。
小儿身热，口中气热，叫哭无时，呵欠烦闷，面目青色，此为风热，甚亦发惊。
小儿身热，饮水悸惕，手足摇动，上视弄舌，印内青筋见，掌中赤，怕物生涎，此为惊热。
小儿身热面赤，时久不退，睡觉颠叫，气急发渴，胷高涎壅，此为积热，与壮热相似，但胷高涎壅为异，乃脏腑积蕴热毒，三焦膈腕壅滞也。又摇头项硬者，亦三焦膈腕壅也。
已上皆甚则发搐，治在惊癎门中。
小儿身体发热，气促鼻塞，清涕嚏喷，寒毛立，眼泪出，或出痰水，此为伤寒，治在伤寒门中。
小儿身热，时发时退，退但肚热；或夜发热面黄，腹胀吐泻，乳食不化，粪酸臭异常，此为食伤，治在伤食门中。
小儿夜发热，晓即如故，多涎喜睡，此肺虚发热也，此与食伤夜发热相似，要须识之。况二证余候，各皆不同：食伤者可下；肺虚者不可下，下之则失津液发渴引饮。昔钱乙治朱监簿子五岁，夜发热，晓即如故。众医作热，以凉药解之不愈。其候多涎喜唾，又以药下其涎，病益甚。至五六日，请乙治之。乙曰：不可下，乃取白朮散煎汤三升，使任意取足服。朱曰：饮多不作泻否？乙曰：无生水，不能作泻。纵利亦不足怪，但不可下耳！朱又曰：先治何病？乙曰：止泻治痰，退热清神，皆此药也。服尽，又作两次与服，其子不渴无痰，又投阿胶散二服而安。是此证也。钱乙方本集载之。
小儿身热形瘦，多渴饮食不为肌肉，此为疳热，治在疳门中。
小儿血气旺盛，发渴引饮，大便黄坚，小便赤少，四肢身体翕然而热，此为胃实热也，治宜下之。
小儿身发热微惊，耳骩冷，上唇头有白泡起如鱼目珠子，或汗或不汗，此为变蒸，治在变蒸门中。
小儿身热，昏睡惊悸，喜嚏，耳尻冷，此为疮疹候，治在疮疹门中。此与食伤变蒸相似，伤寒耳尻皆热，双蒸唇上有白疣泡珠子为异。
小儿身热者，更有内外。在内者多饮水得之，在外者多因风寒得之。钱氏有云：小儿身热饮水者热在内，身热不饮水者热在外，此大概之验也。在内者宜下之，在外者宜散之。
阎孝忠论小儿壮热伤风，温疫伤寒，风热疮疹，伤食，率皆相似，未能辨认之间，但与升麻葛根汤、惺惺散、小柴胡汤服之甚验。盖此数药通治之，不致误也。催伤食者则大便酸臭，乳不化，畏食或吐，宜与微下。
孙真人论小儿内外气盛，眠时小惊，或微觉伤风伤食，又虑变蒸身热者，但以紫圆，或龙胆汤为治。此二药无所不疗，虽微利动以减盛气，亦不虚人。小儿粪黄而臭者，此腹中有伏热也，宜服龙胆汤；若粪白而酸臭者，此挟寒不消也，宜服紫圆。但少与令内消，甚者少增令微稀溏，皆须节乳哺一两日，令胃气平和。若不节则病易复，复则复下，伤其胃气，令腹胀满；若至再三下之，则过伤矣。
小儿于立夏之后，有病身热者，慎勿妄为吐下，但以除热汤浴之，除热粉粉之，赤摩膏涂之。

　　　黄疸

小儿有身体肌肤面目悉黄者，此黄病也。因将息过度，饮食伤饱，脾胃受热，与谷气相搏，蒸发于外，脾胃象土，其色黄，候肌肉，故为是病也。慎不可灸，灸则热转甚矣。若身体痛，背髆强，大小便濇，腹胀满，一身尽黄，及目睛爪甲皆黄，小便如屋尘色，若物皆黄，此疸病也。若发渴，小便濇，腹满，脉沉细，为难治也。黄病者稍轻，疸病极重。又有自生下面身深黄者，此胎疸也，因母脏气有热，熏蒸于胎故也。经言：诸疸皆变色深黄者是也。若身微黄者，胃热也。若但面黄腹大，渴而食泥土者，脾疳也。

　　　渴

小儿有渴而饮水者，此因脏腑有热，热则脏燥，故多体热发渴，亡耗津液，即令作渴欲饮水以解之也。又有疳渴、吐泻发渴、霍乱发渴者，各逐本项具之。阎孝忠云：凡小儿诸渴，因亡失津液，引饮，但多煎钱氏白朮散与服，使任意取足饮之，弥多弥好。

古今图书集成医部全录卷四百二十

　小儿诸热门

　　方

神验柴胡散 【 《中藏经》】 　治小儿骨热，夜间如蒸，甚者不过十数日见效。
土柴胡不拘多少，去芦洗净，炙黄色，不令太焦，亦不须银州者
右为末，每服二钱，水一盏，入地骨皮指面大二片子，同煎至七分，食后温服。如虚瘦，但空心服补药，食后煎下数服，时时如水饮之。

丹参赤膏 【 《千金方》，下同】 　治少小心腹热。
丹参　雷丸　芒硝　戎盐　大黄各二两
右五味(口父)咀，以苦酒半升浸四种一宿，以炼成猪肪一觔煎三上三下，去滓，乃内芒硝，膏成以摩心下，冬夏可用。一方，但用丹参、雷丸亦佳。

五物甘草生摩膏　治少小新生，肌肤幼弱，善为风邪所中，身体壮热，或中大风，手足惊掣。
甘草　防风各一两　白朮　桔梗各二十铢　雷丸二两
右(口父)咀，以不中水猪肪一觔煎为膏，以前药微火上煎，消息视稠浊，膏成去滓，取如弹丸大一枚，炙手以摩儿百过。寒者更热，热者更寒。小儿虽无病，早起常以膏摩顖上及手足心，甚辟风寒。

李叶浴汤　治少小身热。
李叶无拘多少
右(口父)咀，以水煮去滓，将浴儿良。

柳枝浴汤　治小儿生一月至五月，乍寒乍热。
柳枝无拘多少细切
右煮取汁洗儿。若渴，绞冬瓜汁服之。

青木香浴汤　治小儿壮热羸瘠。
青木香四两　麻仁　竹叶各一升　虎骨五两　白芷三两
右五味(口父)咀，以水二斗，煮取一斗，稍稍浴儿。

十二物寒水石散　治少小身体壮热，不能服药。
寒水石　芒硝　滑石　石膏　赤石脂　大黄　青木香　甘草　黄芩　防风　芎穷　麻黄根
右，各等分，合治下筛，以粉一升，药屑二合相和，复以筛筛之，以粉儿身，日三。

李根汤　治小儿暴有热，得之二三日者。
李根　桂心　芒硝各十八铢　麦门冬去心　甘草各一两
右五味(口父)咀，以水三升，煮取一升，分五服。

升麻汤　治小儿伤寒变热毒病，身热面赤，口燥，心腹坚急，大小便不利，或口疮者；或因壮热，便四肢挛掣惊仍成癎疾，时发时醒，醒后身热如火者，悉主之。
黄芩一两　升麻　白薇　麻黄　萎蕤　柴胡　甘草各半两　(石卜)硝　大黄　钓藤各六铢
右十味(口父)咀，以水三升，先煮麻黄去上沫，内诸药，煮取一升。儿生三十日至六十日，一服二合；六十日至百日，一服二合半；百日至二百日，一服三合。

大黄汤　治小儿肉中久挟宿热瘠热，进退休作无时。
生大黄　芒硝　甘草各半两　桂心八两　石膏一两　大枣五枚
右六味(口父)咀，以水三升，煮取一升，每服二合。

蜀漆汤　治小儿潮热。
蜀漆　甘草　知母　龙骨　牡蛎各半两
右五味(口父)咀，以水四升，煮取一升，去滓。一岁儿少少服平合，日再。

石膏汤　治小儿腹大短气，热有进退，食不安，谷为不化。
大黄　黄芩　甘草　麦门冬　芒硝各半两　石膏一两　桂心八铢
右七味(口父)咀，以水三升，煮取一升半，三服；期岁已下小儿作五服。

竹叶汤　治小儿夏月患腹中伏热，温壮来往；或患下痢，色或白或黄，三焦不利。
竹叶切　小麦各五合　柴胡　麦门冬　人参　甘草各半两　茯苓十八铢　黄芩一两六铢
右八味(口父)咀，以水四升，煮竹叶、小麦，取三升，去竹叶、小麦，下诸药，煮取一升半，分三服。若小儿夏月忽壮热烧人手，洞下黄溏，气力惙然，脉极洪数，用此方加大黄二两，再服得下即瘥。
又　治五六岁儿温壮，腹中急满，息不利，或有微肿；亦治极羸不下饮食，坚痞，手足逆冷。
竹叶一升　小麦半升　甘草　黄芩　瓜蒌根　泽泻　茯苓　知母　白朮　大黄各一两　桂心二铢　生姜一两半　人参　麦门冬　半夏各二两　当归十八铢
右十六味(口父)咀，以水七升，煮竹叶、小麦，取四升，去滓内药，煮取一升六合，分四服。

大黄牡蛎汤　治小儿壮热，实滞不去，寒热往来，微惊悸。
大黄一两　黄芩　瓜蒌根　甘草各十八铢　滑石二两　桂心　牡蛎煅　人参　龙骨　凝水石　白石脂　硝石各半两
右十二味(口父)咀，以水四升，煮取一升半，每服三合，一日一夜令尽；虽吐亦与之。一本加紫石英半两。

调中汤　治小儿春秋月晨夕中暴冷，冷气折其四肢，热不得泄则壮热，冷气入胃变下痢或赤白滞，起数，小腹胀痛极，壮热，气脉洪大或急数者，服之热便歇，下亦瘥也；但壮热不吐下者亦主之。
葛根　黄芩　茯苓　桔梗　芍药　白朮　藁本　大黄　甘草各六铢
右九味(口父)咀，以水二升，煮取五合，服如后法。儿生一月至七日，取一合分三服；生八日至十五日，取一合半分三服；生十六日至二十日，取二合分三服；生二十日至三十日，取三合分三服；生三十日至四十日，取五合分三服，恐吃五合未得，更以意斟酌；百日至三百日儿，一如前篇龙胆汤加之。

生地黄汤　治小儿寒热进退，啼呼腹痛。
生地黄　桂心各二两
右二味，以水三升，煮取一升。期岁以下服二合，已上三合。一方七味，有芍药、寒水石、黄芩、当归、甘草各半两。

犀角饮　治小儿心脏热感。
犀角十八铢　茯神一两　麦门冬一两半　甘草半两　白朮六铢
右五味(口父)咀，以水九合，煎取四合，分服。加龙齿一两佳。

加味小柴胡汤 【 《钱氏直诀》，下同】 　治乳母肝火发热等证，致儿为患，子母并服。
柴胡一钱　黄芩七分　人参　半夏各四分　甘草三分　山栀　丹皮各五分
右，水煎。

柴朮参苓汤　治肝火血热，通身瘙痒，或起赤晕，或筋挛结核。
白朮炒　人参　茯苓各一钱　柴胡　川芎　山栀　芍药炒　甘草炒，各五分　熟地黄自制　当归各八分
右，水煎服。

芍药参苓散　治肝木克脾土，目札面青，食少体倦。
芍药炒　人参　茯苓　白朮　陈皮各七分　柴胡　山栀炒　甘草炒，各五分
右，姜水煎。

龙胆泻肝汤　治肝经湿热，或囊痈便毒，小便濇滞。
龙胆草酒炒，五分　车前子炒　木通　当归尾　泽泻各三分　甘草　黄芩　生地　山栀各三分
右，水煎服。

清凉饮　治消中能食而瘦，口干自汗，大便结燥，小便频数。
羌活　柴胡　炙甘草　知母酒制　黄芪炒　黄芩酒制，各一钱　生甘草　防己　生地酒制　防风各五分　当归六分　红花少许　杏仁　桃仁各五个　升麻四分　石膏　川黄蘗　草龙胆各一钱五分
右，每服一二钱，水煎，入酒少许服。

黄连香薷饮
香薷四两　厚朴二两　黄连一两
右，每服一二钱，将朴、连同生姜炒令紫色，入香薷，水酒各一盏煎，冷服。

连翘饮子 【 《本事方》】 　治大人小儿五脏积热，烦燥多渴，唇裂喉闭，目赤鼻颔结硬，口舌生疮；阳明证伤寒发狂，见鬼谵语，大小便闭，一切风壅，并皆治之。
山栀　甘草　赤芍药各一两　大黄　(石卜)硝　连翘　薄荷　干葛各二两
右为散，每服二钱，水一盏，天竹叶七片，蜜三匙，同煎至七分，去滓食后服。惟阳明证伤寒忌下。

全蝎散初虞世方　治小儿惊热。
全蝎　天南星取心为末，一钱　人参三钱　蛇蜕三钱
右为末，蜜汤调下，或薄荷加蜜汤调下。

洗心散 【 《类证活人书》，下同】 　治小儿遍身壮热，头目碎痛，背髆拘急，大热冲上，口苦唇焦，夜卧舌干，咽喉痛肿，涕唾稠粘，痰壅，吃食不进，心神躁热，眼濇睛疼；伤寒鼻塞，四肢沉重，语声不出，百骨节痛，大小便不利；痘疮时行瘟疫，狂语多渴，及小儿天吊风夜惊，并宜服之。
大黄四两，以米泔水浸一炊间，漉干慢炒取熟　当归炒　芍药　炙草　荆芥　麻黄各四两，炒　白朮一两，炒
右捣罗为细末，每服二钱，水一盏，入姜一片，薄荷二叶，同煎至八分，放温，和滓服了，仰卧，仍去枕少时。如五脏壅实，煎四五钱七。若要溏转则热服。

惺惺散　治小儿风热及伤寒时气，疮疹发热，头痛壮热，目濇多睡，欬嗽喘粗，鼻塞清涕。
桔梗　细辛　人参　白朮　瓜蒌根　甘草炙　白茯苓　川芎各等分
右捣罗为细末，每服二钱，用水一盏，生姜二片，薄荷二叶，同煎七分服。三岁已下作四五服，五岁已下分二服。凡小儿发热，不问伤风风热，先与此散数服，往往辄愈。《幼科全书》加麻黄。《婴童百问》无川芎。

麻黄黄芩汤　治小儿伤寒，无汗头疼，发热恶寒。
麻黄去节，一两　黄芩　赤芍各半两　甘草炙　桂枝去皮，各一分
右捣罗为细末，每服二钱，滚水调下，日三服。兼治天行热气生豌豆疮不快，益烦躁昏溃，或出尚身疼热者。

升麻黄芩汤　治小儿伤风，有汗头疼，发热恶寒。
升麻　葛根　黄芩　芍药各三钱　炙草一钱半
右剉如麻豆大，每服二钱，以水一中盏，煎至六分，去滓温服。若时行疮痘出不快，烦躁不眠者，加木香一钱五分。

甘露饮子　治小儿胃中客热，口臭不思饮食，或饥烦不欲食，齿龈肿疼脓血，舌口咽中有疮，赤眼红睑，目不欲开，疮疹已发未发并宜服。
熟地黄　生地黄　天门冬　麦门冬并去心，焙　枇杷叶去毛　枳壳麸炒去穰　黄芩　石斛　山茵陈　甘草炙，各等分
右为细末，每服二钱，水一盏，煎至六分，去滓，食后临卧温服。

双丸　治小儿身热头痛，饮食不消，腹胀满或心腹疼痛，大小便不利，或下重数起，未瘥，可再服。小儿蒸候，哺食减少，气息不快，夜啼不眠，是腹内不调。并宜用此丸下之。
甘遂半两　朱砂一钱，另研　麦门冬二两半　蕤核去仁研，四两半　牡蛎二两　炙甘草一两　巴豆六十枚，去皮心膜研，新布绞去油，日中晒之，白如霜者
右麦门冬、甘草、甘遂、牡蛎四味为细末，入巴豆、朱砂、蕤仁合和，捣二千杵，更入少蜜捣和极熟，旋丸。半岁儿服如荏子大一双；一岁儿服如半麻子大，分为一双服；如二岁，麻子大一枚，分一双；三四岁者，服如麻子大二丸；五六岁者服如大麻子大二丸；七八岁者如小豆大二丸；十岁微大于小豆二丸。常以鸡鸣时服。如至日出时不下者，热粥饮服数合，投之即下，药丸皆双出也。下利甚者，浓煎冷粥饮之便止。

石膏麻桂汤　治小儿伤寒，未发热，欬嗽头面赤。
麻黄汤泡　黄芩各一两　炙甘草　石膏　芍药各半两　桂心一分　杏仁十枚，去皮尖
右七味为散，每服二钱，水一中盏，入生姜三片，煎半盏，去滓服。儿若甚小，以意增减之。

连翘饮　治小儿一切热。
连翘　防风　甘草　山栀子各等分
右件捣罗为末，每服二钱，水一钟，煎七分，温服。

麦门冬汤　治少小未满百日，伤寒鼻衄，身热呕逆。
麦门冬三分　石膏　寒水石　炙甘草各半两　桂心三钱半
右剉如麻豆大，每服三钱，水一盏，煎七分，温服。

五物人参散　治小儿天行壮热，欬嗽，心腹胀满。
人参　甘草各半两，炙　麦门冬一两，去心　生地黄一两半，如无只用生干地半两
右剉如麻豆大，每服三钱，水一盏，入茅根半握，煎至七分，去滓温服。

八物麦门冬饮　治小儿诸热。
麦门冬三两，去心　炙甘草　人参各一分　紫苑　升麻各二两　贝母一分半
右剉如麻豆大，每服三钱，水一盏，入茅根半握，煎至七分，去滓，再入竹沥少许，重煎温服。

枣叶饮　治小儿天行五日以后，热不歇者。
枣叶半握　麻黄半两，去根节　淡豉一合　葱白切，一合
右件共童子小便二盏，煎至一盏。去滓分二服。

凉膈散 【 《伤寒直指格论方》】 　一名连翘饮子。治伤寒表不解，半入于里，下证未全或复未愈者；或燥热怫结于内，而烦心懊憹不得眠者；及无问伤寒杂病，大人小儿脏腑积热，烦躁多渴，面热头昏，唇焦咽燥，舌肿喉痹，目赤鼻衄，颔颊结硬，口舌生疮，痰实不利，欬唾稠粘，睡卧不安，谵语狂妄，肠胃湿燥，便尿閟结；一切风热壅滞，风眩疮癣；及伤寒阳明胃热发斑，下证未全者；或误服暖药过多，为诸热证，并酒甚热毒，兼小儿斑疹痘疮，已出未快者，或热极黑陷将死者。
栀子仁　连翘　薄荷　黄芩　甘草各一两半　大黄　芒硝各半两
右为粗末，每一两，水二盏，竹叶七片，煎至一盏，去滓，入蜜少许，食后服；加姜煎亦得。去六经热，减大黄、芒硝，加桔梗、甘草、人参、防风。治肺经邪热，欬嗽有痰，加半夏。凉膈与四物各半服，能益血泄热，名双和散。钱氏去连翘加藿香、石膏，为泻黄散。《宝鉴》：连翘四两，硝黄各二两，余各一两。

柴葛解肌汤 【 《幼科全书》，下同】 
柴胡　干葛　黄芩　桂枝　赤芍　人参　甘草
右，竹叶七片，姜枣作引煎服。

调元生脉散
黄芪　人参　麦门冬　甘草　五味子
右，水煎服。

参苏饮
人参　半夏　茯苓　甘草　桔梗　枳壳　干葛　前胡　木香　陈皮　苏叶
右，姜枣引，煎服。

荆防败毒散
生大黄　防风　荆芥穗　酒红花　牛蒡子　升麻　元参　人参　桔梗　酒芩　酒蘗　甘草
右，水煎服。

菉豆粉饮 【 《育婴家秘》，下同】 　如小儿误服热药太过者，以致烦躁闷乱，或作吐，或狂或渴，宜先解毒，此饮主之。
菉豆粉一两　黄连炙　干葛　生甘草各半两　三味共末，同菉豆粉杵匀，每服五分至一钱，淡豆豉汤温调服。

豆卷散　如小儿病惊，多用药性太温及热药治之，有惊未退而别生热证，有病愈而致热证者，有反为急惊者甚多，当问病者数日因何得之，曾以何药调之，可用解毒之药，无不救也，以此散主之。
大豆黄卷以水浸黑豆生卷是也，晒干　炙草　贯众　板蓝根　每各一两为末，服五分至一钱，水煎去滓服。

玉液丸 【 《片玉心书》，下同】 　治风壅，化痰利膈，清头目烦热，除欬嗽。
寒水石火煅水飞，二两　半夏制，一两　枯矾五钱　共为末，米糊九如粟米大，姜汤下。感风寒欬嗽，桑白皮汤下；欬血，茅根汤下；常欬，茶汤下；欬而此，煨姜汤下。

胃苓丸　分阴阳，退潮热，止吐泄，消浮肿黄疸，调脾胃，止便浊，小儿常用之药也。
苍朮米泔水浸，刮去黑皮焙干　厚朴姜汁炒　陈皮　白朮各五钱　粉草炙　草果各二钱　猪苓　泽泻　白茯各三钱　官桂一钱共为末，水和丸如粟米大，炒米汤下。呕吐，煨姜汤下；调胃，炒米汤下；白浊，盐汤下；泻泄，炒米车前汤下；黄疸，加茵陈五钱，灯心汤下；潮热，水竹叶炒米汤下；浮肿，长流水煎，灯心五加皮汤下；疝气，茴香汤下。

神芎丸　治小儿上焦积热，惊风壅滞，头目赤肿，咽闭，大小便赤濇，及痰喘之证，并皆治之。
大黄酒蒸　黄芩各一钱　黑牵牛取头末　滑石各四钱　黄连　川芎　薄荷叶各五钱　共为末，滴水为丸如粟米大，竹叶汤下。

败毒散 【 《婴童百问》，下同】 　治小儿伤寒，瘟疫风湿，头目昏眩，四肢痛，憎寒壮热，项强目睛疼，寻常风眩拘倦风痰，身体项疼，及寒壅欬嗽，鼻塞声重，寒热，并治之。
柴胡洗去芦　前胡　川芎　枳壳炒　羌活　川独活　白茯苓　桔梗炒　人参各一两　甘草半两
右为粗末，每服二钱，生姜薄荷煎，加地骨皮、天麻；或剉散，加蝉蜕、防风。治惊热，可加芍药、干葛、黄芩。无汗，加麻黄。

四顺清凉饮　治小儿血脉壅实，脏腑蓄热，颊赤多渴，五心烦躁，睡卧不安，四肢惊掣；及因乳哺不时，寒温失度，令儿血气不顺，肠胃不调，小便少，大便濇；或温壮连滞，欲成伏热；或壮热不歇，欲发惊癎；治风热结核，头面疮疖，目赤咽痛，疮疹毒一切壅滞，并宜服之。
赤芍药　当归　甘草　大黄各等分
右剉散。三岁已上，每服二钱，水一盏，煎至七分，作两服。《准绳》加薄荷。治挟热泻不止，加木香，大黄用煨。欲利小便，用赤芍药，《准绳》加灯心、木通。虚热加甘草，下利减大黄。冒风邪，加去节麻黄。中风体强，眼睛上视，加独活，量儿大小虚实加减，微溏利为度。可加荆芥。

柴胡散　治小儿伤寒无汗，有表证，壮热头疼，身体痛，口干烦渴，小便赤，大便闭濇，夹惊腮肿。
石膏　黄芩　甘草　赤芍药　葛根各二钱半　麻黄去节　柴胡半两
右剉散，三岁儿每服二钱，水一小盏，生姜少许，葱白三寸，豆豉一撮，煎六分，温服。

茵陈汤　治阳明病发热汗出者，此为热越不能发也。但头汗出，身无汗，齐颈而还，小便不利，渴饮水浆者，此为瘀热在里，身必发黄；伤寒七八日身黄如桔色，小便不利，腹微满者。
茵陈嫩者一两　大黄三钱半　栀子大者，三枚
右剉散，以水一大碗，先煎茵陈减半，次用二味煎八分，去滓温服，日三服，小便当利，如皂角汁状，色正赤，一宿身减，黄从小便中去也。量大小加减。

栀子蘗皮汤　治伤寒，身黄，发热。
栀子八枚　黄蘗一两　甘草炙，半两
右剉散，每服二钱，水一盏，煎六分，去滓温服。

犀角散　治小儿黄疸，一身尽黄。
犀角镑，一两　茵陈　干葛　升麻　龙胆草　生地黄各半两　寒水石七钱半
右剉散，白水煎。

干葛根汁　治小儿忽发面目黄，皮肉尽黄。
干葛根汁　右，和蜜服。

连翘赤小豆汤　治小儿伤寒，发黄身热。
麻黄去节　连翘　生甘草　生姜　赤小豆　生梓白皮各二两　杏仁四十一粒　大枣十二枚
右剉散，白水煎。

麦苗汁
小麦苗捣汁
右，服之立效。

茵陈五苓散
茵陈五苓散茵陈汤十分，五苓散五分
右二件拌匀，每服一钱，温水调下，日三服。

当归散　治小儿夜啼者，脏寒而腹痛也，面青手冷，不吮乳是也，宜用此方。
甘草炙　桔梗　陈皮　当归各一钱
右为末，水煎半盏，时时少与服之。又有热痛，亦啼叫不止夜发，面赤唇焦，小便赤，与三黄丸，人参汤下。

小半夏汤　治黄疸，小便色不异，欲自利，腹满而喘者。不可除热，热去必哕。
半夏汤洗七次
右剉散，每服三钱，水一盏，姜一片，煎七分，温服。

消食丸　常服宽中快气，消乳食，正颜色。
缩砂炒　陈皮炒　三棱煨　蓬朮煨　神曲炒　麦芽炒　香附米泔浸一宿炒　枳壳　槟榔　乌梅各半两　丁香二钱半
右为末，面糊丸如菉荳大，食后紫苏汤下二十丸，或三十丸。

小柴胡汤　治小儿伤寒潮热，少阳汗出，口渴温热，身热恶风，头痛项强，四肢烦疼，往来寒热，胁痛耳聋，呕哕痰实，中暑疟疾，并服之。
人参　甘草炙，各三钱　黄芩二钱　柴胡八钱　半夏汤泡七次焙干，二钱半
右剉散，每服二钱，水一盏。生姜三片，枣一枚，煎去滓温服，不拘时。王肯堂曰：愚按前方，若肝胆经风热，肝火瘰疬，寒热往来，日晡发热，潮热不欲饮食，或怒火，口苦耳聋，欬嗽或胁痛肚满，小便不利，或泄泻吐酸苦水，或肢体搐动，唇目抽搐，及乳母有前证，致儿为患者，并宜服之。

葛根黄连黄芩汤　治太阳病桂枝证，反下之，利遂不止，脉促者，邪未解也，喘而汗出者。
葛根二两　黄芩　黄连各七钱五分　甘草五钱
右剉散，每服三钱，水一盏，煎七分，去滓加减服。喘甚，加葶藤子。

三黄丸　治小儿三焦积热，大渴引饮，眼目赤肿，口舌生疮，心膈烦躁，不美饮食，大小便秘濇，五脏实热，或下鲜血，疮疖热证。
黄连去芦　黄芩　大黄煨，各十两
右为末，炼蜜丸桐子大，每服三十丸，熟水下。如脏俯壅实，加服丸数。小儿积热可服。

竹叶汤　治小儿伤寒发渴，虚羸少气，气逆欲吐，四肢烦热。
石膏二两　半夏四钱　人参　甘草炙，各二钱　麦门冬六钱，去心
右剉散，每服二钱，水一盏，青竹叶、生姜各四片，粳米七十粒同煎。呕加生姜、竹叶。

香薷饮　治夏月中暑，下咽即苏。
香薷一两　白扁豆炒　厚朴姜制，各半两
右剉散，每三钱，水一盏，生姜三片，煎服。一方，加黄连治泻痢。一方，加芎芷香苏散，治霍乱吐泻，暑月感冒伤暑之证。

车前子散　治暑月伏热，霍乱吐泻。
白茯苓　猪苓　香薷　车前各等分　人参减半
右为末，每一钱用灯心汤调下。肚疼，加芍药；泻不止，加石莲肉。

黄连解毒汤　治大热烦躁，渴闷欲死，下咽即活。
黄连三钱　黄蘗五钱　栀子四个，劈　黄芩一两
右剉散，每服三钱，水一盏，煎六分，去滓温服。

玉露散　治嗞啀烦躁不安，颊赤咽干，身热头痛，兼中暑发渴，昏闷，小便不通。惊气入肾，梦中咬牙，加金珠散，薄荷汤调服。
寒水石　石膏各二两，水飞　甘草三钱
右为末，每服半钱，麦门冬汤下，汤使随意。加辰砂、金箔，名桃红散，亦治急惊。入栀子仁，名金莲散。加滑石半两，名玉真散。汤氏曰：前方治小儿秋夏伏暑，多有热，吐黄涎，头额温，五心热，小便赤少，或干呕无物，宜服香薷饮，又宜服玉露散，生姜汁和白汤调下。独用姜汁，一服而止。

导赤散　治心惊内虚邪热。
生地黄　甘草　木通各等分
右(口父)咀，竹叶煎；加黄芩、赤芍药、羌活、灯心煎服。

至宝丹　治精神恍惚，心躁生风。
生犀屑　玳瑁屑　琥珀研　朱砂细研水飞　雄黄细研水飞，各一两　金箔五十片，一半为衣　银箔五十片，研　片脑一分，研　麝香一钱，研　安息香一两半，为末，以无灰酒飞滤去沙石，约取一两，慢火熬膏　牛黄半两
右生犀、玳瑁，捣罗为细末，研入诸药令匀，将安息香膏以重汤煮凝成，和捣为剂，如干即入少熟蜜，盛不津器中，旋丸桐子大。二岁儿服二丸，人参汤化下。大小以意加减。又治大人卒中不语，中恶气，中诸物毒，中热暗风，产后血晕，死胎不下，并用童便少许，生姜自然汁三五滴同温过，化下五丸立效。

琥珀散　治烦躁不宁，消风豁痰。
辰砂一钱半　琥珀　牛黄　殭蚕炒去丝嘴　南星水浸，夏三日，春秋五日，冬七日，牛胆中制佳　全蝎去毒　白附子　代赭石　天麻　乳香　蝉蜕各一钱　麝香五分　片脑一字
右为末，三岁半字，薄荷汤下。慢惊加附子。

解毒丸　治小儿五脏积热，毒气上攻，胷臆烦闷，咽喉肿痛，赤眼痈肿，头面发热，唇口干燥，两颊生疮，精神恍惚，心忪闷乱，坐卧不宁；及伤暑毒面赤身热，心烦躁而渴，饮食不下。
寒水石　石膏研，各八两　青黛
右研如粉，入青黛和匀，蒸饼七个，水调丸芡实大，每服一丸，食后新汲水化下，或细嚼生姜汤下亦可。中诸毒，井宜服；及小儿惊风潮热，痰涎壅塞，心胷烦躁，颊赤多渴，坐卧不稳。每三岁儿可服半粒，量大小加减。

七物黄连汤　治夏月伤寒，四肢烦疼发热，其人喜烦，呕逆支满，剧如祸祟，寒热相搏，故令喜烦。
黄连　茯苓　芍药各七钱半　黄芩　甘草　干姜各一两　小麦三合
右剉散，白水煎。欲止泻，加枳实半两。

金箔镇心丸　治惊悸痰聚上脘，烦躁欠安。
朱砂一两　白茯苓　人参　甘草各半两　山药一两半　脑子一钱　牙硝钱半　麝五分　紫河车二钱半　黑豆煮　金箔十二帖
右为末，炼蜜丸，每两半作五十丸，以金箔为衣，每服一丸，薄荷汤下，含化亦可。卧时常服，安心镇神，袪邪热，凉咽膈，止惊啼。

梨浆饮子　治潮热、荣热、卫热、瘴气热，两日一发，三日一发；积热、脾热、痞热、胃热、癖热、疟热、邪热、寒热，脾疟、鬼疟夜发，单疟独热。
青蒿童便浸一日晒干　柴胡　人参　黄芩炒　前胡　秦艽　甘草炙，各等分
右(口父)咀，每服一岁半钱、二岁一钱，水一小盏，入生藕、生梨、薄荷、生地黄，同煎至半，去滓，通口空心食前服。

大柴胡汤　治伤寒十余日，邪气结在里，往来寒热，大便秘濇，腹满胀痛，谵语，心中痞硬，饮食不下；或不大便五六日，绕脐刺痛，时发烦躁；及汗后如疟，日晚发热，兼脏腑实脉有力者，可服。
柴胡八钱　黄芩　赤芍药　枳实麸炒，各三钱　半夏汤泡七次，切片焙干，一钱半
右剉散，姜枣煎，加减服之。欲下，加大黄半两效。

大承气汤　治刚痓，胷满内实，口噤咬齿，大热发渴，大便闭濇。
大黄半两　芒硝半两　厚朴一两　枳实一两
右剉散，每服三钱，水一盏，煎六分，不拘时热服。

地骨皮散　治虚热，亦治伤寒壮热，余热。
知母　骨皮各一两炒　柴胡　生甘草　人参　茯苓各半两　半夏汤泡七次，切片晒焙，三钱
右(口父)咀，姜水煎服，每用三钱。《全婴方》加秦艽，名秦艽饮子。有惊热，加蝉退、天麻、黄芩。海藏曰：地骨皮散，即小柴胡汤加减法。自汗者地骨皮散，无汗者柴胡汤、三黄汤，仲景所用。钱氏改诸丸散加减，并出古法。

犀角饮　治小儿骨蒸潮热，盗汗肌瘦。
犀角镑　鳖甲酥炙　柴胡　知母炒　地骨皮　胡黄连各一两　大黄　桃枝各半两
右(口父)咀，每三岁一钱，水一盏，煎三分，去滓温服。

鳖甲亩　治小儿骨蒸，潮热盗汗，欬嗽多渴，心躁多惊，面黄消瘦。
鳖甲酥炙　地骨皮　秦艽　柴胡　枳壳麸炒　知母　当归各一两
右(口父)咀，三岁一钱，水半盏，桃柳枝各三寸，乌梅一个，煎三分，去滓服，无时。

灵犀饮　治小儿骨蒸潮热，盗汗欬嗽，不食多渴，面黄肌瘦，腹急气粗等证；处热余热通用。
犀角镑　胡黄连各半两　茯苓去皮　人参　川芎　秦艽　生甘草　羌活　柴胡　桔梗　地骨皮各一两
右(口父)咀，三岁一钱，水半盏，乌梅、竹叶少许，煎服。

生犀饮　治小儿骨蒸肌瘦，颊赤口干，目晡潮热，夜有盗汗，五心烦热，四肢困倦，饮食虽多，不生肌肉；及大病瘥后，余毒不解；或伤寒病后，因食羊肉，体热不除。
地骨皮　秦艽　人参　犀角镑　大黄蒸　麦冬　枳壳　柴胡　白茯　赤芍　桑白皮　鳖甲酥炙黄，各一两
右剉，每服二钱，水一盏，入青蒿少许，煎温服，食后。小儿分为二服。《准绳》加黄芪、乌梅二味。

青蒿散　治小儿室女，肌瘦潮热。
青蒿三钱　生甘草一寸　乌梅一个，捣碎　小麦五十粒
右(口父)咀，河水一碗，煎至三分，去滓服。

柴胡散　治小儿骨蒸潮热，面黄瘦弱。
柴胡　地骨皮　甘草炙，各半两
右(口父)咀，水一盏，每用二钱，煎七分，去滓服，不拘时。

理中汤　治脾胃不和，中塞上冲，心腹(疒丂)痛，痰逆恶心呕吐，心下烦闷痞满，膈塞不通，饮食减少，短气羸困。温中逐水，止汗去湿。泄泻注下，水谷不分，腹中雷鸣。伤寒时气，里寒外热。霍乱呕吐泻利，手足厥冷。
人参　白朮　干姜炮，各等分　甘草炙，减半
右剉散，每服二钱，水一盏，姜三片，枣一枚同煎。腹痛加人参，渴减白朮；寒多加干姜、附子；吐甚，去白朮加生姜；泻多，还用朮；悸者加茯苓。四肢厥冷，下利转筋，方可加附子，为末蜜丸，名理中丸。治厥阴脏寒，蛔上入膈，吐出长虫，胃虚冷，故先服理中丸。或加茯苓、枳实。

四君子汤　治荣卫气虚，脏腑怯弱，心腹胀满，全不思食，肠鸣泄泻，呕哕吐逆。
人参　茯苓　生甘草　白朮各等分
右为末，每服二钱，水一盏，煎七分，通口服，不拘时。盐少许，白汤点服。温和脾胃，进益饮食，辟寒邪障雾气。

五苓散　治伤寒温热病，表里未解，头疼发热，口燥咽干，烦渴饮水，或水入即吐，或小便不利，汗出表解，烦渴不止；又治霍乱吐利，燥渴引饮。
泽泻二两半　猪苓　白朮　茯苓各一两半　肉桂一两
右为末，每服二钱，热汤调下，不拘时。多饮热汤，有汗出即愈。又治湿热在里，身发黄疸，浓煎茵陈汤下，食前服。疸病发渴，及申暑引饮，亦可用水调服。小儿加白朮末少许。如发虚，加绵黄芪、人参末少许服之。

白虎汤　治伤寒大汗出，表证已解，心胷大烦，渴欲饮水；及吐或下后七八日，邪毒不解，热结在里，表里俱热，时时恶风，大渴舌上干燥而烦，欲饮数升者，宜服。又治夏月中暑毒，汗出恶寒，身热而渴。
知母三两　甘草炙，一两　石膏八两，另研　粳米三合
右(口父)咀，每服三钱，水一盏，煎六分，米熟为度，去滓温服。《圣惠方》加干葛。

柴苓散　治小儿腹中有伏热，温壮来去。
柴胡七钱半　麦门冬去心　人参　赤茯苓　甘草各半两　黄芩一两
右剉散，每服二钱，水一盏，入小麦一撮、竹叶三片，煎五分，去滓温服，量大小加减与之。

二黄犀角散　治小儿身体温壮，心神不安，大腑秘热。
犀角屑　大黄酒浸蒸　钓藤　栀子　生甘草　黄芩各五分
右为末，每服五分，量大小加减，热汤调下。

牛黄散　治小儿温壮，身体常热不止，或寒热往来。
牛黄研　生甘草各五分　柴胡去苗　栀子炒　龙胆草　黄芩各二钱半
右为末，每服五分，以金银薄荷汤调下，无时。

黄龙汤　治伤寒身热不退，或寒热往来。
柴胡五钱　黄芩　生甘草各二钱　赤芍药三钱
右(口父)咀，每服二钱，姜一片，枣一枚。水一盏。煎至五分，去滓温服，无时。

牛黄膏　治小儿天吊惊风，手足搐搦，面唇红赤，咽喉痰响，浑身头额壮热，唤问不知，不醒人事，或只左手左脚偏搐，或只右手右脚偏搐，或只唇口眼鼻颤搐，此疾则多肚腹紧胀，热极则胷膈久积惊涎，忽被风邪所触，故作是候也。此患大忌不得针灸，若针灸乃误矣。凡中此疾，须辨认有前项形证，宜服此剂。
蝎尾四十九枚　巴豆去壳，一钱半，不去油　梅花片脑半字　辰砂研，二钱　麝香一字　郁金三钱，以皂角水煮过　牛黄少许
右六味为末，每遇小儿中前项证候，周岁半字，三四岁一字。仍观孩儿身体肥瘦，脏腑虚实。及病势轻重，则加药。用熟蜜水一二分调匀灌下，或薄荷汤亦可。服药后良久，压下痰涎，疏去风气，当宣泻两三行，其泻出如鸡子白，是应效。或胷膈痰涎壅盛痞满，服此药宜吐风痰，亦为美也。下药后，或吐或泻，手足搐搦稍定，喉咙不响，头额腹肚渐凉，眼目不翻，识得人事，面红赤色，但时时有少温壮惊潮风，热来未退，便续下保寿散三两服，金粉散一二服，早晨更可下。均气补虚，进乳哺，白朮散，一日早晨与一服。或服此数件药后，只觉得腹肚至夜微热，不进乳食，宜空心与进一服宽热散，微微通去腹中余热风涎。或有是疾，服药少退，忌两日不可见风。一方，加粉霜二钱，名朱砂膏。

羚羊角汤　治诸惊壮热。
羚羊角屑　蝉蜕　茯神　麦门冬　柴胡　地骨皮各一钱　黄芩　甘草炒，各五分
右剉散，每服二钱，姜枣煎服。

栀子仁渴　治阳毒伤寒壮热，百节疼痛，下后热不退者。
栀子仁　赤芍　大青　知母　柴胡各一两　甘草半两　杏仁去皮尖双仁者，麸炒微黄色　升麻　黄芩　石膏各二两
右剉散，每服三钱，水一盏，生姜三片，煎六分，去滓，不拘时温服。

大连翘汤　治疮疹壮热，小便不通，诸般疮疖，丹毒脐风。
连翘　瞿麦　荆芥　木通　赤芍药　当归　防风　柴胡　滑石　蝉蜕　甘草炙，各一钱　山栀子　黄芩各五分
右剉细，每服一钱，加紫草煎，温服。热甚加大黄。更详证加减为佳。

龙胆汤　治胎惊月内气盛发热。凡脐风撮口，壮热，皆可用。治婴儿出腹，血脉盛实，寒热温壮，四肢惊掣，发热大吐哯者。若已能进哺，中食实不消，壮热及变蒸不解，中客人鬼气，并诸惊癎方，悉主之。十岁以下小儿皆服之。小儿，龙胆汤第一。此是新出腹婴儿方，若日月长大者，以次依上为例。若必知客忤及有鬾气者，可加人参、当归，各如龙胆多少也。一百日儿加三铢，二百日儿加六铢，一岁加半两。
龙胆草　钓藤皮　柴胡　黄芩　桔梗　芍药　茯苓　生甘草各六钱　蜣螂二枚，去翅炙　大黄一两，煨
右(口父)咀，以水一升，煮取五合为剂也，服之如后节度。有药虚实宜足数合水也。儿生一日至七日，分合为三服；儿生八日至十五日，分一合半为三服。以渐加服，皆得下即止，勿再服也。《直指方》为末，每服一钱，北枣煎服。或加防风、麦门冬以导心热，黄芩减半，去蜣螂亦可。

紫霜丸　治食积，亦是伤寒之药。治乳哺失节，宿滞不化，胃腹痞满，呕吐恶心，便利不调，乳食减少。又治伤寒温壮挟热实，大便酸气，食不消化；或已得汗，身热不止；或变蒸发热，多日不解；或因食而发癎，先寒后热，并宜服之。
代赭石火煅，用醋淬七次　赤石脂各一两　杏仁五十粒，去皮尖炒　巴豆三十粒，去皮膜油炒
右先将杏仁、巴豆，入乳钵内细研如膏，却入代赭石脂末，研和匀，以汤浸蒸饼，丸如粟米大。一岁儿，五丸米饮下；一二百日儿，三丸。亦要看肥瘦加减，微泻为度。大凡变蒸与伤寒调理同，此一药并治之。此仍是泻食积之剂，量虚实用。

古今图书集成医部全录卷四百二十一

　小儿诸热门

　　方

升阳散火方 【 《赵氏医贯》，下同】 　因冬暖，小儿服之，升阳散火清滞。
山楂五分　黄芩四分　甘草　干葛　柴胡　陈皮各二分　黄连　芍药　防风　连翘　当归尾　蔓荆子各三分
右，水一钟，姜一片，煎六分，食远服。如饮食过伤，山楂倍用。

退内热方　治小儿内热，神不爽，胷高。
芍药酒炒　茯苓　麦门冬　白扁豆各五分　山药　当归各四分　甘草　贝母　干葛　陈皮各三分　桔梗　黄连各二分水一钟，姜一小片，煎六分，食远服。

栀子清肝散 【 《证治准绳》，下同】 　一名柴胡栀子散。治三焦及足少阳经风热发热，其内作痒生疮，或出水疼痛；或胷乳间作痛，寒热往来。
柴胡　栀子炒　牡丹皮各一钱　茯苓　川芎　芍药　当归　牛蒡子炒，各七分　甘草三分
右，水煎服。

柴胡清肝散　治肝胆三焦风热怒火，或乍寒乍热，往来寒热，发热，或头发疮毒等证。
柴胡　山栀炒，各一钱半　黄芩炒　人参　川芎各一钱　连翘　甘草各五分　桔梗八分
右，水煎服。

柴胡饮子　解肌热、蒸热、积热，或汗后余热，脉洪实弦数，大便坚实。
黄芩七分　甘草四分　大黄八分　芍药七分　柴胡　人参各五分　当归一钱
右，每服一钱，姜水煎。

龙脑饮子　此泻脾经热，可代泻黄散。用治小儿蕴热，咽喉肿痛，赤眼口疮，心烦鼻衄，咽干多渴，睡卧不宁；及除痰热欬嗽，中暑烦躁，一切风壅。
甘草四两，炙　大栀子三两，炒　藿香叶半两　石膏一两　缩砂　瓜蒌各七钱半
右为末，每服一钱，蜜调水服，不拘时。治伤寒余毒，潮热虚汗，加竹叶煎服。

滋肾丸　治肾热。
黄蘗酒拌炒焦，三钱　知母二钱　肉桂五分
右为末，熟水丸桐子大，每服二十丸至三十丸，食前百沸汤下。

三解牛黄散　治实热潮热。
白殭蚕　全蝎炙　防风　白附子　桔梗　川大黄　甘草炙　白茯苓　川黄芩　人参　川郁金皂角水煮
右各等分为末，每服半钱或一钱，薄荷蜜汤调。

牛黄凉膈散　治风壅痰实，蕴积不散，头痛面赤，心烦潮热，痰涎壅塞，咽膈不利，精神恍惚，睡卧不安，口干多渴，唇焦咽痛，颔颊赤肿，口舌生疮。
牛黄一两　甘草炙十两　寒水石　牙硝枯　石膏各二十两　紫石英飞　脑　麝各五两　胆星七两半
右末之，蜜丸，每两作三十丸，温薄荷人参汤，嚼一丸，食后服。常服半丸。治急惊，并薄荷水化。

当归补血汤　治肌热躁热，目赤面红，烦渴，昼夜不息，其脉洪大而虚，重按全无，此脉虚血虚也，若误服白虎汤必死，宜此主之。
黄芪三钱　当归一钱
右，水煎服。

补中益气汤　治中气虚弱，体疲食少，或发热烦渴等证。
当归三分　人参　黄芪各八分　白朮　甘草　陈皮各五分　升麻　柴胡各二分
右，姜枣水煎，空心，午前服。

加味逍遥散　去牡丹皮、山栀，即逍遥散，治肝脾血虚等证。
当归　甘草炙　芍药酒炒　茯苓　白朮炒　柴胡各一钱　牡丹皮　山栀炒，各七分
右，水煎服。王肯堂曰：愚按前方，若乳母肝脾血虚，内热寒热，遍身痒痒，肢体作疼，头目昏重，怔忡颊赤，口燥咽干；或发热盗汗，食少不寐；或口舌生疮，耳内作痛，胷乳腹胀，小便不利，致儿为患，尤宜用之。又治妇人阴虚发热，儿饮其乳。以致患疮者。

清解散　治感风发热，头疼鼻塞涕流及温壮，悉主之。
北参　防风　天麻　北前胡　茯苓　北梗　枳壳剉　甘草各二钱　细辛　柴胡各一钱半　川芎三钱
右末，每一钱，水一小盏，干薄荷三叶，略煎温和服。

集验荆朮散　治小儿伤风伤寒，或疮或疹。此药无寒无热，疏风顺气，一切诸热证。
荆芥穗　赤芍药各一两　苍朮二两，泔制　甘草半两，炒　细末随大小一二钱。又名冲和散。伤风伤寒，壮热欬嗽，鼻塞声重，生姜葱白汤下；伤风潮热，或变蒸发热，薄荷汤下；风热伤肺，鼻涕气粗，紫苏汤下。暴卒急惊风热，宜急惊门疏风散；久病后急慢惊热，保婴全蝎散。发汗，去节麻黄汤调；盗汗自汗，牡蛎、浮麦汤调；丹毒风热，煎四顺饮调；眼暴赤热肿，煎羌活、黄芩、生地黄汤调；口舌腮项热肿生疮，煎防风、牛蒡子汤调；咽喉重舌，煎升麻、枳壳、大黄、防风、薄荷汤调。

人参羌活散　治伤寒发热，头痛身疼，或潮热烦渴，痰实欬嗽。
羌活　白独活　柴胡　川芎　人参　甘草炙　白茯苓　枳壳各一两　前胡　桔梗　地骨皮　天麻酒浸焙，各半两(口父)咀，每一钱，水半盏，姜一片，枣半个，薄荷一叶煎，温服无时。疮疹未发亦可服。

羌活散　治伤风时气头痛发热，身体烦疼，痰壅欬嗽，失音鼻塞，声重，及解时行下痢赤白。
人参去芦　羌活　赤茯苓去皮　柴胡去芦　前胡去芦　川芎　独活　桔梗剉炒　枳壳　苍朮各如前制　甘草各一两
右剉，每服二钱，水一盏，姜二片，薄荷三叶，煎七分，无时热服。发散风邪，入葱白同煎。痢证，姜、仓米煎。

人参辛梗汤　治小儿伤风发热，鼻塞欬嗽，时行疮疹。
人参七分　细辛五分　桔梗　干葛　升麻　白朮　茯苓　柴胡各七分　薄荷　甘草各五分　每服，水一钟，姜三片，煎五分，不拘时服。

红绵散　治小儿四时感冒风寒，遍身发热，变蒸、诸惊、胎惊、丹毒等热，并皆治之；及急慢惊风，亦宜服之。
人参二钱五分　天麻洗　殭蚕炒　麻黄去节　全蝎去毒，各二钱　甘草炙　辰砂一钱五分，研
右为末，入朱砂和匀，再乳极细，每服半钱，用水半盏，煎数沸，入干胭脂少许，再煎一沸，不时温服。

大黄(石卜)硝汤　治小儿惊热涎风，前后不通。
川大黄蒸　生甘草　(石卜)硝各一两
右剉碎，每服二钱，水半盏，入蜜少许，煎至三分，不拘时服。

五和汤　主宣利脏腑积热，调和荣卫。
当归酒洗　赤茯苓去皮，各半两　甘草炙　大黄　枳壳水浸，去穰剉，麦麸炒微黄，各七钱半
右(口父)咀，每二钱，水一盏，煎七分，无时温服。

宽热饮　主伏热在里，风壅满气促昏闷，或脾胃停滞，日久饮食减少，面黄脉实，发热无时，并宜服之。
粉草七钱五分　元明粉二钱五分　大黄　枳壳去穰，各一两，剉片；巴豆十五拉，作两片去壳膜心同炒，枳壳见微黄色，去巴豆
右剉焙为末，临时入元明粉，乳钵内同药末杵匀，无时调服半钱至一钱，儿小止抄一字，并用姜蜜汤或薄荷汤。

七宝散　治小儿温壮伏热，伤寒烦躁，面赤气喘，夜热晓凉。此药凉心脏，消风热。
川大黄蒸　赤芍药　甘草炙　当归各二钱半　麻黄　白朮　荆芥穗各二钱
右为末，一岁一钱，水半盏，葱白一寸，薄荷一叶，煎至三分，不拘时温服。

实脾散　治小儿余热不除。
川芎　茯苓　甘草　白朮
右剉散，用水煎，食远服。

参苓白朮散　主脾胃虚弱，饮食不进，多困少气，中满痞噫，呕吐逆。此药不寒不热，性味和平，常服调脾悦色，顺正去邪。
人参　白茯苓　粉草　白朮土炒　白扁豆　山药去皮　桔梗剉炒　莲肉去心　缩砂仁　薏苡仁各一两
右剉焙为末，每服半钱至二钱，用枣汤空心调服，或温米汤亦可。

安神散　治吐泻诸病后，心虚烦闷，触物易惊，气郁生涎，涎与气搏，睡不得宁，预防变生他证。
人参　白茯苓　半夏制　甘草炙　陈皮去白　枳实制，各五钱
右剉，每服二钱，水一盏，姜两片，枣一枚，竹茹小团，煎七分，无时温服。有微热渴，入麦门冬去心同煎。

简易凝神散　治小儿经汗下，热去复作，收敛胃气，清凉肌表，神效。
人参　白朮　白茯苓　山药炒，各一两　扁豆　粳米　知母　生地黄　甘草各半两　淡竹叶　地骨皮　麦门冬各一分　细末，每二钱，水小盏，姜二片，枣一枚煎，无时。

地黄煎　治小儿壮热烦心，眠卧不安。
生地黄汁一升　白沙蜜　酥　麦门冬汁各三合
右，重汤煮至成膏，每服数匙。

火府丹　治小儿壮热。
生地黄　木通　甘草　黄芩
右，水一钟煎服。

金莲饮子　治小儿蕴积壮热，赤眼口疮，心烦躁闷，咽干多渴，潮热不止。
防风　炙甘草　连翘　柴胡　山栀各半两
右为末，每服二钱，用水六分，煎至三分，食后服。

天竺黄散　治小儿惊风热。
天竺黄研　郁金　山栀　白殭蚕炒去丝嘴　蝉壳去土　甘草各等分
右为末，一岁半钱，熟水薄荷汤皆可服，不拘时。

甘露散　治小儿惊热，通利小肠，去惊涎，清心腑，止烦渴，安神稳睡。加朱砂，名加朱甘露散。
寒水石　石膏各二两　生甘草末一两
右件为末和匀，量儿大小，或一钱、或半钱，热月冷服，寒月热服，用薄荷汤调、或灯心汤调。被惊心热不安卧，皆可服。小便不通快，麦门冬灯心汤。若惊热，入朱砂少许，不拘时服。一方，有赤茯苓一两。《苏沈方》用滑石，不是石膏。钱氏名玉露散，或服一字，或半钱，或一钱，食后温白汤调下。

辰砂金箔散　治小儿心膈邪热，神志不宁，惊惕烦渴，恍惚怔忡，夜卧不安，齿龂肿烂；及痰实欬嗽，咽膈不利。
辰砂　桔梗各二钱半　人参　白茯各一钱半　蛤粉四钱，(飞牙)硝一钱半　炙草一钱二分半　片脑一分半　金箔一片
右为末，一岁半钱，薄荷汤调，不拘时。百晬小儿，脏腑多热，睡卧不稳，大便不利，蜜汤调一字。

地骨皮饮　治小见骨蒸，潮热往来，心膈烦悸，及伤寒后气未解。
柴胡　地骨皮各二两知母　炙草　黄芩　鳖甲酢炙黄　人参各二钱半　赤茯苓五钱
右剉碎，一岁二钱，水六分，姜、梅各一片，煎三分，不拘时服。

柴胡散　治骨蒸疳气，五心烦热，日晡转盛，口干无味，渴多身瘦，胷满痰紧，小便黄色，食减神昏。
北柴胡　人参　当归酒洗　黄芩　赤芍药　甘草炙，各一两　大黄　桔梗剉炒　北五味　半夏各半两
右剉，每服二钱，水一盏，小乌梅一个，姜二片，煎七分，无时温服。

一粒金丹　治小儿五脏蕴热，胷膈烦闷，五心烦热。
人参　犀角　玳瑁　琥珀　防风各一钱　白茯苓　寒水石煅　甘草各二钱　龙脑　朱砂水飞，各半钱
右为细末，入麝半钱，用陈米糊丸芡实大，金箔二十五片为衣，麦门冬去心煎汤下。

绛雪丹　治小儿烦热。
芒硝　朱砂各一两
右为末，饭丸芡实大，三岁一丸，砂糖水化下。

地黄煎丸　治小儿风壅，上膈烦热，鼻衄口疮，咽喉肿痛，口舌生疮；或血热，五七常热，多渴饮水。
生地黄　熟地黄各一两　薄荷叶一两一钱　甘草炙　山栀仁　黑参各七钱半　片脑半钱
右为丸，炼蜜丸如芡实大，每服一丸，白汤磨化，乳后服。

钱氏秦艽散　治潮热减食蒸瘦。
秦艽切焙　炙草各一两　薄荷叶切焙，半两
右为粗末，每服二钱，水一钟，煎八分，食后温服。

人参芎归散　治小儿虚劳，内热潮热，或遍身疮。
北参　当归　远志浸取肉，姜制焙　北前胡　柴胡　地骨皮　防风　北桔梗　枳壳制　半夏曲各一钱五分　川芎　赤芍药　茯苓　麦门冬去心，各二钱　甘草三钱，焙
右剉细，每服二钱，水小盏，姜三片。紫苏叶三四叶。发疮者兼服猪肚黄连丸。别作小丸，不惟治疮治渴，其发热而胀者，可与服二十丸。

十味人参散　治潮热，身体倦怠。
柴胡　甘草　人参　茯苓　半夏　白朮　当归　芍药　葛根　黄芩
右(口父)咀，水一钟，姜二片，煎服。

曾氏百解散　主和解百病，虚慢阴证不宜。
干葛二两半　升麻　赤芍各二两　黄芩一两　麻黄制，七钱半　薄桂二钱五分　甘草一两五钱
右碎，每服二钱，水一盏，姜二片，葱一根，煎七分，无时温服。有风热盛，加薄荷同煎。

当归散　顺调气血，和解表里，爽利心腹，疏理百病；及治温热停积自痢，烦躁不宁。
当归酒洗　赤芍各二两　甘草半生半炙，一两　大黄半生半炮，一两二钱　川芎　麻黄各半两
右碎，每服二钱，水一盏，姜二片，煎七分，无时温服。

三解散　一名宁心汤。主上焦蕴热，伤风面红目赤，狂躁气急，饮水，惊啼烦闷，丹毒口疮，痰嗽搐掣。
人参　防风　天麻　茯神　郁金如无，山栀代　白附子　大黄各二钱半　赤芍药　黄芩　殭蚕各五钱　全蝎十五尾，去尖毒　枳壳二钱　粉草六钱
右碎焙为末，每服半钱至一钱，用温薄荷汤无时调下，或灯心汤。

龙胆丸　治小儿食后发热，夜则凉，此血热证；疳热皆可治。
宣黄连去毛　赤芍药各半两　龙胆草去苗　青皮去穰，各二钱半　槟榔一大个　麝香少许
右为末，猪胆汁少入面糊为丸萝葡子大，每三二十丸，米饮空心服。

六合汤　治小儿血热，每日巳午间发热，遇夜则凉。
当归　大黄　川芎　熟地黄
右为末，三岁水半盏，煎至三分，无时服。

金星丸　治风热结聚，喉内痰鸣，喘粗欬嗽，面红顋肿，咽膈壅塞，发热，狂躁，多渴。
川郁金末　雄黄另研，各一分　腻粉半分　巴豆七枚，去油
右为末，米酢糊丸麻子，薄荷腊茶下。

四物二连汤　治血虚劳，五心烦热，昼则明了，夜则发热，胁肋并一身尽热，日晡肌热。
当归　生地黄　白芍药　川芎　川黄连　胡黄连各等分
右，水煎服。

红绵散
白殭蚕炒　天南星切薄片，油浸黄，各二两　苏木节另研，二两半　天麻生用，一两
右为末，每服一钱，水一小盏，入红绵少许，同煎至六分温服。凡小儿风热，头目不清，并宜服之。若伤寒有表证发热者，每服入去节麻黄末五分；有里热心燥渴者，入滑石末半钱，同煎服之。

六神散
人参　白茯苓　干山药　白朮　白扁豆　甘草炙，各等分
右为末，每服一大钱，水一小盏，枣一枚，姜二片，同煎至五分服。治胃冷加附子，治风证加天麻，治痢加罂粟壳。

银白散
干山药　白朮　白茯苓各半两　人参　白扁豆　知母　炙草　升麻各等分
右为末，每服一大钱，水一小盏，枣一枚，姜二片，同煎温服，不拘时。

桃枝丸　疏取积热及结胷。又名桃符丸。
巴霜　大黄　黄蘗各一钱　轻粉　硇砂各半钱
右细末，面糊丸粟米大，煎桃枝汤下。一岁儿五七丸，五七岁二三十丸，未晬儿二三丸，临卧服。

栀豉饮子　治小儿蓄热在中，身热狂躁，昏迷不食。
栀子仁七枚　豆豉半两
右用水三盏，煎至二盏，看多少，服之，无时。或吐，不吐亦效。

栀子汤　治小儿积热心脏，小便赤肿，口内生疮。
栀子仁　木通　当归尾　白芷各二钱　防风　甘草各一钱
右为细末，麦门冬煎汤送下。

益元散　解暑毒，利小便，理烦渴，除惊悸。
滑石六两　粉草一两，细剉
右二味，或晒或焙，研为细末，每服一钱至二钱，温水无时调服，凉水亦可。

万安饮　推陈致新，除邪辅正，和益脾胃，宣通气血，调顺饮食，疏解风寒，宁心化痰，去烦理热，不拘证在表里，并宜可投。常服，百病不生。真元益固，补养诸虚，亦有奇验。此与《宣明论》当归饮相类不远，治法最多，其药品之外，惟加枳壳、半夏。
人参去芦　当归酒洗　大黄生用　柴胡去芦　枳壳去瓤炒　半夏泡制　芍药洗净　黄芩　防风去芦　甘草各一两　滑石末六两
右剉，除滑石末，临入和匀，每服二钱，水一盏，姜二片，煎七分，无时温服；或加枣一枚同煎。

调胃散　桃枝丸取积热后服之。
人参三钱　白朮二钱半　甘草炙　藿香　罂粟子各一钱　白附子制，半分　白茯苓　丁香各半钱
右为末，紫苏汤下半钱或一钱。

橘皮汤
橘皮去白，一两半　炙甘草　竹茹各半两　人参二钱五分
右，每服五钱，姜水煎，食前服。

酸枣仁汤
酸枣仁去壳取白　炙甘草　生地黄　栀子仁　麦门冬　人参　当归身各等分
右剉细，加灯心，水一盏，煎七分，去滓温服，不拘时。

清暑益气汤　治暑邪干卫，身热自汗。
黄芪　苍朮泔浸去皮，各一钱　升麻七分　白朮　陈皮炒　神曲炒　泽泻各五分　甘草　黄蘗酒浸炒　当归身　麦门冬去心　青皮炒　葛根各三分　五味子九粒，杵
右，水煎服。

清燥汤　治小儿自汗，或因热伤元气，大小便秘濇。
黄芪炒　苍朮各五分　白朮　陈皮　泽泻　人参　白茯苓　升麻　麦门冬去心　当归身　生地黄　神曲炒　猪苓黄蘗酒拌炒，各三分　五味子五粒，杵　黄连炒　甘草炙，各二分
右，姜一片，水一钟，煎服。

加减泻黄散　此药退脾土，复肾水，降心火。
黄连　茵陈各五分　黄蘗　黄芩　山栀　茯苓各三分　泽泻二分
右(口父)咀，都作一服，水一盏，煎至六分，去滓稍热服，食后。一服减半，待五日再服而良愈。经云：土位之主，其泻以苦。又云：脾苦湿，急食苦以燥之。故用黄连、茵陈之苦寒，除湿热为君。肾欲坚，急食苦以坚之，所以黄蘗之苦辛寒强筋骨为臣。湿热成烦，以苦泻之，故以黄芩、山栀子之苦寒，止烦满为佐。湿淫于内，以淡泄之，故以茯苓、泽泻之甘淡利小便，导湿为使也。

张涣芦根汤　治黄病。
芦根一两　茵陈　山栀　黄芩　甘草各半两
右件捣罗为细末，每服一钱，水八分，入薄荷三叶，煎至五分，去滓放温服。

子苓散　治黄病。
黄芩　瓜蒌根　茯神去木，各一两　甘草　胡黄连各半两
右件为细末，每服一钱，水八分，煎五分，去滓温服。

茵陈汤　治小儿发黄等病，身如橘色。
山茵陈　山栀子仁各一两　川大黄　川芒硝　木通　寒水石各半两
右，煎服法同前。

双连丹　治疸病。
川黄连去须　胡黄连各一两
右件捣罗为细末，用黄瓜一枚去穰，留一小盖子，入二药末后，以盖子盖定，用面裹，慢火烧令面焦，去面捣熟，如菉豆大，每服七粒至十粒，温水下。量儿大小，以意加减。

当归丸　治小儿冷热不调，大便青黄，心腹多痛，或腹中气满，或时呕逆，不欲饮食。加枳壳尤妙。亦治阴黄。
当归　白芍药　人参　川芎各三钱　炙甘草　白朮各半两
右为末，水煮面糊为丸如麻子大，三岁儿每服十丸，粥饮下，日三服，量儿大小加减。冷甚，加陈皮。

茯苓渗湿汤　治小儿黄疸寒热，呕吐而渴欲饮水，身体面目俱黄，小便不利，不得安卧，不思饮食。
茯苓五分　泽泻三分　茵陈六分　猪苓　山栀　黄连　防己　白朮　苍朮　陈皮　青皮　枳壳　黄芩各二钱
右(口父)咀，水煎，徐徐温服。

丹溪棱朮散　治小儿吐泻黄疸。
三棱　蓬朮　青皮　陈皮　神曲　麦芽　黄连　甘草　白朮　茯苓各等分
右为末，温熟水调服。若伤乳食吐泻，加山楂；时气吐泻，加滑石；发热，加薄荷。

搐鼻瓜蒂散　治小儿忽发心满坚硬，脚手心热，变为黄疸，不急治则杀人。
瓜蒂七枚　赤小豆七粒　秫米七粒
右为末，用一字吹两鼻内，令黄水出；余未尽，水调服之，得吐出黄水即愈。
又
瓜蒂一两　赤小豆四两
右为末，每一钱，温汤调服，服后即卧，当吐清黄汁为效。虚者不宜服。

秦王九疸散　兼治大人小儿。
胃痘，食多喜饮，栀子仁主之。心疸，烦躁心中热，茜根主之。肾疸，唇干，熬亭苈子主之。脾疸，尿赤出少，惕惕恐，瓜蒌主之。膏疸，饮水尿多，秦椒、瓜蒂主之。膏一作肺。舌疸，渴而数便，钟乳主之。肉疸，小便白，凝水石主之。髓疸，目深，多嗜卧，牡蛎、泽泻主之。肝疸，胃热饮多水激肝，白朮主之。右一十一味等分，随病所在加半，捣筛为散，饮服五分匕，日三；稍稍加至方寸匕。儿小者量与之。

黄黑等疸方  [黄黑等疸方　原作千金翼方，据《千金翼》卷十八改。 ]【 《千金翼方》】 　治大人小儿黄黑等疸。
当归三两　桂心六两　干枣十七枚，去核　麦门冬一升，去心　生大黄一两　茵陈　黄芩　黄芪一本无　干姜　茯苓　芍药　黄连　石膏碎　人参　甘草炙，各二两
右十五味(口父)咀，以水一斗，煮取三升半，分四服。小儿减服。

赤苓散　主黑疸，身皮大便皆黑。通治大人小儿。
赤小豆三十枚　茯苓　女萎各六铢　雄黄一铢　瓜丁四铢　甘草炙，二铢
右六味，以水三升，煮豆、茯苓，取八合；捣四味为散，和半钱匕服之，须臾当吐，吐则愈。亦主一切黄。小儿服半字匕。

犀角圆 【 《卫生总微》，下同】 　治小儿积热痰实，三焦蕴毒；及风热面赤，大小便秘濇。
生犀末一分　人参　枳实　槟榔各半两　大黄酒浸切片，以巴豆一百个去皮，贴在大黄上，纸裹饭上蒸三次，切碎炒黄焦，去巴豆，只用大黄　黄连去须，各一两
右为细末，炼蜜和圆如麻子大，每服一二十圆，临卧熟水下。未利，加圆数疏导，极稳。

胜金散　治小儿潮热温壮。
雄黄一钱，水飞　白附子半钱　甘草半两，炙　芍药半两，水煮十沸晒干　天南星半两，泡　荆芥穗一分
右为末，每服半钱，水一小盏，入薄荷三叶，煎至五分，去滓，温服无时。

金花散　治小儿潮热发躁。
川大黄一两　秦艽半两
右为末，每服一字或半钱，水一小盏，入青蒿三两叶，葱白二寸，同煎至五分，去滓温服。若变骨蒸劳气，用童子小便浸青蒿、葱白煎药。

凉肌圆　治小儿温壮，身热脸赤，烦渴躁闷。
龙胆草二两　元参一两　当归洗净，一两
右为细末，炼蜜和圆菉豆大，每服二十圆，竹叶汤下，儿大增之，无时。

牛黄膏　治小儿温壮风热。
寒水石四两，煅雄黄水飞　牙硝各一两　山栀一钱半　炙草一分　铅白霜半两
右为细末，入麝香少许，炼蜜和，旋取皂子许，薄荷水化下，乳食后。

克效散　治小儿温壮风热，睡卧不稳，欬嗽喘急。
薄荷二两　白殭蚕炒去丝嘴　元朗索各半两
右为末，每服半钱，或一钱，蜜汤调下，无时。

镇心丹　治小儿风热惊热，眠睡不安。
铁粉一分　蛇黄一两　代赭石俱煅醋淬七次　马屁勃各半两　麝香一分，别研
右为细末，炼蜜入糊，圆如小豆大，每服一粒，磨剪刀环水化下，食后。亦治惊癎发搐。

梨汁粥　治小儿风热昏塞，躁闷不食。
鹅梨三枚
右切碎，以水二升，煮取汁一升，去滓，入梗米一台，煮粥食之。

龙齿散　治小儿惊热如火；亦治温壮。
龙齿
右为末，调服，或以烂龙角研浓汁，服一二合。

人参牛皮散
人参　牛黄
右等分为末，以薄荷水调下，最佳。

竹沥汤
竹沥二合
右温之，分三四服。无即刮竹茹，以酢煎温服。

青金丹　治小儿积热啼叫，三焦壅滞。
青黛四两　生甘草二两　蝉壳去足，一两　麝香一钱，研　辰砂一分，研，水飞　牛黄研　脑子各三铢　龙齿末　天竺黄各半两
右为细末，以饴糖和圆鸡头大，每一粒分四服，温水化下，无时。

四顺饮子　治小儿诸热。
地骨皮去骨　防风去芦并桠枝　山栀仁　连翘各等分
右为细末，每用一钱或二钱，水一小盏，入灯心、竹叶少许，煎至五分，放冷服，无时。

甘露散　治小儿诸热。
薄荷叶一两　大黄　甘草各半两　牙硝　芎藭　雄黄水飞，各一分
右为末，每服半钱，蜜水调下，无时。

牛黄散　治小儿诸热烦躁。
郁金大者湿纸裹，慢火煨熟
右为末，入牛黄少许，冷水调下，大者一钱，小者半钱，无时。

鸡卵蜜
鸡卵一枚　
右，和白蜜服之。

除热汤　小儿立夏后有病，身热者，慎勿妄为吐下，但以此浴之。
白芷根苗各等分
右为粗散，用清浆水煎，更入盐少许，以浴儿，浴毕，用粉粉之。
又
白芷　苦参　秦皮
右煎汤；或无众药，但得一味煮汤皆可。
又
楮叶一升
右用水七升，煎至五升，通温暖用之澡浴。

凉肌粉
白芷　枫叶　藁本　苦参　黄连
右等分为细末，每用三钱，以蛤粉三大块同研匀细，入生绢袋子，每浴了以扑身，遍令匀。亦治夏月伏暍，遍身生赤疿子，用之极妙。

猪胆圆　治小儿血热，早食后发热，至晚则凉。
胡黄连　宣黄连去须，各半两　赤芍药一两
右为细末，以豮猪胆汁和成剂，却入在胆皮中，悬铫上，用浆水煮，勿令浆水入，煮熟取出，圆如菉豆大，每服三十圆，米饮汤下，食后临卧，日三。有生瘰疬一证，亦早食后身热颇相似，但以鼻衄泄泻，宜审辨之。

升麻葛根汤　治小儿温壮惊风，及伤寒身体发热，或作疮疥，身热未辨之间，并宜服此。
干葛细剉　升麻　芍药　甘草炙，各等分
右为粗末，每服二钱，水一小盏，煎至五分，去滓温服，无时。

桔梗汤　治小儿风热温壮，或伤寒时气，疮疹未发，并宜服之；仍兼小黑膏服尤善。
桔梗　细辛　人参　瓜蒌根　白朮　甘草　川芎　白茯苓各等分
右为末，每服二钱，水一盏，入生姜三片，薄荷三叶，同煎至七分。三岁以下儿，作四服，无时。

小黑膏
川乌　南星各一枚，大者
右入一小瓶子内，用湿纸密搭封口，慢火烧之。候火灭取出，削出中心所存白处，如皂子大用之，须烧数枚，择中度者，方用为末，次入薄荷、元参末各五钱匕，研匀，炼蜜和成剂，每用旋剥豆许圆之，葱白汤下，频频服。若筋脉或缓或急，加乳香，同葱白汤下之。

脑子圆　治小儿发热极甚，因伏留心经，昏迷不醒，或误服热药，蓄热所致，用之神效。
生梅花脑子半字或一字
右取新杀猪心中血一两滴，同研作一圆，新汲水少许化下，大良。未醒即再服一粒。

薄荷散　治小儿风热温壮，及伤寒伤风，痘疹未辨之间，皆可服之。
薄荷叶　藿香叶去土　荆芥穗　甘松去土白芷　防风去芦，并桠枝　川芎　桔梗去芦　白殭蚕去丝嘴　甘草炙　藁本去土，各一两　细辛去苗，半两
右为末，每服一钱，茶调温服。亦治大人风气不顺，头面风等疾，大能清利头目，止昏眩，聪明耳目。

　　单方

小儿寒热及热气中人：用猪后蹄甲烧灰，乳汁调服一撮，日二服。 【 《千金方》，下同】 

治小儿伤寒发黄：捣土瓜根汁三合服之。
又：捣韭根汁澄清，取大豆许滴儿鼻中，即出黄水，立瘥。
又：捣青麦汁服之。

小儿出汗有热：雷丸四两，粉半斤，为末扑之。

小儿热痛，口噤体热：青竹茹三两，酢二升，煎一升，服一合。 【 《子母秘录》】 

小儿发热，不拘风寒饮食，时行痘疹，并宜用之。以葱涎入香油内，手指蘸油，摩擦小儿五心头面顶背诸处，最能解毒凉肌。 【 《直指方》】 

小儿阳明经风热湿气相搏，阴茎无故肿或痛缩，宜宽此一经自愈。广木香、枳壳麸炒二钱半，炙甘草二钱，水煎服。 【 《曾氏小儿方》】 

小儿潮热往来，盗汗：用南番胡黄连、柴胡等分为末，炼蜜丸芡子大。每服一丸至五丸，安器中，以酒少许化开，更入水五分，重汤煮二三十沸和滓服。 【 《孙兆秘宝方》】 

小儿热渴久不止：葛根半两，水煎服。 【 《圣惠方》，下同】 

小儿天行壮热头痛：木香六分，白檀香为末，清水和服，仍温水调涂顖顶，取瘥。

小见骨蒸，体瘦心烦：天灵盖酥炙黄连等分研末，每服半钱，米饮下，日二服。

小儿热病壮热头痛：用瓜蒌根末，乳汁调服半钱。

小儿头热，鼻塞不通：湿地龙粪捻饼，贴顖上，日数易之。

小儿身热：苦参煎汤浴之，良。 【 《外台秘要》，下同】 

小儿蒸热，脾虚羸瘦，不能饮食：用白朮、白茯苓、白芍药各一两，甘草半两为散，姜枣煎服。

小儿五心烦热：胡黄连末，米饮服一钱。 【 《易简方》】 

小儿心经实热：泻心汤。用黄连三钱半，水一盏，煎半盏，食远温服。 【 《和剂局方》】 

小儿发黄，皮肉面目皆黄：用生瓜蒌根捣取汁二合，蜜二大匙和匀，暖服，日一服。 【 《广利方》】 

小儿疳热肚胀，潮热发焦：不可用大黄、黄芩伤胃之药，恐生别证；以胡黄连五钱、灵脂一两为末，雄猪胆汁和丸菉豆大，米饮服，每服一二十丸。 【 《全幼心鉴》】 

小儿五心烦热，渴欲饮水者：煮黑豆与食之，安。 【 《古今医统》】 

小儿夏月伤暑：用赤茯苓、猪苓、泽泻、炒扁豆、姜制厚朴、香茹各三分，用生姜一片煎。如有吐，加藿香。 【 《穷乡便方》】 

小儿渴疾：桑叶不拘多少，遂片染生蜜，绵系蒂上，阴干细切，煎汁，日饮代茶。 【 《胜金方》】 

小儿热渴：莲实二十枚，炒浮萍二钱半，生姜少许，水煎分三服。 【 《圣济总录》，下同】 

小儿身热汗出拘急，因中风起：丹参半两，鼠屎三十枚为末，每服三钱，浆水下。

小儿热病，壮热烦渴头痛：生地黄汁三合，蜜半合和匀，时时与服。 【 《普济方》，下同】 

小儿挟风，蕴热体热：太阴元精石一两，石膏七钱半，龙胆半两为末，每服半钱，新汲水下。

小儿身热：石膏一两、青黛一钱为末，糕糊九龙眼大，每服一丸，灯心汤化下。

小儿脑热，尝欲闭目：大黄一分，水三合，浸一夜，一岁儿服半合；余者涂顶上，干即再上。 【 《至宝方》，下同】 

小儿狂语，夜后便发：竹沥，夜服二合。

小儿多热：熟汤研郁李仁如杏酪，一日服二合。

小儿黄疸：胡黄连、川黄连各一两为末，用黄瓜一个，去瓤留盖，入药在内，合定面裹煨熟，去面捣丸菉豆大，每量大小，温水下。 【 《总微论》，下同】 

小儿躁渴：粉霜一字，大儿半钱，莲花汤调下；冬月用莲肉。

小儿积热毛焦，睡语欲发惊者：牛黄六分，朱砂五钱，同研，以犀角磨汁调服一钱。

　　针灸

《古今医统》曰：小儿饮水不歇，面目黄者，灸阳刚二穴各一壮，在十四椎下两傍各开一寸陷中。

　　医案

《钱氏直诀》曰：朱监簿子五岁，忽发热。医曰：此心热也。腮赤而唇红，烦躁引饮。遂用牛黄丸三服，以一物泻心汤下之。来日不愈，反如无力而不能食；又下之，便利黄沫。钱曰：心经虚而有留热在内，必被寒药下之致此，虚劳之病也。宜先用白朮散，生胃中津海我陨⒅沃Ｖ煸唬捍蟊泓S沫如何？曰：胃气正，即泻自止，虚热也。朱曰：医用泻心汤如何？钱曰：泻心汤者，黄连一吻耳。黄连性寒，多服则利，能寒脾胃也。坐久众医至，皆曰实热。钱曰：虚热。若实热，何以泻心汤下之不安？又加面黄颊赤，五心烦躁，不食而引饮。医曰：既虚热，何大便黄沫？钱笑曰：便黄沫者，服泻心汤故也。钱与胡黄连丸治愈。

郑人齐郎中者，家好收药散施。其子忽脏热，齐自取青金膏三服，并一服饵之。服毕至三更，泻五行，其子困睡。齐言子睡多惊，又与青金膏一服，又泻三行，加口干身热；齐言尚有微热未尽；又与青金膏。其妻曰：用药十余行末安，莫生他病否？召钱氏至，曰：已成虚羸。先用白朮散时时服之，后服香苽丸十三日愈。

朱监簿子五岁，夜发热，晓即如故。众医有作伤寒治者，有作热治者，以凉药解之，不愈。其候多涎而喜睡，他医以铁粉丸下涎，其病益甚。至五日，大引饮。钱曰：不可下之。乃取白朮散一两，煎药汁三升，使任意取足服。朱曰：饮多不作泻否？钱曰：无生水不作泻，纵多不足怪也，但不可下耳。朱曰：先治何病？钱曰：止泻治痰，退热清神，皆此药也。至晚服尽。钱视曰：更可服三升。又煎白朮散三升，服尽得稍愈。第三日又服白朮散三升，其子不渴无涎，又投乌胶散二服而安。

曹宣德子三岁，面黄，时发寒热，不食饮水。或用牛黄、麝香二丸，不愈；用止渴干葛散，反吐。师谓食伏于胃脘，先以白饼子下之，又以消积丸磨之而愈。

《儒门事亲》曰：蔡寨成家一童子，年十五岁，病疸一年，面黄如金，遍身浮肿乏力，惟食盐与焦物。戴人以茶调散吐之，涌涎一盂，临晚又以舟车丸七八十粒、通经散三钱，下四五行。待六七日，又以舟车丸、浚川散，下四五行。盐与焦物见而恶之，面色变红。后再以茶调散涌之，出痰二升方愈。

万氏《幼科发挥》曰：一儿发热，至日晡尤甚，其医作疟治不效，又作潮热治亦不效。予曰：此胃虚有宿食也。谓疟疾则寒热有发有止；谓潮热则发有时如水之潮，过即退，次日依时复发。此儿身尝温热，至申酉时则甚，故知是宿食发热也。彼曰：有所据乎？曰：出仲景伤寒正理论阳明病证云：潮热者实也，宜下之。以三化丸下之愈。

一儿惊风时热不退，羣医有议用小柴胡汤者，有欲用竹叶汤者，有欲用凉惊丸者。予曰：大惊之后，脾胃已虚，宜温补之。三药寒凉，不可服也。乃作理中汤，用炒干姜，一剂热除。

《明医杂着》曰：李阁老子患潮热，饮食如故，自申西时甚，至子丑时方止，遍身似疥，大便秘结，小便赤濇，热渴饮冷。余以为脾胃实热，传于肺与大肠，先用清凉饮四剂，结热始退；又用四物汤加柴胡、黄连数剂，其疮渐愈。彼欲速效，另用槐角丸之类，诸证益甚，遂求于施院长。亦用四物汤加柴胡、黄连，加桃仁、赤芍药，至百剂而愈。

《保婴金镜录》曰：一小儿四岁，发热饮冷，口内生疮，额鼻黄赤，吐舌流涎。余谓心脾有热，用导赤、泻黄二散而愈。后复作，余因他往，服清热化痰等药，前证益甚，更弄舌。余用异功散加钓藤钩而安；又用六君子汤而愈。盖吐舌者，为脾经实热而舌长出也；弄舌者，乃脾脏虚热也，令舌时舒而即收也。治者审之！

一小儿发热，饮食少思，大便不实，常服芦荟等丸。视其鼻赤，此寒凉之剂，复伤脾土而虚热也。用五味异功散数剂而元气复。

一小儿小便不利，鼻干衄血，鼻间色赤，属脾肺有热，用济生犀角地黄汤，前证已愈。后颏间常赤，作渴有痰，此禀赋肾气不足，用地黄丸而诸证皆瘥。

一小儿发热欬嗽，右顋色赤，此肺金有热，用泻白散而愈。复感冒风邪，前证更作，又加声重流涕，用参苏饮加杏仁、桑皮而愈。但右顋仍赤，兼额微赤，此兼心火乘肺金也，用人参平肺散，一剂遂痊。

一小儿五岁，作渴，右顋鼻准微赤，或饮冷水，或服凉药，实时呕吐。余曰：右顋微赤，肺经虚热也；鼻准微赤，胃经虚热也。此胃虚不能生肺耳。先用四君子加升麻一剂，服之而不吐；又用白朮散二剂而不渴；再用四君子四剂而安。

一小儿潮热烦渴，大便干实，气促欬嗽，右顋色赤，此肺与大肠有热，用柴胡饮子一服，诸证顿退。后因微惊，又发搐咬牙烦闷；此肝脾气血虚也，用四君子加芎、归、钓藤钩而愈。

一小儿潮热烦躁，左顋青赤；此心肝血虚，用秘旨安神丸及四物汤加防风、酸枣仁治之，寻愈；又用六味地黄丸调补肝肾而愈。

《保婴撮要》曰：一小儿先壮热便秘，服清凉饮之类，愈而复作；服地骨皮散而潮热不已；服四物连芩之类不时而热甚。余曰：不时而热，或昼见夜伏，昼伏夜见，是虚火也，当滋化源。不信，仍服寒药，愈甚。余夕用六味丸，朝用补中益气加山药、山茱萸而瘥。

一小儿五岁：发热作渴，右顋鼻准微赤，或与冷水凉药，实时呕吐。余曰：右顋微赤，肺经虚热也，鼻准微赤，胃经虚热也，此胃虚不能生肺耳。先用四君子加升麻三分一剂而不吐，又用白朮散二剂而不渴，再用四君子四剂而顿安。

一小儿发热作渴，用泻黄散，大便重坠，口角流涎，仍欲泻火。余曰：鼻准青白，脾虚肝木所侮也；口角流涎，胃气不能摄涎也；大便重坠，脾气不能升也。不信，另服凉剂，果眉唇微动，四肢微抽。余曰：此元气虚极而变慢脾风也。用六君子加炮姜、当归、木香、钓藤钩二剂，益甚。彼欲更剂。余曰：此药力不及也。设药不对其证，祸在反掌。仿以前药加炮姜，附子一片，服之即安；乃去附子，又二剂而愈。

一小儿旬日内先两目发黄，渐及遍身。用泻黄散服之，瘥。

一小儿因母食郁而致饱胀咽酸，遍身皆黄。余以越鞠丸治其母，以泻黄散治其子，并愈。

一小儿患前证，服五苓散消食丸之类，其黄不退，作渴饮汤，腹膨少食。余谓胃气虚，津液少，故喜饮汤；脾气虚，故腹胀少食也。先用白朮散渐愈，又用补中益气汤而痊。

一小儿饮食不调，腹胀身黄，小便金色，杂用治疸剂，作渴饮水。余谓胃气实热，先用泻黄散二剂，其渴顿止；用栀子蘗皮汤，其黄亦退；用白朮散而饮食进。

一小儿寅卯时发热，或兼搐有痰，服抱龙泻青二丸而愈。后复患，服前药，兼欬嗽气喘，不时发搐，面赤色或青黄，或浮肿，或流涎。予谓欬嗽气喘，脾肺气虚也；不时发搐，肝木乘脾也；面青而黄，肝入心脾也；浮肿流涎，脾气虚也。用益智丸以养心血，补中益气汤以补脾气而愈。

一小儿巳午时发热惊悸，发时形气倦怠，面黄懒食，流涎饮汤。予谓心气不足所致。不信，反服凉心之药，更加吐泻，睡而露睛，手足并冷，几致慢脾风。先用六君姜桂汤，佐以地黄丸而愈。

一小儿申酉时发热面赤，腹中作痛，或用峻利之剂下之，致发搐吐痰，作渴腹痛，按之即止，此脾胃伤而变证也，用七味白朮散、补中益气汤顿安。

一小儿亥子时发热，形气倦怠，面黄懒食，流涎饮汤，用益黄散而愈。后又复发，服前药及清热之剂，病发不时，嗜卧露睛，作渴少食，大便频黄，此脾虚而肝木胜之，兼元气下陷也。用补中益气汤，佐以地黄丸而愈。

一小儿夜间发热腹胀，此脾虚肝盛，朝用五味异功散，夕用四味肥儿丸，热止；乃朝用六味地黄丸，夕用异功散而痊。

女子年十四，患注夏，经行之后，发热晡热，烦躁作渴，面赤脉洪大，按之如无，此血脱发躁，先用当归补血汤四剂，又用八珍汤而安。

一小儿每春夏口干发热，怠惰嗜卧，劳则头痛，服清凉化痰之药，喘泻烦躁不安；服香薷饮，脉大神思昏愦。余用补中益气汤去升麻、柴胡，加五味、麦门、炮姜一剂，未愈；又加肉桂五分即苏；更用六味丸而愈。

一小儿禀脾肾虚弱，注夏发热，二便不调，朝用补中益气汤，夕用地黄丸而愈。后因乳母怒气，致儿发热惊搐，用柴胡栀子散，母子并服而瘥。

一小儿素有食积，注夏发热，倦怠少食，大便不实，朝用五味异功散，少加升麻、柴胡，夕用四味肥儿丸而寻愈。

一小儿禀赋肾虚，患注夏之疾，因乳母大劳，则发热益甚，用补中益气汤，令母子并服而愈。后因乳母多食膏梁，又患疮疾，烦躁作渴，先用竹叶石膏汤及补中益气汤将瘥；母着怒气，大热发搐，用柴胡栀子散、加味逍遥散而痊。

一小儿注夏，食生冷之物，腹中作痛之甚，则发搐厥冷，用人参理中丸而愈。

一小儿吐泻后患渴证，饮食少思，肌体消瘦，用七味白朮散渴渐止；五味异功散加升麻，饮食渐进；又用补中益气汤，肌肉顿生。

一小儿嗜膏梁甘味，发热作渴，小便白浊，用四味肥儿丸，佐以泻黄散，稍愈；复伤食吐泻，服消食丸；胃气复伤，饮食少思，肢体倦怠而渴，先用七味白朮散而渴止，次用五味异功散而痊。

一小儿面目色白，患渴证，吐痰发热，服清热化痰之药，大便洞泻，小便频数，此脾肾虚而复伤也，朝用补中益气汤，夕用四神丸，诸证渐愈；又佐以六味地黄丸而愈。

一小儿烦躁惊悸，热渴饮冷，额间色赤，此心经实热，先用泻心汤一服稍缓，又用柴胡栀子散而瘥。

嘉靖甲寅，敬臣之女年十二，患脾胃素弱，自夏入秋，时泻时止，小腹微痛。至八九月间，随成疳积之证，发热凡二十余日不止，汗泄热解，汗已复热。自中脘至小腹，膨胀坚直，大便溏，气喘欬嗽，作嗳，俱昼轻夜重，彻夜烦躁不睡，鼻塞眼暗，讝语，其家以为必死矣。余诊之曰：脉浮大而无根，此大虚证也，非独参汤不可。乃用参一两，加熟附三分，煨生姜三片，日进二剂，乃并渣煎服之，大下疳积，其气则腥，腹渐宽，热渐减，脉渐敛，然手犹寻捻不已，鼻孔出血。余曰：此肝证也，煎六味丸料与之，一服如脱。乃昼服独参姜附汤，夜服六味丸料，脉渐有根，诸证渐退。先此手足恒热，至是乃始觉寒。余喜曰：此病邪尽退，而真气见矣。然犹饮食不进，乃单用六君子汤加炮姜，遂能食；欬嗽独甚，与补中益气汤，嗽遂止，夜始安睡前痊。

《证治准绳》曰：罗谦甫治一小儿季夏身体蒸热，胷膈烦满，皮肤如渍橘之黄，眼中白睛亦黄，筋骨痿弱，不能行立。此由季夏之热，加以湿气而蒸热，搏于经络，入于骨髓，使脏气不乎，故脾遂乘心，湿热相合而成此疾也。盖心火实则身体蒸热，胷膈烦满，脾湿胜则皮肤如渍橘之黄，有余之气，必乘己所胜而侮不胜，是肾肝受邪，而筋骨痿弱，不能行立。《内经》言脾热者色黄而肉糯动，又言湿热成痿，信哉斯言也！所谓子能今母实，实则泻其子也。盖脾土退其本位，肾水得复，心火自乎矣。又《内经》曰：治痿独取于阳明，正谓此也。加减泻黄散主之。

《景岳全书》曰：余之仲儿，生于乙卯五月，于本年初秋，忽尔感寒发热，脉微紧。然素知其脏气属阴，不敢清解，遂与芎、苏、羌、芷、细辛、生姜之属，冀散其寒。一剂下咽，不惟热不退而反大泻作，连二日泻不止而喘继之，愈泻则愈喘。斯时也，将谓其寒气盛耶，何以用温药而反泻？将谓其火刑金耶，岂以清泻连日而尚堪寒凉？将谓其表邪之未除耶，则何以不利于疏散？束手无策，疑惧已甚，且见其表里俱剧，大喘垂危，又岂浅易之剂所能挽回？因沉思良久，渐有所得。乃用人参二钱，生姜五片，煎汁半盏，然未敢骤进，恐再加喘，必致不救。因用茶匙挑与二三匙，即怀之而旋走室中，徐察其呼吸之进退。然喘虽未减，而亦不见其增甚，乃又与三四匙。少顷则觉其鼻息似乎少舒，遂放胆与以半小钟，更觉有应。自午及酉，完此一剂。适一医至，急呼曰：误矣！误矣！焉有大喘如此而尚可用参者？速宜以抱龙丸解之。余诺之而不听，乃复以人参二钱五分，如前煎汤，自酉至子，尽其剂，剂完而气息遂平，齁齁大睡，泻亦止而热亦退矣。此所以知其然者，观其因泻反喘，岂非中虚？设有实邪，自当喘随泻减，是可辨也。向使误听彼医，易以清利，中气一脱，即当置之死地，必仍咎余之误用参也。孰是孰非，何从辨哉？余因纪此，以见温中散寒之功，其妙有如此者。

古今图书集成医部全录卷四百二十二

　小儿嗽喘门

　　黄帝素问

　　　通评虚实论

帝曰：乳子中风热，喘鸣肩息者，脉何如？岐伯曰：喘鸣肩息者，脉实大也。缓则生，急则死。
 【 注　此复论后天所生之宗气而亦不可伤也。宗气者，五脏六腑十二经脉之宗始，故曰宗气。肩息者，呼吸摇肩也。风热之邪，始伤皮毛。喘鸣肩息，是风热盛而内干肺气宗气，故脉实大也。夫脉之所以和缓者，得阳明之胃气也。急则胃氨已绝，故死。】 

　　小儿直诀 【 宋?钱乙】 

　　　欬嗽兼变证治

夫嗽者，肺感微寒证也。八九月间，肺气大旺，欬嗽面赤，痰盛身热，当以葶苈丸下之；若久病，不可下也。
十一月十二月嗽者，乃伤风嗽也。风从背脊第三椎肺俞穴而入，当以麻黄汤汗之。有热证面赤，饮水咽喉不利者，兼用甘桔汤治之。
若五七月间身热甚，唾枯者，以褊银丸下之；若无热证而但嗽者，以葶苈丸主之，后用化痰药。
欬而后喘面肿者，肺火盛也，用泻白散泻之。
欬而哽气，喉中有声，或嗽久肺亡津液者，皆肺虚也，并用阿胶散补之。痰盛者先实脾土，后用褊银丸微下，涎退即补肺。
嗽而吐青绿水者，百祥丸下之；嗽而吐痰涎乳食者，白饼子下之；嗽而咯脓血者，甘桔汤主之；嗽而痰实面赤饮水者，褊银丸下之。治初嗽下之，久则补之，更量虚实以意增损。
 【 注　按前证，或儿自因腠理不密，外邪内蕴，或因乳母七情厚味郁热。若风邪外伤者，用麻黄汤表散；郁热内蕴者，用葶苈丸疏导；鼻流清涕，或头痛声重者，用参苏饮散之，更用四君子以固肺气。若心火刑肺，用人参平肺散以清肺金，用六味地黄丸以滋肾水；若嗽而吐青绿水者，用六君子加柴胡、桔梗，平肝补脾；若嗽而吐痰乳者，用六君子加桔梗，补土生金；若嗽而吐脓血者，用桔梗汤排脓理肺。洁古先生云：嗽而两胁痛，肝火侮肺也，用小柴胡汤。嗽而呕苦水，胆汁溢上也，用黄芩半夏生姜汤。嗽而喉中作梗，心火刑金也，用甘桔汤。嗽而下气，小肠失约也，用芍药甘草汤。嗽而喘急，风邪伤肺也，用麻黄汤。嗽而呕长虫，胃气虚也，用乌梅丸。嗽而痰涎壅盛，风伤脾也，用升麻汤。嗽而遗屎，大肠气虚也，用赤石脂禹余粮汤；不止，猪苓汤。嗽而腰背痛，痛甚则欬涎，风邪伤肾也，用麻黄附子细辛汤。嗽而遗尿，膀胱气虚也，用茯苓甘草汤。嗽而腹满，面肿不食，脾虚气逆也，用五味异功散。丹溪先生云：上半日嗽者，胃中有火也；黄昏嗽者，脾肺气虚也；午后嗽者，肾中阴火也。大抵欬嗽之证，多因肺气虚，腠理不密，外邪所乘。若风中于卫则呼气不出，热至于荣则吸气不入。风热相搏，血气稽留于肺。若寸口脉数而虚为肺痿，脉数而实为肺痈，此因汗下过度，重亡津液所致。其麻黄汤乃发汗解表之剂，葶苈丸乃内疏通利之剂，白饼子亦疏利之剂，审有是证，方可暂用之。苟泛投施治，重亡津液，必致败证。】 

　　儒门事亲 【 元?张从政】 

　　　风热涎嗽

小儿风热涎嗽，可用通圣加半夏，多煎，少少服之，不过三五日愈。

　　幼科全书 【 元?朱震亨】 

　　　哮喘

其证有二，不离痰火。有卒感风寒而得者，有曾伤盐酢汤水而得者。故大阴则病发，连绵不已。轻则以五虎汤一服即止，重则葶苈丸治之，皆一时解急之法。若欲断根，当内服五圣丹，外用灸法，取对心穴左背上、足三里，各灸三壮。仍禁酸咸辛热之物。
西江月
哮喘多成宿疾，天阴欲雨缠绵，治法发表又行痰，九宝时常灵验。表邪未除五虎，里实葶苈为先，不宜砒石作成丸，悞了孩儿命短。

　　　欬嗽

治法有三：有发汗者，有下泻者，有清补者。如初起挟风寒外感者，轻则苏沉九宝汤，重则五虎汤，一服如神。
如欬久身热而喘急者，此肺中伏火也，以葶苈丸利之。
如欬久肺虚，连绵不已者，即当补肺，治法以阿胶丸主之。
如欬久连声不已，且口鼻俱出血者，治法以茅根汤主之，甚效。
如夏月得欬嗽者，以加味白虎汤治之，不可汗下。
如欬喘盛者，以利痰丸主之。
如欬嗽而呕吐者，以二陈汤加姜汁治之。
如欬久而成龟胷者，治以葶苈丸主之。
如欬嗽咽痛声嘎者，治以甘桔汤主之。
袓传治欬嗽，只用玉液丸，细茶汤下。
凡欬嗽日久，面色恍白，目无神彩，气急痰壅，一连百十声不止，昼夜如是，人是虚弱作热者，不治。
面青而光，其气喘促哽气，又时常唇白如练，此肝气旺而肺气绝，不治。
一胷高而喘，肩动胷胁动，更加惊搐者，不治。
一潮热喘急欬之时，面青黑目上撺，血从口鼻出者，此木火旺盛而肺已绝，不治。
一面白或青，唇白目闭，闷乱头摇手摆，此肺将绝也，不治。
一喉舌生痰，其声嘎者，不治，俱日久论。
西江月
肺乃五脏华盖，皮毛易感风寒，初医发汗最为先，麻黄杏仁灵验。草菓黄芩桔梗，石膏薄荷人参，前胡枳壳腊茶煎，一服风寒发散。
久欬不宜发散，化痰顺气为宜，润下玉液有神奇，不效再行汤剂。贝母陈皮枳壳，茯苓甘桔芩栀，前胡薄荷杏仁泥，有热石膏堪取。
久欬痰壅发热，看他二便何如？若还清利是中虚，只用抱龙医处。如果结闭实热，或因日久肺虚，要分虚实不须拘，此是婴儿命主。
久欬连声血出，清金降火为佳，芩栀甘梗款冬花，知母二冬多下。去白陈皮枳壳，前胡地骨蒌霜，茯苓元参麦芽加，此个方儿无价。
大凡欬嗽治法，必须清化痰涎，化痰顺气最为先，气顺痰行喘减。顺气陈皮枳壳，化痰半夏天南，黄芩栀子火邪干，桔梗茯苓开渗。
久欬连声不止，面青目撺长吁，胷高眉顖汗如珠，脸白唇青背曲。骨瘦如柴潮热，鼻高发燥神虚，哑嘎惊搐不堪除，纵有灵丹无处。
虚欬时常作热，面黄气短无神，当归陈皮白茯苓，栀子黄芩桔梗。知贝前胡天麦，甘草枳壳人参，再加黄蘗妙如神，前胡生姜作引。

　　婴童百问 【 明?鲁伯嗣】 

　　　喘急

议曰：小儿有因惊暴触心肺，气虚发喘者；有伤寒，肺气壅盛发喘者；有感风欬嗽，肺虚发喘者；有因食咸，咸鹾伤肺气，发虚痰作喘者；有食热物毒物，冒触三焦，积热熏蒸清道，肺肝气逆作喘者。喘与气急有轻重之别耳。喘即口开欲言不能，隘于胷臆，息短促急，心神迷闷。其因惊发喘逆触心肺暴急张口虚烦神困者，大效雄朱化痰定喘丸主之，佐以天麻定喘饮，乃效。其伤寒肺气壅盛发喘者，是表不解，以小青龙汤、麻黄杏子甘草石膏汤，辨其冷热而施治焉。其感风欬嗽肺虚发喘者，则三拗汤加减治之。其食咸鹾而喘者，啖以生豆腐；有热，治之以凉肺定喘之剂。又有哮喘者，以许叔征十六般哮喘之法治之，无不愈。又有汗下之后而喘急者，葛根、黄连、黄芩主之；喘甚者加葶苈子。又有葶苈丸宽气进食，千金射干汤治欬逆喘急大效。

　　　齁(鼻合)

《圣济经》论齁(鼻合)证，肺经受风寒，因欬嗽肺停冷血生痰，致使腑脏有热，睡卧不安，故成齁(鼻合)，咽喉间如拽锯之声。小儿若有此候，可服通关梅花饮子，并半夏丸，及保寿散、小归命散、解肌散，三两服自安。若齁(鼻合)如瘕证，喉间若拽锯声者，乃肺感风邪，上气喘急，面唇青色，项下有深凹陷坑，痰涎粘如胶漆，口生腥臭恶气舌缩者，皆不可治也。

　　医学正传 【 明?虞抟】 

　　　喘

或问小儿气喘，世俗例以为犯土，谓犯其土皇也。或安碓，或作灶，或浚井填塞，开通沟渠等事，适遇小儿气喘，遂云犯土无疑矣。信听术士退土；或书符命贴于动土之处；或呪法水焚符调服，或按家之九宫谓土皇居于何宫，太阳落在何宫，当取太阳之土与儿饮之，能释土皇之厄而喘定，间亦有验者。夫历代医书，汗牛充栋，何不该载，而遗此证，为黄冠之流医治欤？请明以告我！曰：夫小儿发喘，多由风寒外束，腠理壅遏而肺气不得宣通而为病耳。治法当用钱氏泻白散，或三拗汤等剂，使腠理开通，肺气舒畅而喘息定矣。或因吐泻之后，而中气不足，亦使气短而喘。治用钱氏益黄散、东垣补中益气汤，或用伏龙肝，汤泡放温饮之，其喘立定者有之。盖脾土大虚、必借土气以培益之，术士窥窃此意，而巧立名色，谓太阳之土能安土也。夫小儿之证不一，或慢惊直视而喘，或肺胀气促而喘，纵取太阳土，盈盎以沃之，亦莫能救其万一。医者自宜检方按法调治，毋听末流之俗以致惑焉！

　　保婴撮要 【 明?薛铠】 

　　　肺脏

小儿腠理不密，外邪所感而肺病者，用清肺丸；若脾胃气虚。不能相生而肺病者，用六君子汤；若脾胃气实大肠不利而肺病者，用泻黄散；若心火炎烁肺金而肺病者，用地黄丸。

　　　欬嗽

钱仲阳云：嗽者肺感微寒，八九月间肺气正旺，若面赤身热，其病为实，当用葶苈丸下之；久嗽者不宜下。若在冬月，乃伤风嗽，当用麻黄汤汗之。面赤饮水，欬嗽吐脓痰，咽喉不利者，以甘桔汤清之。先欬后喘，面肿身热，肺气盛也，以泻白散平之。嗽而唾痰涎乳者，以白饼子下之。洁古云：嗽而两胁痛者，属肝经，用小柴胡汤。欬而呕苦水者，属胆经，用黄芩半夏生姜汤。欬而喉中如梗者，属心经，用甘桔汤。欬而失气者，属小肠，用芍药甘草汤。欬而右胁痛者，属脾经，用升麻汤。欬而呕长虫者，属胃经，用乌梅丸。欬而喘息吐血者，属肺经，用麻黄汤。欬而遗屎者，属大肠，用赤石脂汤。欬而腰背痛，甚则欬涎者，属肾经，用麻黄附子细辛汤。欬而遗尿者，属膀胱，用茯苓甘草汤。欬而腹满不欲食，面肿气逆者，属三焦，用异功散。若欬嗽流涕，外邪伤肺也，先用参苏饮。喘嗽面赤，心火刑肺也，用人参平肺散，及六味地黄丸。嗽而吐青绿水，肝木乘脾也，用异功散加柴胡桔梗。嗽而吐痰乳，脾肺气伤也，用六君子加桔梗。若嗽吐脓痰者，热蕴于肺而成肺痈也，用桔梗汤。凡风邪外伤，法当表散而实腠理；其用下药，非邪传于内，及胃有实热者，不宜轻用。面色白，脉短濇者，肺之本证也，易治；面色赤，脉洪数者，火刑金也，难治。

　　　喘

喘急之证，多因脾肺气虚，腠理不密，外邪所乘，真气虚而邪气实者为多。若已发则散邪为主，未发则补脾为主；设概攻其邪则损真气，径补其肺则益其邪。凡喘嗽之证，若小便不利，则必生胀，胀则生喘，要分标本先后。先喘而后胀者主于肺，先胀而后喘者主于脾。盖肺金司降，外主皮毛，肺朝百脉，通调水道，下输膀胱，肺既受邪，则失降下之令，故小便渐短，致水溢皮肤而生胀满，此则喘为本而胀为标也，治当清金降火为主，而行水次之。脾土恶湿而主肌肉，土能克水，若脾土受伤不能制水，则水湿妄行，浸渍肌肉，水既上溢则邪反侵肺气，不能降而生喘矣，此则胀为本而喘为标也，治当实脾行水为主，而清金次之。苟肺证而用燥脾之药，则金燥而喘愈甚；脾病而用清金之药，则脾寒而胀益增。观其证若中气虚弱者，用六君子汤；中气虚寒者，前方加炮姜；郁结气滞者，用归脾汤加柴胡、山栀；肝木克脾土者，用六君柴胡、山栀；肺气壅滞者，用紫苏饮加白朮；食郁壅滞者，用养胃汤加木香；肺中伏热，水不能生而喘者，用黄芩清肺饮及五淋散；脾肺虚弱，不能通调水道者，用补中益气汤及六味丸；膏梁厚味，脾肺积热而喘者，用清胃散及滋肾丸；心火刑金，不能生水者，用人参平肺散，亦用滋肾丸；肾水亏，虚火铄金，小便不利者，用六味丸及补中益气汤；肝木乘脾，不能相制而喘者，用六君、柴胡、升麻；脾胃虚寒，脐突腹胀者，用八味地黄丸；脾肾虚寒不能摄水如蛊胀者，用加减肾气丸。凡亏损足三阴而致喘胀，或二便不调，及牵引作痛者，俱用六味、八味加减肾气等丸治之。仍参伤风欬嗽证。
愚按《活人方》云：喘者肺气盛而有余，然气盛当认作气衰，有余当认作不足。盖肺气盛者，肺中之火盛也；有余者，肺中之邪有余也。其脉右寸必浮而有力，右颊色赤，用泻白散以泻之。前证若乳母感冒风寒，肺经蕴热，致儿为患，用参苏饮；若乳母膏粱醇酒积热，致儿是病，用清胃散。

　　古今医统 【 明?徐春甫】 

　　　欬嗽

小儿初生，百日内欬嗽，肺叶脆弱，最为难治。平常冷热邪入肺中，无能得出，又不堪吐利，必明病源，清解风寒，化痰顺气，益肺生津，胃开气壮，嗽即渐减，不可强攻！
冷嗽，鼻流清涕，面白痰薄，日轻夜重，或微有邪热。
热嗽，面微红，鼻干热痰稠，脉浮数。
胃热不因风寒而得，以儿啼便乳，壅结心肺不敬，即嗽而逆，以玉饼子下。钱氏治嗽之法，先实脾，脾母得实，肺则和平。
小儿欬嗽者，腠理受风邪感激，脸红喘促，应辨虚实；若见唇缩胷前陷，鼻枯干黑，皆为不治。

　　证治准绳 【 明?王肯堂】 

　　　肺论

肺主喘。
实则闷乱喘促，有饮水者，有不饮水者。
虚则哽气长出气。
肺病闷乱，哽气长出气，气短喘急。
肺热，手掐眉目鼻面，甘桔汤主之。
肺盛复有风冷，胷满短气，气急喘嗽上气，当先散肺，后发散风冷，散肺泻白散、大青膏主之。肺只伤寒，则不胷满。
肺虚热，唇深红色，治之散肺虚热，少服泻白散。
肺脏怯，唇白色，当补肺，阿胶散主之。若闷乱气粗，喘促哽气者难治，肺虚损故也。
脾肺病久则虚而唇白。脾者肺之母也，母子皆虚，不能相营，故名曰怯。脾主唇，白而泽者吉，白如枯骨者死。
此以唇诊肺之法也。唇白色者，肺脏怯也，阿胶散主之。若手寻衣领及乱捻物者，肝热也，宜泻青丸。手掐眉目鼻面者，肺热也，宜甘桔汤之类是也。
肺病见春，金旺肺胜肝也，当泻肺。轻者肺病退，重者目淡青必发惊，更有赤者当搐。海藏云：为肝怯，故目淡青也。
肺主燥，自病则喘嗽，燥则润之。
实则喘而气盛，泻白散主之。
虚则喘而少气，先益黄散，后阿胶散主之。
心乘肺，贼邪，热喘嗽，先地黄丸、中导赤散、后阿胶散主之。
肝乘肺，微邪，恶风眩冒昏愦嗽，羌活膏主之。
肾乘肺，实邪，憎寒，嗽清利，百部丸主之。
脾乘肺，虚邪，体重吐痰泄泻嗽，人参白朮散主之。
凡肺之得病，必先观心脾二脏之虚实。若心火烁金，即当先抑心气，后吃肺药。若心气和，即便看脾脉，若脾气虚冷，即不能相生而肺家生气不足，则风邪易感，故患肺寒者，皆脾虚得之。若脾气盛实，则亦痞隔中焦，而大肠与肺表里不能相通。夫中焦热隔，则肺与大肠不通，其热毒之气必上蒸于肺而坐痰，故患肺热者，多脾实得之。心气盛者泻之，脾气虚者益之，脾气实者通之，然后随其肺之寒热以治之，故有抑心气、益脾气、通肺气三药。若诊其脉气心脾两脏俱和，而肺自生疾，则但察肺家虚实而治之。
肺经郁热，用泻白散；肺气自虚，用四君子汤；外邪所乘：用参苏饮；心火炎燥，用人参平肺散；中焦实痞，用大承气汤；脾不能生肺，用异功散。夫肺气盛者，肺中之邪气盛也，其脉右寸必浮而有力，宜用泻白散以泻之。若肺虚而有热者，执肺热还伤肺之说，而不用人参则误矣，仍参其证治之。
肺苦气上逆，急食苦以泻之，诃子皮。一作黄芩。
肺欲收，急食酸以收之，白芍药；以酸补之，五味子；以辛泻之，桑白皮。
肺虚，以五味子补之；如无他证，钱氏补肺阿胶散主之。虚则补其母，脾乃肺之母，以甘草补脾。
肺实以桑白皮泻之；如无他证，以泻白散主之。实则泻其子，肾乃肺之子，以泽泻泻肾。

　　　欬嗽

《内经》曰：五脏六腑皆令人欬，非独肺也。皮毛者，肺之舍也。皮毛先受邪气，邪气以从其舍也。五脏之欬，久乃移于六腑。又《病机式要》云：欬谓无痰而有声，肺气伤而不清也；嗽谓无声而有痰，脾湿动而为痰也；欬嗽，谓有声有痰也。因伤肺气，动于脾湿，故欬而嗽也。又生气通天论云：秋伤于湿，冬必欬嗽。大抵素秋之气宜清而肃，反动之则气上冲而为欬嗽，甚则动于脾湿而为痰也。盖风乘肺者，日夜无度，汗出头痛，痰涎不利。热乘肺者，急喘而嗽，面赤潮热，手足寒冷，小儿多有之。火乘肺者，欬嗽上壅，(口弟)唾出血，甚者七窍血溢。燥乘肺者，气壅不利，百节内痛，头面汗出，寒热往来，皮肤干燥，细疮燥痒，大便秘濇，涕唾稠粘。寒乘肺者，或因形寒饮冷，冬月坐卧湿地，或受冷风春秋之气，或因外感。夏是火气炎上最重，秋是湿热伤肺，冬是风寒外来也，各宜随其证而治之。
洁古曰：肺之生病而成嗽。大抵秋冬则实，春夏则虚。更详五脏兼见之证，以辨虚实。若实则面赤饮水，身热痰涎盛，涕唾稠粘，咽干不利，喘嗽，面肿，吐食，皆当先补脾，益黄散；后泻肝，泻青丸。若咯脓血，是肺痿也，用清肺散治之。若虚则面白脱色，气少不语，喉中有声，唾痰清利，法当阿胶散补之。若亡津液，用白朮散主之。
曾氏曰：欬嗽者，固有数类，但分冷热虚实，随证疏解。初中时未有不因感冒而伤于肺。《内经》曰：肺之令人欬，何也？岐伯曰：皮毛者，肺之合也。皮毛先受邪气，邪气以从其合。故《难经》云：形寒饮冷则伤肺。使气上而不下，逆而不收，冲壅咽膈，淫淫如痒，习习如梗，是令嗽也。乍暖脱着，暴热遇风，邪气侵于皮肤，肺先受之而为欬嗽。若初得时面赤唇红，气粗发热，嗽来痰鸣，此是伤风壅痰作嗽，用清肺饮、五拗汤，及小柴胡汤、羌活散，皆可解表；次青木香汤。
有小儿汗出未干，遽尔戏水，亦致伤风欬嗽，外证眼泡微浮，额汗痰鸣，亦宜清肺饮、泻肺汤与之，疏风化痰，解利邪热；小柴胡汤亦可。
若嗽日久，津液枯耗，肺经虚矣。肺为诸脏华盖，卧开而坐合，所以卧则气促，坐则稍宽，乃因攻肺下痰之过，名为虚嗽，声连不断，喉中痰鸣，气息欲绝，嗽罢则吐白沫，欲干呕，此肺虚而气不顺也，面唇皆白而惨，嗽过，额上多汗，哽气长出，乳食减少，致脾虚胃亦虚，宜其有吐。投茯苓厚朴汤及藿香饮；次温脾润肺，理中汤加杏仁、北五味子，水煎服。盖此药补而益肺，借土气以生金，则自愈矣。或嗽而颊红，有紫黯色，理中汤再加干姜为用，亦良法也。
有脾虚亦能作嗽，当投补剂，用醒脾散、茯苓厚朴汤，令脾气实；然后问以清肺饮煎服，疏解肺经风寒，及藿香饮助脾养胃，亦救子益母之法也。
有一证欬嗽至极时，顿呕吐乳食，与痰俱出尽，方少定，此名风痰壅盛，肝木克脾土，宜以白附饮投之即效。

　　　百晬内嗽

此名乳嗽，实难调理，亦恶证也，当审虚实而施治焉。实者散之，虚者补之。其证气粗痰盛，口疮眼热，发散后可利之，比金圆等药主之，散其实也。其证呕吐，嗽后惊悸困倦自汗者，当用补肺散、益黄散、天麻散，补其虚也。大抵治惊嗽，琥珀散主之。天麻圆乃要药也，治未满百晬，欬嗽不止，远胜诸药。
百日内婴孩，偶欬嗽痰壅，睡中不宁，亦因产后感风而得，但不可过用发散之剂，先以解表散一二服，次投贝母汤及惺惺散治之。
脾胃内热者，用抱龙丸，风邪外感者，用惺惺散。痰热既去而气粗痰盛，或流涎者，脾肺气虚也，用异功散加桔梗。口疮眼热，大便坚实者，用三黄丸。大便不实者，用白朮散。若呕吐不乳，困倦自汗，或自利腹胀者，脾胃气虚也，用六君子加柴胡。若惊悸困倦，痰盛不乳者，心脾血虚也，四君加芎、归、酸枣仁。或因乳母食五辛厚味，致儿为患者，仍参喘嗽诸证。

　　　嗽作呀呷声

《圣惠》云：夫小儿嗽而呀呷作声者，由胷膈痰多，嗽动于痰，上搏于咽喉之间。痰与气相击，随嗽动息，呀呷有声。其欬嗽本体虽同，至于治疗，则加消痰破饮之药，以此为异耳。

　　　齁(鼻合)

郭氏曰：小儿此疾本因暑湿所侵，未经发散，邪传心肺，变而为热。有热生风，有风生痰，痰实不化，因循日久。结为顽块，圆如豆粒，遂成痰母。推本其原，或啼哭未休，遽与乳食，或饲以酸咸，气郁不利，致令生痰；或节令变迁，风寒暑湿侵袭；或堕水中，水入口鼻，传之于肺，故痰母发动而风随之，风痰潮紧，气促而喘，乃成痼疾。宜急去风化痰，先以五苓散同宽气饮、宽热饮，用少姜汁和匀，沸汤调服；次进知母汤、雄黄散、如意膏、半夏丸。

　　　惊膈嗽

小儿患惊风，惊止而成作，谓之惊膈嗽。茅先生下金杏丸，夹匀气散与服。

　　　喘

曾氏云：小儿喘疾重于欬嗽，然有虚实冷热之分，不可概举。实热者，投清肺饮加五和汤，水姜葱煎；及泻肺汤、碧玉丸为治。经云：喘急多因气有余，盖肺主气故也。虚冷者投枳实汤，水姜煎，并如意膏、补肺散、坎离汤自效。此肺虚感风，气不升降所致也，用定喘饮常验，不拘冷热皆可服。涎壅失音，二圣散主之。
云岐云：小儿结热上气喘者，四顺清凉饮子。
丹溪云：痰嗽痰喘，并用涌法吐之。重剂瓜蒂散；轻剂苦参、赤小豆末，须咸虀汁调服。

　　小儿卫生总微论方 【 宋?撰人未详】 

　　　肺论

肺气盛者，肌肤莹白滑腻，发细黑浅；肺气怯则肌肤沮败。若无皮而血凝，故《宝鉴》亦名血凝。孙真人言小儿出腹，肌肉犹是血也，渐渐坚化。肺主皮肤，肺气不充，则血沮败不成肌肤，故若无皮毛而血凝，面目绕鼻口悉黄，闭目撮面，口中干燥，四肢不能伸缩，哭无声，不吮乳，此皮毛不敛也，多是不育。《千金》治以龙胆汤方。

　　　肺脏

肺候应白色，莫使见绝形。鼻青孔燥黑，腹胀眼眶倾。
 【 肺主鼻，绝则肝逆乘之而色青。又肺绝则无涕，故孔黑燥也。肺主眼泡，绝则陷之。】 
项直喘声急，胷凸没回声。
 【 肺主气，绝则喘急项直，以引气也。气绝则胷中满凸，但有出气而无回气也。】 
秋间逢此候，四方别托生。

　　　欬嗽论

治嗽大法，盛则下之，久则补之，风则散之。更量大小虚实，意以施治。是以慎护小儿，须素着夹背心，虽夏月热时，于单背心上，当背更添衬一重。盖肺俞在背上，恐风寒伤而为嗽，嗽久不止，亦令生惊。若百晬内儿病嗽者，十中一二得全，亦非小疾也。
又有停饮作痰者，由儿乳饮失宜，致脾胃不和，停滞其饮不散，皆结成痰，随气上干于肺而嗽者，此为痰嗽。若不嗽者，则肺壅不利，咽塞唾涎，胁腹膈滞。

　　活幼精要 【 明?董凤翀】 

　　　肺脏形证论

肺脏形证，在天为燥，在地为金，在人为肺，在时为秋。脾土为母，肾水为子，克制肝木，主气藏魄。声则为哭，液则为涕，其味好辛，鼻为其窍。外应皮毛，其色主白，白喜光泽，不欲灰色。形寒体冷，则伤肺经，面白则病，面赤则逆。肺经若虚，鼻涕嗌干，喘乏欬血。肺经若实，干嗽鼻寒。肺经若绝，汗出如雨，发喘不休。秋脉应时，轻虚以浮。若是贼脉，浮大而牢。若是危脉，毛如风吹。肺实泻肾，肺虚补脾。
肺部所主，鼻尖准头，孔名井灶，不宜翻露。鼻孔黑陷，如煤焦黑，肺家已绝，其候难治。鼻中赤痒，蛔长疳盛，或泻白涕，脑寒喜困。时或流涕，伤风喜睡，鼻下生疮，溃烂生疳。鼻中常息，积热为殃。

　　　欬嗽

小儿欬嗽，乳母之过，丸散狼虎，医士之过。凡见欬嗽，须究表里。有热解表，温平顺气。和顺三焦，滋润肺经。化痰退热，避风慎冷。不可妄汗，不可妄下！鼻流清涕，面白痰薄，日轻夜重，微有邪热，冷嗽之因。鼻热面赤，痰稠脉数，日重夜轻，热嗽之源。治嗽之法，先实脾土，脾土得实，肺自和平。唇缩胷陷，鼻塞不治，失声喘急，神仙难医。

　　东医宝鉴 【 朝鲜?徐浚】 

　　　痰涎喘嗽

痰乃风苗，火静则伏于脾，火动则壅于肺。痰火交作，则欬嗽喘急，宜泻白散合导痰汤。脾肺，母子也，二脏俱虚，则生顽涎。顽涎者，脾肺所出也。涎则流溢在于咽喉，如水鸡之声，喘嗽烦闷，宜抱龙丸、夺命散。
马脾风宜用马脾风散、牛黄夺命散、保命丹。

　　方

竹沥汤 【 《千金方》，下同】 　治小儿出胎二百许日，头身患小小疮，治擭小瘥复发，五月中忽小小欬嗽，微温和治之，因变癎，一日二十过发，四肢缩动，背脊(身夭)(身兆)，眼反，须臾气绝，良久复苏。已与常治癎汤，得快吐下，经日不间。尔后单与竹沥汁，稍进，一日一夕中合进一升许，发时小疏。明日与此竹沥汤吐下，发便大折，其间犹稍稍与竹沥汁。
竹沥五合　黄芩三十铢　木防己　羚羊角　白朮各六铢，一作白鲜　大黄二两　茵芋三铢　麻黄　白薇　桑寄生　萆薢　甘草各半两
右十二味(口父)咀，以水二升半，煮取药减半，内竹沥，煎取一升，分服二合。相去一食久，进一服。一方无萆薢。

紫菀汤　治小儿中冷及伤寒暴嗽，或上气，咽喉鸣，气逆，或鼻塞清水出。
紫菀　杏仁　黄芩　当归　甘草　橘皮　青木香　麻黄　桂心各六铢　大黄一两
右十味(口父)咀，以水三升，煮取九合，去滓。六十日至百日儿，一服二合半；一百日至二百日儿，一服三合。

五味子汤　治小儿风冷入肺，上气气逆，面青喘迫，欬嗽昼夜不息，吐则食不下。
五味子　当归各半两　麻黄　干姜　桂心　人参　紫菀　甘草各六两　白朮　款冬花　细辛各二铢　大黄一两半
右十二味(口父)咀，以水二升半，煮取九合，去滓。儿六十日至百日，一服二合半；一百日至二百日，一服三合。其大黄别浸一宿下。一方，无款冬花、大黄，有大枣三枚。

地黄门冬汤　治小儿寒热欬逆，膈中有癖，乳吐不欲食。
干地黄四两　麦门冬　五味子　蜜各半两　大黄　硝石各二两
右六味(口父)咀，以水三升，煮取一升，去滓，内硝石、蜜，煮令沸，服二合，日三。胷中当有宿乳汁一升许出。大者服五合。

射干汤　治小儿欬逆，喘息如水鸡声。
射干　麻黄　紫菀　甘草　生姜各一两　半夏五枚　桂心五大寸　大枣二十枚
右八味(口父)咀，以水七升，煮取一升五合，去滓，内蜜五合，煎一沸，分温服二合，日三。《婴童百问》加细辛、阿胶。

半夏汤
半夏四两　紫菀　桂心　生姜　细辛　阿胶　甘草各二两　款冬花二合　蜜一合
右九味(口父)咀，以水一斗，煮半夏，取六升，去滓，内诸药，煮取二升五合。五岁儿服一升，二岁服六合。量大小多少加减服之，立效。

杏仁圆　治小儿欬逆上气。
杏仁三升，熟捣如膏
右，蜜一升为三分，以一分内杏仁捣令强，更内一分捣之如膏，又内一分捣熟止，先食已含咽之，多少自在，日三。每服不得过半方寸匕，则利。

半夏圆
半夏二斤，去皮，河水洗六七度　白矾一斤，为末　丁香　甘草　草荳蔻　升麻　缩砂各四两
右七味，以好酒一斗，与半夏拌和匀，同浸，春冬三七日，夏秋七日，密封口，日足取出，用冷水急洗，风吹干。每服一粒，嚼破，用姜汤下，或干吃。候六十日干，方得服。

八味生姜煎　治少小嗽。
生姜七两　干姜四两　桂心二两　甘草　款冬花　紫菀各三两　杏仁　蜜各一升
右合诸药为末，微火上煎，取如饴餔，量其大小多少，与儿含咽之。百日小儿如枣核许，日四五服，甚有验。

四物圆　治小儿嗽，昼瘥夜甚，初不得息，不能复啼。
款冬花　紫菀各一两五钱　伏龙肝六铢　桂心半两
右为末，蜜和如泥，取如枣核大，敷乳头，令儿饮之，日三。敷之渐渐，令儿饮之。

菖蒲圆　治小儿暴冷嗽，及积风冷嗽，兼气逆鸣。
石菖浦　乌头　杏仁　白矾石　北细辛　猪牙皂各六铢　款冬花　干生姜　桂心　紫菀各十八铢　蜀椒五铢　吴茱萸六合
右十二味为末，蜜丸如梧子。三岁儿饮服五丸，加至十丸，日三。儿小，以意减之；儿大，以意加之。暴嗽，数服便瘥。

桂枝汤　治少小十日以上至五十日，卒得謦欬，吐乳呕逆，暴嗽，昼夜不得息。
桂枝半两　甘草二两五钱　紫菀十八铢　麦门冬一两十八铢
右四味(口父)咀，以水二升，煮取半升，以绵着汤中，捉绵滴儿口中，昼夜四五过与之，节乳哺。

麻黄汤　治少小卒肩息，上气不得安，此恶风入肺。
麻黄四两　甘草一两　桂心五寸　半夏　生姜各二两　五味子半升
右六味(口父)咀，以水五升，煮取二升，百日儿服一台，大小节度，服之便愈。

泻白散 【 《钱氏直诀》，下同】 　治肺经实热，欬嗽痰喘。
桑根白皮炒，泻肺气之有余，有余者，邪有余也　地骨皮各一两　炙甘草五钱
右为末，每服一二钱，入粳米百粒，水煎。薛己曰：按《活人方》云：喘者，肺气有余也。气盛当认作气衰，有余当认作不足。肺气盛者，乃肺中之火盛也。有余者，肺中之邪有余也。故用前药以泻之。若土虚不能生肺，用补中益气汤；火来克金，用人参平肺散；肾水夺母之气，或阴火上炎，用地黄丸。若肺虚肝木乘悔，先用阿胶散，后用泻青丸。若因乳母肺经受证，致儿为患，母服前散。若因乳母感冒风寒，肺经郁热，致儿为患，用十味参苏饮。若因乳母膏粱醇酒积热，致儿为患，用加味清胃散。

泻黄散　治脾胃气热，大肠不利，致令肺病。
藿香　甘草各七钱五分　山栀仁炒，一两　石膏五钱　防风二两
右，蜜酒微炒为末，水煎服。

地黄丸　治心火炎烁肺经，致令肺病。
熟地黄八钱，杵膏　山茱萸肉　干山药各四钱　泽泻　牡丹皮　白茯苓各三钱
右为末，用地黄膏量加米糊，丸桐子大，空心白汤化下。其地黄用生者，自制杵膏。

阿胶散　治肺虚肺疳，欬嗽痰吐稠粘，口干作渴。《幼科全书》云：此补肺之药。
明阿胶一两，麸炒能补气不足　炙甘草一钱　马兜铃五钱，主肺热欬嗽，清肺补肺　糯米一两　杏仁七个，去皮尖，下喘治气　鼠黏子二钱五分
右为末，每服二钱。薛己曰：按前证，若因脾胃弱而肺气虚者，宜用补中益气汤；若肺金自虚者，宜用四君子汤。

百部丸　治肺寒壅嗽微喘。
杏仁去皮尖，四十个，微炒水煮三五沸　百部炒　麻黄去节，各三钱
右研如泥，用炼蜜丸皂子大，每服一二丸，姜汤化下。一方加松子仁五十个，蜜丸，更加胡桃含化大妙。一方加甘草二钱。

麻黄汤　治伤风发热无汗，欬嗽喘急。
麻黄去节，三钱，水煮去沫，漉出晒干　肉桂二钱　炙甘草一钱　杏仁七个，去皮尖，麸炒黄研膏　每服一钱，水煎服，以汗出为度。自汗者不宜服。薛己曰：按前方，乃发表出汗之剂，审其寒邪在表，宜用。若邪既去，宜补脾肺以实其表，庶风邪不能再入。往往表散之后，热嗽不退，复行发表，多变坏证。

葶苈丸　治伤风欬嗽，面亦身热，痰盛喘促。
甜葶苈隔纸略炒　黑牵牛炒　杏仁炒黄研膏　汉防己各一两
右为末，入杏膏蒸枣肉捣丸麻子大，每服十丸，姜汤下。薛己曰：按前方行气导湿之峻剂。若脾肺虚热而致诸证者，当调补中气为主。若果系前证，宜用惺惺散、参苏饮、清肺丸、茯苓半夏汤选用之。

惺惺散　治伤寒时气，风热痰壅欬嗽。
桔梗　细辛　人参　炙草　白伏苓　白朮炒　瓜蒌根各等分
右为末，每服二钱，入薄荷五叶水煎。

参苏饮　治感冒风寒，或腹胀少食，泄泻呕吐，或手足并冷，喘促痰涎。
人参　紫苏　陈皮　前胡　半夏　茯苓　枳壳麸炒　桔梗炒　干葛　甘草炒，各五分　木香三分
右为末，每服一二钱，姜枣水煎服。

茯苓半夏汤　治胃气虚弱，痰涎恶心，或饮食不化，呕吐发搐，或睡卧不宁，口流痰涎；乳母脾胃虚弱，饮食不节，以致儿患前证，亦宜用此药主之。
白朮土炒　茯苓　半夏　神曲炒，各一钱　大麦炒，五钱　陈皮　天麻各三钱
右，每服一二钱，水煎。

甘桔散　治欬吐热涎，咽喉不利，小儿肺热，手掐眉目鼻面。
甘草炒，二两　桔梗一两，米泔浸焙
右为末，每服二钱，入炮阿胶半片，水煎服。薛己曰：按前证若风热蕴于肺而欬脓血，用桔梗汤；若心克于肺而吐痰涎，用人参平肺散。

桔梗汤　治欬嗽吐脓，痰中有血，已成肺痈证。
桔梗炒　贝每　当归酒浸　薏苡仁　瓜蒌仁　枳壳麸炒　桑白皮炒　百合蒸，各一钱五分　五味子炒　甜葶苈炒　地骨皮　知母炒　甘草节　防己　黄芪炒　杏仁各五分
右，每服一二钱，水煎。

人参平肺散　治心火克肺，欬嗽喘呕，痰涎壅盛，胷膈痞满。
人参　?橘红　炙甘草　地骨皮各五分　茯苓　知母炒，各七分　五味子炒　青皮　天门冬各四分　桑白皮炒，一钱
右，每服一二钱，水煎。

凉膈丸 【 《圣惠方》】 　治小儿热嗽。
甘草二两，猪胆浸五宿，炙研末
右，蜜丸菉豆大，食后，薄荷汤下十丸。

夺命散 【 《儒门事亲》】 　治小儿胷膈喘满。
黑牵牛　白牵牛皆当各半，生熟用之　槟榔　大黄各等分
右为细末，蜜水调服之。

麻黄定喘汤 【 东垣】 　治小儿寒郁而喘，喉鸣，腹内鸣，坚满，鼻流清涕，脉沉急而数。
麻黄　草豆蔻各一钱　益智仁一分半　厚朴　吴茱萸各二分　甘草　柴胡　生黄芩各一分　归尾　苏木　升麻　神曲各半分　红花少许　全蝎一枚
右，分二服，水一大盏，煎七分，稍热服，食远。忌风寒，微汗效。

五圣丹 【 《幼科全书》，下同】 
南星煨　陈皮盐水炒，各一两　半夏泡，二两　杏仁另研，四十九粒　甘草五钱　先以南星、半夏二味另研，同姜汁，皂角汁拌匀，合作面，取出，再用甘草、陈皮研为细末，别取竹沥一碗，将前末捏成饼子焙干，又浸又焙，沥尽为度，再研入杏泥蒸蜜和丸，临卧噙一丸，薄荷汤咽下。

苏沈九宝汤　此发散之轻药也。
桑白皮去赤　甘草　大腹皮　官桂　薄荷叶　苏叶　麻黄不去根节　陈皮　杏仁不去皮尖
右加乌梅、姜一片，煎服微汗。

五虎汤　此发散之重药也。
麻黄七分　杏仁一钱　甘草四分　细茶八分　白石膏钱半
右，水煎服取汗，禁风。

茅根汤
陈皮去白　半夏制　茯苓　甘草　天冬　片芩　栀仁　贝母　知母　石膏　生大黄　桔梗　杏仁泥　瓜蒌霜
右，水一盏，以茅根捣取自然汁和之，煎服。

甘桔汤
桔梗　甘草　杏仁泥
右，水煎服，同竹沥半钟和之，细细咽下。

久嗽方 【 《医贯》】 　治小儿食积嗽。
陈皮　枳壳各四分　半夏曲　甘草　桔梗　黄连姜炒，各三分　茯苓　地骨皮　麦冬　山楂肉各八分　黄芩　蒌实各六分　知母　桑皮　葛粉各五分　水姜煎服。

天麻散 【 《婴童百问》，下同】 　治婴儿百晬内欬嗽有痰，气壅面红。
南星春秋浸五日，冬七夏三，半两　天麻三钱　朱砂一钱　麝香一字
右为末，每服一字，用杏仁汤调下，人参汤亦可。

琥珀散　治小儿急慢惊风，涎潮昏冒，目瞪搐搦，惊吊肚疼，及和顺痘疮小可，惊哭，眠卧不安。
辰砂一钱半　琥珀　牛黄　殭蚕炒去丝嘴　全蝎去毒　白附子　乳香另研　蝉蜕去土　代赭石煅酢淬七次　牛胆　南星各一钱　麝香　冰片各一字
右为细末，每服一钱，薄荷汤下。《证治准绳》有天麻。慢惊加附子。

天麻丸　治小儿未满百晬，欬嗽不止，名曰乳嗽。
川芎一两半　生甘草二两　硼砂半两　天麻　蝉蜕　殭蚕　人参　辰砂　天竺黄　雄黄　白附子　坯各一两　金箔五片
右为末，炼蜜丸如芡实大，金箔为衣，每服一丸，薄荷汤下。《证治准绳》加牛胆南星。

葛根芩连汤　治太阳病反下之，利遂不止，脉促者喘而汗出。
葛根二两　黄芩　黄连各七钱半　生甘草半两
右(口父)咀、每服三钱，水一盏，煎七分，去滓加减服。喘甚加葶苈子。

梅花饮子　治婴孩惊热、潮热、虚热、积热、五脏蕴热、上焦壅热、手足心热，喉中多痰，面色或红或白，变蒸嗞呀，鼻流清涕，气急，肝肺壅热，目赤欬嗽；或被人物所惊，使啼睡卧不安，心中惊怖，情绪不快；或伤寒渐安，尚有余热未除，亦宜进此三两服。常服镇心压惊，化痰退热安神，可除未来之患。
硼砂　马牙硝　芒硝俱另研　甘草炙，各半两　人参一两　辰砂二钱半　片脑　麝香各一字
右八味为末，以磁器收之，遇有此证，服一匙，麦门冬汤调下。气喘欬嗽，桑白皮汤调下；常服薄荷汤下。

吴子玉方　治证同前。
白色信石一字，并下豆粉研泡过用　生南星　枯矾各一钱　鹅管石　硼砂各半钱　菉豆粉　雄黄各一钱半
右为末，糊丸如萝卜子大，临卧用冷茶清吞下五丸。

半夏丸　治肺气不调，欬嗽喘满，痰涎壅塞，心下坚满，短气烦闷，风壅痰实，头目昏眩，咽膈不利，呕吐恶心，神思昏愦，心忪面热，涕唾稠粘，并皆治之。
枯矾二两五钱　半夏三两，汤洗去滑，姜汁浸一宿
右为细末，生姜自然汁为丸梧桐子大，每服十丸或二十丸，食后卧时生姜汤下。小儿丸如麻子大。

保寿散
白茯苓　人参　川雄　牙硝　甘草炙，各一两　片脑四字　麝香一字　牛黄少许，无亦得
右八味细研，入锡合内收之，汤使如金粉散。

小归命散　治小儿变蒸，伤寒潮热，惊热嗞呀，鼻流清涕，欬嗽，浑身温壮，咽喉有涎，兼前项伤寒等证；及退惊热，坠涎安神，百病不生。
白茯苓　人参　白朮各半两　甘草三钱　辰砂二钱　片脑　麝香各少许
右七味为末，每服半钱，薄荷汤调下。

解肌散　治婴孩伤寒伤风，面部红赤嗞呀，浑身壮热，有前项等形证，兼服人参散，后得热退，可观患势轻重，若患稍轻，脉候不洪数，面不大赤，不加烦躁，然须呻吟讝语，此为轻可之候，但只进此。
人参　钓藤　桔梗　甘草　川芎各三钱　葶苈一钱，炒　白茯苓二钱　杏仁四十九个　石膏煅　麻黄去节，各四两
右剉散，每服二钱，枣一枚，水一盏，煎半盏服。如初中伤寒，先下此药，是须要仔细辨认形证，若是麻痘疮疹，便不得下此药。盖麻痘之证，则面青白耳珠，脚膝尻骨俱冷如冰，身体温壮，亦狂躁讝语，梦中惊笑，乃是此候也。若小儿伤寒等服此解肌散，渐得热退，次第可服大归命散、保寿散、轻粉白朮散等调理。

白玉丸　利膈下痰涎，去心胷噎塞不止，并欬嗽多痰。
南星　半夏　殭蚕　白矾生熟，各二钱半
右为末，杏仁七个去皮尖，巴豆一粒同研匀，再用去皮生姜汁为丸如粟米大，每服一二十丸，姜汤送下，不拘时。

古今图书集成医部全录卷四百二十三

　小儿嗽喘门

　　方

六君子汤 【 《薛氏医案》，下同】 　治脾胃气虚，不能相生，致令肺病。
人参　白朮　茯苓　甘草　陈皮　半夏各等分
右，每服二钱，姜枣水煎。

大青膏　治肺盛复有风冷，胷满短气，气急喘嗽上气。
天麻　青黛各一钱　白附煨　乌蛇肉酒浸焙　蝎尾各五分　天竺黄　麝香各一字
右为末，蜜丸豆大，每用半粒，薄荷汤化下。

黄芩清肺散　治肺热而小便不通。
黄芩一钱　栀子一个，打破
右，水煎服。不利，加盐豉二十粒。

导赤散　治小儿肺经邪热。
生地黄　木通　甘草各等分
右为末，每服一钱，入淡竹叶，水煎。

益黄散 【 《证治准绳》，下同】 　治肺经虚怯，喘而少气，面赤饮水，身热，痰涎盛，涕唾稠粘，咽喉不利，喘嗽面肿吐食。
陈皮一两　青皮　诃子肉　炙甘草各五钱　丁香二钱
右为末，每服二钱，水煎。

羌活散　治肝乘肺微邪，恶风眩冒昏愦。
防风　川芎　人参　白附炮　赤茯苓各半两　天麻一两　白殭蚕汤浸炒黄　干蝎炒去毒　白花蛇肉酒焙，各一分　川附子炮去皮脐　麻黄去节，各三钱　肉豆蔻　沉香　母丁香　藿香　木香　轻粉　真珠末　牛黄各一钱半　麝香　辰砂　雄黄各一钱，已上六味各另研　羌活半两，龙脑半字另研
右为细末，炼蜜作剂，旋丸如菉豆大，每服三丸，食前服，或薄荷汤或麦门冬汤化下。实热急惊，勿服，性温故也。

人参白朮散　治脾乘肺虚邪，体重吐痰，泄泻，嗽。
人参　白朮土炒　藿香叶　木香　甘草　白茯苓各一钱　干葛二钱
右剉细，加生姜一片，水一盏，煎七分，去滓温服，无时。

四君子汤 【 《秘录》】 　治小儿肺气虚弱。
人参　白朮　茯苓　甘草各等分
右，每服二钱，水煎。

大承气汤 【 《薛氏医案》】 　治小儿中焦实痞。
大黄　芒硝各五钱　厚朴一两，姜制　枳实麸炒
右，水煎服。

异功散 【 《钱氏直诀》】 　治脾不能生肺，气逆嗽而腹满，面肿不食。
人参　白朮　茯苓　甘草炒　陈皮各等分
右为末，每服三钱，姜枣水煎。

百合汤 【 《卫生总微》】 　治肺经风寒，痰壅不利。
百合　紫菀洗焙　白朮　人参各一两　白茯苓　青皮　甘草　麦门冬各半两
右为末，每服一钱，水八分，淡竹叶三片，薄荷二叶，煎至五分，去滓温服，不拘时候。

蝉壳汤张涣方　治肺气不利病。
蝉壳　北五味子　人参各一两　陈橘皮　甘草各半两
右件捣罗为细末，每服半钱，煎生姜汤调下。

桔梗汤 【 《证治准绳》】 　治小儿欬嗽呀呷，胷膈不利，并内有热证，面赤饮水。
桔梗　半夏泡　紫苏叶　石膏　炙草各半两　皂荚烧灰存性，一分
右件捣罗为细末，每服一钱，水一盏，入生姜三片，煎五分，放温，时时与儿服。

褊银丸 【 《薛氏医案》】 　治欬嗽，身热唾粘，及乳食不消，腹胀喘粗。
巴豆去油膜皮心，细研霜，半两　水银五钱　铅二钱半，同水银炒结砂　墨火烧醋淬研，八钱　麝香另研，五分
右将巴豆末并墨再研匀，和入砂子、麝香，陈米粥和丸如菉豆大，一岁儿一丸，二三岁二三丸，五岁以上五六丸，煎薄荷汤放冷送下，不得化破。更量虚实加减。

清肺饮 【 《证治准绳》，下同】 　治肺受风邪客热，嗽声不断，气促喘闷，痰壅鼻塞，流涕失音。
柴胡洗净，二两　人参半两　杏仁汤泡去皮尖　桔梗剉炒　赤芍药　荆芥　枳壳麸炒微黄　桑白皮炒　北五味　麻黄去节汤泡滤过焙　半夏汤者透滤过剉焙干，各一两　旋覆花五钱　甘草一两半
右剉，每服二钱，水一盏，姜二片，葱一根，煎七分，无时温服。或入薄荷同煎。

清肺散　治小儿嗽咯脓血。
麻黄一钱五分　麦门冬　桔梗各二钱　知母　荆芥　天花粉各一钱　诃子　菖蒲各八分
右剉，分为二服，入竹沥姜汁，水煎服。

解肌丸 【 《王氏手集方》】 　治外搏风邪，内挟痰饮，寒热往来，烦渴颊赤，心忪减食，热在上焦，欬嗽有血。
防风　地骨皮各一分
右件，烧沙糖为丸，每服一丸，食后，煎紫苏汤下。

团参丸　治嗽血。
阿胶　皂子黄　人参各半两
右，除胶为细末，汤少许烊胶，和鸡豆大，白汤化下。

鸡清散朱氏方　治欬嗽出血下涎。
郁金半两，用皂荚水一盏，或酸菜汁煮干为度　生滑石半两　雄黄半两，醋煮半干用
右为细末，每服一字，常服薄荷汤调下；止嗽，螺粉水下；嗽血，鸡子清调下。

加味惺惺散 【 《证治准绳》，下同】 　主伤风伤寒，痰嗽欬逆，理虚和气，宁心清肌，止啼去烦，利咽，解失音。
人参半两　桔梗剉炒　白茯苓　白朮炒　天花粉各一两　细辛二钱　防风　川芎　南星生用，各二钱半　甘草半生半炙，七钱
右件(口父)咀，每服二钱、水一盏，姜二片，薄荷三叶，慢火煎七分，无时温服。

百祥丸　治小儿嗽吐青绿水。
红芽大戟不以多少，阴干，浆水煮软，去骨，日中曝干，复纳汁煮，汁尽焙干为末
右，水丸如黍米大，每服一二十丸研，芝麻汤下，吐利同，无时。

白饼子　治小儿嗽吐痰涎乳食。
滑石　轻粉　半夏汤洗，焙　南星各一钱，为末　巴豆二十四粒，去皮膜，水一升煮，水尽为度
右，研匀巴豆后，入众药，以糯米饭为丸小菉豆大，捏作饼子，儿四岁已上三五饼，二岁以下一二饼，葱白汤下，临卧服。

小柴胡汤 【 《薛氏医案》，下同】 　治肝火侮肺，嗽时两者痛甚，或气粗发热，喘嗽痰鸣。
人参二钱　甘草微炙，二钱　麦门冬去心，二钱　龙胆草酒炒黑　防风各一钱　柴胡五分
右，每服一钱，水煎。

黄芩半夏生姜汤　治胆腑欬，呕苦水若胆汁。
黄芩　生姜各一钱　甘草炙　芍药各六分　大枣二个　半夏一钱五分
右，水煎服。

芍药甘草汤　治小肠腑欬，欬而矢气。
芍药　甘草炙，各一钱
右，水煎服。

乌梅丸　治胃腑欬，欬而呕，呕甚则长虫出。
乌梅三十个　细辛　附子制　桂枝　人参　黄蘗各六钱　干姜　黄连各一两　当归　蜀椒各四两
右为末，用酒浸乌梅一宿，去核蒸之，与米饭捣和，丸如桐子大，每服十丸，白汤下。

升麻汤　治脾脏欬，欬而右胁下痛，痛引肩背，甚则不可以动，动则欬涎。
甘草　白芍药　升麻　干葛各等分
右为末，每服一钱，水煎服。

赤石脂禹余粮汤　治大肠欬，欬而遗屎。
赤石脂　禹余粮各二两，并打碎
右，每服二钱，水煎。

麻黄附子细辛汤　治肾脏欬，软则腰背相引而痛，甚则欬涎。又治寒邪犯齿，致脑齿痛，宜急用之，缓则不救。
麻黄　细辛各二钱　附子一钱
右，每服一钱，水煎服。

茯苓甘草汤　治膀胱欬，欬而遗溺。
茯苓二钱　桂枝二钱半　生姜五大片
右，每服二钱，水煎。

泻青丸 【 《证治准绳》，下同】 　治面赤饮水，身热痰涎盛，涕唾稠粘，咽喉不利，喘嗽，面肿吐食。
当归　川芎　龙胆草各一钱　大黄五分　羌活　山栀仁各等分
右为末，炼蜜丸芡实大，每服一丸，沙糖汤下。一方，加甘草、芍药。

白朮散　治小儿欬嗽，内亡津液。
白朮一两，微炒　当归　地榆微炒　木香　赤芍药　炙甘草各半两
右件药捣，粗罗为散，每服一钱，以水一小盏，煎至五分，去滓，不计时候，量儿大小分减。

五拗汤　治小儿面赤唇红，气粗发热，嗽来痰鸣。
麻黄不去根节　杏仁不去皮尖　荆芥不去梗　桔梗蜜水拌炒，各五钱　甘草二钱半
右，每服二钱，水一盏，煎七分，无时温服。

羌活散　治同上。
人参去芦　羌活　赤茯苓去皮　柴胡去芦　前胡去芦　川芎　独活　桔梗剉炒　枳壳　苍朮各如前制　甘草各一两
右剉，每服二钱，水一盏，姜二片，薄荷三叶，煎七分，无时温服。发散风邪，入葱白同煎。

青木香汤　治同上。
青木香　枳壳浸去穰麸炒，各半两　甘草二钱半
右，每服二钱，水一盏，煎七分，不拘时温服。

茯苓厚朴汤　治小儿面唇惨白，嗽过，额上多汗，哽气长出气，乳食减少作吐。
白茯苓　半夏汤煮，剉焙，各七钱半　炙草三钱　厚朴五钱，去粗皮，剉碎，每斤用生姜一斤切薄片杵烂拌匀，浸一宿，慢火炒干用
右件(口父)咀，每服二钱，水一盏半，姜三片，煎七分，无时服。或加枣一枚，去核同煎。

藿香饮　治同上。
人参　半夏如前制　赤茯苓　炙甘草各一两　苍朮米泔水浸一宿滤，剉片炒至微黄色，二两　陈皮　藿香各七钱半　厚朴制，一两半
右件(口父)咀，每服二钱，水一盏，姜二片，枣一枚，煎七分，空心温服。或入烧盐同煎。

理中汤　治同上。
人参　白朮各一两　干姜炮　炙甘草各二钱半
右件剉焙为末，每服半钱或一钱，用温白汤空心调服。或加杏仁、北五味子同煎。

醒脾散　治脾虚作嗽。
白朮陈壁土炒　人参　甘草　橘红　白茯苓　全蝎各半两　半夏　木香各一分　白附四个　南星两枚，以上二味各炮　陈仓米二百粒
右为末，每服一钱，水半盏，姜二片，枣半个，煎二分，渐渐服之。一方，无白朮、半夏，加莲肉一钱亦可。

白附饮　治小儿风痰壅甚，肝木克制脾土，欬嗽过甚，顿作呕吐，乳食与痰俱出，方得少定。
白附子　生南星　生半夏　生川乌去皮脐　明天麻　陈皮　南木香　全蝎去尾尖毒　殭蚕去丝　丁香各二钱
右件剉，每服二钱，水一盏半，姜三片，慢火煎七分，作五次空心温服。

三拗汤　治感冒风邪，鼻塞声重，语音不出，或伤风冷，头疼目眩，四肢拘紧，欬嗽多痰，胷满气短。
麻黄不去节　杏仁不去皮尖　甘草生用
右各等分剉散，每服三钱，水一盏，生姜三片，煎至六分，去滓温服，取汗为度。一方，加荆芥、桔梗。嗽甚，加五味子，细辛各减半。又方，麻黄去节，杏仁去皮尖，甘草炙，名三和汤，治欬嗽尤妙。加减在乎活法。有热加前胡，伤风加荆芥，有痰加半夏。

加减三拗汤
麻黄去根节，三钱，水煮去沫，焙干　桂枝二钱　杏仁七个，去皮尖炒黄，另研如膏　炙甘草一钱
右为粗末，入杏膏拌匀，每服一钱，水六分，煎至四分，去滓温服，无时，以汗出为度，量大小加减。若自汗者，不宜服之。

金沸草散　治伤风化痰，头目昏痛，颈项强急，往来寒热，肢体烦疼，胷膈满，痰涎不利，欬嗽喘满，涕唾稠粘；及治时行寒疫，壮热恶风。
荆芥四两　前胡　麻黄去节　旋覆花各三两　炙甘草　半夏汤洗七次姜汁浸　赤芍各一两
右剉散，每服二钱，水一盏，生姜三片，枣一枚，同煎六分，去滓，不拘时。有寒邪则汗出。嗽甚，加杏仁、五味子。

麦煎散 【 《薛氏医案》，下同】 　治小儿夹惊伤寒，吐逆壮热，表里不解，气粗喘急，面赤自汗，或狂语惊叫，或不语无汗；及瘾疹遍身赤痒，往来潮热，时行麻痘疹子，余毒未尽，浑身浮肿，痰涎欬嗽；或变慢惊风，手足搐搦，眼目上视，及伤风头疼，并治之。
滑石　地骨皮　赤芍　石膏　白茯苓　杏仁　葶苈子炒　人参各半两　麻黄去节，一两半
右为末，每服一钱，麦子煎汤调下，如初生牙儿，感冒风冷，鼻寒身热，喷嚏多啼，每一字，用麦子煎汤调下。一方，去地骨皮、滑石，加羌活、川芎，薄荷煎汤调下。

小青龙汤　治伤寒表不解，恶寒体热，水停心下，干呕发热而嗽，或渴或利，小便不利，或噎，小腹满喘。
麻黄　赤芍　半夏炮　细辛　干姜炮　肉桂　甘草各七钱半　五味子半两
右剉散，每服三钱，水一盏，煎七分，去滓加减服。微和者，去麻黄，加荛花如弹子大，炒令赤色。若噎者，去麻黄，加附子半钱炮。若小便不利者，加茯苓一两。若喘者，加杏仁去皮尖。若渴者，去半夏加(艹舌 )蒌根。

人参荆芥散洁古方　治身热痰嗽，胷膈不利，宜下痰去热。
人参半两　荆芥穗一两　大黄二钱
右为细末，水煎，调槟榔、木香细末五分，轻粉一字，乳后服。如身热潮热，宜服清凉饮子，去大黄；三服之后，一二日，却入大黄服之，令疏利则愈，不可便动脏腑。

解表散 【 《证治准绳》，下同】 　主伤风感冷，欬嗽痰喘，呕吐泻利，惊悸有热，证在表里，并宜可投。
麻黄制　杏仁汤泡去皮尖　赤茯苓各一两　川芎　防风　枳壳去穰，麸炒微黄，各一两半　甘草半生半炙，七钱五分
右剉，每二钱，水一盏，姜二片，葱白一茎，煎七分，温服无时。有热，入薄荷同煎。

和解汤　治小儿感冒寒邪，壮热烦躁，鼻塞多涕，惊悸自汗，肢体疼痛，及疮疹已发未发，皆可服。
羌活　防风　人参　川芎各一两　干葛　升麻　甘草　芍药各半两
右剉散，每服三钱，姜枣煎服。一方加荆芥。无汗加麻黄。欬嗽者，加杏仁、五味子、桔梗。

天门冬散 【 《圣惠方》，下同】 　治小儿心胷烦闷，体热欬嗽。
天门冬去心焙　桑根白皮剉　赤茯苓　柴胡　百合　紫菀洗去苗土　蓝叶　炙甘草各半两
右件捣罗为散，每服一钱，以水一小盏，人生姜少许，煎至五分，去滓，量儿大小，以意分减温服。

百部散　治小儿欬嗽烦热，令乳母服。
百部　贝母煨微黄　紫菀洗　葛根各一两　石膏二两
右件捣罗为散，每服三钱，以水一小盏，入竹叶二七片，煎至六分，去滓，每于食后服，令儿饮乳甚佳。

黄芩散 【 《证治准绳》，下同】 　治小儿嗽。
黄芩不拘多少，用童子小便浸三日，取出剉碎焙干
右为细末，每服一宇或半钱，白汤少许调下，乳食后服。

柴胡石膏汤　治时行瘟疫，壮热恶风，头疼体疼，鼻塞，心胷烦满，寒热往来，欬嗽涕唾稠粘。
桑根白皮　黄芩各三钱半　升麻二钱半　石膏　前胡　赤芍　干葛　柴胡各五钱　荆芥穗三钱
右为末，每服一二钱，姜二片，淡豉十粒，水煎。

养肺汤
紫菀洗去土焙干　半夏汤洗七遍　款冬花　真阿胶炙，各一两　人参　桂心各半两
右件捣罗为细末，每服一钱，水一小盏，入生姜二片，糯米五粒，煎至五分，去滓，放温时时服。

菖蒲煎 【 《证治准绳》，下同】 　治肺中风邪，喘鸣肩息。
石菖蒲一寸九节者　款冬花　紫菀洗焙干　人参　桂心各一两
右件捣罗为细末，炼蜜，同石臼中捣一二百下，和如皂子大，每服一粒，煎糯米饮化下。

木香半夏丹　治胃寒欬嗽。
木香　半夏汤洗七次，焙干　肉荳蔻各一两　藿香叶　丁香　白朮各半两
右件捣罗为细末，取生姜自然汁和如黍米大，每服十粒，煎人参汤下，量儿大小加减。

顺肺汤　治心肺不利，欬嗽。
紫苏叶　半夏汤洗七遍，焙，各一两　五味子　款冬花　陈橘皮汤浸　桂心　木香各半两
右件捣罗为细末，每服一钱，水八分，入生姜人参各少许，煎四分，去滓温服。

陈橘皮散 【 《圣惠方》】 　治小儿欬嗽，胷中满闷，不欲乳食。
陈橘皮汤浸去白焙干　桔梗去芦　鸡苏　杏仁汤浸去皮尖，麸炒微黄　人参去芦，各一两　贝母煨微黄，半两
右件捣罗为粗散，每服一钱，以水一小盏，入灯心十茎，煎至五分，去滓温服，日三四服，量儿大小。以意加减。

麦门冬煎 【 《证治准绳》，下同】 　治小儿欬嗽壮热，胷膈壅滞。
麦门冬一两　生姜半两取汁　酥　蜜各二合　杏仁汤浸去皮尖双仁，一两
右件药，先以水一大盏，煎麦门冬及杏仁至四分，入砂盆内研，绞取汁，却入银器中，次内生姜汁，慢火熬成，收于瓷器中，每服以清粥饮调下半茶匙，日三服，夜一服，量儿大小以意加减。

茅先生奶豆膏
瓜蒌穰　蜜各半盏　人参　鈆白霜各半两　陈槐花一分　瓜蒌子百二十粒
右将瓜蒌穰及蜜炼成膏，入诸药末，同为膏，每服一大黄豆大，用杏仁煎汤调服。

注唇膏　治小儿诸般欬嗽。
郁金三大个，剉，用姜汁浸一宿　直白殭蚕七条　鈆白霜半钱，研　脑子一字
右件为细末，炼蜜为膏，用菉豆大，注孩儿唇上，二三岁桐子大，十岁已上皂子大，薄荷生姜汤化下。

生犀散　治欬嗽。解时气，痰逆喘满，心忪忡惊悸风热。
杏仁去皮尖炒　桔梗各二钱　茯苓　甘草　人参　半夏各一钱　五味子　前胡各一钱半
右剉散，生姜薄荷煎服。有热加羌活，或加麻黄、细辛。

保肺汤　治肺胃受风热痰盛，欬嗽喘吐不止，及治久嗽不愈。
干山药　白茯苓　紫苏叶　黄芩　防风　杏仁麸炒　五味子　桔梗　百部各六分　藿香　百合各五分　白殭蚕二钱，去丝嘴炒
右水煎，食后服。

天麻防风丸　治惊风欬嗽，身体壮热，多睡惊悸，手足抽掣，精神昏愦，痰涎不利，及风邪温热。
天麻　防风　人参　辰砂　雄黄　麝香　甘草炙各一钱五分　全蝎炒　殭蚕炒，各半两　牛黄少许
右为末，炼蜜九桐子大，每服二三丸，薄荷汤下。一方有牛胆南星，无麝香。

紫苏子散　治小儿欬逆上气，因乳哺无度，内挟风冷，伤于肺气；或小儿啼气未定，与乳饮之，与气相逆，气不得下。
紫苏子　诃子肉　杏仁去皮尖炒　萝卜子炒　木香　人参各三两　青皮　甘草各一两半，炒
右为细末，每服二钱，水一盏，生姜三片，煎至五分，去滓，不拘时服，量儿加减。

紫菀散　治小儿欬嗽。
紫菀六分　贝母二分　款冬花一分
右捣为细散，每服如豆大，着乳头上，令儿和乳咽之，日三四。乳母忌食大咸醋物。《圣惠》用清竹饮调下一字。

马兜铃丹张涣方　治小儿肺壅欬嗽，大便不利。
马兜铃　紫苏子　人参各一两　(艹款)冬花　木香各半两，并为细末　杏仁七钱五分，另细研
右件同拌匀，炼蜜和如黍米大，每服十粒，煎生姜汤下，量儿大小加减。

人参半夏丹 【 《证治准绳》，下同】 　消痰饮止嗽。
人参　半夏汤洗七遍焙干　白朮　川面姜　天南星微炮，各一两
右件捣罗为末，取生姜汁，打面糊和如黍米大，每服十粒，煎生姜汤下。月内百晬婴儿如针头大，沾在乳头上，令儿吮之。

贝母汤　治肺中风，欬嗽喘满。
贝母炒黄色　半夏白矾汤洗七遍焙干，各一两　干姜　麻黄去根节　(艹款)冬花　甘草各半两
右件捣罗为细末，每服一钱，水一小盏，入生姜三片，杏仁二粒，去皮尖，同煎至五分，去滓温服。

黄芪汤洁古方　治小儿欬嗽喘逆，身热鼻干燥者，是热入肺经为客热，呷呀有声。
黄芪二两　人参　甘草各二钱半　地骨皮五钱　桑白皮三钱
右(口父)咀，水煎放温，频频服之。

加味四君子汤海藏方　治涎嗽。
人参　白朮土炒　白茯苓　甘草　杏仁　桑白皮各等分　半夏曲减半
右，水煎服。又治欬嗽，用四君子末，煎紫苏汤调下。

细辛五味子汤 【 《证治准绳》，下同】 　治肺经不足，胃气怯弱，或冒风邪，或停寒有饮，欬嗽倚息，不得安卧，胷
满短气，干呕作热嗽，吐结痰，或吐涎沫，头目昏晕，身体疼重，语声不出，痛引胷胁，不问新久，并宜服之。
细辛　半夏汤泡，各一两　罂粟壳去蒂盖炒　五味子各三两　乌梅去核　炙甘草各一两半　桑白皮炒，六钱
右剉散，每服二钱，水一盏，生姜五片，煎至六分，去滓温服。

白朮五味汤　治欬逆，气逆，上喘。
五味子　白朮　丁香　人参　款冬花各半两　细辛去土，一分
右捣罗为细末，每服一钱，水八分，入姜三片，煎至四分，去滓放温，令时时呷之。

贝母汤　主百日内婴孩，欬嗽有痰。
贝母一两　甘草半炙半生，二钱
右件剉焙为末，每服一字或半钱，用陈米煎汤，空心调服；痰盛，淡姜汤调下。

比金圆 【 《奇效良方》】 　治百晬内嗽，气粗痰盛，口疮眼热，发散后用之。
人参　白茯苓　远志去心　山药　辰砂　明天麻　石菖蒲　川芎　炙甘草各一分　天南星炮，二钱，生姜汁制　麝香一字
右为细末，炼蜜为丸皂子大，每服一粒，煎薄荷汤下。

抱龙丸 【 《全幼心鉴》】 　治小儿风痰热毒壅滞，凉心压惊。
牛胆南星一两，入金箔十片　丹砂一钱半　龙脑　麝香各一字
右研末，炼蜜丸芡子大，每服一丸，竹叶汤化下。

四物汤 【 《外台》小品】 　治少小十日以上至五十日，卒得暴嗽，吐乳呕逆，昼夜不得息。
桔梗　紫菀各三分　炙草一分　麦门冬七分
右药，以水一升，煮取六合，去滓，分五服，以瘥为度。《千金》有桂心，无桔梗，以水二升，煮取一升，以绵着汤中，捉绵滴儿口中，昼夜四五过，节哺乳。

雄黄膏张涣方　治月里儿欬嗽，并三岁以下皆可服。
半夏七个，童子小便浸一宿，切作片子，焙干为末　雄黄一钱，细研　杏仁七粒，去皮尖
右一处研匀，用生姜自然汁半两，蜜半两，一处入药末于罐子内，重汤中熬，用柳枝子搅成膏，每服以皂子大涂奶头，与儿吮，或糯米饮调下。

抱龙丸 【 《卫生总微》】 　治小儿百晬内，脾胃内热欬嗽。
南星如无牛胆者，只将生者剉炒熟用，四两　天竺黄一两　雄黄水飞　辰砂另研，各半两　麝香另研，一钱
右为细末，煮甘草膏，和丸皂荚子大，温水化下。百日小儿，每丸分作三四服，五岁儿一二丸。

三黄丸 【 《证治准绳》，下同】 　治百晬内嗽，口疮眼热，大便坚实。
黄连　黄芩　大黄煨，各等分
右为末，炼蜜丸桐子大，量大小加减服，白滚汤下。

金华散 【 《卫生总微》】 　治婴小欬嗽。
郁金半两　防风去芦及桠枝　半夏各一分　巴豆二十一粒　皂角一锭
右以水一升，于银器内煮诸药，至水干，去巴豆皂角不用，外三味别用温汤洗净，焙干为细末，每婴孩一字，二三岁半钱，四五岁上者一钱，薄荷蜜水调下，不拘时候。

杏仁煎 【 《圣惠方》，下同】 　治小儿嗽声不出。
杏仁汤浸去皮尖入水一盏研，滤汁，二两　酥　蜜各一合
右件药，先以杏仁汁于铛中，以重汤煮减去半，入酥、蜜，又汤煮二十沸，却入贝母、紫菀末各一分，甘草末半分，更煎搅如饧，收瓷器中。每服以清粥饮下半钱，日三服，夜一服。嗽止为度，量儿大小加减。
又方
贝母半两，煨　牛黄细研，一钱　炙甘草一分
右件药捣罗为散，每服以温水调下半钱，日三四服，量儿大小加减。
又方
麦门冬去心焙　杏仁去皮尖麸炒黄　甘草炙　贝母煨　款冬花各一分　紫菀去土，半两
右件药捣，细罗为散，每服以乳汁调下半钱，日三四服，量儿大小加减以意。
又方
杏仁一两，去皮尖双仁，以水一中盏研绞取汁　紫菀末半两
右以杏仁汁，并紫菀末入蜜一台，同煎如膏。每服以清粥饮，调下半茶匙，量儿大小加减。

陈橘皮散　治小儿欬嗽，咽中作呀呷声。
陈橘皮汤浸去白焙　杏仁汤浸去皮尖麸炒黄　甘草炙微赤剉　甜葶苈隔纸炒令微紫色　桑根白皮剉，各一分
右件药捣，粗罗为散，每服一钱，以水一小盏，煎至五分，去滓放温，量儿大小加减服。

萝卜子散 【 《证治准绳》，下同】 　治小儿欬嗽喘急，作呀呷声。
萝卜子炒　麻黄去根节，各一分　灯心一束　皂荚子十枚，煨去皮　甘草炙微赤剉，半分
右件药捣粗罗为散，每服一钱，以水一小盏，煎至五分，去滓，不计时候，量儿大小，以意加减温服。

蝉壳散　治小儿心胷痰壅，欬嗽咽喉不利，常作呀呷声。
蝉壳微炒　半夏汤洗七遍去滑　炙草剉　防己各一分　桔梗　陈橘皮汤浸去白焙，各半两
右件药捣细罗为散，每服以生姜粥，调下一宇，三岁已上加之半钱。

知母汤　治齁(鼻合)气喘，痰鸣发热，欬嗽恶风。
知母　甘草各半两　贝母　羌活　滑石别研　大黄　小麦各三钱　麻黄去根节汤泡去沫焙　苦葶苈　诃子肉各一钱半　薄荷去梗，二钱
右件(口父)咀，每服二钱，水一盏，姜二片，煎七分，无时温服。

雄黄散　主暴中急慢惊风，齁(鼻合)痰涎满口，及雨侵闭，汗不通，或凉或热，坐卧生烦。
雄黄二钱五分　白芍药　川乌炮裂去皮脐　草乌炮裂去皮　明天麻　川芎各半两
右除雄黄外，余五味剉焙，同雄黄为末。惊风痰壅，每服半钱或一钱，用姜汁茶清调下；发汗，水、姜、葱、薄荷同煎，并投三服取效。

如意膏　治痰喘气促，欬嗽连声不已，冷热二证皆可投。
半夏炮制　南星炮制，二味各一两五钱
右二味为末，以生姜汁和匀，捻作小饼如钱样，用慢火炙干，再为末，复取姜汁如前，经两次炙干，仍焙为末，炼蜜丸芡实大，每服一丸至二丸，仍用姜蜜汤，无时化服。有热以薄荷汤下。

雄黄丹　治小儿齁(鼻合)，喘满欬嗽，心胷烦闷，伤热蠲毒。
雄黄　朱砂各一钱，另研　杏仁十四粒，炒　巴豆七粒　淡豆豉二十一粒
右杏、巴、豉三味，用米酢半盏，干姜一片指大、煮令干，研成膏，皂角一寸蜜炙焦，先去子与皮，法制牛胆一分，同雄、朱与杏膏研细和匀，面和为丸如麻子大，每一岁儿五丸，壮者七丸，二岁十丸，淡生姜汤下。

贝母丸 【 《玉诀》】 　治小儿齁(鼻合)。
贝母　天南星姜汁制　人参　茯苓　炙草　白附子各等分　皂角子七枚，炮
右末之，炼蜜丸小豆大，每服五七丸，薄荷汤吞下。

油滚丸 【 《证治准绳》】 　治小儿齁(鼻合)及虫积。
雷丸　五灵脂各一分　巴豆十五粒，去油
右末之，滴水丸，每服三五丸，麻油滚过，井水吞下。

五苓散 【 《全幼心鉴》】 　治小儿齁(鼻合)，去风化痰。
泽泻　猪苓　白茯苓　白朮　官桂各等分
右为末，每服一钱，温汤调，不拘时服。

宽气饮 【 《证治准绳》，下同】 　治同上。
壳水浸去穰，麸炒微黄　枳实制同上，各一两　人参去芦　甘草炙，各半两
右剉焙为末，每服半钱至一钱，净汤无时调服。

宽热饮　治同上。
大黄一两　粉草七钱半　元明粉二钱半　枳壳去穰一两，剉片，巴豆十五粒，作二片，去壳膜心同炒，枳壳见微黄色，去巴豆
右大黄、粉草、枳壳剉焙为末，临入元明粉，乳钵内同前药末杵匀，无时调服半钱至一钱。儿小者抄一字，并用姜蜜汤，或薄荷汤。

半夏丸　治同上。
半夏生用，二两　赤茯苓去皮　枳壳制，各一两　风化(石卜)硝二钱半
右前三味剉焙为末，入乳钵，同(石卜)硝杵匀，用生姜自然汁煮糯米粉为丸菉豆大，每服三十丸至五十丸，仍似淡姜汤临睡送下。儿小煮丸如粟谷大。

润肺散刘完素方　治小儿膈热，欬嗽痰喘，久不得瘥。
瓜蒌实一枚，去子用穰
右为末，以寒食面和为饼子，炙黄为末，每服一钱，温水化乳糖下，日三服，效乃止。

内金丸 【 《证治准绳》，下同】 　治小儿齁(鼻合)欬嗽。
鸡内金　雄黄细研水飞过去水，露三日方使　生半夏　延胡索各等分
右为末，枣肉为丸如小豆大，周岁三丸至四丸，灯心汤下。

吉氏家传治妳齁方
天竺黄　蚌粉炒
右件等分研匀，蜜调涂妳头上与吃。

脑子散　治小儿伤风欬嗽不住，兼治瘕呷。
大黄一分　郁金二钱
右件二味，先以猪牙皂角煮一复时，取切片子，焙干为末；次入粉霜脑子各少许，再同研，令研匀，每服一字，沙糖水调下，量儿肥瘦加减用之。

九宝饮　治小儿嗽，是肺脏感寒，须表散，却服嗽药。
麻黄去节　薄荷　大腹皮　紫苏各半两　陈皮　杏仁去皮尖研　桑白皮炙　肉桂　枳壳各二钱半　甘草一钱半
右剉散，每服二钱，生姜乌梅煎服。冷证去薄荷。热证去陈皮、肉桂。

华盖散　治肺感寒邪，欬嗽上气，胷膈烦闷，项背拘急，声重鼻塞，头目昏眩，痰气不利。
麻黄去节　紫苏子隔纸炒　桑白皮蜜炙　杏仁去皮尖炒　赤茯苓　陈橘皮去白，各半两　甘草炙，二钱
右剉散，每服二钱，水半盏，煎至三分，去滓，量大小加减，食后温服。

瓜蒌散 【 《圣惠方》】 　治小儿久嗽不止，心神烦闷。
瓜蒌一颗，热者去仁，以童便一升相和，研绞取汁　酥一两　生甘草一分为末　蜜二两
右件药，以银锅子中慢火煎如稀饧，每服以清粥饮调下半钱，日四五服，量儿大小加减。

不灰木散 【 《证治准绳》，下同】 　治小儿嗽久不止。
不灰木用牛粪火烧通赤　贝母煨令微黄　甘草炙微赤，已上各半两
右件药捣粗罗为散，每服一钱，以新汲水一小盏，点生油一二滴，打令匀，煎至五分，去滓，分温二服，日四服，量儿大小加减。

桑白皮煎　治小儿嗽经时不瘥，及伤肺见血。
桑根白皮东引者切，五片　白狗肺一具，切　甘草　茯苓　升麻　贝母各钱二分　芍药　杏仁炒，各十分　李根白皮切，四分　款冬花　麦门冬各六分　黄芩十一分　淡竹青皮八分　蜜　地黄汁各一升
右以水一斗，煮及三升，去滓，下杏膏、地黄汁、蜜，微火上煎，不住搅，至二升三合，绵滤绞汁，二三
岁儿一合温服之，日进三服，夜三合。

知母散　治小儿久嗽不止，吐痰喘闷气噎。
知母　川贝母　柴胡　黄芪炙　紫菀洗　马兜铃　杏仁研去皮尖　半夏白矾水煮干　桑白皮炙　白矾研　(艹款)冬花各等分
右为细末，每服一钱，水七分盏，同煎三分，去滓时时服，或生姜自然汁，煮糊为丸，每服五七丸，生姜汤下。

贝母散　治小儿久欬嗽气急。
贝母煨　杏仁去皮炒　麦冬　(艹款)冬花各一分　紫菀半两
右为末，用乳汁调下半钱。

全杏丸　治小儿惊风后欬嗽。
杏仁去皮尖　甜葶苈　汉防己　马兜铃去皮
右等分为末，用蜜为丸小豆大，每服十丸，用麦门冬熟水吞下。茅先生亦于前欬嗽门中，已有此方，谓各有牵引，不可除，故兼存之。

匀气散　治同上。
桔梗去芦头净洗干，五两　甘草二两　缩砂仁　蘹香洗　陈橘皮各一两　白姜一分
右为末，每服半钱，用霜木瓜煎汤调下；如无，即用紫苏盐煎汤下。

藿香散 【 《卫生总微》，下同】 　治不因风寒所得，肺胃气不和而欬嗽。
藿香叶二十一个　枳壳一片，去穰，湿纸裹煨熟　蚌粉如枳壳大一块
右为细末，婴小服一字，二三岁半钱，蜜水调下，不过二三服安。儿大，以意加之，无时。

生姜煎　治小儿欬嗽。
生姜一两　干姜六钱　桂心一分　炙草四钱　杏仁去皮尖炒黄，一两　(艹款)冬花　紫菀各四两
右为末，以蜜一两入药在内，微火上煎之如饴，量大小多少与含化咽。百日儿如枣核大，日三次甚效。

(艹款)冬花丸　治小儿欬嗽，日瘥夜甚，初不得息，不能睡者。
(艹款)冬花　紫菀各两半　桂心半两　伏龙肝三分
右同为细末，炼蜜和如泥，每取枣核大，敷乳上，令儿吮之，渐渐与儿饮，一日三次。

五味子汤　治小儿风冷入肺，欬嗽气逆，面青喘急迫，昼夜不息，饮食不下。
五味子去枝梗　当归去芦，各半两　麻黄去节　干姜炮　桂心　人参　紫菀　甘草各一分　细辛去苗，半分　大枣三枚
右为粗末，每服二钱，水一盏，煎至半盏，去滓温服，量儿大小。

人参半夏汤　治小儿痰逆，欬嗽不止。
人参　半夏曲　白芷各半两　藿香叶一分　丁香　杏仁霜各半分
右为细末，每服二钱，水一钟，生姜五片，陈粟米五十粒，煎至七分，去滓时时呷服，日三四。忌酢咸炙煿生冷。

款肺散　治小儿风壅痰盛，欬嗽气急，壮热颊赤，昏愦呕吐，面目浮肿，饮食减少。
白殭蚕五两，净洗去丝，头足焙干　元胡索三两
右为末，每服一字或半钱，淡虀汁温调服之无时。婴孩只乳汁调半字。

皂荚豉汤　治小儿欬嗽。
皂荚烧灰
右研细末，每服半钱或一钱，豉汤调下，无时服。

五灵脂丸　治久嗽渐成羸弱，恐变疳劳。
蟾头一枚，酥炙黄　五灵脂去沙土　蝉壳微炒　款冬花各半两　青黛研　雄黄各一分，研水飞
右同研匀，细糯米饭和丸黍米大，每服十丸，煎人参汤下，食后。

人参犀角散　治时气寒壅，欬嗽痰逆，喘满惊悸，风热。
前胡八钱　人参　炙草各三钱　桔梗　杏仁浸去皮尖晒干为末，各五钱
右将上四味为末，入杏仁末拌匀，粗罗筛过，每服二钱，水一盏，煎至七分，去滓温服，食后。

辰砂半夏丸　治寒痰欬嗽。
瓜蒌根蜜炙　天南星汤洗　半夏汤洗七次　干姜炮，各半两
右为末，生姜自然汁和丸麻子大，朱砂为衣，每服十丸，生姜汤下，不拘时候。

玉珠丸　治诸涎嗽。
半夏一两，汤洗七次　硝石一分
右为细末，滴水丸麻子大，每服三五丸，生姜汤送下，不拘时候。

露蜂房丸　治肺胃虚寒，欬嗽喘满，呕逆不食。
蛤蚧一只，重四钱　露蜂房炒　蝉壳去土炒　木香　丁香　人参　地黄　麻黄去根节　马兜铃子　五倍子去虫，各二钱　北五味子　贝母去心焙　杏仁童子小便浸二宿，去皮尖炒　半夏曲各二钱半　款冬花去枝梗，半两
右为细末，炼蜜和丸菉豆大，每服二三十丸，生姜汤下，日三四服，食后。

杏仁膏　治小儿欬嗽声不出。
杏仁一两，汤浸去皮尖及双仁，以水一钟捣取汁　紫菀半两，洗去土，为末
右将紫菀末入杏仁汁中，更入蜜一合，同煎成膏，每服半茶匙，清粥饮调下，无时服。

一捻金散　治风痰欬嗽，颊赤痰盛，喘促气急，吐呕浮肿，乳食减少。
直白殭蚕去丝嘴，一两　炙草半两　元胡索一分
右为细末，每服一捻，虀汁调下，婴儿只乳汁调下半字，食后。

缓息汤　治风伤，肺气虚喘，欬嗽上气。
桑白皮一两半　白茯苓　殭蚕去丝炒　白朮　杏仁去皮尖研后入　桔梗去芦　陈皮各半两　甘草　人参去芦，各一分
右为细末，每服一钱，水一盏，生姜三片，杏仁二个，煎至六分，去滓，时时温服。

本事方　总治十六般哮嗽。
阿胶剉炒　马兜铃　炙草　半夏姜汁浸三日　杏仁去皮尖，各一两　人参半两
右剉散，每服二钱，卧食后服，汤使备后。心嗽，面赤或汗流，加干葛。肝嗽，眼中泪出，入乌梅一个，糯米十四粒。哮嗽，声如拽锯，入半夏二个。脾嗽。不思饮食，或恶心，入生姜二片。胃嗽，吐逆吐酸水，入蚌粉。胆嗽，令人不睡，用药半钱，茶清调下。肺嗽，上气喘急，入桑白皮。膈嗽，出痰如圆块，生姜自然汁调下。劳嗽，入秦艽末。冷嗽，天晚嗽甚，入葱白三寸。血嗽，连频不住，入当归末、枣子。暴嗽，涕唾稠粘，入乌梅、生姜。产嗽，背甲痛，入甘草三寸，黄蜡少许。气嗽，腹疼胀满，入青皮。肾嗽，时复三两声，入黄芪、白饴糖。以上十六般嗽疾，依法煎服，无不效验。

归脾汤 【 《薛氏医案》，下同】 　治小儿郁结，气滞作喘。
人参　黄芪　茯神　甘草　白朮炒　远志　酸枣仁　龙眼肉　当归各一钱　木香五分
右，加柴胡、山栀煎服。

养胃汤　治小儿食郁，壅滞作喘。
人参　厚朴　苍朮　半夏炮　藿香　草果仁　茯苓各五钱　炙草　橘红二钱半
右，每服二三钱，加木香少许，水煎。

五淋散　治肺中伏热，水不能生而喘者。
赤茯苓　赤芍各五分　山栀炒　当归各三分　甘草二分
右用灯心十根，水煎。

黄芩清肺散　治证同上。
黄芩一钱　栀子一个，打破
右，水煎服。不利，加盐豉二十粒。

滋肾丸　治小儿脾肺积热作喘。
黄蘗清拌炒焦，三钱　知母二钱　肉桂五分
右为末，熟水丸桐子大，每服二十丸至三十丸，食前百沸汤下。

四顺清凉饮　治小儿结热，上气作喘。
赤芍药　当归　甘草　大黄各等分
右，每服一钱，水煎作两服。

八味地黄丸　治脾胃虚寒，脐突腹胀，作喘。
熟地黄八钱　山茱萸肉　干山药各四钱　五味　肉桂　泽泻　牡丹皮　白茯苓各三钱
右为末，入地黄膏，量加米糊，丸桐子大，每服数丸，温水空心化下。

加减肾气丸 【 《金匮》方】 　治脾肾虚寒，不能摄水，如蛊胀作喘。
熟地黄八两　干山药　山茱萸各四两　泽泻　白茯苓　牡丹皮各三两　肉桂　附子炮　车前子炒　牛膝酒微炒，各一两
右各另为末，米糊丸小豆大，每服三四十丸，空心，食前白汤下。

马通粟粒丸 【 《卫生总微》，下同】 　治小儿喘急，肩息气逆，胁下作痛，寒热往来，不进乳食，渐成羸瘦。
马通中粟粒三分　杏仁汤浸去皮尖　紫菀　细辛各半两　石膏　秦艽　半夏汤泡七次　茯苓　五味子各一分
右为末，炼蜜丸小豆大，每服十丸，姜汤下，日三服，加至二十丸，不拘时候。

绛朱丹　治痰涎喘满。
南星泡　半夏汤洗去滑　滑石煅，各二两　枯白矾两半　铅白霜一分
右为细末，面糊和丸麻子大，朱砂为衣，每服十粒，姜汤送下，食后临卧服。

碧玉丸 【 《证治准绳》，下同】 　治痰嗽气喘，胷满，饮食减少，睡不得宁，烦躁有热。
青黛　生矾　生南星　滑石各二钱五分　巴豆四十九粒，去壳膜心存油碎入乳钵细研　轻粉十五贴　全蝎十五尾，去毒
右除轻粉、巴豆外，余五味或晒或焙为末，仍前二味同在乳钵杵匀，姜汁煮糯米粉为糊，丸粟大，每服七丸至九丸，或十一丸，用淡姜汤空心投。热甚者，薄荷汤下，不拘时。

坎离汤　治虚喘昼轻夜重，食减神昏。
荜澄茄　石菖蒲各一钱　白朮　白茯苓　南木香各二钱　炙草　半夏汤煮透剉焙　紫苏子烙炒杵碎，各四钱
右剉，每二钱，水一盏，煎七分，温服无时。

杏仁煎 【 《圣惠方》】 　治小儿欬嗽，心烦喘粗。
杏仁汤浸去皮尖双仁，麸炒微黄　天门冬去心　寒食面各一两　蜜　酥各一合　贝母半两，炒　生地黄汁一大盏
右件，煎贝母及天门冬至五分，便研绞取汁，入杏仁膏等同熬如稀饧，每服用温水调下半钱，量儿大小以意加减。

八味理中丸 【 《证治准绳》】 　治小儿心肺不和，息数脉急，上下不升降，中膈痞满，郁溢胷臆，坐卧烦闷，神情不乐，饮食不下。
人参　炙甘草　白朮　干姜　枳实制炒　白茯苓　五味子　桑白皮
右件等分为细末，炼蜜为丸，小指头大，每服一丸，淡豆豉五粒，水一小盏，煎至半去豉，通口服，不拘时候。

平气散 【 《聚宝方》】 　治小儿气不和，定喘和气，补虚思食。
人参　白茯苓　百合　炙甘草　白朮土炒　桔梗各等分
右六味为末，每服一钱，水八分，生姜少许，同煎至五分，温服。

补中益气汤 【 《薛氏医案》】 　治同上。
当归一钱　人参　黄芪各八分　白朮　甘草　陈皮各五分　升麻　柴胡各二分
右件药(口父)咀，量病斟酌水盏大小，去滓，食远稍热服。

生白丸 【 《证治准绳》，下同】 　治小儿痰涎不利，上喘欬嗽。
白附子新罗者　天南星各半两　半夏一两
右为末，用生姜汁打面糊为丸如菉豆大，每服二十丸至三十丸，生姜汤下，量儿大小加减。

枳实汤　主伤风侮寒，胷满气促，欬嗽不活，食多夹痰吐出。
枳实去瓤剉片麸炒微黄　赤茯苓去皮，各半两　甘草六钱　半夏一钱，汤煮透滤，仍剉焙干　桔梗七钱半，剉炒
右件(口父)咀，每服二钱，水一盏，姜三片，煎七分，无时服。

清胃散 【 《医学入门》】 　治小儿过食膏粱厚味，脾胃积热作喘。
升麻五分　生地黄　牡丹皮　川黄连炒　当归各三分
右，水煎服。

大效雄朱化痰定喘丸 【 《薛氏医案》】 　治小儿因惊发喘，逆触心肺，暴急张口，虚烦神困。
雄黄　朱砂各一钱，研　蝉蜕　全蝎炒　地龙　白殭蚕　天南星　白附子炮，各二钱五分　轻粉半钱
右为末，面糊丸如麻子大，每服三十丸，薄荷茶清送下，食后服。

天麻定喘饮 【 《证治准绳》，下同】 　治小儿喘嗽惊风。
天麻　防风　羌活　甘草　人参　桔梗　白朮　川芎　半夏曲各等分
右剉散，每服二钱，水一盏，麦门冬十四粒，煎至七分，食后服。有热去白朮，加芍药、枳壳。

紫苏饮子　治肺受风寒，喘热痰嗽。
紫苏叶　桑白皮　青皮　五味　杏仁　麻黄　炙草　陈皮各二分　人参　半夏各三分
右，姜三片，水煎温服。

麻黄杏子甘草石膏汤　治伤寒发汗后，不可更行桂枝汤，汗出而喘，无大热；下后喘，亦治。
麻黄二两，汤泡去黄汁焙杵　杏仁二十五个　石膏四两，研　炙草一两
右剉散，每服二钱，水一小盏，煎六分，去滓温服。

小青龙加石膏汤 【 《金匮要略》】 　治小儿肺胀，欬而上气，烦躁而喘，脉浮者，心下有水。
麻黄去节，三两；《千金》四两　石膏二两　芍药　桂枝　细辛各三两，《千金》各二两　炙甘草　干姜各三两　半夏半升　五味半升，《千金》一升
右九味(口父)咀，以水一斗，先煮麻黄减一升，去上沫，内诸药，煮取三升，去滓，强服一升，羸者减之，日三服；小儿服四合。

瓜蒌方   吉氏方　治小儿伤冷，气喘涎多。
瓜蒌一大个，开一盖子　阿胶一分　沙糖半两
右件将二味投入瓜蒌内，以盖子依旧封着，白纸都糊，入饭甑蒸两遍，倾出，随儿大小，约多少冷服。

真珠散 【 《证治准绳》，下同】 　治小儿气喘多涎。
真珠末　生犀角镑各半钱　香附子四钱　龙脑少许
右为末，每服半铜钱，煎桃仁汤调下。婴儿一字，一岁以下者半钱。

茅先生方　治小儿诸喘气急。
海螵蛸　黑牵牛末　牡蛎　马兜铃去皮
右各称二钱，为末拌匀，每服抄一钱，用鲫鱼淡煮汤调下。
又
海螵蛸　牡蛎煅
右等分为末，每服一钱，用淡生姜汤调下。

二圣散　治风痰壅闭，语音不出，气促喘闷，手足动摇，似搐非搐。
诃子肉十大枚，半生半炙　大腹皮洗焙，五钱
右剉，每服二钱，水一盏，煎七分，无时温服。

五和汤　治小儿实热作喘。
当归酒洗　赤茯苓各半两　炙甘草　大黄　枳壳水浸润去穰剉片麸炒微黄，各七钱半
右件(口父)咀，每二钱，水一盏，煎七分，无时温服。

定喘饮　治夹风痰喘，气促，不拘冷热二证。
人参去芦头　麻黄不去根节　防己去黑皮　诃子去核　半夏汤洗去滑　甘草各五钱
右剉，每服二钱，水一盏，姜二片，煎七分，无时温服。

夺命散 【 《东医宝鉴》】 　治同上。
青礞石　焰硝各一两。同入锅内煅，待硝尽，候礞石如金色取用
右为末，用薄荷汁入蜜调服。

　　单方

治小儿欬逆短气，胷中吸吸，呵出涕唾，嗽出臭脓。烧淡竹沥，煮二十沸，一服一合，日五服，不妨食息乳哺。 【 《千金方》，下同】 

小儿欬嗽：生姜四两，煎汤浴之。

小儿寒嗽，或作壅喘：用松子仁五个，百部炒，麻黄各三分，杏仁四十个去皮尖，以少水略煮三五沸，化白砂糖，丸芡子大，每食后含化十丸，大妙。 【 钱乙《直诀》】 

小儿欬嗽声不出者：紫菀末、杏仁等分，入蜜同研，丸芡子大，每服一丸，五味汤化下。 【 《全幼心鉴》，下同】 

小儿猝嗽，百日内欬嗽痰壅：贝母五钱，甘草半生半炙二钱，为末，沙糖丸芡子大，每米饮化下一丸。

小儿痰喘：巴豆一粒杵烂，绵裹塞鼻，男左女右，痰即自下。 【 龚氏《医鉴》】 

小儿欬嗽：蜂房二两，洗净烧研，每服一字米饮下。 【 《胜金方》】 

小儿风寒，烦热有痰，不省人事：荆芥穗半两焙，麝香、片脑各一字为末，每茶服半钱。大人亦治。 【 《普济方》】 

小儿齁喘：活鲫七个，以器盛，令儿自便尿养之，待红煨熟食，甚效。一女年十岁，用此永不发也。 【 《集验方》】 

小儿喘欬发热，自汗吐红，脉虚无力者：人参、天花粉等分，每服半钱，蜜水调下，以瘥为度。 【 《经济方》】 

小儿喘嗽齁(鼻合)，用糯米泔少许，磨茶子滴入鼻中，令吸入口服之，口咬竹筒，少顷涎出如线，不过二三次绝根，屡验。 【 《经验良方》】 

小儿痰喘，欬嗽膈热，久不瘥：瓜蒌实一枚，去子为末，以寒食面和作饼子，炙黄再研末，每服一钱，温水化下，日三服，效乃止。 【 刘河间《宣明方》】 

小儿风痰：胆矾末一字，温醋汤调下，立吐出涎便醒。 【 《谭氏小儿方》】 

小儿涎喘，服药不退者：用无雄鸡子一个取清，入轻粉抄十钱，拌和，银器盛，置汤瓶上蒸熟，三岁儿尽食，当吐痰或泄而愈。气实者方可用。 【 演山《活幼口议》，下同】 

小儿吐痰，或风壅所致，或欬嗽发热，饮食即呕：半夏泡七次半两，丁香一钱，以半夏末水和包丁香，用面重包，煨熟，去面为末，生姜自然汁和丸麻子大，每服二三十丸，陈皮汤下。

治小儿欬嗽：以皂荚烧灰研细末，每服半钱，或一钱，豉汤调下无时。 【 《卫生总微》，下同】 

治诸欬嗽，坠化痰涎：以叶子雌黄，不拘多少，研细入锅子内，微火中烧令成汁，候冷取出，再研细，软饮和丸萝卜子大，熟水下丸二个，临睡。

治小儿嗽：用瓜蒌皮不拘多少，用蜜涂，慢火上炙焦，赤色为末，每服一钱，蜜调成膏，时时抹儿口内。 【 《证治准绳》，下同】 

小儿定喘化痰：用猪蹄四十九个，净洗控干，每个指甲，内半夏、白矾各一字，入罐子内封闭，勿令烟出，火煅通赤，去火细研，入麝香一钱，上喘欬嗽，用糯米饮下；小儿半钱，至妙。

小儿痰齁多年，海螵蛸末，米饮服一钱。 【 叶氏《摘元方》，下同】 

小儿盐哮：芝麻瓦秸内烧存性，出火毒，研末，以淡豆腐蘸食之。

小儿哮病：向南墙上年久螺蛳为末，日晡时，以水调成，日落时，举手合掌皈依吞之，即效。

小儿痰热，欬嗽惊悸：半夏、南星等分为末，牛胆汁和入胆内，悬风处待干，蒸饼丸菉豆大，每姜汤下三五丸。

治小儿未晬欬嗽：用白殭蚕直者为细末，涂少许奶头上，令儿吃立效。 【 《赵氏方》】 

　　针灸

《幼科全书》曰：小儿哮喘，灸法取对心穴左背上是三里，各灸三壮。仍禁酸咸辛热之物。
《古今医统》曰：小儿欬嗽不瘥，灸肺俞穴，在背上第三椎下两傍各一寸五分。
《证治准绳》曰：小儿喘胀，俗谓之马脾风，又谓之风喉者，以草茎量病儿手中指里，近掌纹，至中指尖截断，如此二茎自乳上微斜，直立两茎，于梢尽头，横一茎，两头尽头点穴，灸三壮。此法多曾见愈。

　　医案

钱氏《直诀》曰：杜氏子五岁，仲冬欬嗽吐痰，此风寒伤肺也，用麻黄丸以泻肺，后用阿胶散以实肺，如此者三，其病愈虚。师曰：泻肺而肺病不退，补肺而肺病犹存，无能为矣。果大喘而殁。

李运使孙八岁，欬嗽胷满短气，或谓肺经有热，用竹叶汤牛黄膏各二服，三日加喘。师曰：此肺气虚而寒邪所乘，用补脾肺之药而愈。盖竹叶、牛黄治心药也，用以治肺误矣。

张氏孙九岁，喘嗽闷乱，饮水不止，食不能下，或用凉药，月许无效。师曰：此凉药寒胃也，以益胃散补脾土，以泻白散泻肺金而愈。

段斋郎子四岁，病嗽身热，吐痰数日咯血，或用甘桔汤防己丸，其涎上攻，吐喘不止；用褊银丸一服下之，复以补肺散治之。或曰：证属肺虚，何以下？师曰：肺经咯血而有热故也，况痰实上攻，亦使发搐，故宜先下其痰，随补脾肺而愈。

《幼科发挥》曰：一小儿欬嗽，服抱龙丸，反吐泻不乳，腹胀发热，用六君子汤，母子并服而瘥。后因母饮酒仍嗽，用清胃散加曲芽，母服而子亦愈。

一小儿患嗽，或用清痰等药，反吐乳发热，搐搦腹胀，此脾胃复伤而内虚热也，用异功散加钓藤钩渐愈，又用前药加当归而安。

一小儿患欬嗽服牛黄清心丸，加喘促腹胀；此脾肺气虚也，用六君子汤顿愈。

蕲水举人蔡沙江，有子病欬，久不止，请予治。予往，见其连声不止，欬时面青，右手尝自摆动。谓沙江曰：令郎不可治也。沙江问何故？曰：嗽者肺病也，肺属金；面青者，肝之色也，肝属木；手摆者，肝风欲发之状也。木来侮金，寡乎畏也。维金十月，金病木生之时，四时之序，将来者进，成功者退。火生而进，金病而退，发搐不可治也。甲乙日剧。果甲乙日搐而死。

《医学纲目》曰：肺中风，多因嗽而始，但服嗽药，不能散其风邪，入于肺脏之络，其喉喘急，面色青黄，目能认人，口不能言，医不能明其证，坐以待尽，不亦陋乎？绍兴王尚书女，伴老妪得此病，半月相继而死，庸医俱不能识。又张南轩亦得此病而逝。后有楼八哥之子病此证，是时乃一气之行，诸医皆言无朮而退。子父来告急，余往视之。以橘皮、桑白皮、罂粟壳三件煎汤，化百部丸二服，急灸肺俞，其喘立定，而忽能言，继时索粥，自此生矣。

《保婴金镜录》曰：一小儿患欬嗽，服牛黄清心丸，如喘促腹胀。余视其右脸赤，脉纹形如鎗，属脾气复伤，用六君子汤顿安。
古今图书集成医部全录卷四百二十四

　小儿诸卒申门

　　千金方 【 唐?孙思邈】 

　　　婴孺客忤

论曰：少小所以有客忤病者，是外人来气息忤之，一名中人，是为客忤也。虽是家人，或别房异户；虽是乳母及父母，或从外还，衣服经履鬼神粗暴恶气，或牛马之气，皆为忤也。执作喘息，乳气未定者，皆为客忤。其乳母遇醉及房劳喘后乳儿最剧，能杀儿也，不可不慎！凡诸乘马行，得马汗气臭，未盥洗易衣装，便向儿边，令儿中马客忤。儿卒见马来，及闻马鸣惊，及马上衣物马气，皆令小儿中马客忤。慎擭之，特重一岁儿也。凡小儿衣布帛绵中不得有头发，履中亦尔。白衣青带，青衣白带，皆令中忤。凡非常人及诸物从外来，亦惊小儿致病。欲防之法，诸有从外来人，及有异物入户，当将儿避之，勿令见也。若不避者，烧牛屎，令常有烟气置户前则善。
小儿中客为病者，无时不有此病也。而秋初一切小儿皆病者，岂是一切小儿悉中客邪？夫小儿所以春冬少病、秋夏多病者，秋夏小儿阳气在外，血脉嫩弱，秋初夏末，晨夕时有暴冷，小儿嫩弱，其外则易伤暴冷折其阳，阳结则壮热，胃冷则下痢，是故夏末秋初，小儿多壮热而下痢也，未必皆是中客及鬾也。若治少小法，夏末秋初，常宜候天气温凉也。有暴寒卒冷者，其少小则多患壮热而下痢也，慎不可先下之，皆先杀毒后下之尔。《玄中记》云：天下有女鸟，名曰姑获，一名天帝女，一名隐飞鸟，一名夜行游女，又名钓星鬼，喜以阴雨夜过，飞鸣徘徊人村里唤得来者是也。鸟纯雌无雄，不产，阴气毒化生，喜落毛羽于人中庭，置儿衣中，便令儿作癎病，必死，即化为其儿也。是以小儿生至十岁，衣被不可露也。七八月尤忌。
凡中客忤之为病，类皆吐下青黄白色，水谷解离，腹痛夭糺[夭糺　原作「大纠」，据《千金》卷五改。]，面色变易，其候似癎，但眼不上插耳，其脉急数者是也。宜与龙胆汤下之，加人参、当归，各如龙胆秤分等多少也。小儿中客，急视其口中悬痈左右，当有青黑肿脉核如麻豆大，或赤或青或白，如此便宜用针速刺溃去之，亦可爪摘决之，并以绵缠钗头拭去血也。少小中客之为病，吐下青黄赤白汁，腹中痛及反倒偃侧，喘似癎状，但目不上插少睡耳。面变五色，其脉弦急。若失时不治，少久则难治矣。欲疗之方，用豉数合，水拌令湿，捣熟，丸如鸡子大，以摩儿顖上、手足心各五六遍毕，以丸摩儿心及脐上下行转摩之，食顷破视其中当有细毛，即掷丸道中，痛即止。

　　幼科发挥 【 明?万全】 

　　　客忤

心主惊，心藏神，儿心气怯弱，或闻大声，见异物异人，未有不动其神也，谓之客忤。
客忤者，口中吐青黄白沫，水谷鲜杂，面色变异，喘息腹痛，反侧瘈瘲，状似惊癎，但眼不上窜耳。治法宜辟邪正气，散惊安神，苏合丸、至圣保命丹主之。
客忤者，谓客气忤犯主气之病也。如五气之邪，自鼻而入，则忤其心肝；五味之邪，自口而入，则忤其脾胃。有所惊恐则忤其神，有所拂逆则忤其意，当博求之。故曰：心诚求之，虽不中，不远矣。
儿性执拗，凡平日亲爱之人，玩弄之物，不可失也，失则心思，思则伤脾，昏睡不食；求人不得则怒，怒则伤肝，啼哭不止，此忤其心也。平日未亲爱之人，未见之物，不可使之见，见则惊，惊则伤心。凡未见之人，不可使之近，迫近则恐，恐则伤肾，令儿成癎，此皆客忤病也。今之为父母者，则称所畏者以止之，如长老止夜啼之故事，为医者因儿不服药，则持针以搏，灸以迫之，令儿生病。

　　婴童百问 【 明?鲁伯嗣】 

　　　风证风热

小儿中风者，以其血气未定，寒温失调，内则盛热蕴蓄，外则腠理开虚，故风邪乘其外虚而暴中之，其状昏不知人，壮热狂澡，搐掣气粗，口噤涎潮是也。心中风，则偃卧不能倾侧，发热失音，其舌焦赤，若汗流唇赤者可治，灸心俞。或唇间白黑青黄，乃心坏为水；或面目青黑，时时竦动者，并不治。肝中风，则踞坐不得低头，左胁疼痛，诸筋挛急，头目转动，上视多怒，其目青，若绕两目，连额微青，唇青面黄者可治，灸肝俞。大段青无，其目一黄一白，不治。肾中风，则踞坐面浮，腰脊痛引小腹，其耳黑，若两者未有黄色起者可治，灸肾俞。或胁间如黄土，发直而齿黄赤者，不治。肺中风，则偃卧胷满，喘急欬嗽，躁闷汗出，其鼻白，若目下至鼻四围及唇口皆白色，可治，灸肺俞。或色带黄，乃肺坏为血，不治。脾中风，则踞坐腹满，皮肉瞤动，四肢不收，其唇黄，若一身通黄，口吐咸涎者，可治，灸脾俞。或手足青而厥冷者，不治。凡人为风邪所中，皆自背上五脏俞而入，风入于颔颊之间，则口喎而牙噤，风塞于咽喉声音之间，则语不出而失音，风与气搏，气与痰隔，则喉间如鼾(鼻合)之声向。是风也，始入于肤腠，次达于经络，而搏于经脉，筋得寒则拘急挛痛，得热则缓弛不随；风挟寒邪，即挛急也；风挟热气，即缓弛也。拘挛脉必浮紧，缓弛脉必浮洪。寒者小续命汤，热者追风剉毒散之类。脉浮者病在表，脉实者病在里，脉促者病在上。在表者散之，在里者利之，在上者涌之。若虚而寒者，则乌附之类又不可缺。古人治法，虽以灼艾之类为本，亦当消息权度而投剂焉。虽然，风寒暑湿，皆能中人，况又有因气而中风者。人之骤病，莫急于中风，仓卒之际，若未能精审，且与下气豁痰，盖中风皆因痰郁气滞而作，先用通关散以疏之，急以南星、生姜、木香煎汤，调苏合香丸灌下。牙紧者，南星、细辛末，人麝香、乌梅肉点擦，牙自开。进药之后，痰消气下，病势稍苏，即详审五脏外证而调理之，宜省风汤羌活散。势甚者，防风通圣散、化风丹、牛黄散、钓藤散、至宝丹等剂，可选而用之。

　　古今医统 【 明?徐春甫】 

　　　物触候

大抵小儿随其心性，不可触逆。凡有所爱之物，不可强直取之。心神所好，若不遂欲，心气解散，神逐物迁，不食不言，神昏如醉，四肢垂亸，状如中恶，医士见之，莫之措手。如有此证，询其母及左右，顺其所欲，然后用药则安也。

　　　小儿中暑

小儿伏中暑证，发热汗出引饮，或吐泻霍乱肠痛；又有脉虚手足微寒发渴口热者；又有烦热而呕，吐利不食，至成搐搦如惊，状似伤寒者。不可便作惊病及伤寒用药，只可与五苓散、六和半夏汤，消息之，万无一失。有偏寒偏热者，以意用药，甚不可执一也。

　　证治准绳 【 明?王肯堂】 

　　　中风

张涣等方，有中风方论，今见小儿绝无患者，而用药多犯香燥，恐血热生风，类中风证，误用之则为害不浅，故一切削而不载。薛氏云：中风之证，西北方有之。东南气温，腠理疏泄，人患之者，皆类中风也。况小儿元气未充，皮毛不固，易虚易实，外邪乘之，则壮热抽掣，气粗涎涌，甚至昏愦口噤，即似中风，误以续命等汤投之，多至不救。大人且无真中，况小儿乎？凡有前证，当辨其因。若阳明经气虚，风邪所乘，筋脉拘急者，为外因。足厥阴肝火炽盛，筋脉偏急者，为内因。脾肺虚弱，腠理不密，外邪乘入，或惊风过服金石之剂，耗损肝血，或吐泻后内亡津液，不能养肝，致口眼喎斜者，皆肝血不足，肝火生风之类，中风之类证也。

　　　偏风口噤

小儿偏风者，属少阳厥阴肝胆二经证也。噤者，筋急中风。木太盛而乘于脾，以胜水湿则金太燥，然燥金主于收敛劲切故也。又曰：风之为病，善行而数变，或左或右，其因一也，治须审而药之。若足阳明胃经气虚，风邪所乘，其筋脉偏急者，属外因。若足厥阴所经风热乘脾，筋脉偏急者，属内因。若脾肺虚弱，腠理不密，外邪所乘，或服金石之剂，耗损肝血，或吐泻后内亡津液，不能养脾，致口眼歪斜，或半身不遂诸证，皆属肝血不足，肝火生风，宜滋肾水，养肝血，壮脾土。治法：脾胃虚而动风者，异功散加柴胡、钓藤钩。脾肺虚而外邪所乘者，用钓藤饮。肝火血燥者，用六味地黄丸。津液不足者，用白朮散。若兼目紧上视，寒热往来，小便淋漓，面色带青，两胁胀痛之类，皆肝经之本病也。或唇口歪斜，腹痛少食，目泡浮肿，面色青黄，肢体倦怠之类，皆肝木乘脾之证也，当审五脏相胜而主之。设执其见证，概投风药，反成坏证者有矣。

　　　中人忤

茅先生曰：小儿生下，犯人噤候，面青黑，合两眼闭，吐逆，不下乳，此候因生下来不免外人看问，或有腋气，或因妇人月信不净，或外人带邪神触着，生下来夹故乳哺，使触异气之物，气血未就，又被风邪所击致此。治者，先用朱砂膏乳上吮下，后用镇心丸夹醒脾散与服，即愈。如见不下乳，眼视肚硬，死候。大凡初生下儿子，家中人不见，不可便与外人入房看问，人家各有神只。又恐妇人腋气及月信不净，触着恐中客忤，此即是养儿之法。

　　　中恶

巢氏曰：小儿中恶者，是鬼邪之气，卒中于人也。无问大小，若阴阳顺理，荣卫平调，神守强则邪不干正。若精气衰弱，则鬼毒恶气中之，其状先无他病，卒然心腹刺痛，闷乱欲死是也。凡中恶腹大而满，脉紧大而浮者死，紧细而微者生。余势不尽，停滞脏腑之间，更发后变为疰也。
治法：先下苏合香丸；未醒，以皂角末搐鼻。吹服沉香降气汤加人参、茯苓，又能辟邪。客忤亦宜服。

　　　卒死

巢氏云：小儿卒死者，是三虚而遇贼风，故无病仓卒而死也。三虚者，乘年之衰，一也；逢月之空，二也；失时之和，三也。有人因此三虚，复为贼风所伤，使阴气偏竭于内，阳气阻隔于外，而气壅闭，阴阳不通，故暴绝而死也。若脏腑未竭，良久乃苏，亦有兼挟鬼神气者，皆须邪退乃生也。凡中客忤，及中恶卒死，而邪气不尽，停蓄心腹，久乃发动，多变成疰也。
茅先生云：率死候，眼合哜齿，遍身如绵，面青黑，口鼻冷，此候本因生下而遍身热，或因有惊患，医人一向退热，不曾下得惊积及奶积，遂积聚被邪气至此。
右前件三?候都来，一般只是要辨元初受患根源，治之急下夺命散，与吐下风涎。
醒后，便下匀气散二服补除，后下朱砂膏、镇心丸与服。如有伏热来时，即下大附散与调理二三日，安乐。前件三?形候，只是此一般调理。上件疾见鸦声上啼，偏搐，汗如珠，不得睡，眼障泪出，死候，不治。

　　　鬼持

巢氏云：小儿神氟软弱，精爽微羸，而神魂被鬼所持，其状不觉有余，疾直尔痿黄，多大啼唤，口气常臭是也。
《婴童宝鉴》小儿鬼持歌云：小儿气弱命中衰，魂魄多应被鬼持。其候痿黄多哭啼，不须用药可求师。
鬼气歌云：鬼气皮肤里，相传脏腑间。肿虚如水病，瘈瘲似惊癎。热发浑身濇，心挛痛所攒。小儿还有此，服药急须看。

　　　疰病

巢氏云：疰之言住也，谓其风邪鬼气留人身内也。人无问大小，若血气虚衰，则阴阳失守，风邪鬼气因而客之，留住肌肉之间，连滞脏腑之内，或皮肤掣动，游易无常，成心腹刺痛，或体热皮肿，沉滞至死，死又疰易傍人，故为疰也。小儿不能触冒风邪，多因乳母解脱之时，不避温凉暑湿，或抱持出入早晚，其神魂软弱，而为鬼气所伤，故病也。

　　　尸疰

巢氏云：尸疰者，是五尸之中，一尸疰也。人无问小大，腹内皆有尸虫，尸虫为性忌恶，多接引外邪，共为患害。小儿血气衰弱者，精神亦羸，故尸疰因而为病，其状沉嘿，不的知病之处，或寒热淋漓，涉引岁月，遂至于死，死又疰易傍人，故名之为尸疰也。
张涣论小儿亦有疰病，与大人所病无异，久后疰易傍人，传染骨肉，如尸疰蛊毒之类是也。

　　　蛊疰

巢氏云：人聚蛇虫杂类，以器皿盛之，令相噉食，余一存者，即名为蛊，能变化，或随饮食入腹，食人五脏。小儿有中者，病状与大人老子无异，则心腹刺痛懊闷，急者即死，缓者涉历岁月，渐深羸困，食心脏，尽利血，心脏烂乃死，死又疰易傍人，故为蛊疰也。

　　　马脾风

暴喘而胀满也。
田氏云：暴喘，俗传为马脾风也。大小便哽，宜急下之，用牛黄夺命散，后用白虎汤平之。
马脾风，在百日内者不治。

　　小儿卫生总微论方 【 宋?撰人未详】 

　　　中风论

小儿血气柔弱，肌肉脆薄，若寒温失度，则皮肤开为风邪所中，始着俞穴而行经脉，次随气血而入腑脏，从其所著，即生病焉。其入腑脏者，唯心肺二脏，居膜膈之上，空隙之处，又俞穴亦在于上，故风乃易中，而有患者，其状昏困不省，手足抽掣，心胷满，气短多汗，此尤为急。大抵其余腑脏皆居膜膈之下，迭实之处，又俞穴亦在于下，故风乃难中而无患者。其入于经脉者，为病甚多，今采其有患者具之。风痉者 【 一云风痓】 ，风邪伤中阳经也。或因解脱，或脐疮未合为风所伤，皆今发痉，其状口噤不开，项背身体强直，耳中策策而痛，一向昏愦不省，其脉如弦直上下也，虽与惊癎相似，然发而时省身软者，惊癎也。若发不时醒，身硬强直者，风痉也。其卒然身痉者，死。凡角弓反张者，亦由风伤阳经也，故令背腰反折，不能俛屈，如角弓之状，此亦颇似痉病。然痉病身体强直，此病身体反折，所以异也。中风口噤者，手三阳之筋入络颔颊，足阳明之筋上夹于口，风邪中于诸阳之筋，使机关挛急不利，故使口噤不能开也。诊其脉迟者，主中风拘挛及不随者，风邪寒热入于经络，搏于筋脉，筋脉受邪，冷则四肢拘挛，热则缓纵不随也。诊其脉，脉急细如弦者，筋急拘挛也。若脾脉缓弱者，四肢不随也。中风口眼喎斜者，由风邪入于颔颊之筋，其脉偏急，故令口眼喎斜，目不能平视，语不能正也。诊其脉浮而迟者可治。又云：夜卧当耳有隙，因风入耳，亦令人口喎也。中风癔不省者，由风邪先中于阴，病发于五脏，其状奄忽，不知人事，喉中噫噫有声，舌强不能言，汗出身软，眼下、鼻两边、人中左右，有色白可治。若一黑一赤，吐沫者难治；汗不出，体直者死。

　　　三疰论

小儿疰病有三：一者鬼疰。小儿神魂气弱，早晚抱持，出入无时，为鬼厉邪气所干，其候皮肤掣痛，游易无常，或心腹刺痛，夭矫闷乱，乃名中恶，甚者卒致于死，缓者延引岁月，更变沉滞，以至于死，又注傍人。二者户疰。人腹中有虫曰尸疰，小儿血气嫩弱，邪气外伤，留滞身中，尸虫移引，相乘为病，其候沉沉嘿嘿，不知的病之处，或寒或热，或心腹闷痛，涉引岁月，遂至于死，又注傍人。三曰蛊毒疰。谓诸毒虫之中，有一能噉其余者，即为之最，名之曰蛊。或因人作，或因引注，随饮食入小儿腹中，食儿脏腑，其候心腹刺痛，懊闷欲绝，利下无时，或便血片，急者即死，名曰中蛊之毒。缓者涉引岁月，以至脏烂乃死，又注傍人。

　　方

增损续命汤 【 《千金方》，下同】 　治小儿卒中风恶毒，及久风四肢角弓反张不随，并亸(疒曳)僻，不能行步。
麻黄　甘草　桂心各一两　芎藭　葛根　升麻　当归　独活各十八铢　人参　黄芩　石膏各半两　杏仁二十枚
右十二味(口父)咀，以水六升，煮麻黄去上沫，乃纳诸药，煮取一升二合，三岁儿分为四服，一日令尽，少取汗，得汗以粉粉之。

石膏汤　治小儿中风恶痱，不能语，口眼了戾，四肢不随。
石膏一合　麻黄八铢　甘草　射干　桂心　芍药　当归各四铢　细辛二铢
右八味(口父)咀，以水三升，先煮麻黄三沸，去上沫，内余药，煮取一升，三岁儿分为四服，日三。

大黄牡蛎汤　治少小中风，状如欲绝。
大黄　牡蛎煅　龙骨煅　瓜蒌根　甘草　桂心各二十铢　赤石脂　寒水石各六铢
右八味(口父)咀，以水一升，内药重半两，煮再沸，绞去滓，半岁儿，服如鸡子大一枚，大儿尽服，入口中即愈，汗出粉之。药无毒，可每日二服。有热加大黄，不汗加麻黄。无寒水石，(石卜)硝代之。

二物石膏汤　治少小中风，手足拘急。
石膏如鸡子大一块，碎　真珠一两
右以水二升，煮石膏五六沸，内真珠，煮取一升，稍稍分服。

桂枝汤　治少小中风，脉浮发热，自汗项强，鼻鸣干呕。
桂心　生姜　甘草　芍药各一两　大枣四枚
右五味(口父)咀，以水三升，煮取一升，分三服。

二物驴毛散　治少小新生中风。
驴毛取背前交脊上会中，拔取如手母指大一把　麝香二豆大
右以乳汁和，铜器中微火煎令焦熟，出为末，小儿不能饮，以乳汁和之，苇筒贮，泻着咽中，然后饮乳，令入腹。

一物猪蹄散　治小儿寒热，及赤气中人。
猪后脚悬蹄
右烧末捣筛，以乳汁饮一撮，立效。

二物烧发散　治少小见人来，卒不住，腹中作声者用。
向来者人顖上发十茎　断儿衣带少许
右合烧灰，细末和乳，饮儿即愈。

一物马通浴汤　治少小中忤。
马通三升
右烧令烟绝，以酒一斗煮三沸，去滓浴儿，即愈。

一物猪通浴汤　治小儿中入忤躽啼，面青腹强者。
猳猪通三升
右以热汤灌之，通寒温浴儿。

千金汤　治小儿暴惊啼绝死；或有人从外来，邪气所逐，令儿得疾，众医不治。
蜀椒　左顾牡蛎各六铢，碎
右二味，以酢浆水一升，煮取五合，每服一合。

雀屎圆　治小儿卒中风口噤，不下一物。
雀屎如麻子
右丸之，饮下即愈，大良。鸡屎白亦佳。

太乙备急散　主卒中恶客忤，五尸入腹，鬼刺鬼痱；及中蛊疰，吐血下血；及心腹卒痛腹满，伤寒阴毒病六七日。
雄黄　芫花　桂心各二两　丹砂研水飞　蜀椒各一两　黎芦　巴豆各一分　野葛三分　附子炮裂去皮脐，五分
右九味，巴豆别治如脂，余合治下筛，以巴豆和合，更捣令匀调，以铜器中密贮之，勿泄。有急疾，水服一字匕，可加至半钱匕，儿小者半之。痛在头当鼻衄，在膈上吐，在膈下利。在四肢当汗出。此之所谓如汤沃雪，手下皆愈。秘之，非贤不传。

獭肝丸　治疰病相染易，及霍乱中恶，小儿客忤长病。
獭肝一具　雄黄　莽草　丹砂　鬼臼　犀角　巴豆各一两　麝香二分　大黄　牛黄各一两　蜈蚣一条
右十一味，末之，蜜圆，空腹服如麻子大，一丸加至三丸，以知为度。

治鬼持方 【 《图经》】 
虎睛爪并指骨毛
右系小儿臂上，辟恶鬼。

深师五邪丸 【 《外台》】 　疗邪狂鬼魅，妄言狂走，恍惚不识人，此为鬼忤，当得杀鬼丸。
丹砂　雄黄俱飞，各八钱　龙骨　马目毒公　鬼箭各五两　鬼臼二两　赤小豆研，三两　芫青一枚　桃仁百枚，去皮尖熬别研
右九味，捣下筛，细绢筛合诸药，拌令匀调，后内蜡和之，大如弹丸，绛囊盛之，系臂，男左女右，小儿系头。合药勿令妇人鸡犬见之。所服蜜和丸如梧子大，一服三丸，日三服。忌五辛生血物。

沉香顺气饮 【 《古今医统》，下同】 　治小儿物忤逆触。
沉香　茯神　紫苏叶　人参　炙草各一钱
右为细末，紫苏梗煎汤调化，不拘时服。

安息香煎　治同前。
安息香　苏合香　檀香　藿香叶　甘草　胆南星各等分
右为细末，姜汁调作小饼，每用磨化涂奶上，及焚烟。避一切客忤及物触。

三生丸 【 《全幼心鉴》】 　小儿暑风暑毒入心，痰塞心孔，昏迷搐搦。此乃危急之证，非此三生料瞑眩之剂，不能伐之。
白附子　天南星　半夏并去皮，各等分
右生研，猪胆汁和丸黍米大，量儿大小，以薄荷汤下，令儿侧卧，呕出痰水即苏。

绿云丹经验方　小儿风痰卒中。
铜绿不计多少
右研粉，醋面糊芡子大，每用薄荷酒化服一丸，须臾吐涎如胶，神效。

通关散 【 《婴童百问》，下同】 　治卒暴中风，不省人事，牙关紧急，药不得咽下。
细辛　薄荷　牙硝　雄黄各等分
右为末，每用少许，吹入鼻中候嚏，然后进药，或用白梅擦牙，更以菖蒲末着舌下，牙关即开。

追风剉毒散　治中风内外皆热。
大黄　(木郁)李仁炒，各二钱　桑白皮炒　槟榔　防风各半两　羌活一两
右剉散，每服二钱，黑豆三十粒同煎，乳食后服。

省风汤　治惊风口噤，筋脉挛急，抽掣疼痛，风盛痰实，旋晕僵仆，胷膈烦满，恍惚不定等证。
生南星　防风各四两　甘草　半夏汤浸一宿　黄芩去粗皮，各二两
右剉散，每服二钱，生姜一片，去滓温服，不拘时。

羌活散　治伤风寒惊热，或中风体硬。
羌活　川独活　前胡　柴胡　川芎　白茯苓　桔梗　枳壳　人参　地骨皮　天麻各等分　甘草减半
右剉散，生姜、薄荷煎，不拘时服。一方加麻黄、干葛、薏苡仁。加蝉蜕治惊热。

防风通圣散　治小儿热甚惊风，或斑疹出不快者，更热剧黑陷将欲死者，或风热疮疥久不愈者，诸般风热。
防风　川芎　大黄　当归　薄荷叶　芍药　麻黄去根节　芒硝各半两　石膏　黄芩　桔梗各一两　滑石六两　生甘草二两　白朮　荆芥　山栀子各二钱半
右剉每二钱，姜二片，水一盏，煎七分，不拘时服。

化风丹　袪风化痰，退热定搐。
羌活　独活　防风　天麻　胆星　人参　川芎　荆芥　粉草　全蝎各等分
右为末，炼蜜丸如芡实大，薄荷汤调下一二丸。一方加辰砂、麝香。

钓藤散　治吐利，脾胃气虚生风。
钓藤钩三钱　蝉蜕　天麻　防风　蝎尾　人参各半两　麻黄　白直殭蚕炒　炙草　川芎各二钱半　麝香不拘多少
右剉散，白水煎，寒多加附子末半钱。

至宝丹　治诸癎急惊，心热卒中客忤，不得眠睡，烦躁风涎搐搦；及伤寒狂语，伏热呕吐，并皆治之。
生犀角屑　生瑇瑁屑　真琥珀研细水飞　雄黄各一两　金箔一半为衣　银箔各五十片　真片脑研　真麝香研　真牛黄研，各一钱　安息香一两半为末，以无灰酒滤去沙石，约取一两，慢火熬成膏
右件将犀角、瑇瑁屑，捣罗为细末，研入诸药，今调匀，将安息膏以重汤煮化，和捣为剂，如干即添入少熟蜜，盛磁器中，旋丸如桐子大，二岁儿却服二丸，人参汤化下，大小以意加减。又治大人诸卒中不语，中诸恶气，中诸物毒热暗风，产前后血晕，死胎不下，并用童子小便一合，生姜捣自然汁三五滴，同温过，化下五丸，立效。

辟邪膏张涣方　婴儿血气未实，皆神气软弱，除父母及乳养之常照管外，不可令见生人，及抱往别房异户，及不可见牛马兽畜等。其父母家人之类，自外及夜行归家，亦不可见儿，恐经履鬼神粗恶暴气，若犯之，令儿吐下青黄赤白，水谷解离，其状似发癎者，但眼不上戴，脉不弦急，名曰客忤。
真降香剉　白胶香　沉香　虎头骨微炒　鬼臼去毛　草龙胆　人参　白茯苓
右件各半两，捣罗为细末，次入水磨雄黄半两，细研水飞，次研麝香一钱，都拌匀，炼蜜和如鸡头大，每服一粒，煎乳香汤化下，及别丸如弹子大，用绿绢袋子盛，令儿衣服上带之，仍卧内常烧，神妙。凡断乳小儿，亦有中恶卒暴者，亦宜服。

雌黄丹张涣方　治尸疰病。
雌黄　雄黄各细研　川大黄锦纹者，慢火炮黑　鬼臼去毛，各一两　桃仁三十个，汤浸，去皮尖研　白头翁半两。已上并为细末，次用　麝香研，一分　巴豆十粒，去皮心膜，纸裹压去油
右件都研匀，以羊脂五两，熔诸药成膏，服如黍米大三粒至五粒，荆芥汤冷下，量儿大小加减。

立效汤
川大黄炮　干桃柳叶洗焙干，各一两　栀子仁　赤芍药各半两　已上捣罗为细末，次用朱砂细研水飞一两，麝香别研、雄黄别研各一分，都拌匀，每服一钱，蜜汤调下，量儿大小加减。

紫参丸 【 《外台》】 　治小儿蛊疰百病，症瘕积聚，酸削骨肉，大小便不利，卒忤遇恶风，颅胀腹满，淋水，转相注，殚门尽户，延及男女外孙，医所不能疗。
紫参　人参　半夏汤洗　藜芦　代赭石　桔梗　白薇　肉苁蓉各三分　石膏　大黄　牡蛎熬　丹参各一分　癞虾(虫麻)烧灰为末　乌头炮，各四分　狼毒七分　附子炮，五分　巴豆七十粒，去心皮熬
右件菜捣筛，蜜和为圆，以饮下如小豆一丸，日三服，老小以意减之。蜂虿所螫以涂其上，神良。忌猪羊肉冷水。一方无虾(虫麻)，有干姜四分。

羚羊角散 【 《圣惠方》，下同】 　治小儿中蛊，腹内坚如石，面目青黄，小便淋沥，变易无常。
羚羊角屑　蘘荷各一两　栀子仁七枚　赤芍　丹皮　黄连去须，各一分　犀角屑半两
右件药捣粗罗为散，每服一钱，以水一小盏，煎至五分，去滓温服，日三四服，更量儿大小加减。

木香散　治小儿月疰，心腹满胀，疼痛不可忍。
木香　鬼箭羽　桔梗去芦头　当归剉微炒　紫苏茎叶各半两　槟榔三分
右件药捣罗为粗散，每服一钱，以水一小盏，入生姜少许，煎至五分，去滓，不计时候温服，更量儿大小加减服之。

桃奴散　治小儿中恶，心腹坚胀疼痛，颜色青黑，大便不通。
桃奴五枚　炙草一分　麝香另细研，一钱　杏仁二十枚，汤浸去皮尖双仁，麸炒微黄　桔梗　赤芍　黄苓　柴胡　川升麻　川大黄剉微炒　鬼臼去毛，各半两
右件药捣粗罗为散，每服一钱，以水一小盏，煎至五分，去滓，不计时候温服，以利为度，量儿大小以意加减。

鬼箭羽散　治小儿中恶，心坚强，卒痛欲困。
鬼箭羽　真珠末各一分　羚羊角屑　桔梗　川(石卜)硝　川升麻　赤芍　柴胡　黄芩各半两　桃仁十枚　大黄一两
右，制服法同前。

雄黄丸　治小儿中恶心痛，辟除邪气。
雄黄　真珠各半两　麝香　牛黄各细研，一钱　巴豆二十粒，去皮心膜研，纸裹出油
右件药都研令匀，入枣瓤及炼蜜，和丸如粟米大，每服以薄荷汤下两三丸，量儿大小加减服之。

鬼箭羽汤   婴儒　治小儿中恶，心腹坚硬，卒痛欲困。
鬼箭羽三分　朱砂一分　羚羊角屑　桔梗　鬼臼　(石卜)硝汤成下，各半分　升麻　芍药　柴胡各五分　生黄芩六分　川大黄八分　桃仁四十九个，炒去皮尖
右以水四升，煮一升二合，二岁儿为四分，更量儿大小与服之。

殊圣方谭氏　治客忤。
忽尔连连哭不休，浑身壮热脉如钩。惊啼不得冤神鬼，客忤伤心不自由。犀角雄黄相共捣，桃符煎水看稀稠。人参茯苓车前子，丸吃三服请不忧。

雄黄丸 【 《证治准绳》，下同】 　治小儿疰病，诸蛊魅精气，入心入腹刺痛，黄瘦骨立。
雄黄　雌黄各四分　丹砂研飞　野丈人　徐长卿各三分　大黄五分　麝香三枣大　羚羊角屑，五分
右为末，以青羊脂和丸，百日儿，酒服黍大三丸，日进二服；或豆大亦可。

雄麝散　专治蛊毒病。
雄黄细研　麝香别研　羚羊角屑　赤芍药　败鼓皮炙微黄，各一两　马兜铃根　荠苨　鬼臼去毛，各半两。以上除雄黄、麝香外，捣罗为细末
右件八味，都一处拌匀研细，每服半钱，浓煎甘草汤调下，食前。

犀麝汤
犀角屑　鬼箭　安息香　雄黄细研，各一两　苦参　牡丹皮各半两　已上捣罗为细末，次用麝香半两细研，都拌匀，每服一钱，水一大盏，煎至五分，去滓放温，时时服。

犀角散　治小儿尸疰，及中恶诸病，皆主之。
犀角屑　川升麻　木香　川大黄剉碎微炒　桑根白皮炒　槟榔各半两　麝香一钱，细研　桃仁二七枚，汤浸，去皮尖双仁，麸炒微黄
右件药捣细罗为散，每服以温水调下半钱，日四五服，更量儿大小加减服之。

真珠散　治客忤惊风，鬼疰惊邪，痰热，心舍不宁，精神不定，心常怔忡，睡中惊跳，时或咬牙，五心烦热，有汗兼喘，面赤舌白，呵欠烦渴，小便赤泻，或吐利黄沫。常服辟邪安神。
真珠　海螵蛸　滑石　生珠另研，各一钱　白茯苓　人参　白附　炙草　全蝎　麝香　脑子另研，各五钱　金箔三十片　银箔二十片
右末和匀半钱，煎灯心麦门冬汤，入蜜少许调服，日午临卧各一。

安神丸
生犀角末半钱　雄黄研　人参　白茯苓　车前子各一分
右为末，取桃白皮一两，桃符一两，二味以水三升，同煎至一升，去滓，更煎成膏和前药，丸如麻子大，每服三丸，芍药汤下。

真珠散　小儿哽气筑心连，喘息多愁胃口涎。惟有此疾宜早治，为缘客忤气相煎。看看病状医难效，速取真珠散半钱。龙脑生犀香附子，小儿餐了保身安。
真珠末四钱　生犀角末二钱　香附末一钱　龙脑半字
右同研，每服一字，桃仁汤调下。乳母忌生冷油腻一切毒物半月。

苏合香丸　治传尸骨蒸，诸项劳瘵，顺气化痰，卒暴心痛，鬼魅疟疾，霍乱吐泻，赤白下利，小儿惊搐。
丁香　青木香　白檀香　沉香　荜拨　香附　诃子煨取肉　乌犀镑屑　朱砂研水飞，各一两　熏陆香　片脑俱另研，各五钱　麝香七钱半　苏合香油五钱，入安息香膏内　安息香一两，另为末，用无灰酒半斤熬膏
右为细末，用安息香膏入炼蜜和剂，丸如芡实大，空心用沸汤化下。小儿一丸，老人四丸。酒下亦可。用蜡纸裹一丸弹子大，用绯绢袋盛常带之，一切邪神不敢近。去脑，名麝香苏合丸，治一切邪神及胷膈噎塞，肠中虚鸣，宿食不消。余证并同。

沉香降气汤
降真　沉香　白胶香　虎胫骨酥炙　人参　鬼箭　草龙胆各五钱
右为末，次入雄黄五钱，麝香一钱，炼蜜丸，乳香汤化下。又令儿带，反烧卧内，尤妙。

败鼓皮散　治小儿中蛊。
败鼓皮三分，炙黄　苦参　蘘荷根各一两
右件捣粗罗为散，每服一钱，以水一小盏，煎至五分，去滓温服，日三四服，更量儿大小加减服之。

升麻散　治小儿初中蛊毒。
川升麻　桔梗　瓜蒌根各半两
右捣罗为粗散，每服一钱，以水一小盏，煎至五分，去滓温服，日四五服，量儿大小加减。

雄黄散　治小儿飞蛊，状如鬼气者，宜服。
雄黄　麝香各细研　犀角末，各半两
右件药都研令匀，每服以温水调下半钱匕，日四五服，量儿大小加减。

玉箸散　治小儿马脾风。
甘草一寸，煎水　甘遂末，一字
右同油蜜生姜、银钗儿搅调下，后用冷水半盏，调夺命散。
牛黄夺命散　治小儿两鼻窍张，闷乱嗽喝，声嘎而不鸣，痰涎潮塞，俗云马脾风，若不治，死在旦夕。
白牵牛　黑牵牛各一两，半生半熟　川大黄　槟榔各一两
右为细末，三岁儿每服二钱，冷浆水调下，涎多加腻粉少许，无时。

无价散　治风热喘促，闷乱不安，俗谓之马脾风。
辰砂二钱半　甘遂面裹煮焙干，一钱五分　轻粉五钱
右为细末，每服一字，用温浆水少许，入滴油一点，挑药在上，沉下去，却以浆水灌之，立效。

白虎汤　治马脾风。
知母三两　甘草一两，炙　石膏八两，另研　糯米三合
右每服二三钱，水煎至米熟为度。

保命丹 【 《东医宝鉴》，下同】 　治马脾风。
南星炮，三钱，胆星尤佳　白附子　防风　天麻　蝉壳去土　白直殭蚕炒，各二钱　麝香半钱　全蝎十四个
右为末，饭丸梧子大，朱砂为衣，每一丸薄荷汤下。

雄麝散　治客忤。
雄黄一钱　乳香五分　麝香一字
右为末，每一字，刺雄鸡冠血调灌之，仍以母衣覆儿身，即愈。

　　单方

小儿中蛊欲死者：甘草半两，水二盏，煎五分服，当吐出。 【 《金匮玉函》，下同】 

小儿卒死而吐利，不知是何病：用狗屎一丸，取汁以灌之。无湿者，水煮干者取汁。

治少小中客忤，强项欲死：急取衣中白鱼十枚为末，以敷母乳头上，令儿饮之，入咽立愈。一用二枚，若儿母手，掩儿脐中，儿吐下愈。亦以摩儿顶及脊强处。 【 《千金方》，下同】 

治少小客忤：用灶中黄土、蚯蚓屎等分捣合，水和如鸡子黄大，涂儿头上及五心，良。一方用鸡子清和如泥。
又：吞麝香如大豆许，立愈。

治少小犯客忤，发作有时者：以母月衣覆儿身上，大良。

治小儿卒中忤：剪取驴前髆胛上旋毛，大如弹子，以乳汁煎之。令毛消药成，着乳头饮之，下喉即愈。
又：烧母衣带三寸，并发，合乳汁服之。
又：取牛鼻津服之。
又：取牛口沫傅乳头饮之。

治少小卒中客忤不知人者：取热马屎一丸，绞取汁，饮儿下咽便愈。亦治中客忤而躽啼，面青腹强者。

治小儿卒客忤：用铜镜鼻烧令赤，着少许酒中，大儿饮之、小儿不能饮者，含与之，即愈。

治小儿疰：用灶中灰盐等分相和熬熨之。

小儿卒癎：大蜂房一枚，水三升，煮浓汁浴之，日三四次佳。

治卒忤，即今人所谓中恶者，与卒死鬼击相类，皆用盐八合，以水三升，煮取一升半，二服得吐即愈。

治小儿卒死，或先病痛，或常居寝卧奄忽而绝，皆是中恶：取葱黄心刺其鼻，男左女右，入七八寸，小儿量度之，若使目中血出佳。 【 《肘后方》，下同】 
又：令二人，以衣壅口，吹其两耳，极则易人，可以筒吹之，并捧其肩上，侧身远之，莫临死人上。
又：以葱叶刺耳，耳中鼻中血出者，莫怪，无血难治，有血是候。时当捧两手，忽放之，须臾死人自当举手捞人，言痛乃止。又男刺左鼻，女刺右鼻中，令入七八寸余，大效。小儿量度之。亦治自缢死。
又：以绵渍好酒中，须臾置死入鼻中，手按令汁入鼻中，并持其手足，莫令惊。
又：视其上唇里弦，有丸如黍米大，以针决去之。
又：以小便灌其面，数回即能语。
又：末皂荚如大豆，吹其两鼻中，嚏则气通矣。
又：割雄鸡颈，取血以涂其面，干复涂，并以灰萦死人一周。
又：以管吹下部，令数人互吹之，气通则活。

小儿客忤卒死：真丹方寸匕，蜜三合和灌之。

救卒死而壮热者：用矾石半觔，水一升半，煮消以渍脚令没踝。

小儿中蛊下血欲死：捣青蓝汁频服之。 【 《圣惠方》，下同】 

儿中马毒客忤：烧马尾烟于前，每日熏之，瘥乃止。

治小儿卒死：取女青末半钱，用牛乳汁调服之。 【 《圣惠方》】 
又：烧豮猪粪，水解取汁服之。
又：以苦参醋煮汁少许，内口中即苏，水煮亦得。又酒煮烂棺木板取汁，服少许。
又：煎盐汤，令极咸，以物拗口开灌之，令入腹即活。
又：以热汤和灰，厚拥身上，逡巡即苏。

治小儿不知所病，便死绝：取雄鸡冠，临儿口上割血，滴入口下，即活。

治鬼击，若小便不通：笔头七枚，烧作灰末，和服之。即通。 【 《备急方》】 

小儿汗出中风，一日头项腰热，二日手足不屈：用慎火草干者半两，麻黄、丹参、白朮二钱半为末，每服半钱，浆水调服，三四岁服一钱。 【 《圣济总录》，下同】 

小儿身热汗出拘急，因中风起：丹参半两，鼠屎炒三十枚为末，每服三钱，浆水下。

小儿卒惊，似有痛处而不知，用燕窠中屎，煎汤洗浴之。 【 《救急方》】 

小儿客忤死不能言：桔梗烧研三钱，米汤服之，仍吞麝香豆许。 【 张文仲《备急方》】 

小儿无故卒死者：取葱白纳入下部，及两鼻孔中，气通或嚏即活。 【 《经验方》】 

小儿卒癎：刺白犬血一升食之，并涂身上。 【 葛氏方】 

客忤因而惊忤者：治用灶中黄土研二两，鸡子二枚去壳，二件相和入少许水调，先以桃柳枝汤浴儿，后将此药涂五心及项门上。 【 田氏方】 

小儿客忤：捣菖蒲汁内口中。 【 《元和纪用经》，下同】 
又：生艾汁纳口中。
又：磨刀水三四滴妙。
又：用好墨捣筛，和水温服半钱匕。

治小儿中马毒客忤：取马口角沫，涂儿口中，效。 【 《简要众方》】 

小儿客忤，口不能言：细辛、桂心等末，以少许纳入口中。 【 《外台秘要》，下同】 

小儿飞尸走马：巴豆去心皮熬，杏仁去皮尖，各二枚，二味取绵缠，槌令极碎，投热汤二合，捻取白汁服之，须臾瘥。未瘥，更一服。儿大小量之。通疗鬼击，有尸疰者，常蓄此药用验。忌野猪肉、芦笋。

小儿卒然肚皮青黑，乃血气失养，风寒乘之，危恶之候也。大青为末，纳口中，以酒送下。 【 《保幼大全》，下同】 

小儿中暑，吐泻烦渴：谷精草烧存性，用器覆之，放冷为末，每冷米饮服半钱。

治小儿五种蛊毒：捣马兜铃根细罗为散，每服一钱，以水一小盏，煎五分去滓，空腹顿服。当时随吐蛊出，未快吐，即再服。 【 《证治准绳》，下同】 
又：用败鼓皮一片，烧灰细研为粉，空心以粥饮调服一钱。病人须臾当呼蛊主姓名，病便愈。
又：用荠苨一两，捣罗为末，以粥饮调下一钱，甚效。量儿大小加减服之。

治小儿畏忌中蛊欲死：用甘草半两生剉，以水一中盏，煎至五分，去滓，分为二服，当吐蛊出。

若平生预防蛊者：宜熟炙甘草煮汁服之，即内消，不吐，神效。

治小儿中蛊毒，令腹内坚痛，面目青黄，淋露骨立，病变无常：用桃株寄生二两捣细罗为散，如茶点服之，日四五服。
又：用麝香半钱细研，空腹以温水调服，即吐出蛊毒，未效再服。

治小儿中蛊毒，下血欲死：取生赤雌鸡翅下血服之，立效。
又：有捣青蓝汁，频频与半合服。

治鬼魇不寤：末伏龙肝吹鼻中。

救卒死而目闭者：用骑牛临面捣薤汁，灌之耳中。

又救卒死而四肢不收失便者：取牛洞一升，温酒灌口中。洞者，稀粪也。

卒死无脉，无他形候，阴阳俱竭故也。用牵牛临鼻上二百息，牛舐必瘥。牛不肯舐，着盐汁涂面上，牛即肯舐。

治魇死不自觉者，宜慎灯火，勿令人手动，牵牛临其上即觉。若卒不能语，取东门上鸡头末之，以酒服。

治卒魇死：捣韭汁灌鼻孔中，剧者灌两耳。

　　针灸

葛氏《肘后方》曰：小儿卒死而四肢不收，屎便者，灸心下一寸，脐上三寸，脐下四寸各一百壮。儿小者随年。又灸鼻下人中，一名鬼客厅，又治尸厥。
徐春甫《古今医统》曰：小儿客忤久疟，针间使三分，灸则五壮。间使，掌后三寸两筋间陷中，心包络脉所行为经金。
小儿客忤惊风，针隐白一分，灸则三壮。隐白在足大指端内侧，去爪甲角如韭叶，脾脉所出为井木。
王肯堂《证治准绳》曰：葛氏肘后灸法，以绳围其死人肘腕，男左女右毕，伸绳从背上大椎度以下，又从此灸横行各半绳，此法三灸各三即起。又令爪其病人人中取醒。不起者，卷其手，灸下文头，随年壮。又灸鼻中三壮也。又灸颐下宛宛中名承浆穴十壮，大效。又灸两足大指爪甲聚毛中七壮，效。此华佗法。一云三七壮。又灸脐中百壮也。

　　祝由

孙思邈《千金方》曰：治小儿中马客忤而吐不止者，灸手心主间使、大都、隐白、三阴交各合三壮，可用粉丸如豉法。并用唾，唾而咒之。咒曰：摩家公，摩家母，摩家子儿苦，客忤从我始。扁鹊虽良，不如善唾良。咒讫，弃丸道中。 【 按《澄治准绳》用粉为丸如豉法，摩儿手足心头、脐上下行转摩之，而咒中客中人皆可用之。】 
又法：取一刀横着灶上，解儿衣，发其心腹讫，取刀持向儿咒之，唾，辄以刀拟向心腹，啡啡曰：煌煌日，出东方，背阴向阳。葛公葛公，不知何公，子来不视，去去不顾，过于生人忤。梁上尘，天之神；户下土，鬼所经。大刀镮犀对灶君，二七唾客愈儿惊。唾啡啡。如此二七啡啡，以刀拟之，咒当三遍乃毕，用豉丸如上法五六遍讫，取此丸，破视其中有毛，弃丸道中，客忤即愈矣。

　　医案

万氏《幼科发挥》曰：一儿半岁，忽日惨然不乐，昏睡不乳。予曰：形色无病，将谓外感风寒，则无外感之证；将谓内伤乳食，则无内伤乳食之证。此儿莫有所思，思则伤脾，乃昏睡不乳也。其父母悟云：有一小厮相伴者，我使他往，今三日矣。乳母亦云；自小厮去后，便不欣喜，不吃乳。父急命呼之归，儿见其童嘻笑。父曰：非翁之妙术，不能知也。

古今图书集成医部全录卷四百二十五

　小儿惊癎门

　　黄帝素问

　　　奇病论篇

帝曰：人生而有病巅疾者，病名曰何？安所得之？岐伯曰：病名为胎病。此得之在母腹中时，其母有所大惊，气上而不下，精气并居，故令子发为巅疾也。
 【 此女子胞之为病也，有所大惊，则气暴上而不下。夫精以养胎，而精气并居者也。母受惊而气上，则子之精气亦逆，故令子发为巅疾也。愚谓巅当作癫。按婴儿癫癎，多因母腹中受惊所致。然癫疾者，逆气之所生也，故因气上逆而发为癫疾。】 

　　千金方 【 唐?孙思邈】 

　　　惊癎论

论曰：少小所以有癎病及痉病者，皆由脏气不平故也。新生即癎者，是其五脏不收敛，血气不聚，五脏不流，骨怯不成也，多不全育。其一月四十日已上，至期岁而癎者，亦由乳养失理，血气不和，风邪所中也。病先身热掣瘲，惊啼叫唤，而后发痛，脉浮者为阳癎，病在六腑，外在肌肤，犹易治也。病先身冷，不惊掣，不啼呼，而病发频率沉者为阴癎，病在五脏，内在骨髓，极难治也。病发身软时醒者，谓之癎也。身强直反张如弓，不时醒者，谓之痉也。诸反张，大人脊下容侧手，小儿容三指者，不可复治也。凡脉浮之与沉，以判其病在阴阳表里耳。其浮沉复有大小滑濇虚实迟快诸证，各依脉形为治。《神农本草经》说小儿惊癎有一百二十种，其证候微异于常，便是癎候也。初出腹，血脉不敛，五脏未成，稍将养失宜，即为病也。时不成人，其经变蒸之后有病，余证并宽，惟中风最暴卒也。小儿四肢不好惊掣，气息小异，欲作癎，及变蒸日满不解者，并宜龙胆汤也。凡小儿之癎有三种：有风癎，有惊癎，有食癎。然风癎惊癎时时有之，十儿之中，未有一二是风惊者。凡是先寒后热发者，皆是食癎也。惊癎当按图灸之；风癎当与猪心汤；食癎当下乃愈，紫丸佳。凡小儿所以得风癎者，缘衣暖汗出，风因入也。风癎者，初得之时，先屈指如数乃发作者，此风癎也。惊癎者，起于惊怖大啼乃发作者，此惊癎也。惊癎微者急持之，勿复更惊之，或自止也。其先不哺乳，吐而变热后发癎者，此食癎。早下则瘥，四味紫丸、逐癖饮最良，去病速而不虚人；赤丸瘥快，病重者当用之。
【 注　本无赤丸方，诸医方并无。按此服四味紫丸不得下者，当以赤丸。赤丸瘥快，病重者当用之。今次后癖结胀满篇中，第一方八味，名紫双丸者，用朱砂色当赤，用巴豆，又用甘遂，比紫丸当快，疑此即赤丸也。】 
凡小儿不能乳哺，当与紫丸下之。小儿始生，生气尚盛，但有微恶，则须下之，必无所损。及其愈病，则致深益。若不时下则成大疾，疾成则难治矣。凡下，四味紫丸最善，虽下不损人，足以去疾。若四味紫丸不得下者，当以赤丸下之；赤丸不下，当倍之。若已下而有余热不尽，当按方作龙胆汤稍稍服之，并摩赤膏。风癎亦当下之，然当以猪心汤下之。惊癎但按图灸之，及摩生膏，不可大下也。何者？惊癎心气不定 【 一作足，】 下之内虚，益令甚尔。惊癎甚者，特为难治。故养小儿常慎惊，勿令闻大声；抱持之间当安徐，勿令惊怖。又天雷时，当寒儿耳，并作余细声以乱之也。凡养小儿皆微惊以长血脉，但不欲大惊。大惊乃灸惊脉。若五六十日灸者，惊复更甚。生百日后灸惊脉，乃善。儿有热，不欲哺乳，卧不安，又数惊，此癎之初也，服紫丸便愈。不愈，复与之。儿眠时小惊者，一月辄一，以紫丸下之，减其盛气，今儿不病癎也。儿立夏后有病，治之慎勿妄灸，不欲吐下，但以除热汤浴之，除热散粉之，除热赤膏摩之。又以膏涂脐中，令儿在凉处，勿禁水浆，常以新水饮之。小儿衣甚薄，则腹中乳食不消，不消则大便皆醋臭，此欲为癖之渐也，便将紫丸以微消之。服法先从少起，常令大便稀，勿大下也。稀后便渐减之，不酢臭，乃止药也。凡小儿冬月下无所畏，夏月下难瘥。然有病者不可不下，下后腹中当小胀满，故当节哺乳数日，不可妄下。又乳哺小儿，当令多少有常剂，儿渐大，当稍稍增之。若减少者，此腹中已有小不调也，便微服药，勿复哺之，但当与乳，甚者十许日，微者五六日止，哺自当如常。若都不肯食哺，而但欲乳者，此是有癖，为疾重要，当下之。不可不下，不下则致寒热或吐而发癎，或更致下痢，此皆病重不早下之所为也，此即难治矣。但先治其轻时，儿不耗损而病速愈矣。一凡小儿屎黄而臭者，此腹中有伏热，宜微将服龙胆汤。若白而酢者，此挟宿食[宿食　《千金》卷五作「宿寒」。]不消也，当服紫丸。微者少与药合内消，甚者小增药令小下，皆复节乳哺数日，令胃气平和。若不节乳哺，则病易复，复下之则伤其胃气，令腹胀满。再三下之尚可，过则伤矣。凡小儿有癖，其脉大，必发癎，此为食癎，下之便愈。当审候掌中与三指脉，不可令起而不时下，致于发癎，则难疗矣。若早下之，此脉终不起也。脉在掌中，尚可早疗，若至指则病增矣。凡小儿腹中有疾生则身寒热，寒热则血脉动，动则心不定，心不定则易惊，惊则癎发速也。

　　　候癎法

夫癎，小儿之恶病也。或有不及求医而致困者，然气发于内，必先有候，常宜审察其精神而采其候也。
手肉白鱼际脉黑者是癎候，鱼际脉赤者热。　脉青大者寒，脉青细者为平也。　鼻口干燥，大小便不利，是癎候。　眼不明，上视喜阳，是癎候。　耳后完骨上有青络盛，卧不静，是癎候。青脉，刺之令血出也。　小儿发逆上，啼笑面暗，色不变，是癎候。　鼻口青，时小惊，是癎候。　闭目青，时小惊，是癎候。　身热，头常汗出，是癎候。　身热，吐哯而喘，是癎候。　身热，目时直视，是癎候。　喜欠，目上视，是癎候。身热，目视不精，是癎候。　目瞳子卒大黑于常，是癎候。　卧惕惕而惊，手足振摇，是癎候。　　卧梦笑，手足动摇，是癎候。　意气下而妄怒，是癎候。　咽乳不利，是癎候。　身热小便难，是癎候。　　吐痢不止，厥痛时起，是癎候。　弄舌摇头，是癎候。
已上诸候二十余条，皆癎之初也。见其候，便爪其阳脉所应灸，爪之皆重手，令儿骤啼，及足绝脉，亦依方与汤。直视瞳子动，腹满转鸣，下血身热，口噤不得乳，反张脊强，汗出发热，为卧不寤，手足掣瘈喜惊，凡八条，癎之极者也。如有此，非复汤爪所能救，便当时灸之。

　　小儿直诀 【 宋?钱乙】 

　　　急惊风证治

小儿急惊，因闻大声或惊而发搐，搐止如故，此热生于心，身热面赤，引饮，口中气热，二便黄赤，甚则发搐，盖热盛生风，阳盛而阴虚也。宜以利惊丸除其痰热，不可用巴豆之药。
 【 注　按《保婴集》云：急惊风之候，牙关紧急，壮热涎涌，窜视反张，搐搦颤动，口中气热，颊赤唇红，脉浮洪数者，此肝经血虚，火动生风。盖风生则阴血愈散，阴火愈炽，火动则肺金愈亏，肝木愈盛，宜滋肝血，养脾气。若屡服袪风化痰泻火辛散之剂，便宜认作脾虚血损，急补脾土。若风火相搏，发热抽搐，目瞤筋挛，痰盛者，用四物、钓藤钩以生肝血清肝火，用四君子加当归以补脾土生肺金。若肝经血燥发热，惊搐目瞤，筋挛痰盛者，用六味丸以滋肾水，四君子以补脾土。若肺金克肝木，用六君子汤以实脾土，加芍药、木香以平肺金。若屡服惊药而脾胃虚寒者，须用六君子汤以补脾胃，丁香、木香以培阳气，否则必变慢惊。】 

　　　慢惊风证治

小儿慢惊，因病后或吐泻，或药饵伤损脾胃，而肢体逆冷，口鼻气微，手足瘈瘲，昏睡露睛，此脾虚生风无阳之证也，温白丸主之。
【 注　按《保婴集》云：急惊屡发屡用，直泻则脾损阴消而变为慢惊者，当补脾养血，佐以安心清肺制木之药，最为切当。窃谓前证多因脾胃亏损，肝木所胜，但用五味异功散加当归，佐以钓藤饮子，以补脾土、平肝木，亦多得效。如不应，用六君加炮姜、木香，温补脾土；更不应，急加附子以回阳。若用逐风驱痰之药，反促其危也。每见小儿脾胃弱者，一病即成慢惊，不可泥为久病误药而后成也。《内经》云为慢脾风，言脾虚受病也，其意可见矣。】 

　　　发搐证治

惊癎发搐，男则目左视无声、右视有声，女则右视无声、左视有声，相胜故也，故有发时之证。
 【 注　按前证多因胎中受患，或乳母郁怒传儿，或小儿乳伤自病，其证吐乳面青，若痰实壅积，则壮热面红，当兼调治其母，切不可损其元气。若欲验逆顺，男则握拳拇指叉入食指中为顺，于外为逆，女则叉入食指中为逆，于外为顺。仍参吮乳不能类以治其母。后仿此。】 
若寅卯辰时身体壮热，目上视，手足摇动，口出热涎，颈项劲强，此肝旺也，当补肾治肝，用地黄丸、泻青丸主之。
 【 注　按前证若烦热作渴，饮冷便结者，宜用泻青丸。若发热饮温，大便不结者，宜用柴芍参苓散。若自汗盗汗，肾虚液不归源也，用地黄丸。若服峻剂，或久病流涎，脾虚涎不归源也，用六君子汤。所云肝旺者，乃肝木虚而邪气旺也，故先补其母，后泻其子。】 
若巳午未时发搐，心神惊悸，窜视睛赤，牙关紧急，口中流涎，手足摇动，此心旺也，以地黄丸补肝，导赤散、凉惊丸治心。
 【 注　按前证属邪气实而真气虚，故用地黄丸。其流涎不止，则为心火虚而脾土弱也，宜佐以六君子汤。】 
若申酉戌时微搐而喘，目微斜，身似热，睡而露睛，手足逆冷，大便淡黄，肺旺也，当用益黄散以补脾，导赤散以治心，泻青丸以治肝。
 【 注　按前证属脾土真寒，不能生肺气而假热，故宜用益黄散以补肺金之母，如用六君、炮姜尤效。若手足不冷，属虚弱，用五味异功散加木香。其导赤散、泻青丸，初病元气未虚者，酌量用之。若久病元气已虚者，必用六君子汤，秘旨安神、六味地黄二丸主之。】 
若亥子丑时微搐，身体发热，目睛紧斜，喉中有痰，大便白色，多睡不省，当用益黄散以补脾，导赤散、凉惊丸以治心。
 【 注　按前证属形病虚寒，宜用六君子加炮姜温补脾土，用清心安神丸、六味丸调补心血。洁古张先生云：此证皆因大病后脾胃亏损所致，其旨明矣。若非六君子汤以固本，必变慢脾风也。】 
若伤风发搐，口中气热，呵欠烦闷，手足动摇，当以大青膏发散之。
 【 注　按洁古先生云：伤风发搐，当辨有汗无汗，用大青膏、小续命汤。窃谓前证若口中气热，搐而有力，属形病俱实，宜用大青膏以散风邪。若口气不热，搐而无力，属形病俱虚，宜用异功散以补脾土，六味丸以滋肾水，钓藤饮以清肝火。若因风邪郁热，而变见诸证，当理肺经，清风邪。若外邪既解，而诸证不愈，当实脾土，补肺金。若径治其肺，恐脾气复伤，诸证蜂起矣。】 
若伤食后发搐，身温多睡，或吐不思食者，宜先定搐，搐止用白饼子下之，后用安神丸主之。
 【 注　按前证若饮食停滞，呕吐不食，腹胀便秘者，属实热，宜用白饼子下之。若下后搐热益甚，呕吐不食者，属虚热，用异功散补之。若脾胃既伤，肝木所胜，用六君加钓藤钩以健脾气，平肝木。大凡饮下而不愈者，但调补婢胃，则诸邪自退矣。】 
百日内发搐，真者不过两三次必死，假者频发不死。真者内生惊癎，假者外伤风冷，血气未实，不能胜任，故发搐。口中气热，用大青膏涂顖、浴体二法。
 【 注　按前证多因胎中受患，或乳母郁怒传儿，或儿脾伤自病，当固元气为主，而兼调治其母，仍参吮乳不能类治之。后仿此。】 
小儿初生，壮热吐哯，身体强直，手足抽掣，目反直视，是胎惊风证也。
 【 注　按前证多因娠妇忿怒惊恐，调摄乖常，或挟外邪，内伤于胎。盖母有所触，胎必感之，当用猪乳膏拭儿口中；或用惺惺散加漏芦，令母煎服，使药通乳中，儿病自愈矣。】 
惊啼者，邪气乘心也，当以安神丸主之。
窦汉卿《疮疡全书》云：惊哭有泪是肚腹痛，用苏合香丸，酒服良。
【 注　按哭而不啼多泪，是惊悸也；啼而无泪，是痛也。若因心血不足，用秘旨安神丸；心火炽盛，用导赤散；水火相搏，用柴胡栀子散；肝血不足，用六味丸。所云十啼者，盖亦大同小异耳。】 

　　　癫癎证治

凡治五癎，皆随脏治之。每脏各有一兽之形，并用五色丸，治小病也。发而重者死，病甚者亦死。若反折上窜，其声如犬，证属肝也。若目瞪吐舌，其声如羊，证属心也。若目直腹痛，其声如牛，证属脾也。若惊跳反折手纵，其声如鸡，证属肺也。若肢体如尸，口吐涎沫，其声如猪，证属肾也。
 【 注　按姙娠若遇惊恐，则必内应于胎。故一月足厥阴脉养，惊则肝受病；二月足少阳脉养，惊则胆受病；三月手少阴脉养，惊则心受病；四月名为离经；五月足太阴脉养，惊则脾受病；六月足阳明脉养，惊则胃受病；七月手太阴脉养，惊则肺受病；八月手阳明脉养，惊则大肠受病；九月足少阴脉养，惊则肾受病。是脏腑纳气于丹田，自肝至肾十经滋养而生，此则胎中所致也。若既生之后，或惊怪所触，或乳哺失节，或乳母饮食起居六淫七情脏气不平，亦致是证。须察见证属于何经，更别阴阳虚实，寒热缓急，以调补脾胃为主，否则不时举发，甚至不救。】 

　　河间六书 【 金?刘完素】 

　　　惊风

小儿惊风潮搐，手足掣缩，用验命散吐之。
身热恶寒，战栗惊惑，皆属热证，为少阴君火。暴强直，肢软戾，里急筋缩也，皆属风证，为厥阴风木。夫小儿六岁之上为小儿，十八岁已上为少年。其六岁以下者，诸经不载，是以乳下婴儿，有病难治，无可定也。然小儿与大人不可一例，各异治之。虽小儿诞生襁褓之后，骨肉脆软，肠胃细微，可以乳食调和脏腑，乃得平安，肌肤滋润，筋骨经嫩，以绵衣之，故生壅滞，内有积热乘于心，心受邪热，乃发为惊，惊不止，反为潮搐则为病也。大概小儿病者纯阳，热多冷少。
【 注　《素问》惊骇惊愕，少阴君火也。】 
小儿惊风者，皆由心火暴甚而制金，不能平木，故风火相搏，而昏冒惊悸潮热，此证皆为热甚而风生。

　　儒门事亲 【 元?张从政】 


　　　惊风

戴人常曰：小儿风热惊搐，乃常病也。常搦时，切戒把捉手足，握持太急，必半身不遂也。气血偏胜，必痹其一臂，渐成细瘦，至老难治。当其搐时，置一竹簟铺之凉地，使小儿寝其上，待其搐风力行遍经络，茂极自止，不至伤人。

　　　发惊潮搐

小儿三五岁时，或七八岁至十余岁，发惊潮搐，涎如拽锯，不省人事，目瞪喘急，将欲死者，《内经》曰，此皆得于母胎中所授悸惕怕怖惊骇恐惧之气，故令小儿轻者为惊吊，重者为癎病风搐、为腹中积热、为脐风。已上证候，可用吐涎及吐之药。如吐讫，宜用朱犀脑麝清凉坠涎之药。若食乳之子，母亦宜服安魂定魄之剂，定志丸之类。如妇人怀孕之日，大忌惊忧悲泣，纵得子，必有诸疾。

　　　慢惊

小儿内泻，转生慢惊，及两目直视，鱼口出气者，亦不宜下，止宜调养，温以和之。

　　卫生宝鉴 【 元?罗天益】 

　　　急慢惊风

小儿急慢惊风者，古无之，惟曰阴阳癎，所谓急慢惊者，后世名之耳，正如赤白痢之类也。阳动而速，故阳病曰急惊；阴静而缓，故阴病曰慢惊。此阴阳虚实寒热之别，治之不可误也。急惊由有热，热即生风，又或因惊而发，则目为连札潮涎，搐搦身体，与口中气皆热，及其发定，或睡起，即了了如故，此急惊证也。当其搐势渐减时，与镇心治热之剂一二服，候惊势已定，须臾以药下其痰热，利下痰热，心神安宁即愈。慢惊得于大病之余，吐泻之后，或悞取，转致脾胃虚损，风邪乘之，似搐而不甚搐，此名瘈瘲，似睡而精神慢，四肢与口中气皆冷，睡中露睛，或胃痛而啼哭如鸦声，此证已危，盖脾胃虚损故也。

　　东垣十书 【 元?李杲】 

　　　治小儿惊论

外物惊宜镇心，以黄连安神丸。若气动所惊，宜寒水石安神丸。大忌防风丸治风，辛温之药必杀人。何也？辛散浮温，热者火也，能令母实，助子之气盛，皆杀人也。因惊而泄青色，先镇肝以朱砂之类，勿用寒凉之气，大禁凉惊丸。风木旺必克脾胃，当先实其土，后泻其木。阎孝忠编集钱氏方，以益黄补土悞矣。其药有丁香辛热助火，火旺土愈虚矣。青橘皮泻肺金，丁香辛热大泻肺与大肠。脾实当泻子，今脾胃虚反更泻子而助火，重虚其土，杀人无疑矣。其风木旺证，右关脉洪大，掌中热，腹皮热，岂可以助火泻金？如寒水来乘脾土，其病呕吐腹痛，泻痢青白，益黄散圣药也。今立黄芪汤，先泻火补金，大补其土，是为神治之法。

　　平治会萃 【 元?朱震亨】 

　　　急慢惊风

发热口疮，手心伏热，痰热痰喘痰嗽，并用涌法，重则用瓜蒂散，轻则用苦参、赤小豆末，须酸虀汁调服吐之；后用通圣散蜜丸服之。
惊有二证：一者热痰，主急惊，当直泻之；一者脾虚，乃为慢惊，所主多死，当养脾。
东垣云：慢惊者先实脾土，后散风邪。
急者，只用降火下痰养血。
慢者，只用朱砂安神丸，更于血药中求之。

　　幼科全书 【 元?朱震亨】 

　　　惊风

惊自是惊，风自是风，最要分别得明白，不可混治。惊者，因见非常之形，异类之物，或因争鬬，或因跌仆，或水火或禽兽之类，以致惊其神，气结于心而痰生焉。痰壅气逆，结成搐搦，口眼喎斜，口吐涎沫，一时即醒，如常无事。或一日一发，或一日再发，或三五日一发，或一月一发，或半年一发。若不急治，变成癎疾，则为终身之痼疾也。治法当先利痰顺气，后用清心安神。风者，或因外感风寒，或因内伤饮食，以致热生于内，因热生痰，因痰生搐，其状口眼喎斜，手足牵动，气喘涎潮，口吐涎沫，发过略醒，潮热不退，须臾复发，治法当先泻火开痰，后用清热安神。
惊风有二：有急有慢。急惊风为实为热，当用凉泻；慢惊风为虚为寒，当用温补。不可一例混治，恐致悞人。急惊风者，小儿元气素实，或因恐怖，或因风寒，或因伤饮食而致，要详审明白，先察其证而后施治法。
如曾因恐怖而成惊者，其证发过即如常，若无他病，先以利痰丸顺气开痰，后用安神丸调之。
如因风寒而成风者，其证发过略醒，须臾复发，轻者只用导赤散一服而风即止，后用凉惊丸、抱龙丸调之。重者痰涎壅闭，先以导赤散吞下五色丸，降火却痰；次以导赤散吞下泻青丸，以泻心肝之火；后以抱龙丸治痰，保命丹治风，缓缓调之。
如曾伤饮食而成风者，其证发过略醒，醒多啼哭，须臾复发，不思乳食，先用陈皮麦芽煎汤，吞下五色丸，推去食则痰自降；后用辰砂五苓散治之。
凡治急惊法，除伤饮食一证外，不可遽用下药。必先问其大小便如何，若小便清，大便通，其邪在表，只用导赤散加防风，或泻青丸去大黄加全蝎作汤服之，发去表之寒邪，其风自退；后以辰砂五苓散调之，不可犯麝香，恐引邪入里也。若果小便赤濇，大便闭结，此邪在里，可用五色丸下之，后用牛黄清心丸、抱龙保命丹调之。
凡急惊喘急痰气者，定喘汤加竹沥治之。
凡急惊风涎痰壅塞不开者，可用吐法。
凡病退后潮热不退，此脾虚热也，四君子汤加炒干姜治之。若小便赤，大便硬，两腮缸，足胫热者，此余邪未尽，不可作虚看，用凉惊丸并牛黄清心丸，薄荷灯心汤调之。
凡热退后昏睡不醒者，此心脾二经之邪未尽去也，安神丸加鬼神丹治之。
凡小儿但有微热，观其两颊若赤，双目上视者，必作惊风也，当先以导赤散加灯心薄荷以去其热，次用抱龙丸以安其神，则风自不作也。
凡惊风之时，手散眼闭，口张顖陷，鱼口气急，吐沫喷药，昏不语不啼，口噤绝不饮食，遗尿失屎，面赤如妆者，皆不可治。
慢惊风小儿，胎禀气弱，又多疾病，或大吐大泻，久疟久痢，或悞服吐泻之药，皆致精神虚弱，渐成搐搦，十无一痊，盖由元气虚弱，又逢恐怖而成也。
其证发过即如常，但多啼哭，睡中不宁，不可妄用利痰之药，先以青州白丸子加青礞石以去其痰，次服安神丸以四君子汤送下调之。如吐泻大病之后，手足逆冷，昏睡目睛微露而无搐掣者，此欲成慢惊风证也，急温补之，四君子汤加酸枣仁炒、干姜炮、大枣作引，水煎频服，以手足温为度，甚者加熟附子一片。愈后以集圣丸调之。
凡治慢惊风，不可妄用辛香之药，寒凉之剂，盖辛香能走撺元气，寒冷反伤脾胃故也。
凡吐泻后手足厥冷，吐泻不止，口舌生疮，闭目无魂，口张不合，发直摇头，汗出如油，昏睡气急，喉中涎向，哭作鸦声，大小便不禁，眼上撺，角弓反张，头软，手足一边牵引者、皆不可治。
凡欬嗽久，目闭神倦，面白手摇者，不治。
凡疮疥平复，腹胀气急闷乱者，不治。
如小儿夜多啼哭，目睛上视，日则略定者，此内钓惊也。盖因受寒气腹中作痛，以致痛极目定，治法以灯心烧灰，调滚白水化下理中丸，痛止病退。
如小儿日夜啼哭，目覩物不转者，身后仰者，此外钓惊也。盖因食积作痛，其身强直，面赤目定，治法以灶心土泡滚白水送下丁香脾积丸，痛止病退。
如小儿肺胀喘满，胷膈气急，两肋扇动，陷下作坑，两鼻窍张，闷乱欬嗽，作渴声嗄，痰涎壅塞，大小便闭，此为脾风也。若不急治，或治不识证，死在旦夕。宜先用牛黄夺命散治之，后用白虎汤调之。
如小儿忽然气急痰向，口眼如常，手足不搐，身上无热，此乍伤风寒肺经受邪也，用芎蝎散一服即止。
如小儿两手轮指，目略直视者，此白虎证也。但身不发热，手足不掣耳。治法宜向本年白虎方上取土，泡滚白汤，吞下苏合香丸散。
如小儿痘发惊者，只用导赤散调辰砂末，一服即效。不可妄用凉惊、抱龙、保命等药。
西江月
小儿惊风证候，须分急慢根由。急为实热泻凉求，慢是虚寒温补。急因风寒食积，慢因久病绸缪。如斯辨认不差缪，才显神功妙手。
急惊卒然大热，因而热则生风。痰涎哽塞角张弓，口眼歪斜沉重。先用嚏惊妙散，后将导赤疏通。合灸少商与中冲，泻青凉惊选用。
慢惊先因大病，精神顿减脾虚。恹恹沉困气长吁，口眼开张不乳。搐搦时时发举，四肢逆冷何如。理中附子急驱除，不瘥艾烧左乳。 【 即期门穴。】 
若属寒外感，先须发汗为宜。泻青丸子作汤医，加上蝎蚕二味。果是内伤饮食，又当解利相随。三黄五色任施为，积去热除惊止。
要识惊风死证，面如红粉涂搽。口张涎出紧关牙，发直气粗声哑。喉内向如拽锯，毛端汗似珠般。目瞪眼小不堪夸，大叫闷乱由怕。
拘掣乍作乍止，痰气无了无休。昏昏鼾睡唤何苏，药食不知吞吐。尿屎遗时少觉，四肢僵直难收。啼声潮热汗如油，纵有灵丹难救。

　　奇效良方 【 明?方贤】 

　　　惊风搐搦不治证

如惊风搐搦略定，精神如常，神思不改，即是躁冒。烦躁不安，须急急调理，稍缓则不及事，亦惧不疗。须要两眼鲜明为吉。其余难疗之证，须详细审察。
惊风搐搦，两眼不开，不治。
惊风定了，两眼亦开不得，不治。
叫不出，说不得，更不唧声，不治。
惊风连搐不止，不治。
手抓胷膈及咽喉间，不治。
口中不时吐出鲜血，不治。
吐不出者，不一月死。
顖门肿起，红青脉交横见，不治。
大便泻紫血黑血，不治。
信门如坑陷，青脉现，不治。
惊风搐动，连日不下，不治。
寻常无事时，啑口啑眼，连日搐动，不治。
痰涎满口，咽喉间如解锯，不治。
痰涎如水鸡声，乃二气争，不治。
声音不出口，不治。

　　　惊风治证

诸方书所载，急惊风易治，慢惊风难治，此古今之通论也。意之度之，出自至人传授，别是一宗机杼情思，其诀录方术，真神仙之妙旨也。有若小儿受病之原，即惊风寒暑痰食，各有由属，若治疗之法，迥出人一头地。如寒属膀胱，惊热属心，风属肝，痰食属脾胃。究汤氏幼幼之说，惊风痰常相继于表里，大要察其部位脉色，烛见其病之底蕴，克时获效矣。

　　　惊

脉在顖门、额上、印堂三处。
红嫩则初惊方热。
紫脉则重惊而热。
顖门属肾。发际属膀胱。印堂属心。
顖门先红及印堂青，此心之微邪淫水。
顖印皆紫红，此同前上证皆轻。
顖门青及印堂红，此肾之正邪克心火，必危。
顖印皆青，同上证病危。
如加之左太阳上红，伤风内热。
日角红至眉中，变蒸两热，生惊。
左太阳红，食了乳母伤风乳汁。
右太阳红青，吃乳母伤寒乳汁。

　　　风

脉看左太阳及风池。
左太阳与风池红，风邪轻；青，受风邪重。
左太阳属膀胱。左太阴属肾。左风池属肝。右风池属命门。
如之左太阳红，伤风初热。
左太阴红，感寒初热。
左文台红热，有五七日，传经了。
左太阳紫，伤风再受。
左太阴紫，伤寒再得。
左文台紫，二四次热。
右文台紫，久热不退。
左太阳青，风变蒸。
左太阴青，生惊了。
左文台青，再传经热不解。
印堂红生风，热生惊。

　　　痰

右太阳属三焦。右太阴属脾。右文台属肺。右武台属胃。
右太阳红青，吃母感冒热奶。
印堂青，右太阴青，右文台青，此三处主痰与食。
印堂红，心热生痰。
印堂青黑，主胎中惊痰饮。
印堂紫，主有热痰。
印堂青黄，主有风痰。
右太阴青紫，伤寒夹风热奶。
左太阴青，伤寒奶。

　　　食

右太阴青及文台青、武台青，皆是食。
如食伤因饱食不节，或为冷硬之物，或油腻之物，致今头疼发热，呕吐宿食，肚疼如伤，在膈上痞塞者，藜芦散吐之；停于肚中，呕吐肚疼，宜用三物汤泻之。
有滞食，缘胃弱克化不选，心胷满闭，肚疼，与化铁丸消食，二陈汤快膈。有中食，因其儿脾胃怯，常有停饮，或食饱兼饮滞而不化，痞塞三焦，如惊风搐搦，或迷闷而不省，似梦如醉，神思昏乱发热，金星丸主之。

　　　五癎

五癎为病，废手足，或一手一足，或两手两足，如瘫不随，或啑眼，或啑口，或口喎，牵引颊车。
食癎为病，伤肉食，手足搐动，角弓反张，或拳挛，或张狂大声，如羊如犬大叫，吐出饮食方定。其饮食尽被痰涎包裹在其中。
惊癎为病，废头目，吊口目，或一目双目，或昏或盲，或邪视，或头喎，或摇头，或战脑。
痰癎为病，此患似张狂，作之不常，或半年一作，或一年或一月，或一日一次，或一日三次，一身惊搐，不废手足，不废头目，其人张狂，如梦中，如半醉，灯下不知人，皆从梦寐中作，所以无常也。忽耳不能闻，目不能视，如狂。
饮癎为病，此患吃食不知饱，忽然连三五日不甚思食，手足搐动，多自梦寐中，食太饱亦便发作。

　　　痓

若痓病如寒邪中，得患者，十有九死。
又热温病及中暑发患热者，十无一生。
头疼发热颈项强硬，不能回顾，摇头口噤，问之全不应人，渐渐角弓反张，痰在咽喉向者，死。仲景瓜蒌葛根汤、小续命汤入麝、局方大防风汤主之。且小方脉著书立方者一百余家，各有所长，惟钱氏比诸家优于切脉。后之学者，熟读玩味，治婴孩之疾，则百发百中矣。

　　幼科发挥 【 明?万全】 

　　　惊

急惊风者，肝风甚而心火从之。木生火，从前来为实邪，实则泄之，宜用泻青丸以泻肝之风，导赤散以泻心之火。慢惊风，钱氏云：脾虚则吐泻生风，此脾土败而肝木乘之。肝属木而脾属土，从所不胜来者为贼邪，故慢惊为难治也。脾虚生风，虚则补之，东垣用调元汤加白芍主之，此以黄芪、人参补脾之虚，白芍药、甘草以泻肝之实，诚千古不传之秘法也。予加桂在内，乃黄芪建中汤，木得桂而枯，古方治慢惊者，如醒脾散、蚬膏散，皆良法也，可用之。
或问曰：上工治未病，急慢惊何以预治之？曰：方其热甚之时，顋红面赤，两目如怒，直视不转者，此惊风之候也；宜服河间当归龙荟丸，以泻肝胆之火，则不成急惊风也。当吐泻不止之时，见其手足冷，睡露睛，口鼻气出冷者，此慢驾风欲成之候也，急用参苓白朮散以补脾，琥珀抱龙丸去枳壳、枳实加黄芪以平肝，则慢惊不能生。此吾家传秘法。
惊后其气不散，郁而生痰，痰生热，热生风，如此而发搐者，陈氏所谓气逆而作，搐而发惊者是也。此惊风二字所不同。
凡因惊而发搐者，此心火旺而肝木乘之，宜先止其搐，导赤散作汤，吞下河间当归龙荟丸；后安其神，钱氏安神丸主之。有痰涎壅塞者，先降其痰，辰砂膏主之。次止其搐，后安其神。
急惊风属阳，病在六腑易治，宜用凉泻。
慢惊风属阴，病在五脏难治，宜用温补。
或问：病有急慢阴阳者，何也？曰：肝主风，木也。飘骤急疾，莫甚于风。心主惊，火也。暴烈飞扬，莫甚于火。木火阳也，故病在于心肝者，谓之急而属阳。脾胃者土也，沉重迟滞，莫甚于土。脾土者，至阴之属也。故病在于脾者。谓之慢而属阴。肝常有余，有余则泻而损之，脾常不足，不足则补而益之。至于心主惊，肝主风，似宜前论，然火资风势，风资火威，相扇而发搐，故不可别论也。惊风之病，有兼证，有类证者，不可不辨也。

　　　急惊风有三因

有外因者：如感冒风寒温湿之气而发热者，宜即发散之，和解之，以除其热可也。苟失而不治，热甚发搐。此外因之病也，宜导赤散、泻青丸主之。
有内因者：如伤饮食发热者，即宜消导之下之，如保和丸、三黄枳朮丸之类以除其热可也。苟失而不治，热甚发搐，此内因之病也。当视大小便何如：如大便不通，先去其宿食，宜木香槟榔丸及胆导法；大便润，宜辰砂五苓散、琥珀抱龙丸主之。
有不内外因者：如有惊恐或客忤中恶得之。盖心藏神，惊有伤神，肾藏志与精，恐则伤肾。经云：随神往来谓之魂，并精出入谓之魄。故神伤则魂离，精伤则魄散。小儿神志怯弱，猝有惊恐，所以精神溃乱，魂魄飞扬，气逆痰聚，乃发搐也。客忤中恶，出其不意，大人且惊，况小儿乎？宜先去其痰，辰砂膏主之；后安其神，琥珀抱龙丸主之。有热者，东垣安神丸。下痰之药，慎勿用轻粉、巴豆之类，恐伤元气，损脾胃，误杀小儿。

　　　惊后

搐后成痈痪者，左氏谓风淫末疾是也。肝主筋，肝热则筋弛而长，长则软弱，手足伸而不能屈矣。肝寒则筋缩而短，短则拘挛，手足屈而不能伸矣，并宜六味地黄丸主之。拘挛者，加附子、肉桂；软弱者，加黄蘗、知母、当归、牛膝、续断，蜜丸服之。
惊风后瘖不能言，宜六味地黄丸加巴戟、远志、石菖蒲。

　　　癎

盖心藏神，惊则伤神，肾藏志，恐则伤志。小儿神志怯弱，有所惊恐，则神志失守而成癎矣。如书传所谓请僧寄名，僧为摩顶诵呪，儿被吓而成癎，后见穿皂衣人即发是也。亦有惊久成癎者，初起即可治，定志丸主之。父母怠忽，久而不治，遂成终身之患。

　　　天钓内钓

天钓内钓，足厥阴肝经之脉，起足大指而上环阴器，左交右，右交左，上入小腹，下会督脉，循脊膂过而上至于巅。如风伤肝则发天钓，其状眼上翻，头顶向后仰，身反折，浑如角弓之状。钱氏云：肝有风，甚则角弓反张者也。天钓属木，宜发散，泻青丸中去大黄，加天麻、全蝎、殭蚕、钓藤。
内钓者，肝受寒则小腹痛，大叫哭，目直视，但不搐耳。宜急温其内，当归茱萸汤及木香丸。
或问：天钓内钓病痓盘肠，属何脏？何以辨之？曰：经云：身半已上，天气主之；身半已下，地气主之。故大钓在上，生于风热，宜发之；内钓在下，生于寒，宜温之。二钓者，皆足厥阴之脉，外则与督脉同行，循脊而上入于巅之顶，所以病则目上翻，背后仰，如角弓之反张也。内则循阴气而入于小腹，所以病则小腹切痛为囊肿也。诸风掉眩，皆属肝木，故二钓皆有搐掣似惊。但天钓或哭或笑，内钓则多啼为异耳。痓病属足太阳膀胱经，上起两目，上头循顶而下行手背，循腰而下，于是与厥阴之脉下行者同，所以角弓反张之证亦相似也。但天钓有搐掣，而痓病无搐掣也。盘肠痛属手太阳小肠经。内行于小腹，与厥阴之脉内行者不同，所以小腹忽痛也。但内钓有瘈瘲，而盘肠痛无瘈瘲可辨也。

　　育婴家秘 【 明?万全】 

　　　天钓内钓

一天钓似癎。天钓者，壮热惊悸，眼目飜腾，手足搐掣，或哭或笑，喜怒不常，甚者爪甲皆青，如祟之状，此肝病也，但不睡卧耳。宜解利风邪则愈，钓藤散主之。
一内钓似癎。内钓者，腹痛多啼，唇黑囊肿，伛偻反张，眼内有红筋斑血者，此肝病也，但不昏困耳，乃受寒气所致。先是内脏抽掣，极痛狂叫，则泄泻缩脚，肠痛而啼。内钓一过，外证抽掣又来，内外交攻，极难调理，须内外用药治之。内钓甚者，宜乳香膏主之。
按天钓内钓二证，百日内小儿多有之。此二者，皆肝之病也。盖厥阴肝经，内行于小肠，外行于背，故外感风热则天钓，内伤寒冷则为内钓。故曰：天钓者阳也，内钓者阴也。

古今图书集成医部全录卷四百二十六

　小儿惊癎门

　　婴童百问 【 明?鲁伯嗣】 

　　　发搐

凡急惊欲发，先看握拳。指内阴顺，指外阳顺。男左女右搐，须令全用药通关，大忌闷涎入肺，逆入心经，不能语言，即与凉心镇惊下痰药始安。如逆搐者，便不可救。若因吐泻后变证，却难调治。大凡此证，要看握拳顺逆，若搐顺则易调理，搐逆恐其复潮，先用通关胜捻儿、保命丹省风汤，后用疏风化痰退热等药，便可无事。又有惊风搐搦，吐泻多啼，急搐，眼后有泪。面红则难瘥。爱哭，心中聚涎，脸有红筋，乃是癎疾。指乱青纹，疾病又传下惊风，镇坠太过，风疾不散，与气相逆，搐不能定，当下转气疏风药，温胆汤加酸枣仁，次服省风汤化苏青丸。又有急惊偏搦，面青背冷，男左女右，不妨；男右女左，难治。如手心冷汗，搐眉搐肚，终日终夜不定者，名真搐。两肩都动，此乃掣证，不惟定搐，亦要顺气。当下参汤，平其胃气；却进川乌、全蝎等药，并顺气药，亦要斡旋。仲阳论伤风后发搐：若伤风后得之，口中气出热，呵欠烦闷，手足动摇，当发散，大青膏主之。伤食后发搐：若伤食后得之，身体温，多睡多唾，或吐不思饮食而发搐，当先定搐，搐退，白饼子下之，后服安神丸。又百日内发搐，真者不过三两次必死，假者频发不为重。真者内生惊癎，假者外伤风冷。盖血气未实，不能胜任，乃发搐也。欲知假者，口中气出热也，治宜发散，大青膏主之，仍用涂顖浴体法，珍珠丸下痰即定。有热不大便者，七宝洗心散，宽热散下之即效。却用截风定搐，天麻防风丸、龙齿散、钓藤散等剂调理。有热疮疥或不语，防风通圣散、大连翘汤，皆可服。

　　　急惊

急惊者，小儿热痰客于心胃，因闻声非常，则动惊搐矣。若热极，虽不因闻声及惊，亦自发搐。急惊之候，牙关紧急，壮热涎潮，窜视反张，搐搦颤 【 搦者十指开合】 动，唇口眉眼，眨引频并，口中热气，颊赤唇红，大小便黄赤，其脉浮数洪紧。盖由内有实热，外挟风邪，心经受热而积惊，肝经生风而发搐。治法大要用药有序，通关以后，且与截风定搐，痰热尚作乃下之，痰热一泄，又须急与和胃定心之剂。如搐定而痰热少者，则但用轻药消痰除热可也。盖急惊须当下，切不可过用寒凉，及银粉巴硝辈荡涤太骤，此等重剂，医家不得已而用之，仅去疾即止。或不当用而用，或当用而过焉，往往由此而成慢惊矣。此证亦用搐鼻通关，打喷涕，牙关开后，用疏风化痰退热药，导赤散、柴胡、天麻等剂，便可无事。琥珀散通治诸经惊狂之要药，至宝丹亦可服。

　　　慢惊

凡慢惊之候，或吐或泻，痰鸣微喘，眼开神缓，睡则露睛，惊跳搐搦，乍发乍静，或身热身冷，四肢热，口鼻冷气，面色淡白淡青，或眉青唇青，其脉沉迟散缓，盖由急惊过用寒凉，或转下太骤传变成之。又有吐利不止而成者，有气虚暴吐泻而成者，有脏腑虚洞泄而成者，有久利气脱而成者，有取泻下积而成者，有吐血下血而成者，有感风不解伤寒传变而成者，有久嗽作癎不已者，有虫积冲心者，有疝气腹痛者。或日夜汗出，脾困多睡，烦躁引饮，四肢浮肿，大小便闭，丹瘤肿毒，龙带缠腰，走马急疳，并传慢候。惟吐泻积利成虚致之，则证变甚速，治法须当审问源流，不可一概用药曰慢候。如吐泻得之，则理中汤加木香以温其中，五苓散以导其水。如脏寒洞泄得之，则先与朮附汤。下积取转得之，则先与调气散调和脾胃。如外感风寒，则可与桂枝汤、葛根汤辈，其他可以类推。然慢惊虽属阴，亦须准较阴阳亏盛浅深如何，不可纯用温药及燥烈大热之剂，惟于生胃气中，加以截风定搐，如全蝎、花蛇、殭蚕、白附、天麻、南星辈为良方。传慢候而尚有阳证者，不必回阳，但与截风调胃，可冷可热，惟均平阴阳而已。太乙宝生丹、聚宝丹、蝉蝎散、神宝既济丹、来复丹、王氏惺惺散、醒脾散、大醒脾散、温白丸，可选而用之。若阳亏阴盛，病已传过，纯属慢惊，无搐掣反引窜视之证，而但昏沉者，与星香全蝎散、定命饮子、四圣散、乌蝎四君子汤、天南星散、乌沉汤、沉香散之属。若手足冰冷者，方可回阳，用硫黄、附子。慢惊下痰：身缓者天南星丸、苏合香丸、白丸子，痰盛者神宝既济丹、礞石散，虚甚不可下痰者灵脂丸、七珍丸。如脑麝巴霜寒凉通关利肠之辈，一切禁止。如未发慢惊，先要睡，吐舌摇头，面青毛发竖，吐乳作腥，额上有汗，此证乃吐后胃虚生风，当下截风醒脾散，或四君子汤加全蝎、防风，银白散，或钓藤饮去麻黄。更宜多方早变药饵，不可轻忽。又有慢惊正发，泄泻吐乳，冷汗，双眼闭，唇红舌出，摇头发直，两胁动，心闷气粗，口疮，当用南星末贴脚底心，常进参汤尤好。少间口疮不纳乳食，名曰锁膈，却难救。凡小儿病证，见口如鱼口作鸦声者，不治。《圣济经》有琥珀丸、南星煎等剂，皆可服。论曰：心藏神而恶热。小儿体性多热，若感风邪，则风热搏于腑脏，其气郁愤，内乘于心，令儿神志不宁，故发为惊。若惊甚不已，则悸动不宁，是为惊悸之病，紫金散、牛黄散、大丹砂丸治之。其急惊则有龙齿散、巨胜散等剂，可选而用之。

　　　脾风

慢脾风之候，面青舌短头低，眼合不开，因睡中摇头吐舌，频呕腥臭，噤口咬牙，手足微搐而不及收，或身冷，或身温而四肢冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已极，总归虚处，惟脾所受，故曰脾风。若逐风则无风可逐，若疗惊则无惊可疗，但脾间痰涎虚热往来，其眼合者，脾困气乏，袖志沉迷，痰涎凝滞然尔。世所谓慢风难疗者，慢脾风是也。然慢脾风一名虚风。凡小儿或吐或泻之后，面色虚黄，大势虚损。若因虚而发热，继此必得慢脾风，才见摇头直视，以手摸人，昏困喜睡，额上汗多，身亦粘汗，其声沉小而焦，即是脾风之证，不必皆由急慢传风。治法大要，生胃回阳，黑附汤、川乌散、金液丹、白丸子各一半，生附四君子汤可斟酌。胃气渐复，则异功散辈温平而调理之，如蝎附散、阴癎散等亦可参用。若其眼半开半合，手足不冷，证候尚在慢惊，则不必用回阳；或已入慢脾而阳气未甚脱者，亦不可用硫黄附子丸。服回阳汤剂，手足渐暖者，仍用醒脾散等，继其后以调之，不可轻易用极剂也。

　　　急慢脾风下痰轻重

慢惊下痰轻者，神宝既济丹、白殭蚕丸，重者神砂膏，甚则七宝妙砂丹。灸慢脾慢风惊逆恶证候诸药不效者，如有太冲脉，则取百会穴灸之，此治慢脾风之大要然也。急惊亦下剂有三：轻下则用定命丹、利惊丸、防风汤、宣风散、枳壳散、小柴胡汤辈，重下则用青金丸、天麻丸、芦荟散、牛黄凉膈丸、青金丹、王监京墨丸辈，稍重下则用揭风汤、朱砂膏、疏风散、柴胡加大黄汤辈。下之后，宜和气助胃，如生气散、银白丸、茯苓二陈汤、异功散、天麻苏合香丸、参苓白朮散、和中散、醒脾散之类，皆可选用。凡急惊眼睛翻转，口中出血，两足摆，腹肚搐，摸体循衣，气促喷药，口中痛绝大叫者，难治。慢惊四肢厥冷，吐泻欬嗽，面黑唇惨，鸦声，两胁动气，口生白疮，发直摇头，眼睛不转，涎鸣喘噎，口眼手足一边牵引者，难痊。慢脾身冷粘汗，直卧如尸，喘嗽头软，大小便不禁，口噤头摇者，最难为力。若急惊甚者，服镇心丸化痰镇心，或金箔镇心丸；亦可服珍珠丸，下痰亦效。热甚大便闭者，宽热散下之可也。

　　　惊癎

发癎者，小儿之恶病也。幼小血脉不敛，骨气不聚，为风邪所伤，惊怪所触，乳哺失节，停滞经络而得之。其候神气怫郁，瞪眼直视，面目牵引，口噤涎流，腹肚膨紧，手足搐掣，似生似死，或声或默，或项背反张，或腰脊强直，但四肢柔软，发而时醒者，为癎。若一身强硬，终日不醒，则为痉痓矣。癎曰五癎，病关五脏，面赤目强，吐舌啮齿，心下烦躁，气短息数者，曰心癎。面唇俱青，其眼上窜，手足拳挛抽掣反折者，曰肝癎。面黑而晦，振目视人，口吐清沫，不动如尸者，曰肾癎。面如枯骨，目白直视，惊跳摇头，口吐涎沫者，曰肺癎。面色痿黄，眼睛直视，腹满自利，四肢不收者，曰脾癎。此五脏之证然也。调理之法，惟以惊风食三种，阴阳二证，别而治之。风癎者，汗出解脱，风邪乘虚，其初屈指数而有热生痰是也。惊癎者，震骇恐怖，打坠积惊，其初惊叫大啼，恍惚失魄是也。食癎者，食时得惊，停宿结滞，其初吐乳不哺，大便酸臭，或结成乳癖，先寒后热是也。别之以阴阳，始者身体有热，抽掣啼叫，是为阳癎。阳病脉浮，面色光泽，病在六腑肌肤，此犹易愈。始者身体无热，手足清冷，不抽掣啼叫，是为阴癎。阴病脉沉，面色黯晦，病在五脏骨髓，此最难痊。或以仰卧属阳，复卧属阴，方可参验。盖阳证不可用温，阴证不可用寒。风癎先为之散风，惊癎则为之利惊，食癎则先为之消积，续以定癎等剂主之。大概血滞心窍，邪气在心，积惊成癎。通行心惊，调和心血，顺气豁痰，又其要也。继令小儿有热有痰，不欲乳哺，眠睡不安，时常惊悸，此皆发癎之渐，即以紫霜丸导之。时间量与紫霜丸减其盛气，则无惊风癎钓之患。其证方萌，其后高骨间，必有青纹纷纷如钱，见之急为抓破，须令血出啼叫，尤得气通。瀚濯儿衣，不可夜露，恐为无辜鸟羽粪所落污染，未有不为癎也。挟邪怪者，其色变易不常，见人怕羞。诸癎瘖不能言者，盖咽喉为气之道路，风伤其气，以掩其道路之间，抑亦血滞于心，心窍不通所致耳。南星调雄猪胆汁少许，名星苏散，啖之辄效。若钱氏五癎丸并南星散，以菖蒲煎汤调下，甘遂猪心汤，以和苏合香丸，皆治癎之要药也，故表而出之。许叔微治小儿颠癎欲发，眼暗瘈瘲，声恶嚼舌，雌黄丸主之。治风癎宜服薄荷散，有热宜服细辛大黄汤。又有蛇黄丸、养生必用方、断癎丹、散风丹、保安丸、独活汤、牛黄丸、比金膏、虎睛丸、七宝镇心丸、清神汤、密陀僧饮。食癎通用妙圣丹、天麻丸、断癎丸、当归大黄汤、蝎虎散、代赭石散、日应丹、地龙散、全蝎五癎丸、星朱散，可选而用之。轻者化风丹亦可服。

　　　惊风

惊者，虚惕怔忡，气怯神散，痰涎来去，其泻必青，渐生风而未至风也。惊邪入心，则面红脸赤，惕惕夜啼。惊邪入肝，则面目俱青，眼睛窜视。惊邪入肾，则面黑恶叫，啮奶咬牙。惊邪入肺，则面目淡白，喘息气乏。惊邪入脾，则呕吐不食，虚汗多睡，面色淡黄。据脉观之，虚则散而濡，实则数而快。治法镇惊化痰，安神定志，亦须究竟何脏受病之处而调理之。然有所谓温惊，有所谓利惊，有所谓凉惊。虚者温之，实者利之，热者凉之，是谓治法。睡中惊啼，声浮者易治，沉者声不向，难痊。又有惊积者，受惊日久，积而成之，其状额上有汗，喘息烦渴，潮热往来，肚腹有热，睡中觉腹中有物跳动，泻下如白脂豆沙是也。治法，量轻重而疏导之，仍与调气和胃取愈。大凡小儿腹中，或热或胀或硬，皆为内实，法当疏利，辰砂膏、青龙丸主之。凡疏利之剂，皆可随证用之。热甚心经烦渴者，至宝丹解之。羌活散、防风导赤散、蝉蜕钓藤饮、天麻丸等剂皆可服。大便秘濇者，七宝洗心散加辰砂治之。大小便不利者，神芎丸、宽热散极效。经者化风丹可服，安神丸亦效。

　　　天钓内钓

天钓者，盖由乳母酒肉过度，烦毒之气入乳，乳儿遂使心肺生热，痰郁气滞，加之外挟风邪，致有此耳。治法：解利风热则愈。又有内钓者，盖寒气壅结，兼惊风而得之。经云：内钓胷高，时复渐安，眼尾红脉见是也。此乃胎中有风有惊，故有此证。先是内脏抽掣，极痛狂叫，或泄泻缩脚，忍疼啼叫，内证一过，外证抽掣又来，内外交攻，极难调理，却要分作二项下药，内证服聚宝丸、钓藤膏、魏香散，外搐服钓藤饮、保命丹，最要进得乳，可以加得，小儿受此病间有好者，杨氏乳香丸、木香丸，皆要药也。

　　医学正传 【 明?虞抟】 

　　　急慢惊风论

《内经》曰：诸风掉眩，皆属肝木。夫小儿八岁已前曰纯阳，盖其真水未旺，心火已炎，故肺经受制，而无以平木，故肝木常有余，而脾土常不足也。为父母者，有失于保养，其或衣服寒暄不调，以致外邪侵袭，或饮食饥饱失节，以致中气损伤，是故急慢惊风之候作矣。夫惟急惊属肝木风邪有余之证，治宜清凉苦寒泻气之药；慢惊属脾土中气不足之候，治宜中和甘温补中之剂。若夫急惊之候，因闻不常之声，或遇驴马禽兽之唬，以致面青口噤，或声嘶而厥，发过则容色如故，良久复作，其身热面赤，引饮口鼻中气热，大小便黄赤色，惺惺不睡，盖热甚则生痰，痰甚则生风，偶因惊而发耳。宜用钱氏利惊丸、泻青丸、抱龙丸、宜风散、五福化毒丹等药。慢惊之证，多因饮食不节，损伤脾胃，以致吐泻日久，中气大虚而致，搐发则无休止时，其身冷面黄不渴，口鼻中气寒，大小便青白，昏睡露睛，目上视，手足瘈瘲，筋脉拘挛。盖脾虚则生风，风盛则筋急，俗名天吊风者，即此候也。治宜东垣黄芪汤、钱氏钓藤丸、温白丸、丹溪参朮汤，送下朱砂安神丸之类。钱氏谓急惊为无阴之证，因心经实热，而阴不能以配阳，是为阳盛阴虚之候也。谓慢惊为无阳之证，因脾土虚甚，而阳不能以胜阴，是为阴盛阳虚之候也。愚按小儿急慢惊风之证，其虚实寒热，如天渊之隔，故急惊者十生一死，慢惊者十死一生。俗医多不谙此理，混为一途而治，悞人多矣。业幼科者，宜推幼幼及人之心为心，庶几斯世无夭折之赤子矣。幸甚幸甚！

　　明医杂着 【 明?王纶】 

　　　小儿病多属肝脾二经

小儿病大率属脾土肝木二经。肝只是有余，有余之病，似重急而为治却易，见效亦速。脾只是不足。不足之病。似轻缓而为治却难，见效亦迟。二经为病，惟脾居多，用药最要分别。若肝木自旺，则为急惊，目直视，或动摇，手足搐搦，风痰上壅等证，此为有余，宜伐木泻肝，降火清心。若脾胃虚而肝木来侮，亦见惊搐动摇诸证，但其势微缓，名曰慢惊，宜补养脾胃，不可错认，将脾经误作所经治也。
【 注　按急惊乃风火之证，脾土受制，肝经实热者，用泻青丸径伐其肝，或导赤散以泻其子。肝经虚热者，用六味地黄丸以滋肾水，补中益气汤以养脾土，则风木自息，脾土自安矣。若因乳食不调，脾胃亏损，木来侮土，似慢惊而见抽搐摇头，札目咬牙等证，宜用六君子加钓藤钩。若脾胃亏损，寒水反来侮土，成慢惊而见前证，用前药加姜、桂；如未应，更加附子，多有复苏者。】 

　　　急惊

急惊是有余之证，属肝木心火，阳邪太旺，宜直泻之，降火下痰是也。五脏俱有阴阳，如肝气为阳，为火，肝血为阴，为水，肝气旺则肝之血衰矣，火妄动则水被煎沸不宁矣。阳旺阴消。风火相搏，阴血走散，势所必至也，故亦宜养血。急惊虽属肝心，然木火旺则肺金受亏，不能平木，木来克土斯损矣，故亦宜养脾。况冶惊诸药，大率袪风化痰泻火峻厉，及脑麝辛散之味，易于消阴血，损脾胃者。故治有余急惊之证，先须降火下痰，一二服后加养血安神之药。若饮食少，大便溏或吐泻，则当兼补脾胃。若脾胃原虚，当于直泻药中，加补脾药。若屡作屡服利惊驱逐之药，便宜认作脾虚血散，治惊药内加养血补脾药，不可用温热丁香等药，恐助胃火，宜参、朮、芍药等，以补脾中气血，麦门冬、黄连以清金制木。
【 注　按前证，若肝经风热抽搐目瞤筋急痰盛等证，用四物汤以生肝血，钓藤钩以清汗火，更用四君子以补脾土。若肝经血燥发热惊搐眼瞤痰盛，筋挛，用六味丸以滋肾水、生肝血，用四君子汤加芍药以补脾土、生肺金。若肺金克肝木，用六君子以实脾土，芍药、木香以平肺金。若屡服利惊之药，而脾胃虚寒者，须用六君子以补脾胃，加木香、丁香以培阳气。若脾土虚寒，肾水反来侮土，而致中寒腹痛吐泻少食等证者，用益黄散以补脾土而泻寒水，庶几不致慢惊矣。治当审察虚实，凡证属有余者病气也，不足者元气也，故有余当认为不足，思患预防，斯少失矣。】 

　　　急惊变慢惊

急惊屡发屡治，用直泻药既多，则脾损阴消，变为慢惊，当主以补脾养血，佐以安心清肺制肝之药。
【 注　按前证多因吐利，脾胃虚损，肝木所乘，或肾水反来悔土所致，故似搐而不搐，先用钓藤饮子。如发搐少退，乃用宝鉴天麻散。若吐利不食，急用木香异功散，实其脾土，其病自已。如未应。用六君子加木香、炮姜，温补脾土。更不应，急加附子以回阳。盖慢惊之证，外虚热而内真寒也，无风可逐，无痰可驱，但温补脾胃为主。大凡发搐因风，则目青面赤，因惊则叫呼搐搦，因食则嗳吐气闷，肺脾虚则生粘痰，喉间作锯声，乃心火不能坐脾土，脾土不能坐肺金，以致肺不能主气，脾不能摄涎，故涎气泛上。而喉中作声耳。若用袪风治痰理气之剂，则气散阴消而促其危矣。】 

　　　惊搐

小儿惊搐之证，必有痰，或因惊而痰聚，或因痰而致惊。古人治惊方中，俱兼痰药，必须先治其痰，然后泻火清神。若痰壅塞胷膈不去，则泻火清神之药，无所施其功也。二陈汤加竹沥，入少姜汁最稳。痰重者滚痰丸、白饼子利惊丸下之。滚痰丸下热痰，白饼子、利惊丸下痰积。在上者宜吐之，重则用药吐，轻则探吐之。若不必吐下，以二陈为主。脾虚有热痰，加白朮、芩、连；风痰稠结，加南星、贝母、枳实；胃虚生痰，加白朮、麦芽、竹沥。
【 注　按前证若因心肝二经，风热炽盛，两目连札，四肢抽搐，宜治肝清心。若因心经蕴热，叫呼战栗，宜清热安神。若因肺感风邪，气急喘促，宜治痰理肺。若因饮食停沸，嗳吐困睡，宜消导健脾。若因脾肺虚弱，而风痰壅盛，以致前证，但宜补中益气为主。若执用袪风治痰理气之剂，则气散阴消而促其危矣。】 
小儿忽然惊搐，目上视，摇头咬牙，证候怪异，世俗多作肝经有余之证，投以惊药，岂如饮食停滞，痰涎壅积，亦多类惊者？便须审察有无伤积，腹痛胷满，呕吐恶食，轻则消滞化痰，重则探吐滞积而后调之。又有因感冒吐泻而发热，气血虚为热所迫，虽见惊证，不可即服惊药，但调治吐泻感冒，则气自定，热自退，而惊自除矣。
【 注　按前证若因肝木侮脾土，用六君子加芍药、木香、柴胡。若因脾土虚而自病，用五味异功散。大凡饮食停滞，痰积壅满而见惊证，实因脾土虚弱，不能运化所致，但健脾胃，则食自消，痰自化。若轻用惊药风药，反所以成其风而重其病也。况脆嫩脏腑，安能受峻厉之剂耶？若专治其病则误矣。】 

　　　小儿用药不宜峻厉

小儿惊药，皆些小丸散，多峻厉，取其易于成功，以之治肝心有余之证，对病则可，中病宜即止，不可以为常也。病势轻浅，只用轻剂，病退便宜和中调理。如牛黄丸三四十味，乱杂殊甚。凉惊丸，非气壮实肝火旺者不宜。抱龙丸亦多不见效，且麝、脑香辛太甚，走散真气，又伤脾胃，元气虚则病愈生矣。
【 注　按小儿之证，有余便属肝经，不足便属脾经，盖有余是病气也，不足是元气也。凡病气有余，元气不足，当补不当泻，况脆嫩脏腑，安能受峻厉之药？前论厥有旨哉！】 

　　　惊后目动咬牙

惊后目微动及咬牙，固为肝虚，亦虚中有热。虚者血不足，热者气有余。水不足，无以制火而火动故也。但牙床属胃脾，胃虚而有热，亦见微咬，不可专归肝肾，当以补脾为主，加黄连、芍药、川芎，便是泻肝气、补肝血也。生地黄凉心血，故导赤散宜用之。熟地黄补肾血，故地黄丸宜用之。凡肝肾虚证见者，于脾胃药加地黄可也。或以目札咬牙为肝肾虚，专服地黄丸，岂不泥膈生痰，适有以妨于脾胃也。
【 注　按前证亦有肝热生风，风入于目，日系牵动，则目连札，热入于目，筋脉拘紧，则目直视。若面赤仰卧，摇头咬牙，此则心热之所致也。又当别其虚实：肝实则泻青丸，虚则地黄丸；心实则导赤散，虚则粉红丸。若脾胃虚热，补中益气汤，和芍药、山栀以实脾土、制肝木。若肝肾虚热，用六味地黄丸以补肾水、生肝木。】 

　　　出痘发搐

小儿若因出痘而生惊搐，不必治惊。若身热耳冷尻冷，疑似未明，古方服升麻葛根汤。痘已出及出完，调理气血，只依丹溪痘疮法，分气血虚实，看红紫淡白稠密稀疏，及参时令用药，常以脾胃为主。虚寒用陈文秀温补法，实热用解毒法，全在活法通变。
【 注　按小儿痘疮未出则补托之，已出及出完则调理之。更当察色听声，辨其多寡表里虚实而治之，庶不有误。世皆宗丹溪、钱氏、陈氏三家之论，又必会而通之，与时宜之，不致胶柱而鼓瑟也。窃谓黑陷耳尻冷咬牙吐泻者，乃脾土虚败，寒水反来侮土归肾之恶候也，用百祥丸泻之，急以四君子、丁香、陈皮、木香、厚朴、炮姜以温补脾土。身热饮水，黑陷复起，十救一二。盖此证因脾土虚败，寒水乘侮，故陈文秀先生云：若治寒水于既侮之后，何不保脾土于未败之先？此发前人之未发，救后世之误妄。况痘疮发出，成脓收靥，即痈疽起发，腐溃生肌，皆脾土元气使然。若黑陷，寒战咬牙，泄泻喘嗽，即痈疽阳气脱陷寒气内淫之阴证，急用异功散，倍参、芪、归、朮、姜、附，温补脾胃，不可泥其日期而行解毒托里等法，但见其虚弱，便宜滋补脾胃，以顾收靥。观丹溪先生治一叟发热而昏倦，其脉大而似数，与参、芪、归、朮、陈皮大料二十剂而痘出；又二十剂而脓泡成，身无全肤；又六十剂而安，其义可见。】 

　　　惊搐等证误用药饵

小儿或因惊搐，或变蒸，或食积，或寒热往来，误服解表泻利之药，伤损脾胃，气血难以发生，面黄肌瘦，目动咬牙，发稀足弱，不能行步，此属胃虚，非肝肾也。当长缓调理，复全胃气可也。
【 注　按药饵偏胜之味，脾胃非所宜也。况小儿之疾，多因乳食不调，寒温失节，亏损脾胃，元气根本不固，而邪得以致之；亦有因乳母六淫七情，饮食起居所致。苟不明其本末，辨其缓急，而误用峻厉之药，重伤脾胃生生之气，变证百出，促其夭亡，谁之咎也！丹溪先生慈幼论，言之详矣。】 

　　保婴撮要 【 明?薛铠】 

　　　肝脏

钱仲阳云：肝主风，实则目直大叫，项急顿闷；虚则咬牙呵欠。气热则外生风，气温则内生风，大青膏散之。若能食，饮水不止，用大黄丸微下之。肝热则目直不搐，手寻衣领，及乱捻物，泻青丸主之。壮热饮水，喘闷，泻白散主之。肝病秋见，肺怯不能胜肝也，当用益黄散补脾，泻青丸治肝。肝有风则目连眨，得心热则搐，用泻青丸治肝，导赤散治心。甚则身反张，目直不搐，心不受热也，当用地黄丸补肾，泻青丸治肝。唇白者不治。又张洁古云：肝主风，自病则风搐拘急。若心乘肝为实邪，肺乘肝为贼邪，肾乘肝为虚邪。凡肝得病，必先察肺肾。肾者肝之母，肺者肝之贼。今肝之得病，若非肾水不能相生，必是肺金鬼邪来克。故其来在肺，先治其肺，攻其鬼也。其来在肾，先补其肾，滋其源也。然后审其本脏之虚实而寒温之。窃谓前证若肝经实热而外生风者，宜用大青膏散之。若既服而前证仍作或益甚者，此邪气已去，而脾气亏损也，宜用异功散加芎、归补之。若肝经虚热，或因克伐而内生风者，宜用异功散地黄丸补之。若风邪入脏，能食饮冷，大便秘结者，此邪气内实也，宜用大黄丸下之。若既下而食少饮汤，或腹作胀者，此脾气内虚也，宜用白朮散补之。气血素弱，或因病后或服攻伐之剂，而手寻衣领，咬牙呵欠，目淡青者，乃肝经虚甚也，急用地黄丸以补肾肝。哽气、短气、长出气，乃肺经虚甚也，急用异功散以补脾肺。若申酉时叫哭直视，呵欠烦闷，项急惊悸，手足摇动，发热饮水者，此风火相搏而胜肺金也，用柴胡栀子散以治肝火生肝血，用异功散补脾土生肺金。若唇白者，为脾绝不治。夫婴童之证，多因姙娠厚味七情，或儿乳哺失宜，或乳母饮食郁怒所致，病气既见，形气已虚，当推其所因用药，加漏芦以治其母，儿饮一二匙。后仿此。

　　　心脏

钱仲阳云：心主惊，实则叫哭发热，饮水而搐，虚则困卧，惊悸不安。又云：热则睡中口气温，及上窜咬牙而合面卧，有就冷之意，皆心热也，导赤散主之。若仰面卧者，乃心气实，气不得上下流通也，泻心散主之。心病冬见，火胜水也，当补肾治心。轻者病自愈。下窜不语者，肾虚怯也。又张洁古云：心主热，若肺乘心为微邪，肝乘心为虚邪，脾乘心为实邪，肾乘心为贼邪。凡心脏得病，必先谓其肝肾，肝气通则心气和，肝气滞则心气乏，此心病先求其肝，清其源也。五脏受病，必传其所胜，肾之邪必传于心，故先治其肾，逐其邪也。若肝肾脉俱和，然后察其心家虚实治之。窃谓仰面卧者，因其心胷实热，故喜仰面而向虚也。合面卧者，因心胷虚热，故喜合卧而就实也。实则调治心肝，虚则调补脾肺，二者别之，尽其状矣。其咬牙等证，多有雷同，不必拘泥。如用泻心导赤等剂，邪气虽去而病仍作，当调补元气；或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸。其乳下婴儿，须母服之。

　　　发搐

寅卯辰时搐而发热，作渴饮冷，便结，属肝胆经虚热，用柴芍参苓散。作渴引饮，自汗盗汗，属肝胆经血虚，用地黄丸。口吻流涎，属肝木克脾土，用六君子汤。
巳午未时发搐，若兼作渴饮水，属风火相搏，以地黄丸补肝，导赤散、凉惊丸治心。若作渴饮汤，体倦不乳，土虚而木旺也，用地黄丸以补肾，六君子以补脾。
申酉戌时微搐而喘，目微斜，身似热睡而露睛，大便淡黄，属脾肺虚热，用异功散。手足逆冷，或喘泻不食，属脾肺虚寒，用六君、炮姜、木香。久病而元气虚者，用六君子、六味丸二药主之。
亥子丑时微搐，身热，目睛紧斜，吐泻不乳，厥冷多睡，属寒水侮土，用益黄散；未应，用六君、姜、桂。伤风发搐。口气不热，肢体倦怠，用异功散补脾土，钓藤饮清肝木。若因风邪内郁，发热而变诸证者，当理肺金，清风邪。若外邪既解，而内证未除，当理肺补脾。若肺经亏损而致惊搐等证者，当补脾肺以平肝心，则惊搐自止矣。若停食发搐，呕吐乳食者，宜用消食丸。若食既消而前证仍作，或变他证者，脾土伤而肝木乘之也，用六君子加钓藤以健脾平肝。若百日内搐者，因胎气所禀，亦有乳母七情厚味所致者，当兼治其母，而以固胃为先，不可径治其儿也。

　　　惊癎

钱仲阳云：小儿发癎，因血气未充，神气未实，或为风邪所伤，或为惊怪所触，亦有因姙娠七情惊怖所致者。若眼直目牵，口噤涎流，肚膨手搐，背项反张，腰脊强筋，形如死状，终日不醒，则为痓矣。如面赤目瞪，吐舌啮唇，心烦气短，其声如羊者，曰心癎。面青唇青，两眼上窜，手足挛掣反折，其声如犬者，曰肝癎。面黑目振，吐涎沫，形体如尸，其声如猪者，曰肾癎。面如枯骨，目白反视，惊跳反折，摇头吐沫，其声如鸡者，曰肺癎。面色痿黄，目直，腹满自利，四肢不收，其声如牛者，曰脾癎。五癎通用五色丸为主，仍参以各经之药。心癎属血，虚者用养心汤；发热饮冷为实热，用虎睛丸；发热饮汤为虚热，用妙香散。肝癎者，虚证用地黄丸；抽搐有力为实邪，用柴胡清肝散；大便不通，用泻青丸。肾癎者，用地黄丸、紫河车丸之类。肾无泻法，故径从虚治之。肺癎者，属气虚，用补肺散；面色痿黄者，土不能生也，用五味异功散；面色赤者，阴火上冲于肺也，用地黄丸。脾癎者，用五味异功散；若面青泻利，饮食少思，用六君子加木香、柴胡。若发热抽掣仰卧，面色光泽，脉浮，病在腑为阳，易治。身冷不搐，覆卧，面色黯黑，脉沉，病在脏为阴，难治。凡有此证，先宜看耳后高骨间，先有青脉纹，抓破出血，可免其患。此皆元气不足之证也，须以紫河车丸为主，而以补药佐之。设若泛行克伐，复伤元气，则必不时举发，久而变危，多致不救。又有惊风食癎三种，详见后方，仍参惊风胎风治之。

　　　急惊

急惊者，阳证也，俱腑受病而属实，乃少阳相火旺。经曰：热则生风，风生痰。痰热客于心膈间，则风火相搏，故抽搐发动。经所谓木太过曰发生，其动掉眩颠疾是也。当用利惊丸、导赤散、泻青丸等药，搐止与安神镇惊丸。娄全善亦曰：急惊属木火土实。木实则搐而有力，及目上视动札频睫；土实则身热面赤而不吐泻，偃睡合睛。治法宜凉宜泻，而用凉惊利惊等丸。亦有因惊而发者，牙关紧急，壮热涎潮，窜视反张，搐搦，颤动唇口，眉眼眨引，口中热气，颊赤唇红，二便秘结，脉浮洪数紧，此内有实热，外挟风邪，当截风定搐。若痰热尚作，仍微下之。痰热既泄，急宜调养胃气，搐定而痰热少退，即宜调补脾气。东垣云：若因外物惊者，宜黄连安神丸。因气动所惊者，宜安神镇惊丸之类，大忌防风丸。如因惊而泻青色，宜朱砂丸，大忌凉惊丸。盖急惊者，风木旺也，风木属肝，盛则必传克于脾，欲治其肝，当先实脾，后泻风木，若用益黄散则误矣。经曰：邪气盛则实，正气夺则虚。前所云实者，乃病气有余而形气不足也，当先泻而后补，虚甚急当补脾为先，少以攻邪之药佐之。其所云虚者，乃病气形气俱不足也，当纯补真气为要。若肝经风火相搏，抽搐目瞤，筋急痰盛者，当用四物汤以生肝血，加钓藤钩、山栀以清肝火，更用四君子以补脾，六味丸以滋肾。若肺金克木而兼呵欠者，用泻白散以泄肺邪，地黄丸以益肝血。若邪入肝，则用柴胡清肝散加龙胆草亦可。邪入心，用栀子清肝散加炒黄连亦通。邪入肾。用六味地黄丸。邪入肺，用地骨皮散。邪入脾，用六君子加柴胡、山栀。此证属肝胆经血虚，风火相搏，而善行数变者为多。若不养肝血，不补脾气，纯用袪风化痰之药，则脾益虚，血益损，邪气延绵，必传慢惊矣。

　　　慢惊

盖慢惊者，阴证也，俱脏受病而属虚。因吐泻脾肺俱虚，肝木所乘，而致瘈瘲微搐。娄全善所谓木虚则搐而无力，经所谓木不及曰委和，其病摇头是也。 【 谓手足搐动泄泻心悸。】 火虚则身寒，口中气冷，土虚则吐泻，睡而露睛，治宜温补脾胃，用六君子汤、五味异功散之类。徐用诚云：乙木属阴，乃肝脏病，故慢而难治，况有夹热夹食夹痰，与外感证相似者，当宗钱氏方主之。《保婴集》云：急惊屡发而屡用直泻之药，则脾阴愈消，而变为慢惊多矣。大率吐泻痰鸣，气喘，眼开神缓，昏睡露睛，发跳搐搦，乍发乍静，或身热身冷，面淡青白，或眉唇青赤，其脉迟沉而缓是也，当温补脾气为主，而佐以安心制肝。东垣亦云：慢惊风由脾胃虚而生。脾虚者，因火邪乘其土位，火旺能实其木，木旺故来克土，当于心经中以甘温补土之源，更于脾土中泻火以甘寒，补金以酸凉，致脾土中金旺火衰，风木自虚矣。禀赋不足，或久病脾虚，及常服克伐之药者，多致此证。若因土虚不能生金，金不能平木，木来侮土而致前证者，以五味异功散加当归、酸枣仁，佐以钓藤饮子，补土平木。若脾土虚寒者，用六君子加炮姜、木香；不应，急加附子以回阳气。盖阴血生于脾土，宜四君子汤当归、酸枣仁。凡元气亏损而至昏愦者，急灸百会穴。若待下痰不愈而后灸之，则元气脱散而不救矣。此乃脏腑传变已极，总归虚处，惟脾受之，无风可逐，无惊可疗。因脾虚不能摄涎，故津液妄泛而似痰者，当依前法自效。若不审其因，泛用袪风化痰之剂，则脾气益伤，阴血益损，病邪益盛而危矣。

　　　惊搐目直

小儿忽然惊搐目直者，皆肝之风热也。若肝虚生风，则目连札而不搐，及多欠咬牙。若肝经风实，则目直大叫，呵欠，项急顿闷。若肝经有热，则目直视不搐，得心热则搐，气热则外生，气温则内生，其证手寻衣领及乱捻物，宜用泻青丸。壮热饮水喘闷，宜用泻白散。凡病之新久，皆能引肝风，风内动则上入于目，故目为之连札；若热入于目，牵其筋脉，两眦俱紧，不能转视，故目直也。亦有饮食停滞中焦，致清阳不升，浊阴不降，肝木生发之气不得升，致生虚风者，须详审之。若胷满腹痛，呕吐恶食，轻则消导化痰，重则探吐滞积，更须审其所伤寒物热物。亦有因感冒吐泻，致使土败木侮而生虚风者，不可遽服惊药，宜用六君子加芍药、木香、柴胡，制肝补脾。若因脾士虚而自病者，用五味异功散。凡饮食停滞，痰涎壅满而见惊证者，实因脾土虚弱，不能生金，金虚不能平木，故木邪妄动也，宜健脾消食，其证自愈。若辄用惊风之药，反成其风而益其病也。况脏腑脆嫩，不可投以峻厉之剂，治者慎之！

　　　目动咬牙

小儿惊后目微动咬牙者，皆病后亡津液，不能荣其筋脉也。亦有肝经虚热而生风者，当审其气血有余不足而治之。其日中发热饮冷而动者，气有余也，用泻青丸。夜间盗汗及睡不宁而动者，血不足也，用地黄丸。或因肝经风邪，传于脾肾者，亦令咬牙，先用柴胡清肝散，次用五味异功散、六味地黄丸。若因脾胃虚热，用补中益气汤加芍药、山栀，实热用泻黄散，盖牙床属手足阳明故也。若肝肾热，用六味地黄丸。

　　　睡中惊动

小儿睡中惊动，由心肾不足所致。盖心主血与神，肝藏血与魂，肺主气与魄，肾主精与恐。小儿脏腑脆弱，易为惊恐，恐则气下，惊则心无所依，神无所归。且夫人之神气，寤则行于目，寐则栖于肾。今心肾既虚，则不能宁摄精神，故睡中惊动也。治宜清心安神，用茯苓补心汤加酸枣仁、茯神、五味。亦有惊吓而作者，因击动其肝，故魂不安也，治宜镇惊定魂，用安神镇惊丸。若饮食间因惊而停滞者，用六君子加神曲、厚朴。食既消而惊未定，用茯苓补心汤。若木火太过，而心神不宁者，用导赤散。风热相搏者，用柴胡栀子散。食郁生痰，惊动不安者，用四君子以健脾，神曲、半夏以化痰，山栀、芍药以清热。

　　　天钓内钓

天钓者，发时头目仰视，惊悸壮热，两目反张，泪出不流，手足搐掣，不时悲笑，如鬼祟所附，甚者爪甲皆青，盖因乳母厚味，积毒在胃，致儿心肺生热痰郁滞，或外挟风邪为患，法当解利其邪，用钓藤饮。上气喘粗者，用乌蝎四君子汤。内钓者，腹痛多喘，唇黑囊肿，伛偻反张，眼尾赤，此胎中受风及外惊所致。若内脏抽掣作痛狂叫，或泄泻缩脚，内证一作，外证亦然，极难调理。内证服聚宝丹，外证服钓藤饮，进乳食者可治。若腹痛唇黑囊肿之类，用聚宝丹。若外惊内脏抽搐之类，用钓藤饮。若因乳母醇酒厚味，积毒在胃，用加味清胃散。若因乳母郁怒，积热在肝，用加味逍遥散、加味归脾汤，俱加漏芦，子母俱服。凡母食膏粱厚味，饲儿之时，先挤去宿乳，然后乳之。

　　　惊风

惊风者，虚惕怔忡，气怯神散，痰涎来去，泄泻色青。若惊入心，则面赤夜啼，用栀子清肝散加黄连；入肝则面青眼窜，用柴胡清肝散；入脾则面黄呕吐，虚汗嗜卧，用六君加柴胡、山栀；入肺则面白喘急，用异功散加柴胡、桔梗；入肾则面黑啮奶咬牙，用六味地黄丸。若因乳母恚怒肝火，或膏梁积热遗儿为患，或儿吐泻伤脾，清气不升，风木陷入太阴传变等因，皆能致此，当随主治，否则必成慢脾也，须预慎防为善。

　　　痉证

痉证因伤风汗出，误发汗或湿证汗多所致：若项背强直，腰背反张，摇头掣瘲，噤口不语，发热腹痛，病在足太阴也。若面目赤色，无汗恶寒，牙关紧急，肢体反张，痰涎壅盛，皆愦烦渴，小便赤濇，先谵语而发者名刚痉，当发汗。若大便滑泄，不语不渴，有汗而不恶寒，先手足厥冷而发者，名柔痉。并以小续命汤加减主之。刚痉去附子用麻黄，柔痉用附子去麻黄。若壮热谵语口干，手足微寒，大便滑泄，此兼刚柔，无汗用葛根汤，有汗用桂枝加葛根汤。若痰寒气盛，用南星、半夏、茯苓以消痰，枳实、陈皮、紫苏以顺气。更审其热轻者用败毒散，热甚者用小柴胡汤。壮热有汗，胷满口噤，咬牙便闭为内热，以大承气汤下之，后用大柴胡汤解之，过三日则难治。此皆治六淫外伤元气，形病俱实之法也。若小儿多因惊骇停食，或乳母六淫七情饮食起居失宜所致，更当审之，兼治其母。大要因惊目直呵欠，项强烦闷，属肝经实热，用抑肝散。咬牙呵欠，手寻衣领，属肝经虚热，用地黄丸。若肺金不能平木，用异功散。脾不能养肝，用六君子汤。水不能生木，用地黄丸。

　　　摇头便血

经曰：诸风掉眩，皆属肝木。木得风则摇动，乃肝经火盛而生虚风也。汤氏治郑都丞子，摇头便血七年，用袪风药止血药，百试无效。此肝经风热所乘，土受木克，不能摄血，而溃入大肠，故便血不止，遂制清肝益胃汤以平肝益脾，袪风热，兼服胃风汤，旬余诸证悉愈。便血者，风木摇动，则土受凌虐，而不能统血也。或食酸味过多，以益其肝，致令阴结。经曰：结阴者，便血一升，再结二升，三结三升。又邪在五脏则阴脉不和，阴脉不和则血留之。结阴之病，阴气内结，不得外行，渗入肠间，故便血也。血亦有乳母恚怒，风热炽盛，或肝大伤脾，使清气不升。或风邪侵入大肠者。治法若因风热，用柴胡清肝散。若因怒火，用加味小柴胡汤。若清气不升，脾气下陷者，用补中益气汤。若风邪侵于大肠者，用清肝益胃丸。肝经血热妄行者，用六味地黄丸。脾土不能培肝木者，用六君、柴胡、钓藤钩。肝木胜脾土者，用四君、芍药、钓藤钩。结阴者，用平胃地榆汤。

　　古今医鉴 【 明?龚信】 

　　　惊风不治证

急惊眼睛翻转，口中出血，两足摆跳，肚腹搐动，或神缓而摸体寻衣，或证笃而神昏气促，喷药不下，通关不嚏，心中热痛忽大叫者，不治。
慢惊四肢厥冷，吐泻欬嗽，面黯神惨，鸦声胃痛，两者动气，口生白疮，发直摇头，眼睛不转，涎鸣喘嗌，头软，大小便不禁，手足一边牵引者，皆不治。
慢脾身冷粘汗，直卧如尸，喘嗽头软，背直，口噤摇头，痰如牵锯之声，缩唇气粗者，不治。

　　　八候

夫小儿有热，热盛生痰，痰盛生惊，惊盛发搐，搐盛则牙关紧急而八候生焉。搐、搦、掣、颤、反、引、窜、视是也。搐者两手伸缩，搦者十指开合，掣者势如相扑，颤者头偏不正，反者身仰向后，引者臂若开弓，窜者目直似怒，视者睛露不活，是谓八候也。其四证，即惊风痰热是也。而化风丹悉能主之。

　　医学纲目 【 明?楼英】 

　　　急惊

急惊者，阳证也，俱腑受病，热痰客于心肺，是少阳相火旺。经云：热则生风，因闻大声而作。盖谓东方震卦得火气而发搐，火本不动，焰得风而动，当用利驾丸，导赤散、泻青丸、地黄丸。搐止，宜服安神丸。
急惊内有热即生风，又或因惊而发，则目上连札，潮涎搐搦，身体与口中气皆热，及其发定或睡起，即了了如故，此急惊证也。当其搐势渐减持，与镇心治热之药一二服，如麝香丸、镇心抱龙丸、辰砂丸、紫雪之类。候惊势已定，须臾以药下其痰热，如利惊丸、软金丹、桃枝丸之类。利下痰热，心神安宁即愈。

　　　癎痓

身软时醒者为癎。身强直，反张如弓，不时醒者为痓。痓候十无一生。

　　古今医统 【 明?徐春甫】 

　　　惊风候各有所属

小儿非时钓上眼睛，是肝风惊；白日无时喜笑，惊风在心；梦中五指捻动，惊风在筋；畏人恐怖，惊在脾；梦中非时手足抽动，惊风在肝心二脏；面色赤非时作黑，惊在肾；无时咬人，惊风在骨；非时手足拿人，惊风在三焦；梦中吐舌，惊在心；睡时喉中向拽，惊在肺并胃脘；面色青白，无时发热战，惊在脾；无时面上黑色恶叫，惊在肾。

古今图书集成医部全录卷四百二十七

　小儿惊癎门

　　证治准绳 【 明?王肯堂】 

　　　肝

肝病，哭叫，目直视，呵欠，烦闷，项急。
外生感风，呵次烦闷，口中气热，当发散，大青膏主之。凡病或新或久，皆引肝风。风动而上于头目，目属肝，风入于目，上下左右，如风吹不定，儿不能任，故目连札也。若热入于目，牵其筋脉，两眦俱紧，不能转视，故目直也。若得风热则搐，以其子母俱有实热，风火相搏故也。
洁古曰：肝主谋勇，热则寻衣捻物，目连札直视不能转视，或极则身反强直折，皆风热也。目者肝之窍，属木，木性急，故如是。
肝病秋见 【 一作日晡，】 肝强胜肺，肺怯不能胜肝，当补脾肺。治肝益脾者，母令子实故也。补脾，益黄散；治肝，泻青丸主之。
肝病春见 【 一作早晨，】 肺胜肝，当补肾肝，治肺脏。肝怯者，受病也。补肝肾，地黄丸；治肺，泻白散主之。
五脏相胜，轻重肝病，见秋木旺，肝胜肺也，宜补肺泻肝。轻者肝病退，重者唇白而死。
娄氏曰：五破相胜：病随时令，乃钱氏扩充《内经》脏气法时论之旨，实发前人所未发者也。假如肝病见于春及早晨，乃肝自病于本位也。今反见于秋及出晡肺之位。知肺虚极，肝往胜之，故当补脾肺泻肝也。余仿此。
洁古曰：肝主风，自病则风搐拘急，急食甘以缓之，佐以酸苦，以辛散之。
实则风搐力大，泻青丸主之。
虚则风搐力小，地黄丸主之。
心乘肝，实邪壮热而搐，利惊丸、凉惊丸主之。
肺乘肝，贼邪气盛则前伸呵欠微搐，法当泻肺，先补本脏。补肝，地黄丸主之；泻肺，泻白散主之。
脾乘肝，微邪多睡，体重而搐，先当定搐，泻青丸主之。搐止再见后证，则别立法治之。
肾乘肝，虚邪增寒呵欠而搐。羌活膏主之。
刘氏曰：凡肝得病，必先察其肺肾两脏，根其病之所起。然后审淇肝家本脏之虚实，方可治疗。然肾者肝之母，金者木之贼，今肝之得病，若非肾水之不能相生，必是肺金之鬼，来相攻击，不得不详审而求之。故其来在肺，先治其肺，攻其鬼也。其来在肾，先补其肾，滋其根也。然后审其肝家本脏之虚实而寒温之。
海藏曰：肝苦急，急食甘以缓之，甘草。
肝以酸补之，芍药。
肝虚以生姜、陈皮之类补之。虚则补其母，肾者肝之母也，以熟地、黄蘗补肾。如无他证，钱氏地黄丸补之。
补肝丸，四物汤内加防风、羌活等分为细末，炼蜜为丸是也。
镇肝丸，即泻青丸去栀子、大黄是也。治肝虚，钱氏补肾地黄丸。
肝实以白芍药泻之。如无他证，钱氏泻青丸主之。实则泻其子，心乃肝之子，以甘草泻心。
欲散，急食辛以散之，川芎。
以辛补之，细辛。

　　　心

心病多叫哭惊悸，手足动摇，发热饮水。
洁古曰：心主热，自病或大热，泻心汤主之。
实则烦热，黄连泻心汤主之。
虚则惊悸，生犀散主之。
肺乘心，微邪喘而壮热，泻白散主之。
肝乘心，虚邪风热。煎大羌活汤、大青丸主之。
脾乘心，实邪泄泻身热，泻黄散主之。
肾乘心，贼邪恐布恶寒，安神丸主之。
刘氏曰：凡心脏得病：必先调其肝肾两脏，肾者心之鬼，肝气通则心气和，肝气滞则心气乏，此心病先求于肝，清其源也。五脏受病，必先传其所胜。水能胜火，则肾之受邪，必传于心，故先治其肾，逐其邪也。故当退肾气，益肝气两方。或诊其脉，肝肾两脏俱和，而心自生疾，然后审其心家虚实治之。
若叫哭发热，作渴饮水，抽搐有力，仰面而睡者，属心经实热，用泻心汤，导赤散。若发热饮汤，抽搐乏力，惊窜咬牙，合面睡者，属心经虚热，用补心散。若喘嗽面赤，壮热饮水，肺乘心也，用泻白散。若摇头札目，身热抽搐，肝乘心也，用柴胡清肝散。若合目昏睡，泄泻身热，脾乘心也，用泻黄散。若窜视惊悸，咬牙足热，肾乘心也，用安神丸。
海藏曰：心苦缓，急食酸以收之，五味子。
心欲软，急食咸以软之，芒硝。
以咸补之，泽泻。
以甘泻之，人参、黄芪、甘草。
心虚，以炒盐补之。虚则补其母，肝乃心之母，以生姜补肝。如无他证，钱氏安神丸是也。

　　　惊悸

人身有九脏。心藏神，肝藏魂，二经皆主于血。血亏则神魂失宁而生惊悸也。经曰：东方青色，入通于肝，其病发惊骇。又曰：二阳一阴发病，主惊骇。惊者，心卒动而恐怖也；悸者，心跳动而怔忡也。二者因心虚血少，故健忘之证随之，用四物、安神之类。丹溪谓亦有属痰者，宜用温胆汤，加辰砂、远志之类。若思虑便动，虚也，用养心汤。时作时止，痰也，用茯苓丸。触事易惊，心胆虚怯也，用温胆汤。卧惊多魇，血不归源也，用真珠母丸。梦寐不宁，肝魂失守也，用定志丸。恐畏不能独处，胆气虚冷也，用茯神汤。睡卧烦躁，胆气实热也，用酸枣仁丸。眩运惊悸，风痰内作也，用本事辰砂远志丸。思虑郁结，脾虚气滞，用归脾汤。前证虽曰属心与肝，而血之所统，实主于脾，脾之志曰思，思虑多则血耗损而不能滋养于肝。心者脾使之也，思虑内动，未尝有不役其心者。夫心为君火之脏，十二官之主也。夫君之德，不怒而威，无为而治，故宜镇之以静谧，戒之以妄动。动则相火翕合，煽烁阴精，精血既亏，则火空独发，是以惊悸怔忡之所由生，五志之火，心所不能制者矣。故治脾者，不可不知养心；养心者，不可不知镇静而寡欲。然人孰无思也，思之正则无妄动之欲矣。朱子曰：必使道心常为一身之主，而人心每听命焉。此善于养心者也。

　　　惊

娄氏曰：惊搐一也，而有晨夕之分，表里之异。身热力大者为急惊，身冷力小者为慢惊，仆地作声、醒时吐沫者为癎，头目仰视者为天吊，角弓反张者为痉，而治各不同也。

　　　补泻法

洁古曰：脾病肝强，法当补脾，恐木贼害，宜先泻心肝以挫其强，而后补脾为当。
因潮热发搐，在亥子丑时者，此肾用事之时也。不甚搐而卧不稳，身体温壮，目睛紧斜视，喉中有痰，大便银褐色，乳食不消，多睡不省，当补脾治心，皆因大病后脾胃虚损，多有此疾。

　　　表里

洁古曰：小儿生来怯弱者，多伤风发搐。因伤风而得之，证同大人伤风寒痰之类，开发则愈。
伤食发搐，谓不因他证忽然而搐，此因饮食过度，致伤脾胃，故儿多睡多吐，不思饮食，脾胃既虚，引动肝风则发搐，当先定其搐，如羌活、防风煎下泻青丸，后用白饼子下，其食渐消，用调中丸、异功散养其气。
娄氏曰：外物惊者，元气本不病，故治以黄连安神之苦寒。气动惊者、不因外物惊，元气自有病，故治以寒水石安神之甘寒也。

　　　急慢惊总论

小儿急慢惊风，古谓阴阳癎也。急者属阳，阳盛而阴亏；慢者属阴，阴盛而阳亏。阳动而躁疾，阴静而迟缓，皆因脏腑虚而得之。虚能发热，热则生风，是以风生于肝，痰生于脾，惊出于心，热出于肝，而心亦热。以惊、风、痰，热合为四证，搐、搦、掣、颤、反、引、窜、视为八候。凡眨眼摇头，张口出舌，唇红脸赤，面眼唇青，及泻皆青，发际印堂青筋，三关虎口纹红紫或青者，皆惊风候也。大抵肝风心火二者交争，必挟心热而后发，始于搐，故热必论虚实，证先分逆顺，治则有后先。盖实热为急惊，虚热为慢惊，慢惊当无热，其发热者虚也。急惊属阳，用药以寒；慢惊属阴，用药以温。然又必明浅深轻重进退疾徐之机，故曰热论虚实者此也。男搐左视左，女搐右视右；男眼上窜，女眼下窜；男握拇指出外，女握拇指入里；男引手挽左直右曲，女引手挽右直左曲。凡此皆顺，反之则逆。亦有先搐左而后双搐者。但搐顺则无声，搐逆则有声。其指纹弯弓入里者顺，反外者逆，出入相半者难痊，故曰证分逆顺者此也。阳病阴脉，阴病阳脉，亦为反。凡热盛生痰，痰盛生惊，惊盛生风，风盛发搐。治搐先于截风，治风先于利惊，治惊先于豁痰，治痰先于解热。其若四证俱有，又当兼施并理，一或有遗，必生他证，故曰治有先后者此也。纲领如此，若分三者言之，暴烈者为急惊，沉重者为慢惊；至重者肝风，木克脾土则为慢脾风矣。
娄氏曰：急惊证属木火土实也。木实则搐而力大，目上目札，所谓木太过曰发生，其动掉眩癫癎是也。火实则身热面亦，土实则不吐泻，睡合睛，故其治法合凉泻，而用凉惊丸、利惊丸之类。慢惊证属木火土虚也，木虚则搐而力小，似搐而不甚搐，经所谓木不及曰委和，其病摇动注恐是也。谓手足搐动，腹注泄心恐悸也。火虚则身冷口气冷，土虚则吐泻睡露睛，故其治法合温补，而用羌活膏、益黄散。有热者用东垣黄芪益黄散。至东垣非钱氏羌活膏治慢惊者，谓土虚泄泻火木乘之，谓手掌与腹俱热之证，若火木土俱虚而摇动恐悸，注泻，手腹冷者，非羌活膏不能治之。
丹溪曰：小儿惊风有二：急惊属痰热，宜凉泻；慢惊属脾虚所主，多死，宜温补。急惊用降火下痰丸，养血药作汤下之；慢惊当补脾，兼用朱砂安神丸，清米汤下。更于血药中求之，如四物、四君、东垣黄芪益黄散之类，世以一药通治之甚妄。

　　　急惊

急惊之候，亦曰真搐，牙关紧急，壮热涎潮，窜视反张，搐搦颤动，唇口眉眼眨弘频并，口中气冷，脸赤唇红，大小便黄赤，其脉浮数洪紧，此内挟实热，外感风邪，心家受热积惊，肝家生风发搐，肝风心火二脏交争，血乱气并，痰涎壅盛，百脉凝沸，关窍不通，风气蕃盛，无所发泄，故暴烈也。又有搐搦反张斜视而牙关不紧，口无痰涎而气热，未可直指以为惊风，恐是伤风伤寒，夹食夹惊，疹痘等证，此即钱氏假搐之说，又各依本证施治矣。又急惊搐搦，不可把握，但扶持之，否则风癎逆入经络，遂使手足拘挛成废疾。
急惊本因热生于心，身热面赤引饮，口中气热，大小便黄赤，剧则发搐，盖热甚则风生，风属肝，此阳盛阴虚也，故利惊丸主之，以除其痰热，不可用巴豆及温药大下之，恐搐虚热不消也。小儿热痰，客于心胃，因闻大声非常，则动而惊搐矣。若热极虽不闻声及惊，亦自发搐。
阎氏曰：急惊内有热即生风，又或因惊而发，则目上连札，潮涎搐搦，身体与口中气皆热，及其发定或睡起，即了了如故，此急惊证也。当其搐势渐减时，与镇心治热药一二服，如麝香丸、镇心丸、抱龙丸、辰砂丸、紫雪之类。候惊势已定，须臾以药下其痰势，如利惊丸、软金丹、桃枝丸之类，利下痰热，心神安宁即愈。
洁古曰：急惊者，阳证也，俱腑受病。热痰客于心肺，是少阳相火旺。经云：热则生风，因闻大声而作。盖谓东方震卦，得火气而发搐，火本不动，焰得风而动，当用利惊丸、导赤散、泻青丸、地黄丸。搐止，宜服安神丸。
丹溪曰：急惊风发热口噤，手足心伏热，痰嗽痰喘，并用涌法，间以桑树上桑牛阴干研末调服，以平其风。 【 桑牛比杨牛则色白黄者是。】 又以北薄荷叶、寒水石各一两，青黛、白殭蚕、辰砂各一钱，全蝎二枚，猪牙皂角、槐角各五分，并为末，灯心汤和乳汁灌之。角弓反张，目直视，因惊而致，宜南星、半夏，入姜汁、竹沥灌之，更灸印堂。
初惊用防风导赤散：生干地黄、川木通、防风、甘草等分，用竹叶三钱煎服。须用宁神膏：麦门冬去心、天竺黄，茯神、朱砂各一两，麝香一钱、各捣研极细，炼蜜和捏作小饼子，临卧薄荷汤化下，一夜一饼。
老医常言小儿惊搐多是热证，若先便用惊风药，白附子、全蝎、殭蚕、川乌之类，便是坏证。后有医幼科者，只用导赤散加地黄、防风进三服，导去心经邪热，其搐便止。次服宁神膏，神效。
从孙道润幼时患惊搐甚危。延京口诸有名幼科疗之，益困笃。其袓易庵兄求方于余，以是授之二服，立愈。自后常以救人，无不效者。恐人忽易，故着之。
曾氏曰：急惊之论，前代书所不载，惟曰阳癎。大概失所爱护，或抱于当风，或近于热地，昼则食多辛辣，夜则衾盖太厚，郁蒸邪热积于心，传于肝，再受人物惊触，或跌扑叫呼，雷声鼓乐，鸡鸣犬吠，一切所惊，未发之时，夜卧不稳，困中或笑或哭，啮齿齩乳，鼻额有汗，气促痰喘，忽尔闷绝，目直上视，牙关紧急，口噤不开，手足搐掣，此热甚而然。况兼面红脉数可辨。盖心有热而肝有风，二脏乃阳中之阳。心火也，肝风也，风火阳物也，风主乎动，火得风则烟焰起。此五行之造化，二阳相鼓，风火相搏，肝藏魂，心藏神，因热则神魂易动，故发惊也。心主乎神，独不受触，遇有惊则发热，热极生风，故能成搐，名急惊。治之之法，先以五苓散加黄芩、甘草水煎，或百解散发表；次通心气，木通散，三解散；疏涤肝经，安魂退热，牛蒡汤、防风汤主之。惊风既除之后，轻者投半夏丸，重者下水晶丹，与之去痰，免成痴疾，但不可用大寒凉药治之。热去则寒起，亢则害，承乃制。若仓卒之间，惊与风证俱作，只用五苓散加辰砂末，薄荷汤调服，少解其证。盖五苓散内，有泽泻导小便。心与小肠为表里，小肠流利，心气得通，其惊自减。内有桂，木得桂则枯，是以能抑肝之气，其风自停。况佐以辰砂，能安神魂，两得其宜。大略要解热凉心肝后，惟可用平和汤散调理，稍热之剂则难用。医者宜审之！
愚尝感慨诸人，每见惊风搐作，不明标本，混为一证，遽然全用金石脑麝蜈蚕蛇蝎大寒搜风等剂投之，耗伤真气，其证愈甚，多致弗救。殊不知惊生于心，风生于肝，搐始于气，是为三证。其惊与风，首已详及。然所谓蓄气而成搐，陈氏之论，最为明理，但未着其方。余于此证，则用宽气饮治之，只以枳壳、枳实为主。盖其气也，四时平和则身安，一息壅滞则疾作。况小儿哭啼不常，其气蕴蓄，内则不能升降，外则无由发泄，展转经时，亦能作搐。善医者，审察病源，从而疗之，万无一失。更辨阴阳虚实，不可轻忽。若阳实证，煎五和汤调三解散主之，此急惊有搐之类。若阴虚证，煎固真汤调宽气饮治之，此慢惊有搐之类。若暴感此证，未别阴阳虚实，先用五苓散和宽气饮，及少加宽热饮，三药合用，姜汁沸汤调灌即解。大抵治搐之法，贵以宽气为妙，气顺则搐停，此自然之理。
大凡幼穉，欲令常时惊悸不作，在乎肾脏和平。故戴氏曰：治惊不若补肾。谓心属火，火性燥，得肝气则烟焰起，致生惊悸，补肾则水升火降，邪热无侵，虽有肝风，不坐惊骇。其法当于申时进补肾地黄丸一服。或琥珀抱龙丸。用申时者，盖水生于申，佐之以药，则肾水得平，心火不炎，自无惊矣。
铃方治法：大要用药有次序，有轻重。通关以后，且与截风定搐，风搐既定，却下痰热，理为至当。若患在痰热，未有惊风，只可退热化痰，不可妄投惊风药。盖药中多用寒凉，恐引人痰热入经络。凡病在热，不可妄治痰，止当解表。病在惊，不可妄治风。盖惊由痰热得，只可退热化痰而惊自止。病在痰，不可便治惊，急须退热化痰。病在风，不可便治搐。盖风由惊作，只可利惊化痰，其风自散也。有搐须用截风散惊，至妙之道。若治惊而痰不化，热亦不退，惊安得自止？化其痰，热若不退，风亦不散，痰安得去？是知不治之治，所以治之之谓欤。急惊初传，风搐得定，而痰热一泄，又须急与和胃定心之剂。若搐定而痰热无多。则但用轻药消痰除热可也。然急惊虽当下，切不可过用寒凉，及水银、轻粉、巴豆、芒硝等荡涤太骤。或当下之，皆不得已，但使疾去即止。或不当用而用，或可用而过焉，由此遂成慢惊矣。且如只下痰热，不必太骤，但斟酌处用大黄一品足矣。且急惊证源在于去肝风、降心火，幼幼书以为至要之说也。
薛氏曰：急惊之候，牙关紧急，壮热涎涌，窜视反张，搐搦颤动，口中气热，颊赤唇红，脉浮洪数者。此肝经血虚，火动生风。盖风生则阴血愈散，阴火愈炽，火动则肺金愈亏，肝木愈盛，宜滋肝血，养脾气。若屡服袪风化痰泻火辛散之剂，便宜认作脾虚血损，急补脾土。初有痰热，未有惊风，先且解表，袪肝风，降心火。
和剂香苏散，解肌加干葛。
急惊初传，且可通关，定惊搐。
诸风搐搦，关窍不通，痰涎潮塞，气实使之。先用苏合香丸，以姜自然汁浸薄荷汤，调与服，使气下则痰下，关窍自通。凡欲下之，须当审问前人已下未下，或曾经吐泻否。已下及吐泻者，不可再下，但驱风化痰消热而已。大约痰热十分，且泄其三之二。下剂中须用枳壳、菖蒲宽心通气之类佐之。急惊急在一时，治不可缓，缓则候加深。若一时体认不明，又不可妄施药饵。
急惊既传，截风定搐次第；风惊已定而痰热下剂有三，初且轻下，又稍重下，又加重下之。剂下后，和胃助气，而后定志宁神，驱风镇惊，防其再发。若下后诸证犹存，未易痊愈，更勿再下，当作慢惊推详。

　　　慢惊

慢惊之候，或吐或泻，涎鸣微喘，眼开神缓，睡则露睛，惊跳搐搦。乍发乍静，或身热，或身冷，或四肢热，或口鼻冷气，面色淡白淡青，眉唇间或青黯。其脉沉迟散缓。盖由急惊，过用寒凉，或转太骤传变成之。又有吐利不止而成者，有气虚暴吐泻而成者。有夏月脾胃伏热，大吐泻当解暑热，不可专曰固阳。有脏虚洞泄成者，有久痢气脱而成者，有下积取泻成者，有吐血泻血而成者，有伤寒转变阴证成者。有得之久嗽作癎者，有得之发癎不已者，有得之虫积冲心者。有得之卵肿疝气腹痛，其或汗出太过，脾困烦渴，四肢浮肿，大小便闭，走马急疳，并传慢候。惟吐泻积痢成虚致之，则证变甚速。凡才经吐泻，便是慢惊，须用温中扶里。或搐来紧急，乃慢惊初传，尚有阳证，不可悞作急惊用药。世言搐慢为慢惊，非也。若泥此，往往以慢脾为慢惊矣。凡慢惊男子以泻得之为重，女子以吐得之为重。又吐有五证，泻有五证，各明所因主治。古云病家怕惊不怕泻，医家怕泻不怕惊。如因泄泻不止，且先治泻。若更治风，则惊风俞甚。如因他证，例当循原施治也。其慢惊候，若从急惊传来，只可截风调胃，均平阴阳。不可全用阳药，使阳归阳，复作急惊之候。用药施治，无过不及可也。
急惊以关格不通，略施脑麝开通，定其搐搦尚可。慢惊阴重阳亏，诸经已虚，不宜通关，又凉其脏，易作慢脾风。慢惊危急，如眼睛昏定，定而眨，虽眨不左右顾，或窜视，四肢厥冷，汗出如流，口面黪黯，指甲黑，四体垂亸至重。慢惊证，眼半开半合，似睡不睡是也。其脉或浮或沉，身或热或凉，或吐或泻，或不吐泻，或食乳，或阻乳，名半阴半阳合病，即如伤寒半表半里也。治法，大要审问源流施治，不可概曰慢惊证。如因吐泻得之，用汤氏醒脾散之类，他证可以类推，次第于后。然慢惊已传属阴，亦须准较阴阳亏盛浅深，不可温燥之剂太过。
洁古曰：慢惊者，阴证俱脏受病，盖小儿吐泻病久，脾胃虚损，若不早治，则成慢惊，名曰瘈瘲，似搐而不甚搐也。因脾胃虚损，故大便不聚，当去脾间风，先用宣风散导之，后用益黄散、使君子丸平之，则其利自止。既已失治，则脾胃俱虚，致被肝木所乘，是为慢惊，当用温补，羌活膏主之。
阎孝忠编集钱氏方，以益黄补土悞矣。其药有丁香辛热助火，火旺土愈虚矣。青橘皮泻肺金，丁香辛热，大泻肺与大肠。脾实当泻子，今脾胃虚，反更泻子而助火，重虚其土，杀人抚疑矣。其风木旺证，右关脉洪大，掌中热，腹皮热，岂可以助火泻金？如寒水来乘脾土，其病呕吐腹痛，泻痢青白，益黄散圣药也。今立一方，先泻火补金，大补其土，是为神治之法。以黄耆二钱，人参一钱，炙甘草五分，加白芍药一钱，此四味皆甘温，能补元气。甘能泻火。《内经》云：热淫于内，以甘泻之，以酸收之。白芍药酸寒，寒能泻火，酸味能泻肝，而大补肺金，所补得金土之位，金旺火虚，风木何由而来克土？然后泻风之邪。夫益黄散、理中丸养神之类，皆治脾胃寒湿太盛神品之药也。若得脾胃中伏火劳役不足之证，及服热药巴豆之类，胃虚而成慢驾之证，用之必伤人命。夫慢惊风者，皆由久泻，脾胃虚而生也。钱氏以羌活膏疗慢惊风误矣。脾虚者，由火邪乘其土位，故曰从后来者为虚邪。火旺能实其木，木旺故来克土，当于心经中以甘温补土之源，更于脾土中泻火以甘寒，更于脾土中补金以酸凉，致脾土中金旺火衰，风木自虚矣。
海藏曰：惊啼手足瘈瘲，睡卧不稳，四君子加全蝎去尾尖毒炒、钓藤、白附子炒，等分同煎。
脾胃虚弱，生风多困，四君子加炒半夏曲、没石子等分为细末，入冬瓜子少许，同煎服。
丹溪曰：频吐泻，将成慢惊，用钱氏白朮散加山药、扁豆炒、肉豆蔻面煨各一钱，入姜一片煎服。若慢惊已作，加细辛、天麻各一钱，全蝎三个去梢，白附子八分面煨。惊而泻，用参、苓、芍药酒炒、白朮，姜煎。夏月加黄连、甘草、竹叶服之。
曾氏曰：治慢惊者，考之古书，亦无所据，惟载阴癎而已。盖慢惊属阴，阴主静而搐缓，故曰慢。其候皆因外感风寒内作吐泻，或得于大病之余，或传误转之后，目慢神昏，手足偏动，口角流涎，身微温，眼上视或斜转，及两手握拳而搐，或兼两足动掣。各辨男左女右搐者为顺，反此为逆。口气冷缓，或顖门陷，此虚极也。脉沉无力，睡则扬睛而两目半开半合，此真阳衰耗，而阴邪独盛，阴盛生寒，寒为水化，水生肝木，木为风化，木克脾土，胃为脾之腑，故胃中有风，瘈瘲渐生。其瘈瘲证状，两肩微耸，两手垂下，时复动摇不已，名为慢惊，宜以青州白丸子、苏合香丸入姜汁杵匀，米饮调下；虚极者，加金液丹。次用冲和饮，同七宝散，加煨姜煎服，使气顺风散，少解吐泻，间以胃苓汤救其表里。若吐不止，可投定吐饮；泻不减，宜服六桂散。或曰：生汤去胃风，定瘈瘲，清神气；五苓散导其逆，调荣卫，和阴阳。若痰多唇白，四肢如冰，不省人事，此虚慢之极，用固真汤速灌之，以生胃气；胃气既回，投醒脾散、沉香饮调理。

　　　慢脾风

慢脾风之候，面青额汗，舌短头低，眼合不开，睡中摇头吐舌，频呕腥臭，噤口咬牙，手足微搐而不收，或身冷身温而四肢冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已极，总归虚处，惟脾所受，故曰脾风。若逐风则无风可逐，若治惊则无惊可治。但脾间痰涎，虚热往来，其眼合者，脾困气乏，神志沉迷，痰涎凝滞而已。然慢脾之名，又曰虚风。小儿或吐或泻之后，面色虚黄，因虚发热，才见摇头斜视，昏困额汗，身亦粘汗，声沉小而噍，即脾风之证，不必皆因急慢风传次而至，又当识之。又慢脾之候，言脾而不言胃，何也？盖胃为腑属阳，非若脾乃阴脏也。故小儿病传在腑多自愈，在脏不可不治。盖小儿纯阳之气，在腑为顺，在脏为逆。古人皆理其脏，未言治腑也。又肾一脏，常主虚，不可攻治。若肾脏有患，但清心肺，缘心与肾，即既济也。肺与肾，又子母也。无与肾药及诸补药也。慢脾唯吐与泻，积与痢，传入慢候，其证变至速，虚又速也。治必循次平和，无令速愈之理，药和且平，调脾养胃，不可过剂也。钱氏有黄土汤以土胜水，水得其平则风自止，以脾土为本也。
治法大要，生胃回阳。若眼半开半台，手足不冷，证候尚在慢惊，则勿用回阳，或已入慢脾，而阳气未甚脱者，亦未可即用硫黄、附子等剂；手足渐暖，仿以醒脾散等调之。
曾氏用青金丹、天麻饮灌服，或六柱散固真汤。
小儿误服凉药，或用帛蘸水缴口，因此伤动脾胃，或泄泻，或腹胀，或腹中响。
小儿面少血色，常无喜笑，不看上而视下。
小儿顖颅高急，头缝青筋，时便青粪。
小儿肥壮，粪如清涕，或如冻汁。
小儿时时扎眼，粪便青白沫，有时干硬。
已上五证，忽然呕吐者，必成阴癎，俗谓慢惊是也。
小儿头虽热，眼珠青白而足冷，或腹胀而足冷，或泻而足冷，或呕而足冷，或渴而足冷。
头热目赤，痰塞鼻喉，皆无根之火逆也。
已上五证，忽然吐而作搐者，名曰慢脾风，速与补脾益真汤，一服三钱，重加蝎一枚。如因惊而搐者，前朴散一服三钱，重加附子、前胡各半钱同煎。
右陈文中治慢惊法。其治之次第自成一家，故另录之以备采用。其旧案所言芎蝎散、油珠膏，累累取效。
　　
　　　通治急慢惊

急惊合凉泻，慢惊合温补，此定法也。其间有急驾凉泻而不愈，变为慢惊，有慢惊温补而不愈。变为急惊者，宜用通治急慢惊药。
小儿急慢惊风，发热口疮，手足伏热，痰热痰喘痰嗽，并用涌法。重剂以瓜蒂散，轻剂苦参、赤小豆末，酒、酸虀汁调服之。后用通神散，蜜丸服之。间以桑牛阴干研末调服，以平其气。

　　　目睛瞤动

目者，肝之窍也。肝胆属风木二经，兼为相火。肝藏血，血不足则风火内生，故目睛为之瞤动。经曰：曲直动摇，风之象也。宜用四物益其血，柴胡、山栀清其肝，阴血内荣则虚风自息矣。若因肝经血燥而自病者，用六味丸以滋其源；因肺金克肝木者，用泻白散以平金邪。若眼眶瞤动者，肝木乘脾土也，用抱龙丸。若愈后惊悸不寐，或寐中发搐咬牙，目睛瞤动者，血虚不能荣筋脉也，用补中益气汤，或归脾汤加茯苓、五味。盖有余者，邪气实也。不足者，真气虚也。凡病气有余，当认为不足。此证兼属肝脾，多为慢惊之渐，尤当审之。

　　　唇口蠕动

唇为脾之华，口乃脾之窍。又阳明之脉，环唇口而交人中。阳明胃也，是以脾胃虚者，多有此证，不独病后而已。夫脾主涎，脾虚则不能收摄，多兼流涎，或误认为痰，而用袪逐之药，则津液益枯，不能滋养筋脉，遂致四肢抽搐，病势愈甚。原其治法，与慢脾风相同，当用大补脾胃之药，加升麻、柴胡，切勿用青皮、龙胆草之类。兼察其色黄者，脾弱也；青者，肝胜也；青黄不泽，木来克土也；青赤相兼，木火风热也；黑为寒水，反来侮土；白为气虚亡阳。凡此宜用六君子汤加小柴胡汤。若四肢微搐，或潮热往来，或泄泻呕吐，面色萎黄，皆脾胃有伤也，宜用白朮、黄芪、川芎、当归、人参、陈皮、肉豆蔻、神曲、干葛、白芍药、黄连、炙甘草、白茯苓以补胃气。若脾胃虚弱者，用五味异功散，虚寒加木香、炮姜。若脾气下陷者，用补中益气汤以升其阳。作渴者，用七味白朮散以生津液。若肝木侮脾者，用补中益气汤加茯苓、半夏、芍药以制肝补脾。

　　　泄泻

小儿惊泻者，肝主惊。肝，木也，盛则必传克于脾，脾土既衰，则乳食不化，水道不调，故泄泻色青，或兼发搐者。盖育乃肝之色，搐乃肝之证也。亦有因乳母脾虚受惊，及怒动肝火而致者。经曰：怒则气逆，甚则呕血及飧泄，法当平肝补肺，慎勿用峻攻之药，脾气益虚。肝邪弥甚，甚至抽搐反张者，亦肝火炽盛，中州亏损之变证也。凡见惊证，即宜用四君、六君、异功散等方，加白附子定风，柴胡平肝，引经以杜渐，则必不至泻搐而自安矣。今已见泻吐惊搐，尚不知补脾平肝，以保命、抱龙、镇惊等药治之，其亦去生远矣。

　　　烦渴

阎氏曰：惊风或泄泻等证，烦渴者，皆津液内耗也，不问阴阳，宜煎钱氏白朮散，使满意取足饮之，弥多弥好。

　　　潮热似疟

曾氏曰：又有急惊天钓之后，变作潮热，手足逆冷，有似疟疾。盖因病愈之后，不善将护，外感风邪，乘虚而入于经络，再未解散以致如此。经曰：重阳必阴。又曰：亢则害，承乃制。此其盖也。宜服柴胡加桂汤及当归散。气实者，则以乌犀丸、水晶丹，略与通利匀气散止补，后以参苓白朮散调理，自然平愈。此证所用药品，间使苦寒之味务在消阳盛之火，肺金得胜，肝木自平而风邪亦散，斯为良法。

　　　杂惊类证

海藏曰：心神不安，四君子加辰砂半分，枣汤调下。
又有一证，欲发疮疹，先身热惊跳，或发搐搦，此非惊风，当用发散药。
曾氏曰：暑风一证，因夏月感冒风热太甚，致面垢唇红，脉沉细数，忽发惊搐，不省人事，治用消暑清心饮、辰砂五苓散，及琥珀抱龙丸自安，切勿以温剂调补。

　　　诊

钱氏曰：咬牙甚者，发惊。
目直面青，身反折者，生惊。
呵欠面青者，惊风。
呵欠面黄者，脾虚惊。
目赤兼青者，发搐。
惊病发搐，男发搐，目左视无声，右视有声；女发搐，目右视无声，左视有声，相胜故也。更有发时证。洁古先生曰：男为木，故左视木位无声，右规金位相击则有声。女为金，故右视金位无声，左视木位亦相击有声。又肺虚不泻者，何也？曰：假令男目右视，木克金，肝旺胜肺，而但泻肝；若更病在春夏，金气极虚，故当补其肺，慎勿泻也。
汤氏曰：凡搐男左女右为顺，易治；男右女左为逆，难治。
《脉诀启蒙》曰：小儿脉促急，为虚惊。
《直指》云：浮数洪紧为急惊。沉迟散缓为慢惊。虎口脉纹青紫为惊风。红者风热轻。赤者风热盛。紫者惊热。青者惊积。青紫相半，惊积风热俱有，主急惊风。青而淡紫，伸缩来去，主慢惊风。紫丝青丝，或黑丝隐隐相杂，似出而不出，主慢脾风。形势湾入里者顺，出外者逆。

　　　不治证

搐而不休，休而再搐，惊叫发搐，汗出足冷，痰满胷喉，口开目直。
急惊眼睛翻转，口中出血，两足摆跳，肚腹搐动，或神缓而摸体寻衣，或证笃而神昏气促，喷药不下，通关不嚏，心中热痛，忽大叫者，不治。
慢惊四肢厥冷，吐泻欬嗽，面黯神惨，鸦声胃痛，两胁动气，口生白疮，发直摇头，眼睛不转，涎鸣喘嗌，头软，大小二便不禁，手足一边牵引者，皆为不治。
慢脾身冷粘汗，直卧如尸，喘嗽头软，背直，口禁，摇头，痰如牵锯之声，面无润泽之色，缩唇气粗者，不治。

　　　角弓反张

钱氏曰：肝有风，甚则身反张，强直不搐，心不受热，当补肾治肝。补肾，地黄丸；治肝，泻青丸。
丹溪曰：痉比癎为虚，宜带补，多是气虚有火兼痰，用人参、竹沥治之，不用兼风药，此论实发前人所未发。
汤氏虽云痓候十无一生，盖未尝有此法施于人也。
钱仲阳曰：角弓反张者，由风邪客于太阳经也。经曰：风从上受，足太阳主周身之气，其脉起于目内眦而行于背，肝属木，主风，所以风邪易侵也。夫小儿肌肤未密，外邪易伤，肝为相火，其怒易发。若身反张强直，发热不搐者，风伤太阳也，宜用人参羌活散、小续命汤。若因暴怒而击动其肝火者，宜用泻青丸。若饮前剂，其证益甚者，此邪气已去而脾气亏也，宜用异功散加芎、归补之。若因肝经虚热，或因克伐真气，虚热生风者，宜用异功散、地黄丸补之。若因下而脾气困惫，肚腹膨胀者，此中气损也，宜用白朮散补之。若气血素弱，或服攻伐之剂，而手寻衣领，咬牙呵欠者，肝经虚甚也，急用地黄丸以补之。

　　　天钓

天钓亦惊风之证，但天钓发时，头目仰视，惊风则无也。
汤氏曰：小儿瘈瘲不定，翻眼抬睛，状若神祟，头目仰视，名为天钓。凡有此疾，宜服苏合香丸，灸两手大拇指两甲肉相半，男先灸左，女先灸右，及两足大拇指中间各三五壮，又灸前后手心各五壮。此皆得效之法。
张氏曰：小儿心膈壅滞，邪热痰涎，蕴积不得宣通，或乳母饮酒食肉，烦毒之气，流入乳中，令儿宿滞不消。邪热毒气乘于心神，致使惊悸眼目翻腾，壮热不休，四肢瘈瘲，其病名曰天钓。甚者爪甲皆青，状如神祟，今集经效名方之治于后。

　　　癎

娄氏曰：惊癎即急慢之证，但惊癎发时，仆地作声，醒时吐沫；急慢惊则不作声，不吐沫也。
仁斋曰：癎，小儿之恶候也。盖小儿血脉不敛，气骨不聚，为风邪所触，为乳哺失节，停结癖积而得之。其候神气怫郁，瞪眼直视，面目牵引。口噤涎流，腹肚膨胀，手足搐掣，似死似生，或声或哑，或项背反张，或腰脊强直，但四体柔弱，发而时醒者为癎。若一身强硬。终日不醒，则为痓证矣。

　　　阴阳二癎

阳癎初作时，病先身热，瘈瘲惊啼叫喊而后发，脉浮者为阳癎，乃急惊也。内在六腑，外在皮肤。为易治。
若病先身冷，不惊瘛不啼呼而作，脉沉者为阴癎，乃慢惊也，此病内在五脏，外在骨髓，剧者难治。
曾氏曰：阳癎者，因感惊风三次发搐，不与去风下痰则再发。然三次者，非一日三次也，或一月或一季一发惊搐，必经三度，故曰三次。所谓惊风三发便为癎，即此义也。其病主身热自汗，两目上视，嚼沫咬牙，手足掣搦，面色红紫，六脉浮数，以百解散加五和汤水煎疏解；次下痰，用水晶丹或半夏丸。阴癎者，因慢惊后去痰不尽，痰入心包而得，四肢逆冷，吐舌摇头，口嚼白沫，牙关紧闭，但不甚惊搐作啼，面色或白或青。脉息沉微。故孩儿宝书云：睡中吐舌更摇头，正此之谓。治以固真汤加回生汤同煎，调宽气饮和解。

　　　风惊食三癎

按《千金》论三癎，盖有三因之分。风癎属外因，惊癎属内因，食癎属不内外因也。又按《全婴方》云：风癎，因将养失度，血气不和，或厚衣汗出，腠理开舒，风邪因入之。其病在肝，肝主风，验其证，目青面红发搐，宜驱风膏、大青膏、琥珀散镇惊药；有热四顺饮，退后与利惊丸下其痰涎。惊癎，因血气盛实，脏腑生热，或惊怖大啼，精神伤动，外邪所入为之。其病在心，心主惊，验其证，忽然叫声发搐，宜琥珀散、红龙散、镇心丸，有热四顺饮、利惊丸下之，不生别病也。食癎，其病在脾，脾纳食，验其证，嗳吐馊气即发搐，此病或大便酸臭，紫丸子下之。已上三证，大同小异，并属阳也。若目睛偏斜，手足潮搐，或作豮声，发过即瘥，皆十生一死也。

　　　五脏癎

《三因》云：古方有五癎、五脏癎、六畜癎等各证不同，难于备载。《别录》有五癎之证：一曰马癎，作马嘶鸣，以马属在午，手少阴君火主之，故其病应于心；二曰羊癎，作羊叫声，以羊属未，足太阴湿土主之，应乎脾；三曰鸡癎，作鸡叫声，以鸡属酉，足阳明燥金主之，应乎胃；四曰猪癎，作猪叫声，以猪属亥，手厥阴心包主之，应乎右肾；五曰牛癎，作牛吼声，以牛属丑，手太阴湿土主之，应乎肺。此五癎应乎五畜，应乎五脏者也。发则旋晕颠倒，口眼相引，目睛上摇，手足搐搦，背脊强直，食顷乃苏，各随所感，施以治法。
凡治五癎，重者死，病后甚者亦死，轻者五色丸主之。按《千金》叙六畜癎无五脏之分属，钱氏始分之，而无马癎一证。曾氏谓初发作羊犬声者，咽喉为风痰所梗，声自如此，其理甚明。言六畜者，特强名耳。故丹溪谓于经既无所据，而治法亦未见有五者之分，所以不必分五也。
治法
仁斋曰：大概血滞心窍，邪气成心，积惊成癎，通行心经，调平血脉，顺气豁痰，乃其要也。假令小儿有热有痰，不欲乳哺，眠睡不安，常常惊悸，此皆发癎之渐，即以紫霜丸导之。时间量与紫霜丸，减其盛气，则无惊风癎钓之患。癎证方萌，耳后高骨间，必有青纹纷纷如线，见之则为爪破，须令出血啼叫，尤得气通。诸癎发不能言者，盖咽喉为气之道路，风伤其气，以掩声音道路之门，抑亦血滞于心，心窍不通所致耳。南星炮为末，雄猪胆汁调和少许，啖之辄效。若夫钱氏五癎丸并南星散，以菖蒲煎汤调下甘遂猪心汤，和苏合香丸一丸，皆治癎之要药也。
刘氏曰：小儿神尚弱，惊则神不守舍，舍空则痰涎归之。或饮食失节，脾胃有伤，积为痰饮，以至痰迷心窍而作者，治法当清火导痰，而前人多用镇坠清心之药，固可以治热，可以清痰。若有顽痰胶固者，此药未易驱逐。在上者必用吐，吐后方宜服此药。有痰实在里者，亦须下之，随病轻重而用之也。
洁古曰：如有客痰发热而有声，煎大黄荆芥汤，下五色丸。
潮热有时，积热也，桃枝丸主之。壮热不退，当用地骨皮汤下五色丸。
风热，当用防风黄芩汤，下大青膏。
身温不热，当用白虎汤加苍朮，下五色丸。

　　　风癎

《口议》曰：先用化痰宽利胷膈，开通关窍，安镇心神，然后与治风癎药服之。又云：先用化风丹去其风热，次服夺魂散定癎。

　　　惊癎

口议曰：先凉三焦，利惊去热，安神定志，平调脏腑，温化痰涎，然后与治惊癎药服之。

　　　不治证

小儿癎病，目直无声，目覩不转，眼生白障，眼慢唇黑，瞳人瞬动，目间青黑，面青指黑，口出涎沫如白脓，口禁肚胀不乳，喉如牵锯之声。多睡不乳，身热下血不乳，身体痿软不醒，腹内虚鸣，唇逆而痛，吐利不止，汗出壮热不止，卧久不寝，身体反张，大人脊下容一手，小儿脊下容三指，并不治。

　　　寻衣撮空

寻衣撮空，许叔微谓之肝热。夫肝主筋，筋脉血枯而风引之，故手指为之撮敛也，宜确服六味地黄丸，间有回生之功。钱仲阳用泻青丸，此治肝经实热，盖寻衣撮空，皆病后之败证耳。求其实热，则百无一二矣，治者审之。王海藏经治血脱寻衣，撮空摸床，手扬摇头，错语失神，脉弦浮而虚，血脱内躁，热之极也，气粗鼻干，此为难治，用生地黄连汤主之。

　　　惊瘫鹤膝

肝者，东方青龙木也，其动则应于风，病则主惊骇。诸热引肝风，有风则生痰，有痰则作搐，小儿惊风之际，手足动掣，当听其自定，然后疗之。免生异证。或父母见其病势可畏，从而按伏之，岂知筋者肝之合也，临病发时，若按束其手足则筋不舒伸，遂至经络为风所闭，终为废人。《内经》曰：顽弱名缓风，疼重名湿痹。又有四肢痿痹不仁，致手足梢胀痛不堪忍者，此风毒之气使然。故传曰：风淫末疾是也。凡小儿心悸不常，及遍身肿痛，或手足不随，此为惊瘫候也。若治之稍迟，至臂腕膝胫骨节之间，流结顽核，或膝大而肿，肉消骨露，如鹤膝之状，或为瘫为疖，此名鹤膝候也。已上形证，并宜发汗为先，使腠理开通，则风热可除，有湿亦去，用百解散和(口父)咀五苓散，倍加麻黄，水姜葱煎服，微得汗为度，或以麻黄汤发散尤佳；次防己汤、祛风散及独活汤，加桑寄生投服，并防风汤或黑虎丹作小丸子间服，使风不生而痰不作，则其疾易愈。若为瘫为疖疼重者，用黑牵牛半生半炒，略研碎煎，无灰酒调下五苓散，以除流注之寒湿，则肿毒可消。如大腑闭而不通，此是风热内蕴，其右腮红紫，及右手三部脉浮而实滑，宜五和汤或当归散、枳壳丸治之。其加减之法，尤在临机审处，若泥一方，非良医也。更宜间服排风汤。
薛氏曰：鹤膝风者，其腿渐细，其膝愈粗，状如鹤膝，是以名之。此因禀肾经不足，外邪所乘而患之。初则膝内作痛，外色不变，伸屈艰难，若一二月间，焮肿色赤而作脓者可治，肿硬色白而不作脓者难治。初起者用大防风汤为主，佐以益气养荣汤；脓成者用补中益气汤为主，佐以大防风汤。切勿用十宣流气等药。若不溃不敛或发热等证者，须调补脾胃为善，否则必变败证矣。

古今图书集成医部全录卷四百二十八

　小儿惊癎门

　　小儿卫生总微论方 【 宋?撰人未详】 

　　　惊癎咬牙

小儿惊癎发搐，有咬牙不休，及未发发过时亦常咬牙者，予医李统制一子病证如是，遂请众医调治，有言是惊入于肾者，此乃乔岳漠东王先生歌中睡里咬牙惊入肾之句，其意谓牙为骨，骨入肾，故以言之。此常流无据语也，古书无有，亦无惊入肾之理，果用药无验。今详校其证，特为明之，乃足阳明之病也。足阳明为胃之经，起鼻交頞，循鼻外，入齿中，还出侠口环唇，下交承浆过颐，后出大迎，循颊车，且发搐为风，风属木，胃属土，木能刑土，是以牙齿受风则痒，颊车邪干则紧，故使咬牙不休，以缓颊车之急，以解牙齿之痒也，治当去胃中风。

　　　暗癎

暗癎，其病似惊癎，又似中风痓病。遇其发时，则暗地急至，令人僵仆，心神昏塞，志意迷闷，气乱不省，手足弹拨，战掉搐搦，喉中涎响，或吐痰沫，或作吼叫，其脉三部阴阳俱盛，每发远则终日或半日，近则一两时辰，发过便起，却如不病之人，俗呼谓之癎病，稍轻者谓之暗风。古人又云：小者发则为惊，大者发则为癎。小者气血怯嫩，发即难当而伤多；大者气血壮盛，即易任而失少。

　　　惊癎余证

小儿惊癎搐搦，至发定之后，有诸余证不退者，虽大势已罢，而病本尚在，或服冷热药过多，或汗下之失宜，故癎搐难退而有余证也。

　　　惊癎兼别病

小儿病久发搐，则五脏俱虚，并受其病，故发则血乱心，气并肺，搐搦肝，昏困脾，体冷肾。又有因虚而别病兼发，或别病而因带惊癎，或有一方兼治之者，并采而具之。

　　幼幼近编 【 明?陈治】 

　　　急慢惊

惊有急慢，治隔云泥。急惊者，或因感冒发热，或因乳食停滞，或忽见忽闻，或跌磕受惊，惊则入通于肝，由是风邪内作，火得风而动，风火相扇，故手足牵引，札眼摇头，张口出舌，涎潮上壅也。顷尔发过则如故。其脉洪数浮紧急促，缘风火之性急暴故也。钱氏谓无阴之证者。盖因心经实热，阴不能以配阳，是为阳盛阴虚之候也。痰盛者，用稀涎散直取其痰，后用泻青丸、利惊丸、镇惊丸去肝风，降心火。如口噤不能下者，即从鼻中灌入，牙关少舒，随用吐药。痰盛不得吐者，用竹沥、姜汁吐之。或以小牛黄丸或滚痰丸下取其痰，仍须别其所因而治。因食过伤者消其食，因冒风寒者散其邪，因受惊恐者镇其心，不可概治以惊药。若惊久不醒，急以搐鼻散捻纸条取嚏，如不嚏，或啼声不出，口噤不省，额汗如珠，遗尿喷药，皆死证也。
慢惊起于吐泻，或久病后因脾肺俱虚，则肝木横行，土为风木所乘，故作惊状，似搐而不甚搐，似睡而不稳睡，面青身冷，睡则露睛，四肢与口鼻中气俱冷，其脉沉迟虚败，钱氏谓无阳之证者。盖脾土虚甚，阳不能以胜阴，是阴盛阳虚之候也，治宜温补脾胃为主。总有痰涎，亦由脾胃虚不能运化而成，不可骤去，纵见发搐，亦由脾土弱而自招木克，不可截风。慢惊本无热，纵或发热，亦是虚热，切禁凉惊，惟温补脾胃则肝木自宁。譬犹土薄而上有大木，不能乘载，故无风而自动，厚培其土，俾根深本固，自无风邪之害矣。亦须较量阴阳微甚用药。若方传慢候，尚有阳证者，不必回阳，止宜异功散以温养脾胃，微加天麻、全蝎、白附子、胆星以截风定搐。若阳亏阴盛，身凉面青，纯属慢惊者，宜加味朮附汤、加味回阳散。若四肢厥冷，二便不禁，发直头摇，目睛不转涎喘鸦声，皆死证也。
凡惊用镇惊豁痰药勿效，即宜安神补心。盖惊属心气不足，愈下则愈虚，痰涎惊气，乘虚入客，则不可治矣。

　　　胎惊

小儿生下百日内，不因惊恐，不时发搐，或札眼噤口，或涎潮呕吐，拳握身强，名曰胎惊。先用利惊丸，后用抱龙丸。

　　　发搐

发搐者皆因热痰滞于胷腹，风火相扇，故手足牵引也。有搐时男左视无声，右视有声者，女右视无声，左视有声者，此金木相胜故也。有目连札者，因肝风内动，上入于目也。有目直视者，因热入于目，牵其筋脉，两眦俱紧，不能转盼故也。若急惊及风癎发搐。宜利惊丸、滚痰丸，俱用薄荷、天麻、钓藤煎汤送下。若吐泻后，病后慢惊发搐，此脾胃亏损之虚象也。无风可袪，无痰可逐，宜六君子加天麻、钓藤、芍药、木香、柴胡，制肝补脾。阳气脱陷者，补中益气汤加姜、桂。阳气虚败者，参附汤。若因饮食停滞，痰涎壅满，而见此证者，乃脾土弱不能生金，金虚不能平木，故木邪妄动也，宜健脾消食，其证自愈，不可用凉惊等药。凡搐频者，风在表也，易治，宜发之。搐稀者，风在脏也，难治，宜补脾。

　　　天钓

天钓属心肺积热所致，其证涎潮搐搦，项强痰鸣，双眸翻上，爪甲色青，皆痰热壅滞上焦所致，宜先用滚痰丸，去其积热与痰，后以凉膈散，随虚实增损调治之。

　　　内钓

内钓属脾胃虚寒，寒主收引，故伛偻拳曲，腹痛多啼，唇黑囊肿也。宜理中汤加木香、吴茱萸、肉桂。

　　寓意草 【 清?喻昌】 

　　　伤寒即是惊风

门人问曰：惊风一证，虽不见于古典，然相传几千百年，吾师虽辟其谬，顽钝辈尚不能无疑，请明辨之以开聋聩！答曰：此问亦不可少。吾为子辈大破其惑，因以破天下后世之惑。盖小儿初生以及童幼，肌肉筋骨，脏腑血脉，俱未充长，阳则有余，阴则不足，不比七尺之躯，阴阳交盛也。惟阴不足，阳有余，故身内易至于生热，热盛则生痰生风生惊，亦所恒有。设当日有立名曰热痰风惊，则人不眩。因四字不便立名，乃节去二字，以惊字领头，风字煞尾，后人不解，遂以为奇特之病。且谓此病有八候，以其头摇手动也，而立抽掣之名；以其卒口噤脚挛急也，而立目邪心乱搐搦之名；以其脊强背反也，而立角弓反张之名。相传既久，不知其妄造，遇见此等证出，无不以为奇特。而不知小儿之腠理未密，易于感冒风寒，风寒中人，必先中入太阳经，太阳之脉，起于目内眦，上额交巅入脑，还出别下项，夹脊抵腰中，是以病则筋脉牵强，因筋脉牵强，生出抽掣搐搦鱼弓反张种种不通名目，而用金石药镇坠外邪，深入脏腑，千中千死，万中万死。间有体坚证轻得愈者，又诧为再造奇功，遂至各守颛门，虽日杀数儿，不自知其罪矣。百年之间，千里之远，出一二明哲，终不能一一尽剖疑关。如方书中有云，小儿八岁以前无伤寒，此等胡言，竟出自高明，偏足为惊风之说树帜。曾不思小儿不耐伤寒，初传太阳一经，蚤已身强多汗，筋脉牵动，人事昏沉，势已极于本经，汤药乱投，死亡接踵，何由见其传经解散耶？此所以悞言小儿无伤寒也。不知小儿易于外感，易于发热，伤寒为独多，世所妄穪为惊风者即是也。小儿伤寒要在三日内即愈为贵，若待经尽方解，必不能耐矣。又刚痉无汗，柔痉有汗。小儿刚痉少，柔痉多。世医见其汗出不止，神昏不醒，往往以慢惊风证为名，而用参、芪、朮、附等药，闭其腠理，热邪不得外越，亦为大害，但比金石药为差减耳。所以凡治小儿之热，但当彻其出表，不当固其入里也。仲景原有桂枝法，若舍而不用，从事东垣内伤为治，毫厘千里，最宜详细。又新产妇人去血过多，阴虚阳盛，其感冒发热，原与小儿无别。医者相传，稍为产后惊风，尤堪笑破口颊。要知吾辟惊风之说，非谓无惊病也，小儿气怯神弱，凡遇异形异声，骤然跌仆，皆生惊怖，其候面青粪青，多烦多哭，尝过于分别，不比热邪塞窍，神识昏迷，对面撞钟放铳，全然不闻者，细详勘验，自识惊风凿空之谬。子辈既游吾门，日引光明胜义，洗灌肺肠，忽然灵悟顿开，便与饮上池无二。若但于言下索解，则不能尽传者多矣。

　　　痉

小儿之体脆神怯，不耐外感壮热，多成痉病，后世妄以惊立名，有四证生八候之凿说。实则指痉病之头摇手劲者，为惊风之搐搦，指痉病之项背反张者，为惊风之角弓反张，幼科翕然宗之，病家坦然任之，不治外淫之邪，反投金石脑麝之药，千中千死而不悞也。

　　景岳全书 【 明?张介宾】 

　　　癫癎

钱仲阳曰：小儿发癎，因血气未充，神气未实，或为风邪所伤，或为惊怪所触，亦有因姙娠时七情惊布所致。若眼直目牵，口噤涎流，肚膨发搐，项背反张，腰脊强劲，形如死状，终日不醒，则为痓矣。凡治五癎，皆随脏治之，每脏各有一兽之形，通用五色丸为主，仍参以各经之药。发而重者死，病甚者亦死。如面赤目瞪，吐舌啮唇，心烦气短，其声如羊者，曰心癎。血虚用养心汤；发热饮冷为实热，用虎睛丸；发热饮汤为虚热，用辰砂妙香丸。面青唇青，两眼上窜，手足挛掣反折，其声如犬者，曰肝癎。肝之虚者，用地黄丸；抽搐有力为实邪，用柴胡清肝取；大便不通，用泻青丸。面黑目振，吐涎沫，形体如尸，其声如猪者，曰肾癎，用地黄丸、紫河车丸之类。肾无泻法，故径从虚治之。面如枯骨，目白反视，惊跳反折，摇头吐沫，其声如鸡者，曰肺癎。肺气虚者，用补肺散；面色痿黄者，土不能生也，用五味异功散；面色赤者，阴火上冲于肺也，用地黄丸。面色萎黄，目直腹满，自利，四肢不收，其声如牛者，曰脾癎，用五味异功散。若面青泻痢，饮食少思，用六君子加木香、柴胡。若发热抽掣，仰卧，面色光泽，脉浮者，病在腑，为阳证，易治。身冷不搐，覆卧，面色黯黑，脉沉者，病在脏，为阴证，难治。凡有此证，先宜看耳后高骨间，若有青脉纹，先抓破出血，可免其患。此皆元气不足之证也，须以紫河车丸为主，而以补药佐之。设若泛行克伐，复伤元气，则必不时举发，久而变危，多致不救。又有惊癎、风癎、食癎三种，治惊癎宜比金丸、茯神丸、钱氏养心汤、辰砂妙香散、清神汤、虎睛丸之类主之，风癎用钱氏牛黄丸、消风丸、星苏散之类主之，食癎用妙圣丹主之。

　　　惊风

惊风之要领有二：一曰实证、一曰虚证而尽之矣。盖急惊者，阳证也，实证也，乃肝邪有余而风生热，热主痰，痰热客于心膈间，则风火相搏，故其形证急暴而痰火壮热者，是为急惊，此当先治其标，后治其本。慢惊者，阴谁也，虚证也，此脾肺俱虚，肝邪无制，因而侮脾生风，无阳之证也，故其形气病气俱不足者，是为慢惊，此当专顾脾肾以救元气。虽二者俱名惊风，而虚实之有不同，所以急慢之名亦异。凡治此者，不可不顾其名以思其义。
小儿惊风，肝病也，亦脾肾心肺病也。盖小儿之真阴未足，柔不济刚，故肝邪易动。肝邪动则木能生火，火能生风，风热相搏则血虚，血虚则筋急，筋急则为掉眩反张、搐搦强直之类，皆肝木之本病也。至其相移，木邪侮土，则脾病而为痰，为吐泻；木盛金衰，则肺病而为喘促，为短气；木火上炎，则心病而为惊叫，为烦热；木火伤阴，则肾病而为水涸，为血燥，为肝渴，为汗不出，为搐为痓，此五脏惊风之大概也。治此之法，有要存焉。盖一曰风，二曰火，三曰痰，四曰阳虚，五曰阴虚，但能察此缓急，则尽之矣。所谓风者，以其强直掉眩，皆属肝木，风木同气，故云惊风而热，非外感之证，今人不明此义，但为治风必须用散，不知外来之风可散，而血燥之风不可散也。故凡如防风、荆芥、羌活、独活、细辛、干葛、柴胡、紫苏、薄荷之类，使果有外邪发热无汗等证，乃可暂用。如无外邪，则最所当忌。此用散之不可不慎也。所谓痰火者，痰凝则气闭，火盛则阴亏，此实邪之病本也。若痰因火动，则治火为先；火以痰留，则去痰为主。火之盛者，宜龙胆草、山栀子、黄连、黄蘗、石膏、大黄之属；火之微者，宜黄芩、知母、元参、石斛、地骨皮、木通、天麻之属。痰之甚者，宜牛黄、胆星、天竺黄、南星、半夏、白芥子之属；痰之微者，宜陈皮、前胡、海石、贝母、天花粉之属。此外如朱砂之色赤体重，故能入心镇惊；内孕水银，故善透经络，坠痰降火。雄黄之气味雄悍，故能破结开滞，直达横行。冰片、麝香乃开窍之要药。琥珀、青黛亦清利之佐助而已。又如殭蚕、全蝎、蝉蜕之属，皆云治风。在殭蚕，味咸而辛，大能开痰涎，破结气。用佐痰药，善去肝脾之邪，邪去则肝平，是即治风之谓也。全蝎生于东北，色青属木，故善走厥阴，加以盐味咸而降痰，是亦同气之属，故云治风，较之殭蚕，此其次矣。蝉蜕性味俱薄，不过取其清虚轻蜕之义，非有实济，不足恃也。凡惊风之实邪，惟痰火为最，而风则次之。治实之法，止于是矣。然邪实者易制，主败者必危。盖阳虚则阴邪不散，而元气不复；阴虚则营气不行，而精血何来？所以惊风之重重在虚证。不虚不重，不竭不危。此元精元气，相为并立，有不容偏置者也。故治虚之法，当辨阴阳。阳虚者宜燥宜刚，阴虚者宜温宜润。然善用阳者，气中自有水；善用阴者，水中自有气。造化相须之妙，既有不可混，又有不可离者如此。设有谓此非小儿之药，此非惊风之药者，岂惊风之病不属阴阳，而小儿之体不由血气乎？若夫人者开口便可见心，又乌足与论乾坤合一之道。
惊风反张强直转筋等病，在经筋篇曰：足少阴之筋病，足下转筋，及所过而结者皆痛。病在此者，主癎瘈及痉。在外者不能俛，在内者不能仰。故阳病者腰反折不能俛，阴病者不能仰。又曰：经筋之病，寒则反折筋急。热则筋弛纵不收，阴痿不用。阳急则反折，阴急则俛不伸。

　　　急惊风

急惊之候，壮热痰壅，窜视反张，搐搦颤动，牙关紧急，口中气热，颊赤唇红，饮冷便结，脉沉洪数，此肝邪风热，阳盛阴虚证也。治此之法，当察缓急。凡邪盛者，不得不先治其标。若痰甚喘急者，宜抱龙丸、琥珀散、清膈煎、梅花饮之类主之。火盛而烦热者，宜凉惊丸、抑青丸或黄连安神丸、牛黄散，及山栀、黄连、龙胆草之属。火盛燥热而大便秘结者，宜泻青丸。或以为汤煎服之，或利惊丸亦可。若外感风寒，身热为惊者，当解其表，宜抑肝散倍加柴胡，或参苏饮、五积散、星苏散之类，择而用之。若表邪未解而内亦热者，宜钱氏黄龙汤。若惊风渐退而火未清者，宜安神镇惊丸。凡以上者，皆急则治标之法，但得痰火稍退。即当调补血气，如后附薛氏之法，或参用慢惊诸治以防虚败，此幼科最要之法。前哲有云：小儿易为虚实，攻伐之药，中病即止，不可过剂、诚至言也。大抵此证多属肝胆脾肾，阴虚血燥，风火相搏而然。若不顾其阴，过用袪风化痰之药，则脾益虚，血益燥，邪气绵延，必成慢惊矣。
娄全善曰：急惊属木火土实。木实则搐而有功，及目上视动札频睫；土实则身热面赤而不吐泻，偃睡合睛。治法宜凉宜泻，而用凉惊、利惊等丸。亦有因惊而发者，以致牙关紧急壮热等证，此内有实热，外挟风邪，当截风定搐。生痰热尚盛，宜微下之；痰热既泄，急宜调养胃气；搐定而痰热少退，即宜调补脾气。

　　　慢惊风

慢惊之候，多由吐泻，因致气微神缓，昏睡露睛，痰鸣气促，惊跳搐搦，或乍发乍静，或身凉身热，或肢体逆冷，或眉唇青赤，面色淡白，但其脉迟缓，或见细数，此脾虚生风，无阳证也。小儿慢惊之病，多因病后或以吐泻，或因误用药饵，损伤脾胃所致。然亦有小儿脾胃素弱，或受风寒，则不必病后及误药者亦有之，总属脾肾虚寒之证。治慢惊之法，但当速培元气，即有风痰之类，皆非实邪，不得妄行消散，再伤阳气，则必致不救。凡脾土微虚微泻，而内不寒者，可平补之，宜六神散、四君子汤，或五味异功散。脾肾俱虚而脏平无寒者，宜五福饮。且阴血生于脾土，又宜四君子加当归、枣仁。脾气阳虚微寒者，宜温胃饮、理中汤、五君子煎。脾气虚寒多痰者，宜六君子汤或金水六君煎。脾肾阴阳俱虚而寒者，惟理阴煎为最妙。脾肾虚寒之甚，或吐泻不止者，宜附子理阴煎，再甚者宜六味回阳饮，或四味回阳饮，量儿大小与之。脾肾虚寒泄泻不止者，宜胃关煎。
急惊屡发，屡用攻泻，则脾损阴消，而变为慢惊者多矣。当补脾养血，佐以安心清肺制木之药，最为切当。窃谓前证多因脾胃亏损肝木所胜，外虚热而内其寒也，但用五味异功散加当归，佐以钓藤饮，以补脾土、平肝木，亦多得效；如不应，用六君加炮姜、木香，温补脾土；更不应，急加附子以回阳。若用逐风驱痰之药，反促其危也。愚按附子温中回阳，为慢惊之圣药，如元气脱用之，无有不效。气脱甚者，急宜炮用之。

　　　大惊卒恐

小儿忽被大惊，最伤心胆之气。口问篇曰：大惊卒恐，则气血分离，阴阳破散，经络厥绝，脉道不通，阴阳相逆，经脉空虚，血气不次，及失其常，此《内经》概言受惊之病有如此。矧小见血气，尤非大人之比。若受大惊，则其神气失散，溃乱不堪，尚何实邪之有？斯时也，收复正气，犹恐不暇，顾可复为清散耶？即如朱砂、琥珀之类，不过取其镇重之意，亦非救本之法。今幼科诸书，皆以大惊之证，例作急惊论治，误亦甚矣。不知急惊慢惊，一以风热，一以脾肾之虚，皆不必由惊而得，而此以惊恐致困者，本心胆受伤神气陡离之病，所因不同，所病亦异，胡可以同日语也？
治大惊气散之病，当以收复神气为主，宜秘旨安神丸、七福饮、茯神汤、团参散、独参汤之类，加金银等物煎服之。

　　　惊啼

小儿惊啼证，本与惊风不同，亦与大惊卒恐者有异。盖小儿肝气未充，胆气最怯。凡耳闻骤声，目视骤色，虽非大惊卒恐，亦能布其神魂，醒时受布，寝则惊惕，或振动不宁，或忽而啼叫，皆神怯不安之证，总宜安神养气为主。如独参汤、团参散、七福饮、秘旨安神丸之类，皆其所宜。若微烦热者，宜生脉散；热甚者，宜朱砂安神丸，或导赤散。惊哭多泪，忽啼忽止者，是惊惕。啼叫无泪，声长不扬者，是腹痛。

　　　发搐

搐，抽搐也，是即惊之属。但暴而甚者，谓之惊风；微而缓者，谓之发搐。发搐不治，则渐成惊风矣。虽钱氏等书，皆以时候之气，五脏之证为论治，然病变不测，有难以时气拘者，是不若察见在之形证，因脏腑之虚实，随宜施治者之为得也。总之，小儿之实证无他，惟东方之实及中央之滞耳。盖东方木实生火生风而为热为惊，中央土实则生湿生滞而为痰为积，知斯二者，则知所以治实矣。若小儿之虚证，则五脏皆有之。如心虚则惊惕不安，肺虚则气促多汗，脾虚则为呕吐、为暴泄、为不食、为痞满倦卧、为牙紧流涎、为手足牵动，肝虚则为筋急血燥、为抽搐劲强、为斜视目瞪，肾虚则为二便不禁、为津腋枯槁、为声不出、为戴眼、为肢体厥逆、为火不归源，知此五者，则知所以治虚矣。然此虚实之证，因亦多有疑似者。但以形色声音脉息参而察之，则无有不燎然者。诸治实之法，当从急惊；治虚之法，当从慢惊；及如后夜啼诸治法，已尽其蕴，当并察之。总之诸言实者，乃邪气之实，非元气之实也。故治此者，切不可伤及元气。若病已久，尤当专顾肾脾，则根本完固，诸无不愈矣。
若曲腰啼叫，哭而无泪者，多系腹痛，宜木香散，或用温胃饮加木香。若脾肾寒甚，而兼带作痛者，宜陈氏十二味异功散。若过用乳食，停滞作痛，邪实无虚而啼者，宜保和丸、和胃饮加减主之，甚者宜消食丸。若阴盛阳衰，心气不足，至夜则神有不安而啼叫者，宜四君子汤、五味异功散，或七福饮、秘旨安神丸。若面青手冷，阳气虚寒，心神惊怯而啼者，宜五君子煎或六味异功煎，甚者宜七福饮加炮干姜、肉桂。若兼泄泻不乳，脾肾虚弱也，宜六神散，甚者养中煎，胃关煎。若兼吐泻少食，脾胃虚寒也，宜五君子煎、温胃饮或六味异功煎加炮木香。若大便不化，食少腹胀，脾气虚弱也，宜五味异功散，或五君子煎加木香。若面色白，黑睛少，至夜分阴中阳虚而啼者，此肝肾之不足也，宜六味丸、八味丸、理阴煎。若见灯见火愈啼者，心热也，心属火，见火则烦热内生，两阳相搏，故仰身而啼，其证面赤，手腹俱暖，口中气热是也。火之微者，宜生脉散、导赤散；火之甚者，宜朱砂安神丸、人参黄连散。若肝胆热甚，木火相搏者，宜柴胡清肝散。大都此证或因吐泻，内亡津液；或禀赋肾阴不足，不能滋养肝木；或乳母恚怒，肝火侮金，当用六君子汤补脾土以生肺金，地黄丸壮肾水以滋肝木。若乳母郁闷而致者，用加味归脾汤；乳母暴怒者，加味小柴胡汤；乳母心肝热搏者，柴胡清肝散；若因惊夜啼者，宜从前惊啼论治。

　　东医宝鉴 【 朝鲜?徐浚】 

　　　惊风证

小儿之病，急慢惊风，与夫痘疹等证，最为酷疾，以其吉凶反掌，生死须臾故也。
小儿惊风三发则为癎，乃恶证也。
小儿疾之最危者，无越惊风之证，惊有急惊、慢惊、慢脾风三者之异。

　　　惊风先见证

凡乳儿欲发惊风者，先神志不定，恍惚惧人，札眼上视，左顾右盼，伸手握拳，闷郁努气，情态不如寻常，皆惊风先见证也。
肝有风，目连札不搐；有热则目直视亦不搐；得心热则搐。其子母俱有实热，风火相搏故也。
王氏曰：木能胜土，热动心神而生惊。
钱氏曰：肝风心火，二脏交争而致搐也。

　　　四证八候

四证者，惊风痰热也。其肝主风，其脾主痰，其肺作热，其心发惊。四证相临，重者先发。
八候者，一搐二搦，三掣四颤，五反六引，七窜八视。
一搐者，臂肘搐缩。
二搦者，十指开合，搦之不已，即成握拳。男子看大拇指，其指握在外为顺，在里为逆。女子反看之。
三掣者，肩髆搐掣，或连身跳起。
四颤者，或手或脚，或头或身，四体颤动。
五反者，身首反张。
六引者，以手有如挽弓状。男左手直，右手曲为顺；右直左曲为逆。女子反看之。
七窜者，眼上窜觑高。男子上窜为顺，下窜为逆。女子反看之。
八视者，男子斜目视，左为顺视，右为逆视。女子反看之。

　　　痰搐

凡搐痰，因气顺则痰化而搐自止，先以苏合香丸，以薄荷汤入姜汁化下，或星香散。

　　　惊搐之证有五

惊搐一也，而有晨夕之分，表里之异。身热力大者为急惊，身冷力小者为慢惊，仆地无声醒时吐沫者为癎，头目仰视者为天吊，角弓反张者为痓，治各不同也。

　　　搐搦瘈瘲轻重

其有搐搦反张斜视，而牙关不紧，口无痰涎者，多是外感，或内伤夹惊而成，谓之假搐，非内生惊癎也。宜参苏饮、人参羌活散。
搐搦者，手足牵引，一伸一缩，即瘈瘲之甚者也。
阎孝忠曰：似搐而不甚搐，此名瘈瘲。
急惊初则搐搦俱作，久而搐住只搦，有急有缓，但只肩动瘈瘲者，候之轻也，搐则盛也，搦又重也。

　　　急惊风

急惊乃卒然得之，心受惊，肝主风，致筋脉搐搦，肝又主筋，宜通心饮、泻青丸、凉惊丸、大青膏。
急惊者，因闻不常之声，或遇禽兽之吼，以致牙关紧急，壮热涎潮，窜视反张，搐搦颤动，口中热气，颊赤唇红，大小便黄赤，其脉浮数洪紧。盖由内有实热，外挟风邪，心家受热而积惊，肝家生风而发搐，肝风心火，二脏交争，血乱气并，痰涎壅塞，所以百脉凝滞，关窍不通，风气蕃盛而无所泄，故暴烈也。
治法：通关截风，定搐去痰。其热尚作，则当下之，一泄已后，急须和胃镇心，截风定搐。先与开关散、嚏惊散，次与驱风膏、镇心丸，镇肝丸，钱氏安神丸、镇惊丸、保幼化风丹、灵神膏。痰盛宜抱龙丸、截风丸。镇心安神，宜金箔镇心丸、宁心膏。
所谓温惊丸、利惊丸、凉惊丸者，盖虚则温之，实则利之，热则凉之，是谓活法。
惊风形证不明，若言阴证则浑身又温，若作阳证则又不大搐，乃阴阳不分，宜用防风温胆汤，下大惊丸、小惊丸。
急惊先当定搐。搐由风也，风由热也，搐既已作，方可下热退惊。热若不退，惊亦不散。
急惊截风定搐为要，风搐既定，次与下热，去则无风，散则不搐。

　　　慢惊风

慢惊者，得于大病之余，吐泻之后，及过服寒凉药，其证眼慢腾腾或露睛，手足瘈瘲，面色青白，浑身四肢冷，默默声，其脉沉迟，用白朮散、益黄散，加防风、冬瓜仁煎服。
慢惊阴证，急惊阳证。传来才经吐泻，便是慢惊。男子以泻得之为重，女子以吐得之为重。
慢惊纯阴证，宜乌蝎散；阳证尚在，宜蝉蝎散。
方传慢候，而尚有阳证，不必回阳，但与截风调胃，用蝉蝎散、醒脾散；若手足冰冷，方可回阳，用硫黄、附子。如脑、麝、银粉、巴、硝辈，一切禁断。
古云：病家怕惊不怕泻，医家怕泻不怕惊。如泄泻不止，且先治泻，若便治风则惊风愈甚。
泻滑青者，防慢惊，盖泻青色者，乃夹惊，木克土也。
凡儿泻出青色者，由脾土受肝木克胜而见本质，由其脏之虚寒，黄芪益黄散主之。
小儿慢惊，或吐利不止，变成虚风搐搦者，非风也，胃气欲绝故也。用来复丹五粒，研碎末饮，送下即效。
慢惊宜用温惊丸、神效散、观音散、全蝎观音散、三味天浆子散、补脾汤、保生丹、延生丹，参朮半夏汤、防风丸、银白散。涎盛宜夺命散、双金丸、南星饮。

　　　慢惊风不治证

似搐而不甚搐，似睡而精神慢，四肢与口中气皆冷，睡中露睛，或胃痛而啼哭如鸦声，此证已危，盖脾胃虚损也。慢惊欲绝之时，虚痰上攻，咽喉引气，呼吸粗大，脉来浮数，是谓阴盛强阳。错认以为阳气已复，直与峻药下痰，痰随药下，药随痰绝，人人咎医杀之，此不识覆灯将绝之候，虽不下药，亦无生意矣。

　　　急慢惊风通治

宜备急丸、牛黄抱龙丸、保命丹、至圣保命丹、千金散、星香散、朱粉散、夺命散、探生散。

　　　慢脾风

若见眼合，即是脾风。
慢惊察视为要，眼睛昏定为重，窜视为重，四肢厥冷为重，睛定不眨为重，虽眨不左右顾亦重，汗出如油亦重，口面忽作黪黯色至重。眼在半合半开之间，乃知阴气所盛，传入脏间，阳气已亏，脾经属阴，次第入脾，故言慢脾风候。
慢惊其眼半开半合，则当预作慢脾风调理之。
慢脾风用药，乃不得已也，其危如灯无油，渐见昏灭，钱氏用金腋丹与青州白丸子各半研匀。饭饮薄荷汤下一钱，此截风回阳也。
小儿头虽热，眼珠青白而足冷；头虽热，或腹胀而足冷；头虽热，或泄泻而足冷；头虽热，或呕吐而足冷；头虽热，或渴而足冷。已上五证作搐者，名曰慢脾风，速与补脾益真汤加全蝎一枚，或全蝎观音散。

　　　慢脾风不治证

身冷粘汗，直卧如尸，喘嗽头软，背直口噤，头摇，大小便不禁，唇缩气粗，痰如牵锯之声者，不治。
慢脾风若见一脏绝，即不可用药。如眼无光，指甲黑，四肢垂亸，五体俱冷，并不须下药。

　　　天钓惊风

孙真人曰：乘马远行，当沐浴更衣，然后方可近于婴儿，否则多为天吊急惊之疾。钱仲阳曰：步履粪秽之气，无使近于婴儿，令儿急惊风搐也。
天吊亦惊风之证，但天吊发时，头目仰视，惊风则无也。此由乳母过飧热毒，心肺生热，加以外感风邪所致，宜用九龙控涎散、钓藤散。热盛则保命丹，痰盛则抱龙丸。伛偻反张，外肾肿，尿如米泔，眼有红筋血点，乃寒气壅结，宜钓藤膏。

　　　痓痉

痓与痉，亦惊风之类。痓者手足冰冷，痉者气身强直。痓痉本一病，当以阳刚阴柔别之。刚者有汗，柔者无汗。其证肢体强直，腰身反张，甚于风癎，大抵不治。

　　　癫癎

惊风三发则为癎者，小儿恶病也。大人曰癫、小儿曰癎，其实一也。又曰十岁以上为癫，十岁以下为癎。
惊癎即急惊之证，但惊癎发时，仆地作声，醒时吐涎沫，急慢惊则不作声，不吐沫也。
癎者，卒然晕倒，目瞪流涎，神气郁勃，四肢搐搦，沉默昏愦，似死似生，其声恶叫，过后惺惺。
钱氏方有五癎，病关五脏，用五色丸。
治法惟以惊风食三种，阴阳二证，别而治之。
惊癎者，恐怖积惊而发，啼叫恍惚，宜定魄丸、沉香天麻汤。
风癎者，邪外袭，先屈手指如数物乃发，宜追风袪痰丸。
食痛者，乳食时遇惊停积，或成癖，或大便酸臭，宜紫霜丸。
始也身热抽掣啼叫，是为阳癎，易治，宜龙脑安神丸、清心滚痰丸。
始也身无热，手足清冷，不抽掣，不啼叫，是为阴癎，难治，宜五色丸引神归舍。
因急惊为癎，宜五癎丹。
因慢惊成癎，取来复丹，薄荷泡汤化下一二丸，得利即愈。
又有胎中受惊成癎，宜烧丹丸。
《内经》有云：厥成为癫疾。又曰：邪搏阳则为癫疾。风眩之病，起于心气不足，胷上蓄热，实痰热相感而动风，风心相乱则闷瞀，故谓风眩。
痰在膈闲，则眩微不仆，痰溢膈上，则眩甚仆倒于地而不知人，名之曰癫癎。大人曰癫，小儿曰癎，其实一也。又曰：仆倒不醒，皆由邪气逆上阳分，而乱于头中也。癫癎者，痰邪逆上也，痰邪逆上则头中气乱，气乱则脉道闭塞，孔窍不通，故耳不闻声，目不识人，而昏眩倒仆也。以其病在头巅，故曰巅疾。
癎有五：肝曰鸡，心曰马，脾曰牛，肺曰羊，肾曰猪，以病状偶类，故为名，其实痰火与惊三者而已。
大率多因痰结于心胷间，宜开痰镇心神。若神不守舍，狂言妄作，经年不愈，如心经蓄热，当清心除热。如痰迷心窍，当去痰宁心，宜大吐大下而愈。
凡癫癎仆时口中作声，将醒时吐涎沫，醒后又复发，时作时止而不休息。中风中寒中暑尸厥之类，则仆时无声，醒时无涎，后不再发。
癫者异常也，平日能言；癎则沉默，平日不言。癫则呻吟，甚则僵仆直视，心常不乐，言语无伦，如醉如痴。癎者，卒然晕倒，咬牙作声，吐涎沫，不醒人事，随后醒。醒胎癎宜烧丹丸。又具热脉浮为阳癎，宜妙香丸。身凉脉沉为阴癎，宜五生丸。肥人多痰，宜追风袪痰丸、加味寿星丸、引神归舍丹。瘦人火盛，宜清心滚痰丸、龙脑安神丸。痰迷心窍，宜金箔镇心丸、控涎丸。痰火俱盛者，宜甘遂散吐下之。因惊者，宜惊气丸、抱龙丸。因怒者，宜宁神导痰汤、当归龙荟丸。心脏虚损，气血不足，宜滋阴宁神汤、清心温胆汤、归神丹。妇人宜加味逍遥散、朱砂膏。五癎通治，宜龙脑安神丸、五癎丸、六珍丹、钱氏五色丸、育魂丹、丑宝丸、鸱头丸、活虎丹、蝙蝠散、矾丹丸。癎愈复发，宜断癎丹。

古今图书集成医部全录卷四百二十九

　小儿惊癎门

　　方

龙胆汤 【 《千金方》，下同】 　治婴儿出腹，血脉盛实，寒热温壮，四肢惊掣，发热大吐哯者。若已能进哺，中食实不消，壮热及变蒸不解，中客人鬼气，并诸惊癎，方悉主之。十岁已下小儿皆服之。小儿龙胆汤第一，此是新出腹婴儿方。若日月长大者，以次依此为例。若必知客忤及有鬾气者，可加人参、当归，各加龙胆多少也。一百日儿加三铢，二百日儿加六铢，一岁儿加半两，余药皆准此耳。
龙胆　钓藤皮　柴胡　黄芩　桔梗　芍药　茯苓一作茯神　甘草各六铢　蜣螂二枚　大黄一两
右十味(口父)咀，以水一升，煮取五合为剂也。服之如后节度：儿生一日至七日，分一合为三服；儿生八日至十五日，分一合半为三服；儿生十六日至二十日，分二合为三服；儿生二十日至三十日，分三合为三服；儿生三十日至四十日，尽以五合为三服。皆得下即止，勿再服也。

大黄汤　治少小风癎，积聚腹痛，夭矫二十五癎。
大黄　人参　细辛　干姜　当归　甘皮各三铢
右六味(口父)咀，以水一升，煮取四合，服如枣许，日三。

白羊鲜汤　治小儿风癎，胷中有疾。
白羊鲜二铢　蚱蝉二枚　大黄四铢　甘草　钓藤皮　细辛各三铢　牛黄如大豆四枚　蛇蜕皮一寸
右八味(口父)咀，以水二升半，煮取一升二合，分五服，日三。若服已尽而癎不断者，可更加大黄、钓藤各一铢，以水渍药半月，然后煮之。

艾虎汤　治小儿惊，辟恶气，以此汤浴之。
艾一斤　虎头骨一枚
右，以水三斗，煮为汤浴，但须浴即煮用之。

茵芋圆　治少小有风癎，至长不除，或遇天阴节变便发动，食饮坚强亦发，百脉挛缩，行步不正，言语不便者，服之永不发。
茵芋叶　鈆丹熬　秦艽　钓藤皮炙　石膏　杜蘅　防葵各一两　菖蒲　黄芩各一两半　松萝半两　蜣螂十枚　甘草三两
右十二味为末，蜜丸如小豆大，三岁已下服五丸，三岁已上服七丸，五岁已上服十丸，十岁已上可至十五丸。

镇心圆　治小儿惊癎百病，镇心气。
银屑十铢　水银二十铢　真牛胆黄六铢　紫石英　珍珠　防葵　铁精各四分　茯神　茯苓三分　远志　防己　白敛　雄黄　人参　芍药各二分　大黄六分
右十六味，先以水银和银屑如泥，别治诸药和丸，二岁儿如麻子二丸，随儿大小增之。一方无牛黄一味。

丹参摩膏　治小儿惊癎发热。
丹参　雷丸各半两　猪膏二两
右同煎，七上七下，滤去津盛之，每以摩儿身上，日三次。

双金散 【 《直指方》】 　治小儿天吊惊风。日久不下，眼见白睛，及角弓反张，声不出者。
大蜈蚣一条，去头足，酥炙，用竹刀批开，记定左右　麝香一钱，亦分左右各记明
右研末包定，每用左边者吹左鼻，右边者吹右鼻，各少许，不可过多。若眼犹未下，再吹些，须眼下乃止。

神穴丹 【 《灵苑方》】 　治急惊风癎疾，天吊疳热等证。
紫色蛇黄四两，煅过　豮猪屎一两，小者泥固煅　铁粉一两　朱砂半两　麝香一钱
右为末，糯米糊丸芡子大，漆盘晒干，看之每丸有一小穴，故名神穴。每服一丸，薄荷酒化下，立苏。疳结，冷水化下。

夺命散 【 《汤氏婴儿宝方》】 　治小儿急慢惊风，痰涎壅塞咽喉，命在须臾，服此坠下风痰，乃治惊利痰之圣药也。
真礞石一两　焰硝半两
右同煅过为末，每服半钱或一钱。急惊痰热者，薄荷荆芥汤，入生蜜调下。慢惊脾虚者，木香汤入熟蜜调下。按礞石、焰硝利痰虽有奇功，若因脾胃虚弱而致者，非所宜也。　王肯堂曰：此药大能控风涎。不问急慢惊风，痰潮壅盛，塞于咽喉，其响如潮，名曰潮涎，百药不能过咽，命在须臾，但先用此药入喉，痰即坠下，功有万全，夺天地之造化也。又曰：急惊风痰壅上，身热如火，用生薄荷自然汁入蜜调微温服之，良久，其药自裹痰坠下，从大便出如稠涕胶粘，乃药之功也；次服过热袪风截惊等药。慢惊风亦以痰涎潮上，塞住咽喉，药食俱不能入，医者技穷势迫，以待其尽，但用此药，以青州白丸百研为末，煎如稀糊，熟蜜调下，其涎即坠入腹；次服花蛇、川乌、全蝎、蜈蚣等药。

万金散 【 《望惠方》，下同】 　治小儿急惊。
蜈蚣一条，全者去足炙为末　丹砂　轻粉各等分
右研匀，阴阳乳汁和丸菉豆大，每岁一丸。

返魂丹　治小儿慢惊及天吊夜啼。
蝙蝠一枚，去肠翅，炙黄焦　人中白干　全蝎焙　麝香各一分
右为末，炼蜜为丸菉豆大，每服乳汁下三丸。

不惊丸陈文中小儿方　治小儿惊风吐逆作搐，痰涎壅塞，手足掣瘲，眼睛邪视。
枳壳去穰麸炒　淡豆豉各等分
右为末，每服一钱，甚者二钱。急惊薄荷自然汁下。慢惊荆芥汤入酒三五点，日三服。

中分散 【 《普济方》，下同】 　治小儿惊风定搐。
螳螂一个　蜥蜴一条　赤足蜈蚣一条，各中分之，随左右研末，记定，男用左，女用右
右每以一字吹鼻内搐之，吹左即左定，吹右即右定也。

醒脾散　治小儿慢脾惊风。
马芹子　丁香　白殭蚕
右等分为末，每服一钱，炙橘皮煎汤下之。

活脾散　治小儿慢脾惊风。
羊屎二十一粒　炮丁香一百粒　胡椒五十粒　共为末，每服半钱，用六年东日照处壁土煎汤调下。

乳香丸　治小儿慢惊风，心神闷乱烦懊，筋脉拘急，胃虚虫动，反折啼叫。
乳香半钱　胡粉二钱，研匀　白颈蚯蚓去土捣烂　共和为丸麻子大，每服七丸至十五丸，葱白煎汤下。

苏合香丸 【 《惠民和剂局方》】 　治小儿惊癎客忤。
白朮　香附子　青木香　白檀香　沉香　丁香　麝香　荜拨　诃梨勒煨去核　朱砂　犀屑各二两　龙脑　熏陆香　苏合油各一两　安息香末二两，以无灰酒熬成膏，入苏合油内　为末，以香膏加炼蜜和成剂，蜡纸包收。每服旋丸梧子大，早朝取井华水，温冷任意化服，每服一丸。

抱龙丸 【 《全幼心鉴》，下同】 　小儿风痰热毒壅滞，凉心压惊。
牛胆南星一两　薄荷十片　丹砂钱半　龙脑　麝香各一字
右研末，炼蜜丸芡子大，每服一丸，竹叶汤化下。

肥儿丸　治婴孩惊瘖风后，失瘖不能言。
芜荑炒　神曲炒　麦芽炒　黄连炒，各一钱
右为末，猪胆汁打糊丸黍米大，每服十丸，木通汤下。黄连能去心窍恶血。

坠痰丸 【 《卫生宝鉴》】 　治小儿风癎痰迷。
天南星九蒸九晒
右为末，姜汁面糊丸梧子大，每服二十丸，人参汤下，石菖蒲麦冬汤亦可。经验方曰：小儿惊风用坠涎散。天南星一两重一个，换酒浸七伏时取出，安新瓦上，周回炭火炙裂，合湿地出火。每为末，入朱砂一分，每服半钱，荆芥汤调下，每日空心一服，午时一服。

泻青丸 【 《小儿直诀》，下同】 　治肝经实热。急惊搐搦。
羌活按壬乙同归一治也　大黄泻诸实热　川芎入手足厥阴，辛以缓肝　山栀仁泻心火，实泻其子　龙胆草炒，益肝胆气止惊　当归入足厥阴藏血　防风各等分
右为末，炼蜜丸芡实大，每服半丸，煎竹叶汤入砂糖化下。一方加甘草、芍药。一方无当归。薛己曰：前方足厥阴肝经，解散肌邪，疏通内脏之热，苦寒药也。若大便秘结，烦渴饮冷，饮食如常，属形病俱实，宜用此泻之。若大便调和，烦渴饮冷，目淡青色。属病气实而形气虚，宜用抑青丸平之。若大便不实，作渴饮汤，饮食少思，肢体倦怠，属形病俱虚，宜用地黄丸补之。若肝经血虚生风，先用四物汤加钓藤钩以生肝血，继用四君子汤以补脾土。若因肝经血燥生痰，用地黄丸生肾水，益肝血。若土不能培木，用四君子汤加当归以补中，用地黄丸以滋肾。若因肺金克肝木，用六君子汤加芍药、木香，实脾土以平肺金。若因心虚夺母之气，或肾水虚不能生肝木者，并用地黄丸主之。若屡服峻剂而脾胃虚寒者，必用六君子汤加丁香、木香，补脾胃以培阳气。若因乳母恚怒，肝火妄动，致儿为患者，每服加味小柴胡汤。若因乳母肝脾血虚发热，致儿为患者，母服加味逍遥散，子亦服数滴。《得效方》曰：一名凉肝丸。肝主风，宜先凉肝而风自退。

抑青丸
即前方去山栀、大黄。

抑肝散　治肝经虚热发搐，或发热咬牙，或惊悸寒热，或木乘土而呕吐痰涎，腹膨少食，睡卧不安。
软柴胡五分。入少阳厥阴泻肝火，须用黄连佐之　川芎八分　当归　白朮炒　茯苓保心惊悸　钓藤钩各一钱。主寒热十二惊癎客忤胎风　甘草三分
右水煎，子母同服。

泻心散　治心经实热，泻丁心。
黄连一两，去须
右为末，每服五分，临卧温水化下。海藏曰：易老单方泻心汤出于此，乃实邪也。实则泻其子。薛己曰：按前证若叫哭发热，作渴饮水，抽搐有力，仰面而睡者，属心经实热，宜用泻心汤或导赤散。若发热饮汤，抽搐乏力，惊窜咬牙，合面而睡者，属心经虚热，用补心散。若欬嗽面赤，壮热饮水，肺乘心也，用泻白散。若头摇目札，身热抽搐，肝乘心也，用柴胡清肝散。若合目昏睡，泄泻身热，脾乘心也，用泻黄散。若窜视惊悸，咬牙足热，肾乘心也，用安神丸。若因乳母致证，亦用前药以治其母。

导赤散　治小肠实热，小便秘赤，泻丙小肠。
生地心小肠药　木通利小肠热，故导赤也　甘草炙，各等分，生用泻心火
右为末，每服一钱，入淡竹叶凉心经，水煎。一方加黄芩、赤芍药、羌活、灯心煎。一方不用甘草用黄芩。薛己曰：按泻心汤、导赤散，泻心小肠实火之剂。盖心为脾母，脾为心子。然心既病则脾土益虚矣，用者审之。味此说当保脾土。

生犀散　治心经虚热。
地骨皮　赤芍　柴胡　干葛各一两　甘草五钱
右为末，每服一二钱，水煎。犀角二钱镑，主风热惊癎，镇肝除心热。丹溪曰：犀角痘后用以散余毒。若无毒而血虚者，或已燥热发散者而误用之，祸立至。薛己曰：按前方云治心经虚热，然其所用药，多属泻心泻肝之剂。盖虚热二字，恐传写之误。假如心经自病而血虚热者，用秘旨安神丸。脾虚夺心之气而热者，用秘旨补脾汤。肝木不能生心火而虚热者，用地黄丸。

秘旨安神丸　治心血虚而睡中惊悸，或受惊吓而作。
人参补五脏止惊悸　半夏汤泡，燥脾土健胃　酸枣仁炒，宁心志　茯神各一钱，开心益志　五味子五粒，杵　当归酒洗　橘红　赤芍药炒，各七分　甘草炙，三分
右为末，姜汁糊丸芡实大，每服一丸，生姜汤下。

泻黄散　治脾胃实热。
藿香叶入手足太阴经，开胃止呕　甘草各七钱半　石膏五钱，泻胃火　山栀仁一两　防风二两
右用蜜酒微炒为末，每服一二钱，水煎。薛己曰：按前证若作渴饮冷，卧不露睛，手足甚热，或遍身发黄，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用异功散。若面青搐搦，乳食少思，肝乘脾也，用秘旨补脾汤。若面赤惊悸，身热昏睡，心乘脾也，用秘旨安神丸。若面白喘嗽，肢体倦怠，肺乘脾也，用补中益气汤。若唇黑泄泻，手足指冷，肾乘脾也，用益黄散。病后津液不足，口干作渴，宜用七味白朮散。若乳母膏粱厚味，七情郁火所致，当审其因而治其母。

瓜蒌汤　治慢惊。
瓜粪根二钱　白甘遂一钱
右，慢火炒黄为末，每二三分，煎薄荷麝香汤下。薛己曰：按徐用诚云：钱氏治慢惊用瓜蒌汤，恐传写误耳。盖惊主风木，甲木属阳，病急易治；乙木属阴，病缓难治。况小儿五脏之气未实，神气未完而自病之慢惊，非病后及吐泻脾胃虚损而得者，慎勿用此峻厉之剂。王肯堂曰：右瓜蒌汤，钱氏治慢惊法，脉有力者宜用。盖湿痰积于膈中，使风火不得开发而身冷，故用瓜蒌汤劫去湿痰，使风火得伸，而身温搐止。若脉无力者，不宜用之，便当补脾，及温白丸、羌活膏之类。

温惊丸　治慢惊风证。一名粉红丸。
南星为末，入腊月牛胆中，阴干百日为末，四两　朱砂一钱半　天竺黄一两　坯子胭脂半钱　龙脑五分，另研
右用牛胆汁和丸如鸡头大，每服一丸，小者半丸，砂糖水下。薛己曰：按慢惊属脾胃无阳，肝木所胜之寒证，故用温惊丸以温之。但所用之药，乃辛散阳气，袪逐痰涎，治者审之。

人参理中丸　治中气虚热。
人参　白朮炒　甘草炙，各等分
右为末，姜汁糊丸菉豆大，每服二三十丸，白汤下。一方用干姜等分，加枣二枚。

调中丸　治脾胃虚寒。
白朮　人参　甘草炒，各五钱　干姜炮，四钱
右为末，用蜜丸菉豆大，每服二三十丸，白汤下。薛己曰：按前乙方本经自病之药，即人参理中丸也。若肾水侮土而虚寒者，当加半夏、茯苓、陈皮；或呕吐，更加藿香；泄泻加木香。

张氏温脾散　治脾胃亏损，腹胁虚胀，乳食不进，困倦无力。
诃子肉　人参各七钱　白朮　木香　桔梗　茯苓　藿香　陈皮　黄芪各五钱　炙草二钱半
右，每服二三钱，姜枣水煎。薛己曰：按前方治脾肺虚弱之证，若肺病已去，前证未已，但用六君子汤以调补脾胃。

清心丸　治惊热烦躁。
人参　茯神　防风　朱砂　柴胡各二钱　金箔三十片
右为末，炼蜜丸桐子大，每服一二丸，竹沥调下。此定惊安神，一切小惊要药。

安神丸　治邪热惊啼，心肝壮热，面黄颊赤。
麦门冬　牙硝　白茯苓　山药　寒水石　甘草各五钱　朱砂一两　龙脑二分半
右为末，炼蜜丸芡实大，每服半丸，砂糖水化下。薛己曰：按前方降火化痰，辛散寒凉之剂，不宜过服，恐反伤脾胃。若睡中惊悸不安，宜用秘旨安神丸。若因乳母脾气郁热，致儿为患者，宜用加味逍遥散。若因乳母怒气肝经发热，致儿为患者，宜用加味小柴胡汤。若个乳母饮酒，胃经发热，致儿为患者，宜用葛花解酲汤。

朮附汤　治风湿相搏，身体烦疼，不能转侧，不呕不渴，大便坚硬，小便自利，及风证头目眩重等证。
白朮四两　甘草炒，二两　附子炮去皮脐，一两半
右为末，入附子，每服三钱，姜五片，枣一枚，水煎服。薛己曰：愚按附子温中回阳，为慢脾之圣药也。如元气未脱用之，无有不应。须用每只重一两三四钱，端正不尖，底平，周围如莲花辫者佳，否则悞川乌也。制法：切去皮尖，以童便浸之，秋冬七日，春夏五日，每日一换，浸毕，切作四块，以湿草纸包数层，微火煨半日，取出切幵，无白星为度。如急用，炮至裂纹，即投童便中良久，浸透切片，如色白，再微炙之。气脱甚者，急生用亦效。

太乙保生丹　治慢惊尚有阳证者。
全蝎青者，十四个　白附子生用　直殭蚕　胆星　蝉壳　琥珀　防风　朱砂各一钱　麝香五分
右为末，米糊丸桐子大，金箔为衣，每服一二丸，薄荷汤化下。

聚宝丹　治慢惊。
人参　茯神　琥珀　天麻　直殭蚕　全蝎炙　防风　胆星　白附子生用　乌蛇肉酒焙，一钱　朱砂半钱　麝香少许
右为末，炼蜜丸桐子大，每服二丸，菖蒲汤下。

金箔镇心丸　治风壅痰热，心神不宁，惊悸烦渴，唇焦颊赤，夜卧不安，谵语狂妄。
朱砂一两　白茯苓　人参　甘草各半两　山药一两半　片脑　牙硝各一钱半　麝五分　金箔十二贴，为衣　紫河车二钱半，黑豆煎煮
右为末，炼蜜丸，每用五钱作五十丸，以金箔为衣，每服一丸，薄荷汤化下，含化亦得。

乌蝎四君子汤
即四君子加生川乌、全蝎各少许
右为末，每服半钱，姜枣水煎服。次服去川乌。

天南星散　治吐泻慢惊，驱风豁痰，或误服冷药，脾虚生风痰。一名回生散。又名天王散。
南星重八九钱者一个，掘地坑深尺许，先炭五斤烧通红，以好米醋一碗洒坑中，即投南星，以火炭密盖。又用盆覆时许取出
右为末，入唬珀、全蝎各一钱，每服二字，煎生姜防风汤下。一方入天麻末一钱，麝香一字。

乌沉汤　治慢惊，驱风助胃。
天麻二钱　人参　真川乌生用　全蝎焙　南星焙　木香　沉香各一钱　甘草炒，半钱
右为末，每服三五分，姜水煎服。

沉香散　助胃气，止吐泻。
茯苓二钱　沉香　丁香　木香　藿香　厚朴　甘草炙，各一钱
右为末，每服一字，米饮汤调下。

苏青丸
苏合香丸一分　青州白丸子二分
右和匀，每服五分，姜汤调下。

银白散　治胃虚吐泻。
糯米炒，二两半　扁豆蒸　丁香　藿香各二钱　白朮炒，一两　甘草炙，三钱
右为末，紫苏米饮调下。《直指方》加炮白附子、全蝎、木香、石莲，姜水煎。一方加天麻、砂仁、白茯苓，快脾正色。又名双白散。

黑附子汤　治慢脾风，四肢厥冷。
附子炒去皮，三钱　木香　人参各一钱五分　白附子一钱　甘草炙，五分
右为散，每服三钱，姜五片，水煎。若手足既温，即止后服。

生附四君子汤　治吐泻不思乳食。凡虚冷病，先与数服以正胃气。
人参　白朮　附子　木香　茯苓　橘红　甘草各等分
右为末，每服五七分，姜枣水煎服。一方无木香、橘红。

辰砂膏　治慢脾，冷痰壅滞，手足冷而微搐者。
黑附子一枚，重一两以上者，去皮脐，顶上挖一孔，入辰砂末一钱，仍用附子塞之，炭火烧熟存性　胆星半两　白附子炮　五灵脂　蝎梢各二钱半
右为末，炼蜜丸桐子大，每服二三钱，生姜汁泡汤下。

利惊丸　治急惊痰盛，发热潮搐。
青黛　天竺黄　轻粉各二钱　牵牛末半两
右为末，面糊丸豌豆大，每服十丸，薄荷汤下。

四物汤　治血虚发热烦躁，或晡热作渴，头目不清。若因脾虚不能生血者，用四君子汤。
当归　熟地黄各二钱　芍药　川芎各一钱
右，水煎服。

黄连安神丸　治心经血虚头晕，神魂惊悸。
黄连六钱，酒洗　炙甘草五分　生地　当归各一钱半　朱砂飞过，五钱
右为末，饭糊丸梧桐子大，每服十五丸，空心白滚汤下。如二三服不应，当服归脾汤补之。

牛黄清心丸　治诸风瘈瘲，语言蹇濇，健忘恍惚，头目眩运，胷中烦郁，痰塞喘嗽，精神昏愦等证。或小儿风热上壅，抽搐发热；或急惊痰盛发搐，目反口噤；或大人伤寒汗下之后，烦躁发热不解，并宜服之。
麝香　龙脑　羚羊角各一钱　当归　防风　黄芩　白朮　麦门冬　白芍各一钱半　牛黄　柴胡　桔梗　白茯苓　杏仁去皮尖　芎藭　肉桂　大豆黄卷　阿胶各一钱二分半　蒲黄　人参　神曲各三钱半　雄黄八分　甘草五分　白敛七分　犀角二钱　山药七钱　干姜三钱　金箔一百二十片　大枣十个，蒸熟烂研
右为末，炼蜜丸，每两作十丸，金箔为衣，每服一丸，温水化下。

凉惊丸　治惊疳热搐，心神惊悸，白睛赤色，牙关紧急，潮热流涎，手足动搐。
黄连五钱　龙脑一钱研　龙胆草酒拌炒黑　防风　青黛三钱，研　钓藤钩子二钱　牛黄　麝香各一字
右各另为末，面糊丸粟米大，每服三五丸至一二十丸，煎金银花汤下。薛己曰：按前方治心肝二经风热，若心肝虚而见惊搐潮热，用秘旨安神丸。肝木乘脾者，用异功散加柴胡、钓藤钩。心脾虚弱而潮热流涎者，用异功散；若虚寒更加木香；不应，更加炮姜。疳者，津液干涸之证，前丸乃心肝二经，清热袪风化痰之寒剂，不宜多服，恐伤胃气，无以滋肾水也。

擦牙通关散　治风搐搦，关窍不通，痰塞中脘，留滞百节，牙关紧闭，药不能下。
南星二钱　麝香一字　牙皂二锭，烧存性　赤脚蜈蚣一条　殭蚕一钱
右为末，姜汁蘸药少许擦牙，或调服二三点，涎自出。

至圣保命丹　治胎惊内钓，肚腹紧硬，啼叫不安，及急慢惊风，眼目上视，手足抽掣，不省人事。
全蝎十四个，去毒　防风二钱　白附子　蝉壳　炮南星　殭蚕去丝嘴炒　天麻　朱砂各一钱　麝香五分　金箔四十张
右为末，米糊和，每两作四十丸，每服一丸，白汤化下。有热者，以胆星易炮星。一方有冰片、硼砂各少许。一方，有人参、白茯苓各二钱。

大黄丸　治风热里实，口中气热，二便秘赤，饮水不止。
黑牵牛半生半炒　川芎各半两　甘草一钱　大黄一两，酒洗饭上蒸
右为末，糊丸麻子大，每服数丸，温蜜水乳后服，以溏利为度，大小量用。薛己曰：愚按前证既属里实二便秘，法当疏下。若初服虽未通利，而病势已退，不可再服。如二便未利，病势未退，当减数丸研化服之，恐过剂则元气伤而变病也。

十味安神丸　治惊。
人参　茯神　麦冬　山药各二钱　片脑二分　龙齿煅，一钱　朱砂　甘草　寒水石各五分　金箔二片
右为末，蜜丸鸡豆大，灯心汤调下。一方有马牙硝。

浴体法
蝎尾去毒　朱砂各五分　乌蛇肉酒浸焙　白矾　青黛　天麻各二钱　麝香一字
右为末，每服三钱，水三碗，桃枝一握，煎至数沸温浴之，勿浴背。

涂顖法　治发搐。
麝香一字　蝎尾去毒　薄荷叶三分　蜈蚣　牛黄　青黛末各一字
右同研，用熟枣肉剂为膏，新绵上涂匀贴顖上，四方可出一指许，火上炙手频熨，百日里外小儿可用此。

五色丸　治五癎。
朱砂　真珠各五钱　水银　雄黄各一钱　黑铅三两，同水银结成砂
右为末，炼蜜丸麻子大，每服三四丸，煎金银薄荷汤下。一方无黑铅。薛己曰：愚按前证，有因惊因风因食之不同，虽痰迷心窍，然当补脾气为主。

断癎丹　治病瘥后复作，证候多端，连绵不除者。
黄芪蜜炙　钓藤钩　细辛　甘草炙，各五钱　蛇蜕三寸，酒炙　蝉蜕四个　牛黄一字，另研
右为末，煮枣肉为丸麻子大，每服五七丸，人参煎汤下。

宣风散　治惊风痰热四证极效，能疏风导热。
陈皮　甘草各五钱　牵牛四两，半生半炒　槟榔二个
右为末，每服三五分，蜜汤调下。薛己曰：愚按肝气为阳为火，肝血为阴为水。肝气热则生风，风热搏则惊搐而肝血必损也。然有余当认为不足。若屡服利惊宣风之剂，未免亏损脾胃，以成慢惊矣，慎之！

褊银丸　治风涎膈热，及乳食不消，腹胀喘促。
巴豆　水银各五钱　京墨八钱，火烧醋淬研　黑铅二钱半，水银煎　麝香五分，另研
右为末，陈米粥丸菉豆大，每服二三丸，煎薄荷汤下。薛己曰：愚按前方治颠癎惊搐，消积下痰之药也。其用牵牛、巴豆等，盖以痰饮癖积，结聚坚固，非此不能除。故洁古张先生云为斩关夺旗之将，形病俱实者用之，诚有回生起死之功。必须详审，不可轻率。

羌活膏　治脾虚肝热，热盛生风，或吐泻，或悞药为慢惊之证。亦治伤寒，无不效。
羌活　人参　川芎　白附炮　赤茯苓各五钱　明天麻一两　白殭蚕酒炒　干蝎炒去毒　白花蛇肉酒浸焙　雄黄　辰砂各另研，一分　附子炮　防风　麻黄　肉豆蔻　鸡舌香　藿香　沉香　木香各二钱　轻粉　真珠　牛黄各一钱半　龙脑二分　麝香一钱，各另研
右为末，炼蜜丸豆大，每服一二丸，薄荷汤下或麦冬汤下。按前方性温，大热实热，急惊勿服。　薛己曰：按前方药味杂乱，果脾气虚而成慢惊者。当审用之。恐发散真气，重损阴血故也。

抱龙丸　治伤风温疫，身热昏睡，风热痰实壅嗽。又治惊风潮搐，及蛊毒中暑，沐浴后并可服。壮实小儿，宜时与服之。
雄黄二钱五分　辰砂五钱另研　天竺黄一两　牛胆南星四两　麝香五分，另研
右为末，甘草汤丸皂子大，每服一丸，白汤化下。丹溪曰：抱龙丸，心肺肝药也。抱者，保也；龙者，肝也。肝为母，心为子，母安则子安。况心藏神，肝藏魂。神魂既定。惊从何生？薛己曰：按前丸化痰袪邪清热之功居多，属肝心实热而致者，用之殊效。若脾肺虚弱而见昏睡痰嗽，当用宝鉴天麻散，以调补元气。万氏曰：壮实儿宜用之。然内有雄朱金石之药，不可服。如麝香之耗真气，能引风邪入里，如油之入面不得出也。故人皆禁之，不轻用也。王肯堂曰：前药，百日小儿，每丸分作三四服；五岁儿一二丸；大人三五丸。亦治室女白带，伏暑用盐少许嚼一二丸，新汲水送下。腊月雪水煮，甘草和药尤佳。一法用浆水或新水，浸南星三日候透，煮软三五沸取出，乘软切去皮，只取白软者，薄切焙干炒黄色，取末八两，以甘草二两半拍破，用水二碗，浸一宿，慢火煮至半碗，去滓，渐渐倾入南星末内慢研，令甘草水尽，方入余药。

天麻散　治急惊脾胃虚弱，或变慢惊者。
半夏七钱　天麻二钱五分　炙草　白茯苓　白朮各二钱
右入生姜三钱，磁器内水煮，候干为末，每服一钱五分，姜枣汤调下。

钓藤钩饮　治吐利脾胃亏损，虚风慢惊。
钓藤钩三分　蝉壳　防风炒　人参　麻黄　殭蚕炒　天麻　蝎尾去毒炒，各五钱　炙草　川芎各二钱五分　麝香一钱，另研
右为末，每服一二钱，水煎。一方有蜣螂三个，去头足炙黄。虚寒加附子一钱。薛己曰：按慢惊之证，属脾胃亏损所致。前方乃辛温散表之药，而无调补之功，须审用之！

大青膏　治伤风吐泻，痰热发搐。
天麻　青黛各一钱　白附子　干蝎去毒　乌梢蛇肉酒浸焙　朱砂五分　天竺黄二钱　麝香二分
右为末，生蜜和膏，每服一豆粒许，月中儿用半粒，薄荷汤化服。五岁以上，同甘露散服之。薛己曰：愚按大青膏，乃表散之剂也，必外邪蕴结于肺，而肺气未损者，乃可施之。况前证属脾肺气虚，而邪之所凑，必以固脾胃为主，否则虚虚之祸，恐不能免矣。

温白丸　治驱风豁痰定惊，泄泻瘦弱，冷疳洞利，及久病而成慢惊。
天麻五钱　白殭蚕炮　白附子　干蝎去毒　天南星汤炮，焙，各二钱五分
右为末，面糊丸菉豆大，每服十丸，米饮下。一方有人参、防风。一方前药仍用寒食日面裹养，七日取出，用姜汤下。薛己曰：愚按前证属脾气虚寒无阳之证，无风可散，无痰可逐，当兼用六君子汤十二味异功散、木香散。

牛黄丸　治惊热，消疳积。
雄黄研水飞　牵牛各一钱　天竺黄二钱
右为末，面糊丸粟米大，每服五七丸，薄荷水下。

白饼子　治腹中有癖，伤食呕吐，肚痛嗳气，先用此药，一服推下食积；却用惺惺散、加减参苏饮，不可服冷药。
滑石　轻粉　半夏汤浸焙　南星各一钱　巴豆二十四粒，去皮膜，水煮另研
右为末，糯米饭丸菉荳大，捻作饼，每服二三饼，煎葱白汤下，忌热物。量儿加减。薛己曰；按前方乃斩关夺门起死回生之重剂也，必审形病俱实，方可施之。恐致失手，命在反掌。经云：邪之所凑，其气必虚；留而不去，其病乃实。实者，病气实而形气则虚也。东垣先生云：形病俱实者，皆泻不当补；形病俱虚者，当补不当泻。治者审之！

蛇黄丸　治惊癎。因震骇恐怖，叫号恍惚是也。
蛇黄真者三个，火煅醋淬　郁金七分，一处为末　麝香另入一匙
右为末，饭丸桐子大，每服一二丸，煎金银磨刀水化下。

牛黄丸　治风癎，因汗出解脱，风邪乘虚，迷闷搐掣，涎潮屈指如计数是也。
牛胆南星　全蝎焙　蝉蜕各二钱半　防风　白附子生用　天麻　直殭蚕炒，各一钱半　麝香半字
右为末，枣肉和丸，水银半钱，研细入药，丸菉豆大，每服一二丸，荆芥生姜汤下。

妙圣丹　治食癎，因惊而停食吐乳，寒热，大便酸臭是也。
赭石煅酢淬，二钱半　巴豆三个，去心油三钱　雄黄　蝎梢　朱砂各一钱　轻粉　麝各一匙　杏仁微炒，二钱
右为末，枣肉丸梧子大，每服一二丸，木贼草煎汤送下。

消风丸　治风癎先宜此药。
牛胆南星二钱　羌活　独活　防风　天麻　人参　荆芥　川芎　细辛各一钱
右为末，蜜丸桐子大，每服二丸，薄荷紫苏汤调化下。

袪风保安丸　诸风久远治之并验。
川乌去皮尖，二钱半，生用　五灵脂半两
右为末，猪心血丸桐子大，每服一二丸，姜汤化下。

比金丸　治惊癎先用此药。
人参　琥珀　白茯苓　远志姜制取肉炒　朱砂　天麻　石菖蒲细密者　川芎　南星　青黛各一钱　麝香一匙
右为末，蜜丸桐子大，每服一二丸，金银薄荷汤下。一方有山药、甘草，无琥珀、青黛。

虎睛丸　治惊癎邪气入心。
虎睛细研　远志姜汁浸，去心　犀角镑屑　大黄湿纸包煨　石菖蒲　麦门冬各等分　蜣螂去足翅炒，三枚
右为末，米糊丸桐子大，每服一二丸，竹叶煎汤，或金银薄荷煎汤下。

清神汤　治惊癎。
犀角镑屑　远志姜汁焙　白藓皮　石菖蒲　人参　甘草炒，各一钱半
右为末，每服五七分，麦门冬煎汤调下。

蜜陀僧散　治心癎不语，及诸惊失音。
密陀僧
右为极细末，每服一匙，米酢汤调下，大人服一钱，热酒下。

蝎虎散　治惊癎。
褐色生蝎虎一个，连血细研
右入朱砂、麝香末少许同研，用薄荷汤调作一服。数年者亦效。盖癎疾皆心血虚滞，生蝎虎管守其血。继服二陈汤。若无生蝎，以带性雄猪心血代用。入代赭石散尤妙。

代赭石散　治阴阳癎。
代赭石煅醋淬研为末，水飞过晒干
右为末，每服半钱，以金银煎汤，和金箔银箔调，连进二服。脚胫上有赤斑，乃邪气发出，可治；无赤斑则难治。

化风丹　凉风化痰，退热定搐。
牛胆南星二钱　羌活　独活　防风　天麻　人参　川芎　荆芥　粉草各一钱　全蝎一个
右为末，炼蜜丸皂角子大，每服一钱，薄荷汤化下。一方无全蝎，有甘草、细辛。一方加辰砂、麝香。

茯神汤　治胆气虚寒，头痛目眩，心神恐惧，不能独处，或是惊癎。
茯神　枣仁炒　黄芪炒　柏子仁炒　白芍炒　五味子炒，各一两　桂心　熟地黄自制者　人参　甘草炒，五分
右每服二三钱，姜水煎。

酸枣仁丸　治胆气实热惊癎，或睡卧不安，惊悸怔忡。
茯神　酸枣仁炒　远志　柏子仁炒　防风　枳壳麸炒　生地杵膏，各半两　香竹茹二钱半
右各另为末，蜜丸粟米大，每服七八十丸，白滚汤送下。

定志丸　治心神虚怯，所患同前；或语言鬼神，喜笑惊悸。
人参　茯苓各一两五钱　菖蒲　远志各一两
右各另为末，蜜丸如前服。

养心汤　治心血虚，袪惊癎。或惊悸怔忡，盗汗无寐，发热烦躁。
黄芪　白茯苓　茯苓　半夏曲　当归　川芎　辣桂　柏子仁　枣仁　五味子　人参各三钱　甘草炒，四钱
右每服一二钱，姜枣水煎。

妙香散　治心气不足，惊癎，或精神恍惚，虚烦少寐，盗汗等证。
辰砂三钱　麝香一钱　木香煨，二钱五分　茯苓　山药　茯神　远志　黄芪炒，各一两　桔梗　甘草炒　人参各五钱
右各另为末，每服一钱，温酒或白汤调服。

大黑龙丸 【 《平治会萃》，下同】 　治小儿急慢惊风神效。
牛胆南星　礞石各一两，焰硝等分煅　天竺黄　青黛各半两　芦荟二两五钱　朱砂三钱　殭蚕五分　蜈蚣二钱半，火烧存性
右为细末，煎甘草膏，丸如鸡豆大，每服一丸或二丸，急惊薄荷汤下，慢惊桔梗白朮汤下。

神圣牛黄夺命散
槟榔半两　木香三钱　大黄二两，面裹煨为末　白黑牵牛各一两，粗末，俱一半生用，一半炒用
右为一处研作细末，入轻粉少许，每服二钱，用蜜浆水调下，不拘时候，微利为度。

碧云散 【 《儒门事亲》】 　治小儿惊风有涎。
胆矾半两　粉霜一钱　铜青　轻粉各一分
右研为细末，每服一字，薄荷汤调下用之。如中风，用浆水调服。

古今图书集成医部全录卷四百三十

　小儿惊癎门

　　方

利痰丸 【 《幼科全书》，下同】 
牛胆南星　枳壳去核　陈皮去白，各一钱　大黄五钱　牵牛头末二钱　共为细末，皂角煮水，灯心煎汤吞。

安神丸
黄连去根须　石菖蒲　远志去心　当归身　麦门冬去心　山栀仁炒，各二钱　茯神八钱　共为末，粟米糊和，猪心血为丸，朱砂为衣，灯心汤下。

神鬼丹
雄黄　桑寄生　天竺黄　钓藤钩各三钱　全蝎去足　牛胆　南星　梧桐泪　殭蚕炒　朱砂各二钱　珍珠　牛黄　琥珀各一钱　冰片少许
右为末，用粟米粉糊为饼，金箔为衣，薄荷灯心竹叶汤送下。

导赤散
牛黄　木通　甘草梢　麦门冬去心　山栀仁　竹叶七片
右，水煎服。泻心火之药也。发散加防风、薄荷。

五色丸
黄芩　黄连各二钱　大黄三钱　不用颜色是三黄丸，加颜色名五色丸。共为细末，分作五分，滴水为丸。一分青黛为衣，名青丸；一分朱砂为衣，名红丸；一分雄黄为衣，名黄丸；一分皂角烧灰存性为衣，名黑丸。

定喘汤
陈皮　南星炮　栀仁　软石膏　杏仁泥　薄荷叶　赤茯苓
右，水煎，入竹沥。

青州白丸子　治小儿惊风。
半夏炮　川乌　白附子各五两　南星三两
右为细末，以生绢袋盛，用井水摆尽为度，放磁器内，日晒夜露，一日一换水，必搅数转，候如玉片再研细。又用青蒙石一钱另研细，以焰硝五分，同石末入铜锅内，火煅通红，硝尽为度，放冷，入上药和匀，以糯米为丸，以薄荷入蜜送下，其痰自坠。

调元汤《内经》云：热淫于内，以甘泻之，以酸收之。此之谓也。
黄芪一钱　人参　白芍各五分　炙草二分半
右，水煎服。

黄芪汤 【 《兰室秘藏》，下同】 　治慢惊，大便泻青色。此肝木克脾土，先实其土，后泻其木，是为神治之法。
黄芪二钱　人参一钱　炙草五分
右(口父)咀，作一服，水一大盏，煎至半盏，去滓，食远服。加白芍药尤妙。此三味皆甘温，能补元气。甘能泻火。内经云：热淫于内，以甘泻之，以酸收之。白芍药酸寒，寒能泻火，酸味能泻肝而大补肺金，所补得金土之位大旺；火虚，风木何由而来克土？然后泻风之邪。夫益黄散、理中丸、养神丸之类，皆治脾胃寒湿大盛神品之药也。若得脾胃中伏热劳役不足之证，及服热药巴豆等之类，胃虚而成慢惊之证，用之必伤人命。夫慢惊风者，皆由久泻脾胃虚而生也。钱氏以羌活膏疗慢惊风悞矣。脾虚者，由火邪乘其土位，故曰从后来者为虚邪。火旺能实其木，木旺故来克土，当于心经中以甘温补土之源，更于脾土中泻火以甘寒，于脾土中补金以酸凉，致脾土中金旺火衰，风木自虚矣。损食多进药自愈，前药是也。

益黄散　治胃中风热。
黄芪二钱　陈皮　人参各一钱　芍药七分　生甘草　熟甘草各五分　黄连少许
右共为细末，每服二钱，水一盏，煎至五分，食前服。一方加白茯苓。

补阳汤　时初冬一小儿二岁大寒证，明堂青脉，额上青黑，脑后青络高起，舌上白滑，喉鸣而喘，大便微青，耳尖冷，目中常常泪下，仍多胷中不利，卧而多惊，无搐则寒。
吴茱萸　生地黄　地龙各五分　黄蘗　橘皮　葛根　连翘　蝎梢　炙甘草各一分　升麻　黄芪　柴胡各二分　当归身　麻黄各三分
右(口父)咀，都作一服，水一大盏半，煎至六分，去滓，乳食后热服。服药之后，添喜笑，精神出，气和顺，乳食旺。

琥珀抱龙丸 【 《育婴家秘》，下同】 　理小儿诸惊，四时感冒风寒，温痰邪热，致烦噪不宁，痰嗽气急，及疮疹欲出发搐，并宜服之。
真琥珀　天竺黄　檀香细剉　人参去芦　白茯苓去皮，各一两半　生粉草三两，去节　枳壳麸炒　枳实俱水浸，去穰炒微黄，各一两　山药去黑皮，一斤，剉作小块，慢火炒令热透冷用　南星一两，剉碎，用腊月雄黄牛胆酿经一夏　朱砂五两，先以磁石引去铁屑，次用水乳钵内细杵，取浮者飞过，凈器内澄清，去上余水，如此法一般精制，见朱砂凈尽，晒干用　取见成药末一两，同金箔百片，在乳钵内研极细，仍将前末共一处和均，取新汲井水为丸，如豌豆样大粒，阴干，每服用薄荷汤化下。琥珀抱龙丸内，用补益之药，人皆喜而用之。然有枳壳、枳实二味，能散滞气。无滞气者，能损胷中至高之气。如慢惊及元气弱者，减去此二味，可用当归、川芎各二两以代之。然琥珀、天竺黄二味，须择真者。王肯堂曰：前十二味，除朱砂、金箔不入碾内，余十味檀香不过火外，九味或晒或焙，同研为末，和匀，朱砂、金箔每一两重。取新汲井水一两，重入乳钵内略杵匀，随手丸如鸡头子大，阴干。晴霁略晒。日色燥甚则折裂。宜顿放当风处，取其自干。治法并用葱汤，无时化服，或薄荷汤。痰壅嗽甚，淡姜汤下。痘疮见形有惊，温净汤下。心悸不安，灯草汤下。暑天闷迷，麦门冬熟水下。百日内婴儿，每丸作三次投。二岁已上者，止一丸或二丸。其品剂修合之时，但缺一味，不依制度，必无效矣。常用瓦瓶入麝香同收，毋使散泄气味。入珍珠末一两合和，名金珠散。珍珠能镇心宁肝，坠痰尤效。治法汤使同前。又曰：抱龙之义，抱者保也，龙者肝也。肝应东方青龙木，木生火，所谓生我者父母也。肝为母，心为子，母安则子安。心藏神，肝藏魂，神魂既定，惊从何生？故曰：抱龙丸理小儿诸惊，四时感冒风寒，温疫邪热，致烦躁不宁，痰嗽气急，及疮疹欲出发搐，并宜可投。其药性温平，不憯不燥。常服袪风化痰，镇心解热，和脾胃，益精神。

抱龙丸　抱者养也。龙者纯阳之物，盖震为龙，东方乙木也，为少阳之气。时至乎春，乃万物发生之始气也。乙者肝木也，肝为风木，初生小儿，纯阳无阴，龙之象也。肝为有余，少阳之气壮也。肝主风，小儿病则有热，热则生风。上医虑之，制此方以平肝木，防惊风，此抱龙之名义也。小儿必用此药，所以养其阴而济之，令不太过也。又青龙位肝木属之，小儿肝常有余，脾常不足，故以此药抑肝扶脾，乃名抱龙。治形实壮热，昏睡气粗，或痰壅嗽惊风搐搦。
天竺黄　辰砂各一钱　牛黄二分　麝香半分　珍珠　琥珀　白檀香　枳壳　枳实各三分　牛胆星五钱，腊月取牛胆一个，将南星去皮脐研为末放于胆中，阴干备用　共为末，山药打糊为丸如黄豆大，金箔为衣。潮热，灯心汤化下；惊风，薄荷汤下；欬嗽，滚白水下。

凉驾丸 【 《片玉心书》，下同】 　退五脏热，泄心肝火，治急惊，解胎毒。如小便黄，大便秘，丹毒斑疹，衄血口疮，并皆治之。
黄连泄心火　黄芩泄肺火　山栀仁泄肝火　黄蘗各五钱，泄肾火　龙胆草三钱，泄胆火　大黄泄脾胃火　雄黄解毒　辰砂镇心，各二钱
右为末，水糊丸如粟米大，竹叶灯心汤下。急惊，薄荷汤灯心汤下；胎热，竹叶灯心汤下；衄血，茅根汤下；丹毒斑疹，升麻汤下；口疮水，竹叶薄荷汤下。

至圣保命丹　治急惊风夜啼，常服清心安神。
全蝎十四个　麝香半分，另研　辰砂水飞　天麻　胆星　防风　殭蚕炒　白附炮，各一钱　蝉蜕去翅足　使君子肉煨　珍珠各五分　金箔四十张　共为末，粟米粉糊和匀，印成锭子，薄荷汤磨服。惊风，薄荷灯心汤下；夜啼，灯心烧灰，温水化下。

神芎丸　治小儿上焦积热，惊风壅滞，头目赤肿，咽闭，大小便赤濇，及痰喘之证，并皆治之。
大黄酒蒸干　黄芩各一钱　黑牵牛头末　滑石各四钱　黄连　川芎　薄荷各五钱　共为末，滴水为丸如粟米大，竹叶汤下。

玉液丸　治风壅，化痰利膈，清头目烦热，除欬嗽。
寒水石煅水飞，二两　半夏制，一两　枯矾五钱　共为末，米糊丸如粟米大，姜汤下。感风寒欬嗽，桑白皮汤下；欬血，茅根汤下；常欬，茶汤下；欬而吐，煨姜汤下。

参苓白朮散 【 万氏《幼科发挥》，下同】 
人参　白朮　白茯苓　山药各一两五钱　扁豆去壳，姜汁浸炒　甘草　桔梗　薏苡仁　莲肉各一两　为细末，枣汤送下。

辰砂膏　下小儿痰甚妙，治惊热惊积。
辰砂研水飞，三钱　硼砂　马牙硝各钱半　元明粉二钱　全蝎去毒　珍珠研，各一钱　麝香一字
右，另为末和匀，好油单纸包起，自然成膏，每用一粒许，月内调涂乳头令吮。狂躁恶叫。生地黄自然汁调下；诸惊，薄荷汤调下；胎惊，猪乳汁和枣汤下；潮热，生甘草汤下。

当归茱萸汤　治内钓。
当归　吴茱萸泡焙干　小茴香炒　甘草　木香
右，水煎服。

五福丸 【 《本草纲目》】 　治小儿急惊。
生蚯蚓一条，研烂，入五福化毒丹一丸，同研　以薄荷汤少许化下。《普济方》云：梁国材言，洋州进士李彦直家专货此药，一服千金，以糊十口。梁传其方，亲试屡验，不可不笔于册以救婴儿。

千金小惊丸　治小儿惊，大小便秘，钓气。
金皂角水洗煮　黄连　牙硝　木香　胆草　藿香各五分　全蝎六个，去毒末之，面糊丸，用雄黄、朱砂、麝香、金箔为衣。镇惊，薄荷灯心汤下；大便秘，枳壳、大黄、(石卜)硝，煎汤化服；钓气，钓藤汤下。量儿大小用。

千金保命丹　治小儿一切痰喘，急慢惊风，撮口脐风，但能开口灌下，无不活者。
牛黄　冰片　琥珀另研，各一钱　甘草二分　黄连姜汁炒　全蝎　姜蚕各三分　朱砂　明天麻面裹煨　胆星各四分　共为细末，磁罐蜡封，勿令出气，每五七厘，薄荷灯心金银煎汤，不拘时温服。

乳黄散　治小儿天钓，壮热翻眼，手足搐掣，皆因痰滞经络，头目反仰，名曰天钓。由乳母过食热物蕴毒，兼挟风邪所致。但解利风热，则应手而愈。
滴乳一钱，另研　天竺黄一钱半　雌黄另研　腊茶　枯矾各一钱　炙甘草　荆芥穗炒　菉豆一百粒，半生半炒　赤脚蜈蚣一条，酒浸炙　细末之，每服半钱，煎人参薄荷汤调下。

全蝎散　治小儿天钓潮热。
钓藤　人参各半分　全蝎　天麻各一分　犀　甘草炙，各半分　末之，每服一钱半，水半钟，煎五分，温服。

久癎方 【 《医贯》方】 　治小儿积癎。
陈皮　黄连　白朮各五分　半夏　胆星　黄芩　枣仁　远志去心，各六分　白茯苓　麦冬各八分　甘草　枳实　柴胡　薄荷　干葛　元参各三分
右，水二钟煎，加姜汁三匙，不拘时服。其南星制法：腊月八日取牛胆一个，将南星打碎，即以胆汁拌匀，复入胆内，扎口悬风处阴干。用水二钟煎，加姜汁三匙，不拘时服。

拟定治惊癎诸方 【 《明医杂着》，下同】 　治小儿肝经火旺，目睛频动，痰气上升，或壮热惊搐，面色红，脉有力，脾胃无伤，宜泻肝火。
当归　柴胡　橘红　枳壳炒　天麻各六分　白茯苓　川芎　白芍药炒，各八分　甘草　黄连酒炒，各四分　薄荷三分
右，每服二钱，姜水煎服。薛己曰：愚按前证，若肝经风热而自病，宜用本方。若肝经血燥而自病，宜用六味丸。若肝木克脾土，宜用四君子汤加升麻、柴胡。若肺金克肝木，宜用泻白散。若肾水不能生肝木，宜用六味丸。若愈后惊悸不寐，或寐中发搐咬牙，宜用归脾汤加茯苓、五味。盖有余者，邪气实也；不足者，真气虚也。凡病有余，当认为不足。经云：邪之所凑，其气必虚。
又　治小儿脾经不足，土败木侮，目睛微动，四肢微搐，或潮热往来，脾胃有伤，饮食少进，或泄泻呕吐，面色黄脉无力，宜补脾胃。
白朮一钱三分　黄芪蜜炙　川芎　当归酒洗　陈皮　人参　肉蔻煨　神曲　干葛各五分　白芍一钱，酒炒　黄连　甘草炙，各四分　半夏　白茯苓各七分
右，姜水煎服。薛己曰：愚按前证若因脾胃虚弱，用五味异功散补之；虚寒者加木香，或再加炮姜温之。若因脾气下陷，用补中益气汤举之；作渴者，用七味白朮散主之。若因脾胃虚弱，寒水侮土，用六君子加木香、炮姜温之。若因脾胃虚弱，肝木侮土，用补中益气汤加苓、芍、半夏调之。若因肝木太过，脾土受制，用小柴胡汤加炒山栀平之。若因伤鱼肉等物，用六君子汤，更加山楂、砂仁消之。若因伤生冷腹痛，或泻利清白，宜六君子汤加砂仁、木香、炮姜温之。若因伤辛热，停滞呕吐酸水，或大便清利不快，用六君子汤加黄连、吴茱萸、木香和之。若因积去而泄泻不止，用四君子汤加肉荳蔻、补骨脂、木香、煨姜以补脾肾。若泄泻止而饮食少思，宜用白朮散以补脾胃。
又　治小儿心血虚，睡中惊动不安，或受惊吓而作，主清心安神降痰。
人参　半夏汤泡　酸枣仁炒　茯神各一钱　当归酒洗　橘红　赤芍各七分　五味五粒，杵　炙草三分
右，水煎，入姜汁竹沥少许。入牛黄半分尤妙。若温暖月，心经多热，加生地黄、山栀仁各五分，麦门冬七分，淡竹叶。若方饮食因惊而停滞者，须先消饮食，然后冶惊，惊药内仍加白朮、麦芽以理脾胃。盖惊则气散，宜收补其气；惊则痰聚，宜消化其痰。薛己曰：愚按前证，若心血不足，而心神惊悸者，宜用本方。若木火太过而心神不宁者，宜用导赤散。若木火翕合，风热相搏而病者，用柴胡栀子散。若肝心虚弱，木火未济而病者，用六味丸。若因脾胃食郁生痰，惊动不安者，宜用四君子汤以健脾，神曲、半夏、麦芽以化痰，山栀、芍药以清热。若因饮食停滞，肚腹膨胀，或呕吐泄泻，宜用六君子汤以健脾，用厚朴、神曲以消食。如有痰搐惊证，仍用本方调治。如见肝经之证，加钓藤钩，方内赤芍药易以白芍药。

安神镇惊丸　惊退后调理，安心神养血，和平预防之剂。
天竺黄另研　人参　茯神　南星姜制，各五钱　酸枣仁炒　麦门冬　当归酒洗　生地黄酒洗　赤芍药炒，各三钱　薄荷　木通　黄连姜汁炒　山栀炒　辰砂　牛黄俱另研　龙骨煅，各二钱　青黛一钱，另研
右为末，蜜丸菉荳大，淡姜汤送下，每服三五丸。薛己曰：愚按前方根本之治，防微杜渐之法也。但内多苦寒辛散分利之味，病后不宜轻用，恐复伤胃气而变生他证也。若饮食停滞而见他证，当消导为主。若脾胃损伤而见他证，当健中气。大凡病后元气未复，或因克伐之剂，元气复伤而见前证，但用升补阳气为主，诸证自愈，若专攻其病则误矣。

地黄丸 【 《婴童百问》，下同】 　王肯堂曰：治小儿肝经虚热血燥，或风客淫气而患瘰疬结核，或四肢发搐，眼目抽动，痰涎上涌。又治肾疳脑热肢体消瘦，手足如冰，寒热往来，滑泄肚胀，口臭干渴，齿龈溃烂，爪黑面黧，或遍身两耳生疮，或耳内出水，或发热自汗盗汗便血诸血失音等证，其功不能尽述。
熟地黄　山茱萸　干山药各四钱　泽泻　牡丹皮　白茯苓去皮各三钱
右为末，炼蜜丸如桐子大，空心，温水化下三十丸。王肯堂曰：八味地黄丸，即六味地黄丸加附子、肉桂各一两。治禀赋命门火衰，不能生土，以致脾土虚寒，或饮食少思，或食而不化，脐腹疼痛，夜多漩溺等证。经云：益火之原以消阴翳，盖谓此也。或乳母命门火衰，儿饮其乳致前证者，子母并服之。又曰：加减八味丸，即地黄丸加肉桂一两、五味子四两。治禀赋肾阴不足，或吐泻久病，津液亏损，口干作渴，或口舌生疮，两足发热，或痰气上涌，或手足厥冷等证。

嚏关散　治急惊慢惊，昏迷不省。
生半夏一钱　皂角半钱
右为末，用一豆许，用管子吹入鼻，立醒。

开关如圣散
赤蜈蚣一条，中分为两片，各用葱汁浸一宿，焙干　全蝎一个，亦中分为两片，各记左右，分两处　牡丹皮　白茯苓去皮，各三钱
右各为末，左眼翻、左手搐，以左药末吹入左鼻孔，右眼翻、右手搐，以右药末吹入右鼻孔，双眼翻双手搐，兼之。

省风汤　治惊风口噤，筋脉挛急，抽掣疼痛，风盛痰实，旋晕僵仆，头目眩，胷膈烦满，恍惚不定，神志昏愦。
天南星生用　防风去芦，各四两　生甘草　半夏半泔浸一宿　黄芩去粗皮，各一两
右(口父)咀，每服二钱，生姜一片，煎去滓，不拘时服。

珍珠丸　治小儿急惊风，涎潮壮热，痰气上壅。
白附子　滑石　轻粉各一钱　全蝎半钱　巴豆十五粒，去油
右为末，糊丸如小豆大，三岁一丸、二丸，葱汤下。

七宝洗心散
白朮土炒，一钱半　甘草炙　当归　荆芥穗　麻黄　芍药　大黄面裹煨，去面切焙，各六钱　前胡　生地各四钱　薄荷少许
右为末，每服一钱，水一盏，入生姜一片，煎服。

宽热散
枳壳以水润之，以巴豆四十九粒，同炒，去巴豆　大黄各一两　(石卜)硝　生甘草各半两
右为末，以瓶器收之，每服一字，薄荷汤调下。

天麻防风丸　治小儿惊风身热，喘粗多睡，惊悸，手足搐搦，精神昏愦。
天麻　防风　人参　辰砂　雄黄　麝香　炙甘草各一分　全蝎炒　殭蚕各半两，炒　牛黄一字
右为末，炼蜜为丸如桐子大，每服一丸，薄荷汤下。一方有胆星，无麝香。

龙齿散
龙齿　蝉蜕　钓藤　羌活　茯苓　人参各等分
右为末，每服半钱，薄荷汤下。

防风通圣散
白朮　荆芥穗　栀子各二钱半　川芎　当归　薄荷　绵纹大黄　芍药　麻黄　防风　连翘　芒硝各半两　细纹石膏　黄芩　桔梗各一两　滑石六两　生甘草二两
右剉，每服二钱，水一盏，姜二片，煎七分，去滓服。

大连翘汤　治疮疹壮热，小便不通，诸般疮疖，丹毒脐风。
连翘　瞿麦　荆芥　木通　赤芍药　当归　防风　柴胡　滑石　蝉蜕　甘草炒，各一钱　山栀仁　黄芩各半钱
右剉，每服一钱，加紫草煎，温服。热甚加大黄。更详证加减为佳。

琥珀散　治小儿急慢惊风，涎潮昏冒，目瞪搐搦，惊吊肚疼，及和顺痘疮小可，惊哭眠卧不安，入口立效。惊癎时攻发作，常服永除病根。
辰砂一钱半　琥珀　牛黄　天麻　殭蚕炒　全蝎去毒　白附子　乳香　蝉蜕各一钱　麝半钱　代赭石煅，酢淬七次，一钱　片脑一字　胆星一字　共为末，三岁一钱，薄荷汤下。慢惊加附子一分。

调气散　小儿慢惊之后，以此调之。
木香　香附　人参　橘皮　藿香　炙草各一钱
右，姜枣煎服。

桂枝汤　治太阳中风，阳浮而阴弱；阳浮者热自发，阴弱者汗自出；啬啬恶寒，翕翕发热，鼻鸣干呕者。
桂枝去皮　勺药　生姜各一两半　生甘草一两
右剉，每服三钱，枣二个，水一盏，煎八分服。须臾，啜粥一盏，以助药力。温覆，令一时许，通身热微汗出为佳。桂枝，自西北二方居人，四时行之，无不应验。江淮惟冬及春可行之。自春未及夏至已前桂枝证，可加知母、石膏各半两，或加升麻一分。若病人素虚寒者，正用古方。

葛根汤　治太阳病项强几几，恶风无汗，不恶寒，刚痉。
葛根四两　麻黄三钱　桂一两　生甘草　芍药各二两
右剉，每服五钱，水一盏半，生姜五片，枣二个，煎一盏服，取微汗。

蝉蝎散　治方传慢惊。
全蝎七个，去尾　蝉脱念一个　炙草二钱半　南星一个，炮
右为末，每服半钱，煎服。一方入姜三片，枣二枚。

神宝既济丹　分阴阳，平冷热，定吐泻，豁痰涎。
硫黄　焰硝俱熔汁再研　五灵脂　青皮　陈皮　半夏曲炒，各等分
右为末，粟米糊丸麻子大，每服三丸，米饮送下。

来复丹　此药配类二气，均调阴阳，夺天地冲和之气，有水火既济之功，补损扶虚，妙难尽述。
硝石同硫黄并为细末，微火略炒，用柳篦子，不住手搅，令阴惕气相入，不可火太过　硫黄舶上透明　太阴元精石研飞，各一两　五灵脂澄去砂石干　青皮　陈皮各二两
右用灵脂、二皮为细末，次入元精石末，及前二药末拌匀，以好酢打和为丸如豌豆大，每服三十粒，空心粥饮下。甚者五十粒，小儿三粒，新产婴儿一粒。小儿慢惊风，或吐痢不止，变成虚风搐搦者，非风也，胃气欲绝故也，用五粒吃下。

王氏惺惺散　治小儿吐泻脾弱，内虚生惊。
人参　茯苓　木香　天麻　白扁豆　陈皮炒　全蝎焙
右为末，每服半钱，姜枣略煎服。一方去陈皮，用陈米。

醒脾散　治吐泻脾困不食，痰作惊风。
全蝎焙，半钱　白附子炮　天麻焙　甘草炙　人参　白茯苓　石菖蒲　木香　石莲肉　白舟各一钱
右剉，每服三钱，姜二片，枣一个，水二小盏，煎服。有热者，去木香加殭蚕，或加南星、半夏、陈皮、炒米。

大醒脾散　昏困者服之。
南星　白茯苓　橘红各一钱　全蝎焙　人参　甘草炙　白附子炮　石莲子　木香各半钱　陈仓米二百粒
右剉，每服三字，姜枣煎服。驱风醒脾两方通用。方可酿乳。小儿胃虚不消乳食，尤须节约。

星香散　治慢惊风已传，昏迷痰搐。
南星煨，二钱　木香　人参　橘红各一钱　全蝎炙，三个　甘草炙，半两
右剉，每服一钱，入紫苏姜枣浓煎，旋以匙送下。有热加防风。

定命饮
半夏　茯苓　木香　生姜各一钱　白朮　甘草炙　天麻各五分
右为末，每服半钱，姜枣煎汤调下。

四圣散　治慢惊，吹入鼻中。
全蝎七个　殭蚕十四个　天南星七钱半　川乌二钱
右将南星为末，水调作饼，裹蚕、蝎、川乌，外用湿纸重包，慢火中煨令赤色，顿地上一复时。每服一字，煎金银汤，点好茶清少许调下。

天南星丸
天南星一斤，每一个重一两上下者，用温汤浸洗，刮去里外浮皮，酒浸一宿，用桑柴蒸，不住添汤，令釜满甑内气溢，更不住洒酒，常令药润，七复时满，取出用铜刀切开一个大者，嚼少许，不麻舌为熟，未即再炊，以熟为度，然后用铜刀切细焙干　麝香研　丁香　辰砂另研水飞，各一两　龙脑研，两半
右为末，炼蜜并酒丸，朱砂为衣，姜汤下一豆许。

灵脂丸
五灵脂　白附子焙　木香　直殭蚕炒，各一分　全蝎焙去毒　大南星湿纸包火内煨，各半钱　朱砂一钱
右为末，米酢煮，生半夏糊丸麻子大，姜汤下三丸。

七珍丸　治顽痰壅盛。
细辛　川灵脂　直殭蚕一钱半　白附子一钱　朱砂半钱　全蝎四个，焙
右为末，大南星煮糊为丸麻子大，姜汤下，每五丸。

四君子汤　治荣卫气虚，脏腑怯弱。
人参去芦　茯苓去皮　生甘草　白朮各等分

川乌散　袪风回阳。
生川乌一钱　全蝎　木香各半分
右末，每服三字，姜三片，煎取其半，旋滴入口中。呕吐加丁香。

金液丹　治吐利日久，脾胃虚损，手足厥逆，精神昏睡，寒多露睛，口鼻气冷，欲成慢惊风者。
舶上硫黄十两，先飞拣去砂石穪，研为细末，入罐内，再入赤石脂，封缝，盐泥固济，炭火煅三昼夜，取出候冷用
右以柳木槌研为细末，每服二钱，生姜汤下。

生附四君子汤　助胃回阳。
即前四君子汤，加附子末四分之一，厥冷者对加。每服半钱，水煎，以匙送下。

蝎附散　治慢脾风，回阳气，豁风痰。
全蝎一个　附子炮，二钱　南星炮　白附子炮　木香各一钱
右为末，每服半钱，姜三片煎服。

白殭蚕丸　方传慢脾，阳气未甚脱者可用。亦能截风。
胆星二钱　直殭蚕炒　五灵脂　地龙干　全蝎焙，各一钱
右为末，水煮生半夏糊丸麻子大，每五丸姜汤下。

七宝妙砂丹　治风痰奇效。慢惊慢脾，通以辰砂为主，木香佐之。
开元通宝钱皆背后上下有两月片者，其色淡黑，颇小，诸钱以一个放铁匙，于炭火内烧，少顷四围上下各出黄白珠子，将出候冷，倾入盏中
右作一服，南木香汤送下，人参汤尤妙。

防风丹　治风热痰壅，大便不通。
羌活　防风　枳实　川芎　大黄湿纸裹煨　甘草炒，各一钱半
右剉，每服三字，姜枣煎服。一方或加赤芍药。

枳壳散　治小儿疳气腹胀喘急。
枳壳一两，麸炒　巴豆二十一粒，同上炒黄去之
右为末，三岁小儿半钱，砂糖汤调下。

芦荟散　治惊风痰盛发搐。
全蝎五个，焙　巴霜一字　轻粉半钱　芦荟　南星炮　朱砂各一钱　冰片　麝香各一字　郁金一分，皂角水煮焙
右为末，每服一字，煎金银薄荷汤调下。

牛黄凉膈丸　治热盛涎潮。
牙硝　寒水石煅　石膏　生甘草各半两　胆星二钱半　紫石英一钱　牛黄　片脑　麝香各半分
右为末，甘草膏丸菉豆大，每服一丸，橘皮汤调下。

青金丹　疏风利痰。
芦荟　牙硝　青黛各一钱　使君子　硼砂　轻粉各半钱　蝎梢十四个
右为末，香墨水丸麻子大，每服一丸，薄荷汤下。

王监京墨丸　治痰热惊积。楚州王监卖此药著名者。
青黛　使君子炒熟　芦荟　胆星各二钱　川墨二钱　腻粉　麝香半钱　冰片一字
右为末，飞面糊丸桐子大，每服一丸，薄荷汤调下。

揭风汤　治利下痰热。
青黛　芦荟　全蝎各一分　朱砂一钱半　南星半两为末调作饼，包裹前三项，煨令赤色　牙硝　轻粉各三字
右为末，每服一字，煎金银薄荷汤调下。

灵脂朱砂膏　治惊风痰盛。
朱砂　牙硝　灵脂　芦荟各一钱　麝香　冰片各一字
右末，甘草膏丸菉豆大，金箔为衣，薄荷汤下一丸。

柴胡加大黄汤
柴胡一两　黄芩炙　人参　半夏如法制　生姜各三钱半　甘草炒，一钱半　大黄少许
右剉散，每服一钱，入枣煎服。

生气散　治诸风，疏利以此调气。
丁香七分半　白朮　青皮　甘草炙　木香　人参各二钱
右为末，每服半钱，沸汤点服。

茯苓二陈汤　和胃气，化痰涎。
半夏五钱　陈皮二钱五分　白茯苓四钱　生甘草一钱半
右剉，每服三钱，姜三片，煎服。

天麻苏合香丸
天麻　防风　人参　辰砂　雄黄　麝杳　甘草炙，各一分　全蝎炒　殭蚕炒，各半两　牛黄少许　南星一钱　苏合油一盏
右为末，炼蜜丸如桐子大，每服一丸，薄荷汤下。

参苓白朮散
扁豆炒　人参　茯苓　白朮土炒　炙草　干山药各二钱　米仁　缩砂仁　白莲肉　桔梗各一钱　天麻　藿香各五分
右为末，每二钱，枣汤下。

镇心丸
朱砂　龙齿　牛黄各一钱　铁粉　琥珀　人参　茯苓　防风各二钱　全蝎七个，焙
右为末，炼蜜为丸如桐子大，每服一丸，薄荷汤下。

星苏散　治诸风口噤不语。
天南星略炮剉散，每服一钱
右姜四片，紫苏五叶，煎取其半，却入雄猪胆少许，温和服。凡不语者，大小便须要疏导。治慢风不语，只用南星，以人参、石菖蒲为佐。

五癎丸　治食癎。
朱砂水飞，半两　水银二钱半　雄黄一两　真珠一两，细研
右为末，炼蜜为丸麻子大，每服二丸，金银汤送下。

薄荷散
薄荷叶半两　羌活　全蝎　生甘草　麻黄　殭蚕炒去丝嘴　天竺黄　白附子各一钱半
右为末，薄荷汤下。热极生风，加竹沥少许与服。一方有柴胡、台芎、桔梗、茯苓，无全蝎、殭蚕、天竺黄、白附子。

养生必用蛇黄丸
蛇黄一枚，煅酢淬　礞石　辰砂　雄黄各二钱　铁铧粉四钱，研极细
右为末，蜜为丸，用金银煎汤，五岁已上吞下，幼小化下，如麻子大丸。

散风散　治风癎，先用此。
牛胆南星一钱　羌活　独活　防风　天麻　人参　荆芥　川芎　细辛各一钱
右为末，炼蜜为丸桐子大，每服二丸，薄荷紫苏汤调下。

日应丹　治颠癎连年不瘥。
黑锡　硫黄　水银　铁粉研，各半两　金银箔三十片
右水银、铁粉、金银箔夹和一处，先将黑锡于铫内熔开，次入硫黄，不住手就铫内碎搅，候硫黄烟气欲息，次入余药，就火上同搅，少顷时倾出地上一宿，出火毒，再研细，粳米饭丸麻子大，朱砂为衣，每服三丸，食后，人参汤下。

全蝎五癎丸　治小儿五癎。
赤蜈蚣一条，去头足酒浸炙　南星炮，二钱半　麝香一字　全蝎　防风　朱砂　远志姜制　白附　芦荟　延胡索各一钱　金银箔三十片
右为末，入麝，糕糊丸桐子大，每服一丸，菖蒲紫苏汤调下。

星朱散　定癎利痰。
南星湿纸裹炮香熟，一两　朱砂一钱
右为末，带性猪心血为丸，桐子大，每服一丸，防风汤调下。

开牙散
细辛　天南星　(石卜)硝各一钱　麝香五分　蝎梢七个
右为末，以少许用乌梅肉揉和擦牙，兼用细辛、皂角、荆芥末，吹入鼻中，治诸风搐搦惊癎用此。

青龙丸　治惊积有热。
青黛　茯苓　芦荟　南星炮，各一钱　轻粉　麝香　巴霜各一字　全蝎焙，三钱
右先将巴豆研如泥，次入诸药，研极细，丸如梧桐子大，朱砂为衣，每服一丸，薄荷汤下。

至宝丹　治诸癎急惊，心热卒中客忤，不得眠睡，烦躁，风涎搐搦，及伤寒狂语，伏热呕吐，并宜治之。
安息香两半末，以酒滤去沙，取一两，慢火熬成膏　生犀角屑　生玳瑁屑　真琥珀研细水飞　雄黄研细水飞，各一两　金箔五十片，半为衣　银箔五十片　片脑研　麝香各一钱，研细　牛黄半两，研
右，生犀、玳瑁屑捣罗为细末，研入诸药令匀，将安息香膏以重汤煮化，和捣为剂，如干即入少熟蜜，盛磁器内，旋丸如桐子大，二岁儿服二丸，人参汤化下，大小以意加减。又治大人卒中不语，中恶气。中诸物毒，中热暗风，产后血晕，死胎不下，并用童子小便一合，生姜自然汁三五滴，同温过，化下五丸，立效。

神妙夺命丹
取七月青蒿节内虫
右入朱砂、麝香为丸，加片脑。

防风导赤散　治小儿初惊。
生地黄　木通去节　防风　生甘草各等分
右剉散，每服三钱，水一盏，竹叶少许同煎。有热加黄芩、赤芍药、羌活。

蝉蜕钓藤饮　治肚疼惊啼。
钓藤　天麻　茯苓　川芎　白芍药各二钱　生甘草　蝉蜕各一钱
右剉散，灯心煎。一方加木通、麦门冬、防风、羌活。

宽热饮
石膏　黄芩　生甘草　赤芍　葛根各二钱半　麻黄　柴胡各半两
右剉散，三岁儿每服二钱，水一小盏，生姜少许，葱白三寸，豉一撮。

七宝洗心散　治小儿烦热生疮，兼治惊风。
生地黄　荆芥穗　防风　生甘草　黄芩　羌活　赤芍药各等分
右为末，入辰砂减半，加当归尤妙。每服一钱，灯心薄荷汤下，空心食前服。

安神丸
人参　茯神　麦门冬　山药各二钱　龙脑　龙齿各一钱　寒水石　生甘草　朱砂各五分　金箔二片
右为末，炼蜜为丸，如芡实大，每服一钱，灯心汤下。

钓藤膏　治小儿腹中极痛，干啼后躽，名盘肠内钓。
乳香　没药　木香俱另研　姜黄各一钱　木鳖子去油，三个
右为末，蜜丸芡实大，钓藤汤磨半丸，入蜜服。先用此药，定痛后服魏香散。

魏香散
蓬朮五钱　阿魏二钱
右先将温酒化阿魏浸蓬朮一昼夜，焙干为末，紫苏米饮调下。

钓藤饮　治小儿夜啼，乃脏冷也。阴盛于夜则冷动，冷动则为阴极发躁，寒盛作疼，所以夜啼不歇也，钓藤饮主之。
钓藤钩　茯神　茯苓　川芎　当归　木香　生甘草　白芍药各一钱
右为末，每服一钱，姜枣略煎服。其或心热而烦啼，必有脸红舌白小便赤濇之证。钓藤饮去木香加朱砂末一钱研和，每服一钱，木通汤调下，或剉散煎服亦可。治惊啼加蝉脱、防风、天麻。

保命丸　治小儿胎惊内钓，腹肚紧硬，眠睡不安，夜多啼哭，及治急惊慢风，眼目上视，手足抽掣，不省人事，悉皆主之。冷证用此。
全蝎十四个，去毒　防风　殭蚕炒去丝嘴　天麻各二钱　南星炮　白附子　麝香五分　金箔十片　蝉蜕　朱砂各一钱
右为末，粳米糊丸，每两作四十丸，常服镇心安神化痰。除一切惊风诸证，汤临时换。一方加人参、白茯苓二钱。一方加琥珀二钱。有热证，加牛黄、片脑、硼砂。

乳香丸　治惊风内钓腹疼惊啼。
乳香半钱　没药　沉香各一钱　蝎梢十四个　鸡心槟榔一钱半
右为末，炼蜜为丸如桐子大，每服二丸，菖蒲钓藤汤下。

木香丸
乳香　没药　全蝎各半钱　钓藤　舶上茴香　木香各一钱
右先将乳香、没药另研，次入诸药末，和毕，取大蒜少许研细，和丸桐子大，每服二丸，钓藤汤下。

小续命汤　治中风不省人事，涎鸣反张，失音厥冷。
麻黄　人参　黄芩　川芎　白芍药　杏仁　防己　肉桂　生甘草各半两　防风七钱半　附子炮，二钱半
右除附子、杏仁在外，俱为粗末，入杏、附夹和，每服三钱，姜三片，枣一枚煎服。有热去附子，官桂减半。经云：诸暴强直，皆属于风。故收此方，非的风证勿用。

桂枝加葛根汤　治头疼，项背强几几，汗出恶风者。
桂枝　芍药　生甘草各六钱　葛根一两三钱
右剉散，每服三钱，生姜枣子煎服。

人参败毒散　治伤风瘟疫风湿，?目昏眩，四肢疼痛，增寒壮热，项强目睛疼，寻常风眩拘倦，风痰及寒壅欬嗽，鼻塞声重，并治之。
柴胡　前胡　川芎　枳壳炒　羌活　独活　茯苓　桔梗　人参各一两　甘草半两
右为粗末，每服二钱，生姜薄荷煎。一方加地骨皮、天麻。或剉散，加蝉蜕、防风。治惊热，可加芍药、干葛、黄芩。无汗加麻黄。

小柴胡汤　治伤寒温热病，身热恶风，颈项强急，胷胁满痛，呕吐哕逆，烦渴，寒热往来，身面皆黄，小便不利，大便秘濇，或过经不解，或潮热不除，及瘥后劳复发热，疼痛烦热，经血适来适断，寒热如疟。
人参　甘草炙　黄芩各三钱　柴胡八钱　半夏汤泡七次焙干，二钱半
右剉散，每服二钱，水一盏，生姜三片，枣一枚，煎去滓温服，不拘时。王肯堂曰：小柴胡汤加山栀牡丹皮，名加味小柴胡，治肝胆经风热瘰疬，寒热往来，日晡发热，潮热身热，不欲饮食，或怒火口苦，耳聋欬嗽，或胁痛胷满，小便不利，或泄泻吐酸苦水，或肢体搐动，唇目抽札，并宜用之。

大承气汤　治刚痓胷满，内实，口噤咬牙，大热发渴，大便秘。
大黄　芒硝各半两　厚朴　枳实各一两
右剉散，每服三钱，姜三片，水一盏，煎半盏，温服。

大柴胡汤　治伤寒十余日，邪气结在里，往来寒热，大便闭濇，腹满胀痛，谵语，心中痞硬，饮食不下；或不大便五六日，绕脐刺痛，时发烦躁；及汗后如疟，日晚发热，兼脏腑实脉有力者可服。
柴胡去芦，八钱　黄芩炒　赤芍药各三钱　半夏泡焙，一钱半　枳实去穰麸炒，半钱
右剉散，姜枣煎，加减服之。欲下，加川大黄三钱。

古今图书集成医部全录卷四百三十一

　小儿惊癎门

　　方

参苏饮 【 《证治准绳》，下同】 　解惊风烦闷，痰热作搐，欬嗽气逆，脾胃不和。
人参去芦　紫苏和梗　前胡去芦　干葛　半夏　赤茯苓各七钱半　枳壳　陈皮　桔梗剉炒　甘草各五钱
右剉，每服二钱，水一钟，姜二片，煎七分，无时温服。《铃方》去人参加川芎。

人参羌活散　治初作急惊，散风邪，除风热。
羌活　独活　柴胡　川芎　人参　甘草炙　白茯苓各一两　前胡去芦　桔梗　地骨皮　天麻酒浸焙，各半两　枳壳一两，麸炒
右(口父)咀，每服一钱，水半盏，姜一片，薄荷一叶、枣半个，煎服。疹痘未发亦可服。《直指方》每服三字末，紫苏薄荷汤调。搐掣紧急者，去节麻黄煎汤调。或惺惺散加荆芥、防风亦可，免得遽施脑、麝。或中风体硬，加麻黄、干葛、薏苡仁。加蝉蜕治惊热。

惺惺散　除风热及伤寒时气，疮疹发热。
白茯苓　细辛　桔梗　花粉　人参　甘草炙　白朮　川芎各等分
右为末，每服一钱，水半盏，姜一片，薄荷三叶，同煎。汤氏细辛减半。

独活汤　治胎惊，发散风邪。
羌活　独活各一分　槟榔　天麻　麻黄去节　甘草炙，各半分
右剉散，每服半钱，水煎。于内加天南星末，蜜调，可贴顖门。

木通散　治小儿肝心有热，惊悸，用此泻肝风，降心火，利惊热。
羌活　山栀各二钱　大黄煨　木通　赤茯苓　甘草各一钱
右剉碎，每服二钱，入紫苏些少，用水一盏，煎至二分，不拘时服。

已风丹　袪风退惊。
天竺黄细研　防风　钓藤各一两　白殭蚕　干全蝎　白附子各半两
右为细末，炼蜜和如芡实大，每服一粒至二粒，麝香荆芥汤化下。

加味导赤散
生地黄　木通俱上　防风　麦冬　甘草俱中　山栀子　薄荷叶俱下　入灯草竹叶水煎。

仁斋犀角汤　治心惊热盛。
犀角　防风　木通　赤茯苓　桑白皮炒　炙甘草各等分
右剉细，每三字，水煎服。

茅先生夺命散　治天钓脐风，客忤卒死，撮口鹅口，木舌喉痹，痄顋风壅吐涎，后依证调理。
铜青　朱砂各二钱　腻粉半钱　麝香另研　蝎尾十四个，去针
右为末，每服半钱，薄荷腊茶清调下。

三因方　治阳癎惊风热证，面赤身热发搐，直视牙紧。
芦荟　白附子　生甘草各二钱　胡黄连　朱砂各一钱　腻粉　麝香各半钱　蝎梢　殭蚕炒，各七个　金箔七片　赤脚蜈蚣一条，炙
右为末，二岁已上服半钱，金箔薄荷汤下。

睡红散　治小儿急慢惊风，手足搐搦，目瞪神昏。
牛黄　硼砂　脑　真珠　水银砂，各半钱　青黛　蝎尾炒　京墨烧南星　半夏姜制一宿　蛇含石淬，各一钱金银箔各一[一原作「十」，据《全婴方》改。]片　麝香一字　鸟蛇尾并项下七寸，酒浸一宿取出，去皮骨炙，一钱
右为末，三岁一字，薄荷汤下。按此治风热痰药，通关透肌骨之剂也，非风邪下陷者，不可轻用。

定搐散　治小儿急惊定搐。
赤脚蜈蚣大者一条，酒浸炙　白附子　羌活　麻黄　直殭蚕炒　代赭石醋煅淬七次　南星　蝎梢　川姜黄各二钱　朱砂一钱
右为末，每服一字，荆芥紫苏煎汤调下。如搐不止，加乌蛇肉。

顺搐散　解男右女左搐不顺者。
枳壳　钓藤去钩　荆芥　羌活　防风去芦　甘草各半两
右碎，每服二钱，水一盏，顺切，姜二片，煎七分，无时温服，或入薄荷同煎。

罗氏镇肝丸，治小儿急惊风，目直上视。抽搐昏乱，不省人事，是肝经风热也，此方泻青之变。
天竺黄研　生地黄　当归　竹叶　草龙胆　川芎　大黄煨　羌活　防风各二钱半
右为细末，炼蜜丸如鸡头大，每服二丸，沙糖水化下。先服此，后服天麻散。

定命丹　治急惊天吊撮口，通利痰热。
全蝎七个　天麻　南星炮　白附子各二钱半　朱砂　青黛各一钱半　轻粉　麝香各半钱　龙脑一字
右为细末，粟米糊丸菉豆大，每一丸，荆芥薄荷汤调下。先研半丸，吹入鼻中。

疏风散　治惊风痰热四证俱盛。
槟榔　陈皮去白，各二钱　牵牛　大黄煨，各三钱
右为末，每服半钱，生蜜调下。演山加(石卜)硝一钱。《保婴方》曰大黄、黑牵牛、白牵牛三味，各半生半熟，槟榔各半两，细末蜜汤调。痰多加轻粉。

截风丹　演山治四证已作，八候未具。
全蝎去毒炒　殭蚕炒　白附子炮　南星炮　天麻各二钱半　朱砂一钱　麝香一字　赤足蜈蚣一条，酒炙
右为末，炼蜜丸梧子大，每服三丸，金银薄荷汤化下。一方有防风。

定搐散　治急惊四证，八候并作。
天麻　白附炮，各半钱　乳香一钱　蝎梢炒　白花蛇头酒炙，各二钱半　朱砂　雄黄各一钱　南星炮，五钱　代赭石一两，米酢煅淬七次　赤脚蜈蚣一条，酒炙　龙脑　麝香各一字
右为细末，每服半钱，金银薄荷汤下。炼蜜丸调亦佳。

牛黄清心丸　治四证八候，去风痰，散惊热。
天南星　半夏　白附　川乌各一两，并洗　川郁金半两
右五味为粗末，用腊月黄牛胆两三枚取汁，和药入胆中，扎悬当风处一月，干取出，入马牙硝、朱砂、雄黄、硼砂各一钱。脑、麝少许。如胆药一两，硝砂四味各一钱。稀面糊丸麻子大，金银薄荷汤下，一岁十丸，二岁倍之。

郑氏比金丸　治急惊壮热，喘粗痰嗽，大小便不利。
轻粉　滑石各钱半　南星一钱　青黛半钱　为末，稀糊丸小豆大，一岁二丸，薄荷汤调下。急惊头热，足冷口噤，面青痰瘈，加一丸，桃皮汤下，名桃符丸，疏流蕴积涎热，疮痘余毒宜服。去毒黛加蝎梢半钱，名小青丸，同治。

太白散　急惊搐搦涎盛。
粉霜二钱　轻粉　白牵牛炒，各一钱
右为末，每服一字，薄荷汤调，吐痰效。

防风丸　治惊风痰热，神昏惊悸。
天麻　防风　人参　川芎各一两　全蝎　甘草　殭蚕　朱砂　雄黄　牛胆　南星各二钱五分
右为末，蜜丸鸡头大，每一丸薄荷汤下。一方无川芎、南星。

全蝎散　治急慢惊风发搐，服之神效。急慢二证加减方法在内，制法更佳。
全蝎二四个，新薄荷叶包，以竹托住，慢火炙干　殭蚕半两炒，去丝嘴，依前炙，或干薄荷叶，酒润用　南星末以姜片各一两，新薄荷二两，同捣作饼干　白附子炮，三钱　防风去芦　天麻　甘草炙　朱砂水飞　川芎各半两
右为末，一岁儿服一字，二岁儿服半钱，薄荷汤调下，量大小岁数加减。身热发搐前后，火府散调；慢惊吐泻后发搐，生姜汤调；急惊搐，煎火府散加大黄汤调。如急惊不用南星，加大黄一两煨。若慢惊不用大黄，加制南星。

火府散　面赤咬牙发热，唇口干燥，小便赤濇，一切虚实邪热并治。
生地黄　木通各一两　黄芩　甘草炙，各半两
右(口父)咀，每服二钱，水煎温服，无时。

汤氏金星丸　治急惊，壮热痰壅，大便不通。
郁金末　雄黄各二钱五分　腻粉半钱　巴豆七个，取霜
右为末，酢糊丸黍米大，一岁二丸，薄荷汤下。

小黑龙丸　治小儿急惊轻者。
青礞石煅，一两　青黛一钱　芦荟一钱半　胆星一两
右为极细末，甘草汤为丸，如鸡头大，每一丸，姜蜜薄荷汤下。大小黑龙丸，俱以礞石、胆星治痰之剂为君，痰多者宜之。

谢氏夺命丹　治急惊不省人事，眼定不动，牙关不开，唇白并黑者。
南星　半夏各四钱，为末，并以姜汁和作饼，晒干　真珠白者，二钱　巴豆去油净，一钱　朱砂四钱　金箔　银箔各十片　轻粉　麝香各半钱
右各为末和匀，飞罗面打糊为丸如黍米大，每一岁儿一丸，灯心汤下。

比金丸　治小儿风热丹毒，急慢哑惊。
前夺命丹中，减去金银箔，加真郁金末三钱，丸如上法。

利惊丸
前比金丸中，去郁金，加脑子半钱，白颈蚯蚓一条，用刀截断首尾两头齐，跳者用之，去土，秤二钱，丸服如上法。按此三方，导痰药也。白饼子加减法。

演山青金丸　治惊风痰热，四证壅盛。
巴霜半钱匕　青黛二钱半　南星半两，炮　轻粉一钱　滑石　全蝎去毒炒，各二钱
右为末，稀糊丸如麻子大，一岁五丸，二岁七丸，大小加减，薄荷茶清下，以通为度。一方加白附子。一方无轻粉。

真珠天麻丸　治惊风痰热壅盛，及吊肠镇肚撮口，绝效。
南星炮　天麻　白附子炮，各一钱　腻粉半钱　巴霜一字　芜荑炒　全蝎面炒　滑石各一钱半
右为末，糊丸粟米大，一岁五七丸，二岁十丸，大小加减，薄荷汤点茶清送下。

郑氏驱风膏　肝风筋脉拘急，面红目青，眼上惊搐，及胎风。
辰砂　蝎尾　当归　龙胆草　川芎　山栀仁　大黄　羌活　防风　甘草各一钱
右为末，入麝香一字，炼沙糖丸鸡头大，三岁三丸，薄荷竹叶蜜汤化下。

安睡散　治急慢惊风潮搐，不得安睡。
辰砂研水飞　乳香　血竭各一钱，并细研　麝香半钱，研　人参　酸枣仁炒　南星炒　白附各半两　蜈蚣一条，酥炙黄酒浸一宿　全蝎二十一枚
右为末，一岁一字，薄荷汁好酒煎沸调下，得睡效。

蛇头丸　治急慢惊风涎，搐搦来去，不问阴阳二候。
蛇头一个，炙　赤足蜈蚣三条　朱砂三钱　铅白霜　轻粉各二钱　龙脑　麝香各一钱　铁液粉　百草霜各半两　蛇含石一两，酢淬
右为末，米糊丸鸡头大，三岁半丸，薄荷汤磨下。一方加全蝎一分。慢惊加附子半两去皮尖，血竭一分。

直指天麻丸　利惊下痰，吊肠镇肚撮口，可通用。
天南星炮，二钱　白附炮　马牙硝　明天麻　川灵脂　全蝎焙，各一钱　轻粉半钱　巴霜一字
右为末，稀糊丸麻子大，每一丸，薄荷生姜泡汤送下。右重下之剂，惟上壅下闭，血气充实，脉沉而有力者宜之。又阎氏所谓候搐势定，下其痰热之类，是已利惊后，调胃助气，定志宁神，防作慢惊。

直指银白散　助胃驱风，呕吐作慢惊候者通用。
莲肉　白扁豆炒　白茯苓各一分　人参　天麻　白附子炮　全蝎炒　木香　甘草炙　藿香各半分　陈米炒香，三钱
右为末，每一钱，姜一片，入冬瓜子仁七粒同煎，或陈米汤调下。一方加白朮一分。醒脾散、大醒脾散、王氏惺惺散，皆和胃助气，可通用。

定志丸　治惊风已退，神志未定，以此调之。
琥珀　茯神　远志肉姜制　人参　白附炮　天麻　天门冬去心　甘草炙　酸枣仁炒
右为末，炼蜜丸皂子大，朱砂为衣，每服一丸，灯心薄荷汤调下。御院有乳香。

加味地黄丸
地黄八两　山药　山茱萸各四两　泽泻　牡丹皮　茯苓各三两　羌活　防风各二两
右为末，炼蜜丸如桐子大，量儿大小加减。

五福化毒丹　治惊热，凉心膈。
生地黄　熟地黄焙，各五两　天冬去心焙　麦门冬去心焙，各三两　净甜硝　干黑参　甘草各二两，炙　青黛一两半
右上六味为细末后，研入硝黛，炼蜜丸如鸡豆大，每服半丸或一丸，食后热水化下。海藏曰：五福丸治急惊风，生蚯蚓一条研烂，入五福化毒丹一丸，再研如泥，煎薄荷汤少许，调化旋灌，量小儿大小加减服之。右三方，乃甘寒泻火之剂为君，小儿血气虚而急惊者宜之。又洁古、阎氏所谓：候搐止势减，宜安神镇心之类是已。

五苓散　解伤寒温湿暑毒霍乱，分阴阳，理烦渴饮水，小便不利。
泽泻去粗皮，二两半　白茯苓去皮　猪苓去皮　白朮各一两半　肉桂去粗皮，七钱半，不过火
右碎，入桂同研为末，每服一钱，温汤调下，不拘时。若作(口父)咀，用赤茯苓，分两同前，每服二钱，水一盏，煎七分温服。加辰砂一两，治热惊。

百解散　主和解百病，虚慢阴证不宜。
干葛二两半　升麻　赤芍各二两　黄芩一两　麻黄制，七钱半　薄桂肉二钱半　甘草一钱半
右碎，每服二钱，水一盏，姜二片，葱一根，煎七分，无时温服。有风热盛，加薄荷同煎。

木通散　主上膈热，小腑闭，烦躁生嗔，及淋证，诸疮丹毒。
木通去皮节　地扁蓄去老梗，各半两　大黄　甘草　赤茯苓去皮，各三钱　瞿麦去干根　滑石末　山栀仁　车前子　黄芩各二钱半
右件(口父)咀，每服二钱，水一盏，灯心三茎，煎七分，无时温服。或入薄荷同煎。

三解散　主上焦蕴热伤风。面红目赤，狂躁气急，渴水惊啼烦闷，丹毒口疮，痰嗽搐掣。
赤芍药　黄芩各五钱　全蝎十五尾，去尖毒　粉草六钱　茯神　枳壳去穰剉，麸炒黄，各二钱　防风　天麻　大黄　郁金　白附各二钱半　人参二钱五分　殭蚕五钱
右碎焙为末，每服半钱至一钱，用薄荷汤无时调下，或灯心汤。

牛蒡汤　主伤风发热烦躁，鼻塞气喘，痰嗽惊啼，及诸疮赤紫，丹毒咽喉肿痛。
牛蒡子三两，略煨研碎　大黄一两半　防风　薄荷各一两　荆芥四两　甘草一两一钱半
右件(口父)咀，每服二钱，水一盏，煎七分，无时温服。

防风汤　治急惊后，余热未退时复，手足搐掣，心悸不宁；及风邪中入肝经，两目视人，开眨不常。
防风去芦　川芎　大黄　香白芷　黄芩　甘草各半两　细辛去叶，二钱　薄荷叶二钱半
右件剉焙为末，每服一钱，用温汤，无时调服。

半夏丸　治痰证神效。若惊搐后风涎潮作，服之神效。
半夏生用，二两　赤茯苓　枳壳制，各一两　风化(石卜)硝二钱半
右前三味为末，入乳钵同(石卜)硝杵匀，用生姜自然汁煮糯米粉为丸菉豆大，每服三十丸至五十丸，仍以淡姜汤食后临睡送下。儿小煮丸如粟谷大。

宽气饮　主通利关节，除胷膈痞结，消痰逐水，进美饮食；及治蓄气而成搐，传变急慢惊风，气逆不和，精神昏倦。
枳壳水浸去穰，麸炒微黄　枳实制同上，各一两　人参　甘草炙，各半两
右剉焙为末，每服半钱至一钱，净汤无时调服。惊风发搐，姜汁葱头汤同调。热极者，入宽热饮，薄荷蜜汤调下，或麦门冬汤。

五和汤　主宣利脏腑积热，调和荣卫。
当归酒洗　赤茯各半两　甘草炙　大黄　枳壳水浸润，去穰剉片，麸炒微黄，各七钱半
右件(口父)咀，每服二钱，水一盏，煎七分，无时温服。

茯神汤　治心气不足，虚而惊悸，日常烦哭；及婴孩生下，羸瘦多惊。宜子母同服，自然有效。
茯神一两　人参　当归去芦尾酒洗，各半两　甘草炙，二钱
右件(口父)咀，每服二钱、水一盏，煎七分，无时温服。有微热烦躁，入麦门冬，去心同煎。

镇惊丸　主急慢二惊，风痰上壅，手足抽掣，口眼喎斜，烦躁生嗔，精神昏闷。常服宁心镇惊，疏风顺气。
人参三钱　粉草半生半炙　茯神　殭蚕去丝　枳壳同前制，各五钱　白附子　南星制　白茯苓　硼砂　牙硝　朱砂水飞，各二钱半　全蝎十尾，去尖毒　麝香一字
右除牙硝、硼砂、麝香、朱砂四味，用乳钵细研，余九味焙为末，入乳钵内和匀前四味，用糯米粉水煮清糊为丸梧桐子大，就带润以银朱为衣，每服三丸至五丸或七丸。急惊用温茶清磨化服；慢惊以生姜、熟附子煎汤，研化温服，薄荷汤化下。或麦门冬汤。

截惊丸　治惊风搐掣，烦躁有热，两目上视，口禁牙关。
龙胆草　防风　青黛　钓藤和钩　净黄连　牛黄　甘草　朱砂各五钱　薄荷叶二钱半　麝香半钱
右除牛黄、麝香外，余八味剉炒为末，仍同前二味，乳钵内杵匀，炼蜜丸如芡实大，每用一丸至二丸，温汤化服，或茶清。

朱砂膏　主五心烦热，喉痰壅盛，惊风搐搦，渴饮无时，睡中不宁，见人烦躁，口疮糜烂。
朱砂五钱　马牙硝　硼砂　元明粉各二钱半　真麝香　金箔银箔各十五片　白附子　枳壳麸炒微黄，各三钱　川芎　粉草各四钱　人参　黄芩　薄荷叶
右前七味，入乳钵细研，后七味剉焙为末，仍入钵中，同前药和匀，炼蜜丸芡实大，每服一丸至二丸，用麦门冬熟水，无时化服。

不惊丹，治因惊气而吐逆作搐，痰涎壅塞，手足掣缩，目睛斜视，常服疏风顺气，自不作惊，和脾胃，进饮食。
枳壳去穰麸炒黄，一两　淡豆豉焙干　南星　茯神去皮根木，各半两　蝎梢五十尾，去尖毒　净芜荑二钱半，先入乳钵内，研烂极细
右除芜荑外，余五味焙为末，再同芜荑乳钵内杵匀，酢煮糯米粉糊为丸，周岁内婴孩粟谷大，每服三十丸至五十丸，乳汁下；三岁以上者，麻仁大，每服五十丸及六十丸，温米清汤下，候一时，得吃饮食。

参朮柴苓汤　治肝经风热，脾土受克，其证善怒，睡中抽搐，徧身作痒，饮食少思。
人参　白朮　茯苓　陈皮各一钱　柴胡　升麻各七分　山栀炒，八分　钓藤钩一钱　甘草炒，五分　每服一二钱，姜枣水煎。

青州白丸子　治小儿惊风。
生半夏七两　生南星三两　生白附子二两　生川乌半两，去皮脐
右为末，以生绢袋盛，井花水摆出，如未出者，更以手揉出，如有滓更研，再入绢袋摆尽为度，于磁盆中，日晒夜露，至晓撇去旧水，别用井花水搅，又晒至来日早，再换新水搅。如此法春五日，夏三日，秋七日，冬十日，去水晒干后，如玉片研细，以糯米粉煎粥清，丸菉豆大，每服三五丸，薄荷汤下，无时。

海藏返魂丹　治小儿诸癫癎潮发瘈瘲，口眼相引，项背强直，牙关紧急，目直上视，及诸病久虚，变生虚风多睡者，因荏苒不解，速宜服之。
乌犀屑，二两　水银　天麻酒洗焙　槟榔　硫黄研末入水银，置磁石器内慢火炒成沙　殭蚕去丝嘴微炒，各半两　白附子炮　独活　川乌　炒通赤留烟少许入碗内，以一盏子盖上，新土围之，待冷取出　干蝎去毒炙　川萆薢炒　肉桂去粗皮　当归酒浸焙干炒　细辛根　防风　天南星姜汁煮软，炒黄　阿胶杵碎炒　藿香去土　羌活　乌蛇酒浸一宿炙熟，去皮骨　沉香　槐胶　白花蛇酒浸一宿炙熟，去皮骨　麻黄去根节　半夏姜汁浸三宿炒　羚羊角镑　陈皮去白炒，各一两　天竺黄研　?木香　干姜炮　茯苓去皮　晚蚕沙微炒　人参蔓　荆子去白皮　败龟板醋酒炙黄　藁本去土　桑螵蛸炒　白芷　何首乌米泔浸一宿煮焙　虎骨酒醋涂炙黄　砂仁　白朮泔浸一宿切焙　枳壳炒去白　丁香　厚朴各三分　蝉壳炒　川芎　附子泡去皮尖　石斛去根　龙脑另研　肉豆蔻去壳炒　雄黄研飞　朱砂研飞，各一两　腻粉　麝各另研，一钱　乌鸡一只，去毛嘴翅足　狐肝三具，二味腊月入瓦器，固济煅赤，候冷研用　金箔三十片为衣
右药五十八味，炮制如法，炼蜜合和，捣三五千下，丸如桐子大，金箔为衣，每一岁儿，温薄荷自然汁化下，无时。右阎氏宗钱氏治慢惊法，脉无力者宜之。其法以青州白丸子兼异功散、羌活膏、温白丸、钓藤饮子之类服之，至有往往死中得生者。汤氏曰：凡吐泻成虚风慢脾，先用夺命散、青州白丸子末，煎如稀糊，入蜜调，控下涎，后服袪风醒脾等药。

八仙散　风盛者服之。
白天麻　白附子　花蛇肉　防风　南星　半夏　冬瓜子　全蝎各等分
右(口父)咀，每服一钱，水半盏，姜二片，枣半枚，煎二分热服。加薄荷尤佳。一方加川乌。

酿乳方
人参　木香　藿香　沉香　橘皮　神曲　麦芽各等分　丁香减半
右(口父)咀，每服四钱，水一碗，姜十片，紫苏十叶，枣三枚，煎至半碗，乳母食后，须去乳汁尽，方取服之，即仰卧霎时，令药入乳之络，次令儿吮数口，不可过饱，此良法也。如呕定一日，急宜截风，服八仙散，两日后宜醒脾散。如前件药俱用不效，危困可忧，须诊太冲脉未绝者，当灸百会一穴。前后发际两耳尖折中，乃是穴也。方?所载但云顶上旋毛中，殊不审有双顶者，又有旋毛不正者，庸医之辈，习循旧本，悞人多矣。灸后即当控涎，用青州白丸子末，再煎如稀糊，入炼蜜，调夺命散，良久涎下；细研灵砂，米饮调，旋抹口中，渐看退证。如风盛服八仙散，昏困服醒脾散。常令减乳，母服酿乳药，如此调理，无不愈者。间有禀受不坚，五行数短者，虽神圣工巧，不能夺其造化矣。若涎已离膈，但在喉中如锯，药不能入，又不可控，当用别法撩之，兼搐鼻喷嚏得出，次服夺命散，庶免再作。

撩痰方
川乌尖　白附尖各七个，去皮生用　蝎梢七枚　石绿少许
右为末，一处和匀，用鸡翎蘸药，入喉中，逐渐抽出，频用帕子拭之。右汤氏治慢惊法，先用夺命散、白丸子控涎，候涎下一回，用八仙醒脾等一回，令乳母用酿乳法。如危极者，却灸百会及撩痰法，但夺命用礞石，气虚者难用，必与东垣益黄散相兼服之可也。陈氏曰：治慢惊风，先用芎蝎散，用手法斡出寒痰冷涎，自不痴呆；次服油珠膏；后服益真汤，温壮元气；时服前朴散，宽上实下。

芎蝎散　治小儿脑髓受风，顖颅开解，皮肉筋脉急胀，脑骨缝青筋起，面少血色，或腹中气响，时便青白色沫，或呕吐痰涎，欲成慢惊，搐足胫冷者。
川芎　荜拨各一两　半夏酒浸一宿汤洗焙　细辛各二钱　蝎梢去毒，一钱
右细末，一周儿抄一铜钱，用数沸汤调稍热，或用薄荷汤，饥服。如痰满胷喉中，眼珠斜视，速与服。若目上直视不转睛者，难救。或痰气壅塞，不能咽药，用一指于儿喉靥腭中探入，就斡去痰涎，气稍得通；次用补脾益真汤，或以油珠膏选用。此方累世活人多矣。

油珠膏　治气逆呕吐，风痰作搐。
石亭脂硫黄中拣取如蜡者　滑石各半两　黑附炮去皮脐　半夏酒浸一宿汤洗七次焙　南星酢浸一宿，汤洗七次焙，各一钱
右细末，每服一钱，用冷清虀汁半盏，滴麻油一点，如钱抄药，在油珠上，须臾坠下，却去虀汁，与儿服之，再用清虀汁三五口咽下，肚饥服，服讫后一时，方与乳食。

补脾益真汤　治胎弱吐乳便清而成阴癎，气逆涎潮，眼珠直视，四肢抽掣，或因变蒸客忤，及受惊误服凉药所作。
木香　当归　人参　黄芪　丁香　陈皮　诃子　厚朴姜制　炙草　肉荳蔻　草果　白朮　桂枝　茯苓　半夏　附子炮，各半两　全蝎炒，每服加一枚
右(口父)咀，每服三钱，水一盏半，姜一片，枣一枚，煎六分，稍热饥服。服讫令揉心腹以助药力。候一时方与乳食。渴者，加茯苓、人参、甘草、去附子、丁香、肉蔻。泻者，加丁香、诃子肉。呕吐，加丁香、半夏陈皮。腹痛者，加厚朴、良姜。欬嗽，加前胡、五味子，去附子、官桂、草果、肉蔻。足冷，加附子、丁香、厚朴。恶风自汗，加黄芪、官桂。痰喘，加前胡、枳实、赤茯，去附子、丁香、肉蔻、草果。气逆不下，加前胡、枳壳、槟榔，去当归、附子、肉蔻。腹胀，加厚朴、丁香、前胡、枳壳。

前朴散　治心腹结气，或呕哕吐泻，肚腹胀痛，惊悸。
前胡　白朮　人参　陈皮　良姜　藿香　甘草　厚朴各等分
右剉，每服三钱，水一盏，煎七分，稍热，空心服。

冲和饮　治感冒风寒，?疼发热，肩背拘急，恶心呕吐，腹痛膨胀，兼寒湿相搏，四肢拘急，冷气侵袭，腰足痛疼。
苍朮米泔浸一宿，去粗皮剉，炒微黄，一两二钱　人参　前胡　桔梗炒，各五钱　枳壳麸炒微黄　麻黄　白芷　半夏汤洗七次姜汁浸，晒干　陈皮　川芎　甘草各七钱半　当归酒洗　薄桂去粗皮　白芍　赤茯苓去皮，各一钱半　干姜　厚朴去粗皮，姜汁浸一宿，慢火炒，各二钱
右剉，每服二钱，水一盏，姜二片，葱一根，煎七分，无时温服。伤冷恶心呕吐，煨姜同煎。开胃进食，加枣子煎，空心温服。寒疝痛，入盐炒茱萸、蘹香同煎。

七宝散　治时气伤风伤寒，头昏体热欬嗽，及脾胃肺脏不和，口中腥气异常，或牙缝微有鲜血，兼调理诸病后小证得中，以其品味不僭不燥为佳。
紫苏去老梗　香附各三两　甘草　陈皮　桔梗剉炒，各二两半　川芎　白芷各一两
右(口父)咀，每服二钱，水一盏，姜二片，煎七分，无时温服。痰嗽，加制半夏；口腥气，入盐煎；调理诸疾，加枣子煎。

六柱散　治吐利泄泻，胃虚脾慢，手足俱冷，六脉沉微。
人参去芦　白茯苓去皮　熟附子　南木香　肉荳蔻　白朮六味各半两
右碎，每服二钱，水一盏，姜二片，枣一枚，煎七分，不拘时温服。

日生汤　治吐泻痢后，将传慢惊慢脾，神昏脉弱，饮食不进，睡露扬睛，昼轻夜重，急宜投服。
北南星一两，瓦器盛东壁土，同醋煮，滤干剉焙　人参　冬瓜仁打碎，各五钱
右件(口父)咀，每服二钱，水一盏半，姜三片，慢火煎七分，候温无时少与，缓投服之，急必吐。

固真汤　主吐泻痢后，胃虚脾慢，四肢口鼻气冷，沉困不省人事。
人参　附子炮制　白茯苓　白朮各二钱半　山药　黄芪蜜涂炙　肉桂　甘草炙，各二钱
右(口父)咀，每服二钱，水一盏，姜三片，枣一枚，煎七分，空心温服无时。

醒脾散　主醒脾养胃，止吐利，进饮食，及调理病后神昏目慢，贪睡多困，脉弱，微有痰涎，并宜投服。
人参　白茯　藿香　白朮　甘草炙，各五钱　大南星八钱，剉作小块，纸裹，水透湿炮过用　缩砂仁四十粒　丁香四十粒，不见火
右碎，每服二钱，水一大盏，姜三片，冬瓜子仁五十粒，捣碎，慢火煎七分，空心缓投服之，急必吐。

沉香散　治吐利后，神昏倦怠，饮食减少，脾胃气虚，水壳不化，或随时值五心烦热，盗汗常出，或闻食恶心。
沉香　丁香　南木香　藿香叶各二钱半　陈皮　白朮　半夏汤洗七遍姜汁制　白茯苓　肉荳蔻各五钱　粉草炙，三钱
右除沉香、丁香、木香不过火，余七味或晒或焙，仍同三味研为细末，每服半钱至一钱，用紫苏木瓜汤，空心调服。枣汤亦好。

天麻饮　治诸般风搐，不省人事。
明天麻　川乌炮制去皮脐，各七钱
右剉，每服二钱，水一盏，姜三片，慢火煎若稀糊，无时，勤与温服。

观音全蝎散　治小儿外感风寒，内伤脾胃，致吐泻不止，遂成慢惊等证。
全蝎二十一个　天麻炮　防风　羌活各钱半　白芷　炙草　扁豆姜制　黄芪蜜炙，各三钱　砂仁　赤茯苓各五钱
右为末，每服一钱，用冬瓜仁煎汤，不拘时调服。

吉州醒脾散　治小儿慢惊，神昏目慢，多困有痰。
人参　白朮　木香　白茯苓　白附子　天麻　全蝎炒　殭蚕炒去丝嘴，各等分
右剉碎，每服二钱，水一盏，生姜三片，枣一枚，煎至五分，不拘时服。

本事醒脾丸　治小儿慢脾风，因吐利后虚困昏睡，欲生风癎。
厚朴　白朮　硫黄入豆腐中煮三五沸　天麻　全蝎　防风　官桂　人参各一钱
右为细末，酒浸蒸饼，和丸如鸡豆大，每一丸搥碎，温米饮下。

蝎梢丸　治小儿胎虚气弱，吐利生风，昏困嗜卧或潮搐。
全蝎微炒　白附子煨裂，各半两　硫黄制　半夏姜汁制，焙干，各一两
右为末，姜汁糊丸如麻子大，每服三十丸，荆芥汤下，量儿大小加减服之。

天麻汤　治小儿慢惊风，身冷瘈瘲。
天麻　防风　川乌　全蝎去翅足，薄荷叶包煨　南星
右(口父)咀，等分煎服。

乌蝎汤　汤氏治慢惊方。
真川乌一枚，去皮生用　全蝎等分
右二件，(口父)咀，分二服，水二盏，姜一片，煎半盏，旋旋滴入口中。

阴癎散　阴癎即慢惊风，此能袪风豁痰，回阳正胃。
黑附子生用去皮脐　生南星　半夏各二钱　白附子一钱半
右研细，井水浸七日，每日换水，浸讫控干，入朱砂二钱，麝香一钱研匀，每服一字，藩荷汤调下，量儿加减。一方用生黑附子，去皮脐为末，每服二钱，以水一盏半，生姜二片，煎至半盏，分二服，量儿加减。吐者入丁香五个同煎，空心服。或水浸炊饼为丸如粟米，每服二十丸，生姜汤下亦可。

夏朴散
厚朴　半夏汤洗七次，姜汁浸半日，晒干，各一钱
右，米泔三升同浸一百刻，水尽为度。如百刻水未尽，少加火熬干，去厚朴，只将半夏为末，每服五分或一字，薄荷汤调下，无时。

豆卷散　治小儿慢惊，多因药性太温及热药治之。有惊未退而别生热证者，有因病愈而致热证者，有反为急惊者甚多，当问病几日，因何得之，曾以何药疗之。可用解毒药，无不效，宜此方。
大豆黄卷水浸，黑豆生芽是也，晒干　管仲　板蓝根　甘草炙，各一两
右为末，每服半钱，水煎服，甚者三钱。药水内入油数点煎，又治吐虫，服不拘时。右诸家杂治慢惊，后一方解药太过之毒，尤见忧人之切也。

平肝汤　治惊而有热。
人参　茯苓　白芍药酒炒　白朮
右，入生姜煎服。暑月加黄连、生甘草，竹叶煎服。

朮苓汤　治小儿惊因脾虚肝乘之，手足搐动，四肢恶寒而食少。
白朮二钱　茯苓一钱
右煎汤，入竹沥，热下龙荟丸三十丸，保和丸二十丸。

生气散
丁香三字　白朮　青皮各二钱　甘草炙　木香　人参各一钱
右为末，每服半钱，沸汤点服，或用《和剂》方调气散亦可。

演山观音全蝎散　因吐后传慢惊候，清神固气，补虚益脉，开胃止吐。
黄芪　人参各一分　木香　炙草　莲肉炒　白扁荳炒　白茯苓　香白芷　全蝎　防风　羌活各一钱　天麻二钱　为末，每一钱，枣半个煎，无时服。慢脾尤宜服。

汤氏醒脾散　吐泻不止，痰作惊风，脾困不食。
白朮　人参　甘草炙　净陈皮　白茯苓　全蝎去毒，各半两　半夏曲　木香各一分　白附四个，炮　南星一个，炮　陈仓米二百粒
右为末，每服一钱，水半盏，姜二片，枣半个煎，时时服。

大醒脾散　治慢脾风内虚，昏闷不省。
人参　茯苓　木香炮　全蝎焙　石莲肉　白朮　陈皮　砂仁　甘草炙　丁香　包附子炮，各等分　陈米一撮，炒
右剉碎，每服二钱，用水一盏，生姜三片，枣一枚，煎至五分，不拘时服。量儿大小加减与服。

实脾散　治脾胃虚冷，吐泻不止，乳食不进，慢脾等证。
人参　白茯苓　白朮　砂仁　麦芽　神曲　陈皮　石莲肉　干山药　良姜炮　青皮　冬瓜仁各五钱　丁香　木香　薏苡仁炒　扁荳姜汁炒　香附炒　炙草　陈米炒，各二钱　肉荳蔻二枚，煨
右为细末，每服半钱或一钱，用米汤不拘时调服。右皆慢脾风之主药也。

保命丹　治小儿急慢惊风，四肢逆冷，眼直口噤，涎不止。
虎睛一对，安新瓦上，覆以瓦盖之，慢火逼干　朱砂半两　全蝎　麝各半钱　天麻一分　蜈蚣二条，去头尾，赤脚者
右为细末，炼蜜丸如大豆大，瓦罐贮之，又入脑麝窨定。急惊薄荷蜜汤化下，慢惊薄荷汤化下，各三丸。

镇惊丸
琥珀　辰砂　真珠母　青皮　甘草各二钱半　青黛　芦荟　柴胡　青礞石硝煅，各半两　天竺黄　胆星各二两　天麻　乳香各一两　雄黄一钱半
右为末，甘草膏丸如鸡豆大，慢惊参朮汤下，急惊薄荷姜蜜汤下。

辰砂丸　小儿急慢惊风。
全蝎四十九个，微炒黄　辰砂半两，研极细和匀
右取蚯蚓十条洗净，入小瓶内，以温火煅蚯蚓化为水，和丸如胡椒大，每服三丸，用顺流水化下。
又　小儿急慢惊风。
殭蚕炒，三条　辰砂豆大，一粒　全蝎炒，一个　真珠末，一撮
右末，敢蓬蒿中小虫儿，每一个研作一丸如麻子大，每一粒用乳汁下。

琥珀抱龙丸　专治小儿急慢惊风，发热欬嗽，作搐，痰喘惊悸，生姜薄荷汤下。
琥珀二钱半，包在精猪肉内煨过，取出研末，二钱　牛胆南星一两六钱，腊月用牛胆制作成者妙　殭蚕二钱，炒　雄黄研　辰砂研飞　人参　白茯苓各三钱　天竺黄五钱　真牛黄五分　钓藤全用钩子，一两五钱　真麝香一钱
右各味不可短少分厘，碾为极细末，用粉甘草八两剉碎，以水四大碗熬膏二盏，入药末为丸，每一丸重五分，金箔为衣，外用黄蜡包之，一料作二百丸。时行痘疹，发热呕吐惊跳，白汤下；伤风发热，欬嗽鼻塞，惊哭，葱汤下。因着惊发热，睡卧不宁，灯心汤下；夏月发热呕吐，麦门冬汤下；因母发热过乳，温热不宁，甘草汤下；脾胃不和，头热，黄瘦懒食，砂仁汤下。周岁小儿服一丸，未及者半丸。连进一二丸，无不效验。忌食鱼腥生冷。食乳者乳母同服。
又　治病法如前。
琥珀一两半，研　牛黄一钱，研　人参　檀香　白茯苓各一两半　朱砂研　珍珠各五钱，研　枳壳炒　枳实　牛胆南星　天竺黄各一两　山药十两　甘草三两。以上各为细末再用　金箔四百片　蜂蜜二斤　黄蜡二十五斤　此药一料五百丸，每丸重五分。专治婴孩小儿诸惊，四时感冒，瘟疫邪热，烦噪不宁，痰嗽气急，疮疹欲出，发搐，并皆治之。其药性温平，不寒不躁，驱风化痰，镇心解热，安魂定惊，和脾健胃，添益精神。葱白煎汤，或薄荷汤下。痰壅欬甚，生姜汤下；痘疹见形有惊，白汤下；心悸不安、灯心汤下，并不拘时服。初生数月者，每丸作四次服，或三分之一，或半丸；数岁者每服一丸。更量儿大小加减酌用可也。

夺命散　治急慢惊风诸药无效，此药随手奏功。
白附三钱　黑附炮去皮脐，半两，急惊不用　南星炮，一两　天麻三钱　辰砂另研，二钱半　防风　半夏各半两　全蝎七枚　蜈蚣炙，一条　麝香半钱　殭蚕炒，慢惊不用
右为末，三岁儿半钱，薄荷生姜自然汁，加好酒沸汤，各少许调服。急惊加轻粉、脑子各少许。

保生丹　治慢惊甚验。
赤脚蜈蚣酒炙，一全条　白直殭蚕炒，七个　辰砂另研，一字　全蝎用薄荷叶包炙，七枚　青州白丸子三十枚
右为末，入麝香少许，慢惊人参麦门冬汤调下；急惊加脑子、牛黄各少许，金银薄荷汤下。

天麻散　治小儿急慢惊风。
半夏七钱　天麻二钱半　甘草炙　茯苓　白朮各三钱
右用水一盏，入磁罐内煮药，令水干，将老姜三钱同煮，候干为细末，每服一钱五分，姜枣汤调下。

雄黄散　主暴中急慢惊风，齁(鼻合)痰涎满口，及雨侵闭，汗不通，或凉或热，坐卧生烦。
红亮雄黄二钱半　白勺　川乌头炮去皮脐　草乌头炮去皮　明天麻　川芎各半两
右除雄黄外，五味剉焙，同雄黄为末，惊风痰涌，每服半钱或一钱，用姜汁茶清调下。发汗，姜葱薄荷水煎。并投三服取效。

南星散　治惊风坠涎。
天南星一个，重一两者，换酒浸七周时取出，新瓦上炭火炙干烈，地上去火毒，捣细末，入朱砂二钱半
右研为细末，每服五分，荆芥汤，空心及午时各调下一服。

天麻防风丸　治小儿惊风身热，喘粗多睡，惊悸搐掣神昏，痰涎不利等证。
天麻　防风　人参各一两　蝎尾去毒，半两　甘草　朱砂　雄黄　牛黄　麝香各一钱　殭蚕炒，半两
右为末，炼蜜丸如樱桃大，朱砂为衣，每服薄荷汤下一二丸。

七味羌活膏　治急慢惊风壮热。
羌活　独活　明天麻　全蝎去毒　人参　殭蚕炒，各半两　乌蛇肉酒浸一宿焙干，一两
右为末，炼蜜和丸如皂子大，每两作五十丸，每服一丸，荆芥汤下。

全蝎散　治小儿惊风。
全蝎二钱，不去头尾，用薄河叶裹炙干
右同研为末，作四服，白汤下。

褊银丸　治小儿急慢惊风积痼。
青黛三钱　水银一皂角子大，同无黑铅炒砂子　寒食面　黄明胶炒焦为末，各二钱　脑麝少许　轻粉炒，豆许　雄黄　粉霜　朱砂各一两　巴豆二十一粒，去油
右研细，滴水为丸如麻子大，捏匾曝干，磁盒盛之。一岁一丸，随意加减，煎枣子汤送下，不得化破。

劫风膏　治急慢惊搐，脐风撮口，牙关紧闭，疼涎壅盛，咽喉肿痛。
葳灵仙去芦，一两半，细剉焙干为末
右用皂荚三两，去皮弦搥挪，温水一碗，绢滤过，慢火熬若稀糊，入醇醋半两，再熬三五沸，去火候冷，用前药末停分乳钵内杵匀，丸芡实大。先用盐梅肉擦牙根；次以此膏一丸或二丸，温白汤浓调，抹入左右牙关内即开；续进别药。熬时得瓦器为上，银器尤佳。如解风痰壅盛，淡姜汤调化，无时少与含咽。咽喉肿痛，温茶清调下或溥荷汤。以上诸方，通治急慢惊风。盖谓虚实两见，急慢互出，故有通治之法。合而言之，急慢虽异，皆本之于痰，故礞石、星、半之属，通能治之者也。分而言之，礞石之属泻痰，青黛之属泻木，朱砂之属泻火，皆治气实之剂；参、草之属补土，天麻、全蝎之属补木，乌、附之属补火，又皆治气虚之剂，故补泻兼施，虚实通治之法也。

古今图书集成医部全录卷四百三十二

　小儿惊癎门

　　方

霹雳散 【 《证治准绳》，下同】 　解急慢惊风，不省人事。
猪牙皂角三钱　细辛　川芎　白芷各二钱　踯躅花一钱半
右剉晒为末，每以少许用大灯心三寸长，蘸点鼻内，得喷嚏为验。前药不可焙，焙则不应。

蝉蜕钓滕饮　治肚疼惊啼。
钓藤钩　天麻　茯苓　川芎　白芍药各三钱　甘草　蝉蜕各一两
右入灯心，水煎服。

消暑清心饮　解伏热中暑，烦躁作渴，神气不清，及有惊搐，名暑风证，投之即效。
香薷　泽泻各一两　白扁豆炒熟去壳研　净黄连　羌活　猪苓　厚朴姜汁浸透炒　白朮　干葛　赤茯苓　升麻　川芎各半两　甘草三钱

温胆汤　治心胆虚怯，触事易惊，或梦寐不祥，遂致心惊胆慑，气郁生涎，涎与气搏，变生诸证，或短气悸乏，或复自汗，胆虚不能制脾，则脾之水饮作矣。
半夏汤洗　竹茹　枳实麸炒　橘皮各二两　甘草　白茯苓一两半
右每服四钱，水一盏半，姜五片，枣一枚，煎七分，食前服。

宁志丸　治心虚多惊，若有痰宜吐之。
人参　白茯苓　茯神　柏子仁　琥珀　当归　酸枣仁温酒浸半日去壳　远志炒，各半两　乳香　朱砂　石菖蒲各三钱
右为末，蜜丸桐子大，每服三十丸，食后枣汤下。

茯神散　治五脏气血虚弱，惊悸怔忡，宜用此安神定志。
茯神去木　人参　龙齿另研　远志　桂心　防风　独活　酸枣仁　细辛　白朮炒，各三钱　干姜炮，三两
右为末，每服四五钱，水煎服，蜜丸亦可。

治要茯苓补心汤　治心气不足，喜悲愁怒，衄血面黄，五心烦热，或咽喉间痛，舌本作强。
茯苓四钱　桂心　甘草炒，各三分　紫石英煅　人参　麦门冬去心，各一钱　大枣二枚
右，水煎服。

治要茯苓散　治心经实热，口干烦渴，眠卧不得，心神恍惚。
茯神去木　麦门冬去心，各一两五钱　通草　升麻各一两二钱半　紫苑　桂心各七钱五分　知母一两　大枣一十二枚　淡竹茹五钱　赤石脂一两七钱五分
右，每服一两，水煎。

朱雀丸　治心病怔忡不止。
白茯苓二两　沉香半两
右为末，蜜丸小豆大，每服三十丸，人参煎汤下。

丹溪朱砂丸　治劳役心跳。
朱砂　当归身　白芍药　侧柏叶各三钱　川芎　陈皮　甘草　黄连炒，各一钱半
右用猪心血为丸粟米大，每服百丸，龙眼汤下。

本事辰砂远志丸　消风化痰，镇心安神。
人参　石菖蒲去毛　远志去心　茯神各一两　川芎　山药　白附子　麦门冬　细辛　铁粉　辰砂各五钱
右为末，用生姜汁入水糊丸菉豆大，以朱砂为衣，每服一二十丸，临睡生姜汤下。

加味归脾汤　去丹皮、山栀，即归脾汤。治脾虚弱损，健忘惊悸等证。
人参　黄芪　茯神去木　白朮炒　远志去心　枣仁　龙眼肉　当归　丹皮　山栀炒，各一钱　甘草　木香各五分
右，水煎服。王肯堂曰：愚按前方，若乳母忧思伤脾，血虚发热，食少体倦；或肝虚不能统摄，以致阴血妄行；或健忘怔忡，惊悸少寐；或心脾作痛，自汗盗汗；或肢体肿痛，大便不调；或妇人经候不调，晡热内热；或玺唇流注等证，致儿为患者，令子母俱服之。

辰砂胆星膏　治小儿痰热气热，气急喘嗽，惊悸不安。
辰砂　胆星各一两　琥珀　青礞石末各一钱　天竺黄二钱　甘草五分　麝香少许
右为细末，炼蜜丸如芡实大，每服半丸，不拘时，生姜汤化下。

木通散　治小儿肝心有热，惊悸，用此药泻肝风，降心火。
羌活　山栀子各二钱　大黄煨　赤茯苓　木通　甘草各一钱
右剉，每服二钱，入紫苏叶些少，水一盏，煎至五分，不拘时服。

九味养脾汤　治小儿大病后面黄肌瘦，目动咬牙，发少未能强步，因悞服解表泻利伤克诸药而至者，宜长缓调理，全复胃气。
白朮一钱二分　白芍酒炒　白茯苓各八分　人参　陈皮　川芎各六分　甘草炙　半夏　麦冬各五分　黄芪蜜炙　当归酒洗，各四分
右，用姜枣水煎服。

八物定志丸　补益心神，安定魂魄，治痰去胷中邪热，理肺肾，治惊热。
人参二两　菖蒲　违志　茯神　茯苓各一两　朱砂研水飞，二钱　白朮　麦门冬各五钱　牛黄二钱，另研
右为细末，炼蜜丸如桐子大，米饮汤下三十丸，无时。髓竭不足，加生地黄、当归。肺气不足，加天门冬、麦门冬、五味子。心气不足，加上党参、茯神、菖蒲。脾气不足，加白朮、白芍药、益智仁。肺气不足，加天麻、川芎。肾气不足，加熟地黄、远志、牡丹皮。胆气不足，加细辛、酸枣仁、地榆。神昏不足，加朱砂、预知子、茯神。

紫河车丸　此补剂断癎。
紫河车肥厚者一个，洗净，重汤蒸烂研化入　人参 当归各二两，为末
右和匀为丸如芡实大，每服五七丸，乳汁化下。

独活汤　治小儿风癎，解表通里。
独活　麻黄去节　川芎各一钱　熟大黄　甘草炒，各半钱
右剉碎，每服二钱，用水一钟，生姜二片，煎至四分，不拘时温服。

细辛大黄汤　治小儿风癎内热。
明天麻　防风各半两　北细辛　大黄焙　川芎各二钱半　炙甘草一钱半
右剉碎，每服二钱，入犀角少许，用水一钟，煎至四分，不拘时服。

镇惊丸　治小儿一切惊癎。
茯神　远志姜制焙　紫石英烧酢淬研　人参　琥珀　滑百　蛇黄煅酢淬　南星炮，各二钱半　龙齿　熊胆　铁粉各半分　轻粉三分
右为细末，炼蜜为丸如梧桐子大，朱砂为衣，每服三五丸，煎金银汤磨化，不拘时服。

七宝镇心丸　治小儿惊癎心热。
远志姜制焙　雄黄　铁粉　琥珀各二钱　朱砂一钱　金银箔四片　麝香少许
右为细末，煮枣取肉为丸如梧桐子大，每服三五丸，煎麦门冬汤化下，不拘时服。

清神散　治小儿惊癎。
犀角　白藓皮　石菖蒲　远志去心姜制焙　半夏汤泡，各二钱五分　茯神半两　大黄焙　人参　甘草炙，各一钱半
右为末，每服半钱，煎麦门冬汤调，不拘时服。

天麻丸　治小儿食癎有痰。
南星泡二钱　白附炮　天麻　牙硝　川灵脂　全蝎焙，各一钱　轻粉半钱　巴豆去油，二钱半
右为末，稀面糊为丸如麻子大，每服十丸，用薄荷煎汤，或姜汤送下亦可，不拘时服。

清镇蛇黄散　治小儿诸癎。
蛇黄一个，煅酢淬七次研　郁金　雄黄各二钱　青礞石　朱砂各一钱　铁粉筛净细研，三分
右为末，捣粳米饭为丸如梧桐子大，每服三五丸，人参煎汤磨化，不拘时服。

地龙散　治小儿诸癎，发歇无时。
干地龙半两焙　虎睛一对，炙　人参二钱半　金箔　银箔各三十片　天竺黄　朱砂研　代赭石煅酢淬　铁粉各二钱半　雄黄一钱半　轻粉半钱
右为末，每服半钱，紫苏汤调，不拘时服。

龙脑安神丸
茯苓三两　人参　地骨皮　甘草　麦门冬　桑皮各二两　牙硝　朱砂研飞，各二钱　龙脑　麝香各三钱　真牛黄五钱　乌犀镑，一两　金箔三十五片
右为细末，炼蜜为丸如弹子大，金箔为衣。如风癎，冬月温水化下，夏月凉水化下，不以时。二三岁者，日进二服。小儿一丸分二服。虚劳发热欬嗽，新汲水下。

夺魂散　定癎。
殭蚕去丝炒黄，半两　蛇含石烧酢淬七八次碾　白附炮，各二分　生银　生金　牛黄　白茯苓　乌梢蛇头七八寸许，酒炙　明天麻各二钱　南星末一分，姜汁浸烙　半夏末二钱，姜汁浸焙　赤脚蜈蚣一条，酒浸炙焦　犀角镑屑，二钱　脑子少许　麝香少许
右件为末，蒸枣肉为丸如麻子大，每服十丸至十五丸二十丸，煎金银薄荷汤下，朱砂为衣。

古镜方　主惊癎邪气，小儿诸恶疾。
古镜味辛无毒
右煮取汁，和诸药煮服之，弥古者尤佳。

镇癎雌黄丸　治小儿癫癎欲发，眼暗瘈瘲，声恶嚼舌。
雌黄　黄丹各一两　麝香研，一钱
右为末，拌令极匀，用牛乳汁半升熬成膏，入前药末，杵三五百下，丸如菉豆大，每服三丸，温热水下，一日三服。此方得自名医之家，极有神效。

拔萃妙香丸　安神通关，辟恶气。
辰砂研九两　龙脑　腻粉　麝香研，各七钱半　牛黄半两　金箔十九片研
右合研匀，炼蜜去蜡，净。入沙蜜白者七钱半，同炼匀为丸，每两作三十丸，米饮化下。

镇心丸
朱砂　龙脑　牛黄各一钱　铁粉　琥珀　人参　茯神　防风　全蝎七个，炙
右为末，灯心汤调下，三岁一字。

神应丹
辰砂不拘多少研
右以猪心血和之得所：以蒸饼裹剂，蒸熟取出，就丸如桐子大，每服一丸，会后临卧，煎人参汤下。

治癎方　治太阳阳明二经为患。
荆芥穗四两　白矾为细末，二两
右枣肉为丸如桐子大，每服二十丸，荆芥汤下；次三十丸、四十丸，又次五十丸，俱食前。

矾丹
虢丹　晋矾各一两
右，丹砖凿一窠，可容二两许，先安丹在下，次安矾在上，以炭五觔，煅令炭尽，取出细研，以不经水猪心血为丸如菉豆大，每服十丸至二十丸，橘皮汤下。

元戎二白丸
白矾一块约一两
右用生蒸饼剂裹，蒸熟去皮，可丸，入轻粉一宇或半钱，量虚实加减，丸桐子大，每服二三十丸，生姜汤下，小儿丸小。

朱砂滚涎丸　治小儿五癎。
朱砂　白矾生用　赤石脂　硝石各等分
右为细末，研蒜膏为丸如菉豆大，每服三十丸，食后荆芥汤下。

琥珀寿星丸
大南星一个，掘坑火煅，坑红山炭净。入好酒一升在穴内，再安南星盖穴，勿令通气，过一宿取出焙末　琥珀四两　朱砂二两半为衣
右以猪心血打干糊丸如桐子大，每服五十丸，煎人参汤送下。

南星五生丸
南星　半夏　川乌　白附子　大豆去皮，各一两
右为细末，滴水为丸，每服二丸至五丸，不过七丸，姜汤下。

断癎丸　治小儿诸癎痰盛。
皂角盈尺以上者三挺，搥碎去皮净，用水三升，浸七日，收汁滤过，须磁石器内，桑柴慢火熬成膏　白矾煅研细，一两半　蝎梢另炒　直殭蚕炒　雄黄　朱砂俱水飞另研　白附子各半两　麝香一钱，另研　乌蛇酒浸取肉焙干，二钱半　南星湿纸裹炮，一两　赤蜈蚣一条，酒炙去头足
右为末，用水煮半夏糊，和前项皂角膏为丸如梧桐子大，每服三五丸，用生姜汤磨化，不拘时服。

定癎丸　治小儿五癎。
赤脚蜈蚣去头足，一条，酒浸炙　蝎梢去毒　乌蛇肉如前酒炙　生白附子　大南星末　圆白半夏末用姜汁和一宿，各二钱半　熊胆　白矾新瓦上煅，各一钱二分半
右为末，稀面糊为丸如梧桐子大，朱砂为衣，每服二三丸，用薄荷汤磨化，不拘时服。
又治小儿惊癎。
胆星二两　全蝎去尖毒炒，半两　白附子　殭蚕炒　川芎各一两　薄荷半两
右为末，粥丸青黛为衣，每服一二丸，姜汤下。

吐痰碧穹丹
石绿研九度水飞，十两　附子尖　乌头尖　蝎梢各五十个
右为末，入石绿令匀，面糊丸如鸡头，每服用薄荷汁半盏化下一丸，更以酒半合温服之，须臾吐出痰涎，然后随证治之。

下痰控涎丸
生川乌　半夏　殭蚕姜汁浸一宿，各半两　全蝎去尖，七个　铁粉三钱　甘遂二钱半
右为末，生姜自然汁或薄糊九如菉豆大，朱砂为衣，每服十五丸，姜汤下，忌甘草。

元戎小灵宝丹
附子炮，一两　天麻　全蝎　白殭蚕　藿香叶　南星炮　白附子炮，各半两
右为末，酒糊丸桐子大，温酒下一十五丸。

当归大黄汤　治小儿诸癎作热，利下心中恶血。
大黄汤纸裹煨　炙草　当归　赤芍药各三钱　半夏制　川芎各二钱　为末，每服一钱或二钱。水八分钟，煎四分，无时服。

沉香天麻汤　治小儿因惊成癎，发搐，痰涎壅塞，目多白睛，项背强急，喉中有声，神思如痴，先灸两蹻脉各二七壮。
沉香　益智　川乌炮去皮脐，各二钱　天麻　防风　半夏汤泡　附子炮去皮脐，各三钱　羌活五钱　甘草炙　当归　姜屑各一钱半　独活四钱
右(口父)咀，每服五钱，生姜三片，水煎温服。举痛论云：恐则气下，精怯而上焦闭。又云：从下上者，引而去之。以羌活、独活苦温味之薄者，阴中之阳，引气上行，又入太阳之经为引用，故以为君。天麻、防风辛温以散之，当归、甘草辛甘温以补气血之不足，又养胃气，故以为臣。黑附子、川乌头、益智仁大辛温，行阳退阴，又治寒客伤胃为佐。肾主液入脾为涎，以生姜、半夏燥湿化痰。十剂云重可去怯，沉香辛温，体重气清，去怯安神，故以为使。气味相合，升阳补胃，恐怯之气，自得平矣。

牛黄丸　治因惊中风，五癎天钓，客忤潮涎灌壅。
白花蛇肉　白附　全蝎　生川乌半两者，一枚　天麻　薄荷叶各半两，已上六味，先为细末，次入雄黄五两　辰砂　牛黄各三钱　脑子半两　麝香一钱
右为一处和匀，麻黄去根二两，酒一升，煎麻黄至一盏，去麻黄，用酒熬药得所，勿至焦赤，众手疾丸如芡实大，密器盛之。一丸作五服，煎金银薄荷汤磨化，大能发散驾邪。

治五癎得效方
露蜂房焙　石绿各一两　桂心　远志去心　人参各半两　朱砂一钱
右为末，粥丸如桐子大，每服二三十丸，白汤下。

生地黄连汤　治血脱，寻衣撮空，摇头妄语。
川芎　生地　当归各七钱　赤芍　栀子　黄芩　黄连各三钱　防风一钱五分
右，每服三钱，水煎服。

大青膏
天麻末，一方　生白附末，一钱半　青黛一钱，研　生蝎尾末　乌梢蛇肉酒浸焙干末，各半钱　朱砂研
右同再研细，生蜜和成膏，每服半皂子大至一皂子大。月中儿粳米大，同牛黄膏温薄荷水化一处服之。五岁已上，同甘露散服之。

镇心丸　凉心经，治惊热痰盛。
甜硝白者　人参去芦取末，各一两　甘草炙　寒水石烧，各一两半　干山药　白茯苓各二两　朱砂一两　龙脑　麝香各一钱，三味俱另研
右为末，熟蜜丸如鸡豆大。如要红，入坯子臙脂二钱。温水化下半丸至一二丸，食后服。一方用金箔为衣。

大防风汤　治鹤膝风肿痛不消，或溃而不敛。
附子炮　牛膝酒炒各一钱　白朮　羌活　人参　防风各二钱　杜仲姜制　川芎　肉桂　黄芪炒　熟地黄自制　芍药炒，各一钱五分　甘草一钱
右，每服三五钱，水煎，仍量儿大小用之。

独活寄生汤
独活　桑寄生　杜仲炒　细辛　牛膝酒炒　秦艽　茯苓　白芍药炒　桂心　川芎　防风　甘草　人参　熟地黄　当归各等分
右，每服二三钱，水煎，空心，乳母同服。

防己汤　治感冒风湿之气，失于解表，流注两足，疼痛至两膝浮肿，不能屈伸，传成瘫痪。
麻黄去节存根，功全表里，剉碎汤泡，滤过焙干用　防己去黑皮　薄桂去粗皮，各半两　赤芍药　苍朮米泔水浸一宿，去粗皮滤剉片火，炒至微黄　赤茯苓各一两　甘草炙，七钱半
右件(口父)咀，每服二钱，水一盏，姜二片，葱一根，煎七分，空心热服，或入薤白同煎。

袪风散　治卒暴中风，不能言全，口眼喎斜，惊瘫搐掣，痰实烦躁，神昏有热，睡卧不稳。
防风　生南星　生甘草　　半夏如前法制　黄芩各一两
右碎，每服二钱，水一盏半，姜三片，慢火煎七分，不拘时温服。

独活汤　治惊瘫鹤膝，及中风湿日久，致腰背手足疼痛，昼轻夜重，及四肢痿痹不仁。
川独活黄色如鬼眼者，佳半两　当归酒洗　白朮　蜜黄芪　薄桂　川牛膝酒洗，各二钱半　甘草炙，三钱
右件(口父)咀，每服二钱，水一盏，姜二片，薤白一分，煎七分，空心热服。或无时。

黑虎丹　治诸般风证。
草乌去黑皮，一两，生用　川乌去黑皮生用　甘草各七钱半　麻黄　甘松　熟干地黄　藿香叶　白芷　油烟墨烧存性　猪牙皂荚　川芎　当归　何首乌　赤小豆　南星生用　殭蚕　羌活　白胶香　水鳖子去油，各半两
右件剉碎，或焙或晒，研为细末，糯米粉煮糊，丸麻仁大，每服三十丸，或五十丸或七十丸，稍空心，用淡姜汤下。儿小者，丸作粟谷大，治法如前。

排风汤　治中风狂言，失音不语，精神昏困，惊瘫鹤膝等证；及肿疾才愈后，偶感外风，满面遍体虚浮，并宜可服。
白苏皮　白朮炒　白芍药　薄桂　防风　川芎　当归酒洗　炙草　杏仁去皮尖，各半两　川独活　麻黄去根节　白茯苓各七钱半
右每服二钱，水一盏，姜二片，煎七分，无时温服。

加味天麻散 【 《幼幼近编》，下同】 　治小儿急惊初起，悸动有痰。
天麻　柴胡　殭蚕　半夏　胆星　白茯苓　白朮　黄连　钓藤　枳实　生甘草

加味温胆汤
半夏　枳实　茯苓　陈皮　竹茹　酸枣仁　钓藤　生姜

人参羌活汤　治急惊，散风邪，除风热。
羌活　独活　柴胡　前胡　天麻　薄荷　殭蚕　茯苓　桔梗　半夏　人参　生甘草　枳壳　木通　川芎　地骨皮

千金散　治一切痰喘惊风，及急惊痰喘不乳，虽至死，但灌药，下喉即活。
全蝎炙　白殭蚕　朱砂　黄连　明天麻　牛胆南星各四分　牛胆黄　冰片各一分　生甘草二分　每用一分，薄荷灯心金银煎汤下。一方无牛黄、冰片、甘草，有天竺黄，用竹沥姜汁丸服。

利惊丸　治急惊，并脐风撮口。
半夏　天南星各五钱，姜制　滑石　蛤粉煅　朱砂各三钱　雄黄五钱　巴荳一钱　麝香　轻粉各三分　饭为丸，如梧桐子大，姜汤下十丸。

加减利惊丸　治下痰甚捷。
牵牛末一两　花青五钱　巴霜二钱半　面糊为丸豆大，汤下二三丸。

抱龙丸　治惊风伤风，惊骇悸动，痰热诸痰风痰惊痰等证。
胆星一两　天竺黄七钱　辰砂　雄黄各五钱　直殭蚕　全蝎去盐　钓藤　天麻各五钱半　牛黄　麝香各一钱　珍珠三钱　甘草膏丸芡实大，薄荷汤下一丸。一方有琥珀。

小牛黄丸　治急惊风痰盛。
胆星　朱砂各一两　巴霜五钱　面糊同牙皂膏为丸如梧子大，每服三丸。

清心凉膈丸　治惊搐弄舌痰喘。
南星　半夏　白附各一两　郁金　川乌各三钱　为末，黄牛胆汁拌匀，仍入胆内，扎口高悬，透风阴干，陈久更妙。临用，每两入青黛、焰硝、硼砂、明矾、雄黄、辰砂，各一钱，片脑一分，面糊为丸黍米大，姜汤送下。

镇惊丸
真琥珀　辰砂飞　青皮　生甘草　珍珠　雄黄各二钱五分　青黛　青礞石　芦荟　柴胡各五钱　天麻　乳香各一两　胆星　天竺黄各二两　甘草膏为丸。慢惊，参朮汤下；急惊，薄荷姜蜜汤下。

保生锭　治急惊诸伤食伤风惊骇等证。
蛇含石四两，醋煅七次　南星一两，汤泡姜汁炒　白附子一两　珍珠　朱砂各五钱　麝香一钱
右，米糊为锭。

礞石丸　治惊风痰盛。
胆星　礞石各二两　天竺黄　青黛各五钱　朱砂　芦荟各三钱　蜈蚣烧存性　殭蚕各钱半　甘草膏丸芡实大。

通关散　治惊风已退，但声哑无音。
南星泡　石菖蒲各等分　豮胆汁下，即能言语。

搐鼻散
半夏　细辛各一钱　荆芥七分　牙皂三钱　麝香二分半　为细末，纸条蘸药取嚏。

袪痰镇惊丸　治急惊风，镇惊宁神，退热化痰。幼科去痰食圣药，妙不可言。
牛胆南星一两　竺黄　殭蚕各五钱　珍珠　全蝎去毒，各一钱　琥珀二钱　朱砂三钱　麝香三分　真金三帖　入药蜜丸芡实大，薄荷姜蜜汤下。一方有牛黄二钱。

金枣丹
巴豆四十九粒，每日换水，浸二十一日取起，入红枣内，湿纸包煨熟打烂，拌前药为丸，外用金衣，一岁一分，薄荷汤下。

天竺丸　治小儿癎证，或惊风不止。
天竺黄　明天麻　钓藤钩各五钱　枣仁　麦冬各二两　人参　远志　白芍药酒洗　天冬去心，各一两　茯神一两半　桔红七钱　蜜丸如弹子大，水飞朱砂为衣，灯心汤下，每服一丸。

青黛丸
白附子五钱　南星　天麻　天竺黄各一两半　巴霜一钱半　青黛二两
右，蜜丸。

异功散　治吐泻将成慢惊。
人参　白朮　茯苓　炙甘草　陈皮　木香　大枣　生姜
右，水煎。一方无木香。搐加全蝎、天麻、蝉蜕，吐加半夏、藿香，泻加诃子、升麻、肉豆蔻，通身厥冷加附子，语言不出加菖蒲。

醒脾散　治吐泻脾困，欲发惊搐，用此袪风醒脾。
人参　白朮　莲肉　炙甘草　茯苓　全蝎　白附子　天麻　菖蒲　木香　陈米炒黄　入姜枣同煎。

加味朮附汤　治慢惊吐泻身冷，或因脏寒洞泄。
人参　白朮炒　茯苓　甘草炙　肉果煨　附子炮　每三钱姜枣同煎。一方加木香。

加味回阳散　治慢惊面青，四肢逆冷，泄泻不止。
人参　白朮　山药　茯苓　甘草　附子　赤石脂煅　殭蚕　全蝎　姜汤下二钱。

星附散　治慢惊。
人参　防风　全蝎　殭蚕　蕲蛇　胆星　白附子　蝉蜕　白茯　琥珀　朱砂各一分　麝香　冰片各半厘　牛黄半分　虾蟆胆汁调药抹口中，用蚌汁灌之。

回生锭　治慢惊神效。
人参　白朮　山药　茯苓各一两　赤石脂煅　桔梗　牛胆南星各五钱　炙甘草　辰砂　礞石煅，各三钱　乳香二钱　牛黄　麝香各一钱　粽捣为锭，阴干，薄荷汤下。

紫河车丸　治胎惊。
人参　天麻　炙草　犀角　远志甘草汁浸　滑石　白芍炒，各一两　茯神　枣仁各一两半　天竺黄　朱砂研，各五钱　紫河车一具，烘研　脐带新瓦上炙焦另研，三条　共研细末，用钓藤汁四两，和炼蜜半觔，捣和为丸，重钱二分，饥时临卧，以灯心薄荷汤化服。如治急惊，前方去紫河车、脐带、人参，加白殭蚕蜜炙六钱，全蝎六钱，牛黄一钱二分，琥珀一钱，胆星八钱，麝香三分。

定魄丸 【 《东医宝鉴》，下同】 　治因惊发癎。
人参　琥珀　茯神　远志　朱砂　天麻　石菖蒲　天门冬　酸枣仁　甘草各等分
右为末，蜜丸皂子大，朱砂为衣，每丸灯心、薄荷煎汤化下。

紫霜丸　治食癎及腹中有食积痰癖，吐哯乳。
代赭石煅酢淬七次　巴荳三十粒，去皮油　赤石脂各一两　杏仁五十个，去皮尖
右先将杏仁泥、巴豆霜入二石末相和捣千杵，若硬入少蜜，贮密器中。月内儿服麻子大一粒，乳汁化下，百日内服小豆大。一方赭石二钱，巴豆二十一粒去皮油，杏仁二十一个，
右末，饭丸粟米大。食癎用此取积，并不虚人。凡儿有热，不欲饮乳，眼睡不宁，常常惊悸，此皆发癎患之渐。即以此药导之，减其盛势，则无惊风钓癎之患矣。

五癎丹　治急惊为癎。
蜈蚣一条　牛胆南星二钱　全蝎　防风　白附　远志　芦荟　元胡索　辰砂各一钱　麝香一字　金银箔各三片
右为末，糊丸梧子大，金银箔为衣，每一丸，以薄菏汤化下。

太乙散　治胎惊。
天浆子　天南星　白附子　天麻　防风　白茯各二钱　全蝎　朱砂各一钱　麝一字
右为末，每取五分，乳汁化下。

保幼化风丹　治惊风四证八候，去风痰惊热。
南星　半夏　川乌　白附各一两　郁金五钱
右为末，装入腊月黄牛胆内。阴干，百日取出，研为末，每一两入雄黄、朱砂、硼砂、焰硝各一钱，片脑、麝香各少许，共为末，蜜丸豌豆大，灯心薄荷汤，研化下一二丸。

灵神膏
赤茯神　朱砂水飞，各一两　麦门冬五钱　麝香二钱半
右为末，蜜和作小饼子，每一饼，临睡以薄荷汤化下，神效。一老医乃三世小儿科家传，只有四五药，愈病无数。如小儿惊搐，多是热证，不宜便用惊风药，只以导赤散加防风、竹叶同煎，用二三贴导去心惊邪热，其搐便止；次服灵神膏。

金箔镇心丸　治惊风镇安心神。
全蝎七个，以薄荷叶包裹，慢火炙干　赤茯苓　天麻　防风　羌活　牛黄　犀角　朱砂　麝香　甘草各一钱
右为末，蜜丸皂子大，金箔为衣，每服一二丸，薄荷汤化下。

宁心膏　治小儿不定，恍惚不宁，恐畏多哭，睡中惊魇。
朱砂二钱　人参　白朮　白茯　茯神　山药　羌活　甘草各一钱　龙脑　麝香各一字
右为末，蜜丸芡实大，薄荷汤化下。

防风温胆汤　治惊风，消痰疏风顺气。
人参二分　半夏　枳壳　赤茯各五分　陈皮　防风各二分半　甘草一分半
右剉，作一贴，入生姜一片，紫苏二叶，煎水调下大惊丸小惊丸服之。

大惊丸　治惊风，安神定惊，又治心热夜啼。
酸枣仁去皮蚌粉炒　炙甘草各五钱　人参　赤茯苓　白朮　朱砂飞　麦门冬　木香　代赭石煅酢淬，各二钱五分　白直殭蚕炒　桔梗各一钱二分　全蝎三个　金银箔各三片
右为末，蜜丸梧子大，金银箔为衣，薄荷汤化下一二丸。一名大安神丸。

白朮散　治吐泻日久不止，津液枯竭，烦渴引饮，欲成慢惊风。
葛根二钱　人参　白朮　白茯苓　木香　藿香　甘草各一钱
右粗末，每二钱水煎，任意服。泄泻加山药、白扁豆、肉豆蔻。已成慢惊，加天麻、细辛、全蝎、白附子。惊风泄泻烦渴，皆津液内耗也，不问阴阳，多煎满意取足饮之，弥多弥好。一名清宁散。

乌蝎散　治慢惊纯阴证，吐泻不止。
四君子汤加　川乌　全蝎　南星各一钱
右剉，入姜三枣二，水煎服之。

神效散　治慢惊风。
一粒丁香一个蝎，一字辰砂一点血。
右三味，俱为末，男用男左手中指血，女用女右手中指血，蘸药末擦儿唇上，即愈。

观音散　治脾困多泻，不思乳食，精神昏困，四肢冷，欲成慢惊。
人参一钱　莲肉　神曲各二分　白朮　黄芪　木香　白扁豆　甘草各一分　白茯苓一分半
右剉，入姜二枣一，藿香三叶，同煎服。

全蝎观音散　洽吐泻后成慢惊风、亦治慢脾风。
即前方加羌活、防风、天麻、全蝎也。

三味天浆子散　治慢惊风。
天浆子　白殭蚕　全蝎各三枚
右为末，每一字薄荷汤调下。

补脾汤　治慢惊风。
白朮一钱三分　白芍药酒炒一钱　白茯苓　半夏各七分　陈皮　黄芪蜜水炒　人参　当归　川芎　肉蔻煨　干葛　神曲炒，各五分　黄连炒　甘草炒三分
右剉，作一贴，水煎，稍稍服。

保生丹　治慢惊风。
朱砂　天麻　白附炮　殭蚕炮　全蝎各二钱　干姜炮　牛黄　麝香各一钱
右为末，蜜丸麻子大，薄荷汤下三丸。

延生丹　治同上。
南星炮二钱半　朱砂　牛黄　羌活各一钱二分　麝香六分　蝎梢七枚　白殭蚕三枚
右为末，枣肉和丸菉豆大，薄荷汤化两丸服之。

参朮半夏汤　治慢惊风，子母俱服。
人参　白朮各二钱　半夏　天麻各七分　白茯苓　陈皮各五分　北细辛　薄荷叶　甘草各二分　全蝎炒，一枚
右剉，作一贴，姜三片，水煎服。

南星饮　治慢惊脾因涎盛，不思乳食。
大南星一个，炒　冬瓜仁　白扁豆姜汁炒，各二钱
右为末，每二钱，以姜二片，防风少许，同煎服。

双金丸　治吐泻日久，脾胃虚损，手足厥冷，精神昏塞，多睡露睛，口鼻气冷，欲成慢惊风。
金液丹　青州白丸子各等分　同研，生姜米饮调灌之，惟多服乃效。虽至危者，往往死中得生，十救八九。沈存中曰：金液丹治慢惊垂危，才服之得活，须多服方验，真小儿吐泻之妙剂也。

备急丸　治急慢惊风。
五月五日取白颈蚯蚓不拘多少，去泥焙干为末
右加朱砂等分，糊九菉豆大，金箔为衣，每一丸白汤下。一法取蚯蚓以竹刀中断之，看取急跳者治急惊，慢跳者治慢惊，各另研烂，和朱砂末作丸菉豆大，入二器贮之，记而用之，神妙。

星香散　治急慢惊风搐搦，窜视潮涎。
南星泡，二钱半　木香　橘红各一钱　全蝎二个
右剉作一贴，姜四片，水煎频灌，大便去涎，即愈。

朱粉散　治急慢惊风。
一粒朱砂一片雪轻粉也，七?殭蚕三个蝎，不问惊风与慢风，服时须用生人血乳汁也。　
右先将蚕、蝎微炒燥，取出待冷，同砂粉研为细末，却以母乳汁调抹于儿口内，立效。

探生散　治急慢惊风诸药不效，用此吹鼻，定其死生。
雄黄　没药各一钱　乳香五分　麝香一字
右为末，吹少许入鼻，如眼泪鼻涕俱出者可治。

补脾益真汤　治慢脾风。
丁香　木香　诃子皮　陈皮　厚朴　草果　肉豆蔻　白葆　人参　白朮　桂枝　半夏　附子炮　甘草炙，各二分　全蝎炒，一枚
右剉，入姜二枣一，水煎灌服，服讫，令揉心下以助药力。

九龙控涎散　治天钓。
蜈蚣一条，酒炙　腊茶　雄黄　甘草各二钱　乳香　天竺黄　枯白矾　荆芥穗各一钱　菉豆半生半炒，一百粒
右为末，每半钱，人参薄荷汤调下。

钓藤散　治同上。
人参　犀角各五分　全蝎　天麻各二分　甘草一分　钓藤六分
右剉，水煎服。

烧丹丸　治胎惊发癎。
太阴元精石　轻粉各一钱　粉霜　硼砂各五分　研细，入寒食面一钱，水丸成饼，再用面裹煨黄，取去面，再研细，滴水和丸如米大，一岁儿五丸，二岁十丸，温水送下，下恶物为度。

古今图书集成医部全录卷四百三十三

　小儿惊癎门

　　单方

小儿慢惊虚风：用平正附子去皮脐，生研为末，以白颈蚯蚓于末内滚之，候定刮蚓上附末，丸黄米大，每服十九，米饮下。 【 《百一方》】 

惊癎发热：丹参、雷丸各半两，猪膏二两同煎，七上七下，滤去滓盛之，每以摩儿身上，日三次。 【 《千金方》，下同】 

小儿暴惊，啼哭绝死：蜀椒、左顾牡蛎各六铢，以酢浆水一升，煮五合，每灌一合。

小儿惊热：天竺黄二钱，雄黄、牵牛各一钱，研匀，面糊丸粟米大，每服三五丸，薄荷汤下。 【 《小儿直诀》，下同】 

小儿慢惊发搐，带有阳证者：血甘遂末即蚤休末一钱，瓜蒌根末一钱，同于慢火上炒焦黄研匀，每服一字，煎麝香、薄荷调下。

小儿惊窜，两眼看地不上者：皂角烧灰，以童尿浸刮，用火烘干研末，贴其顖即苏。 【 《王氏小儿方》】 

小儿癎疾：棘枝上雀瓮研其间虫出，取汁灌之。 【 《圣惠方》，下同】 

小儿天吊，目睛上视：用壁鱼儿干者十个，湿者五个，用乳汁和研灌之。

小儿天吊，惊癎客忤：取家桑东行根，研汁服。

小儿惊风内钓：胡椒、木鳖子仁等分为末，醋调，黑豆且末和杵，丸菉豆大，每服三四十丸，荆芥汤下。

小儿天吊惊风，翻眼向上：用干蝎全者一个，瓦炒好朱砂三菉豆大为末，饭丸菉豆大，外以朱砂少许，同酒化下一丸，顿愈。

小儿躽啼惊癎，腹满，大便青白色：用柏子仁末，温水调服一钱。

小儿慢脾风，因吐泄后而成：麻黄长五寸十个去节，白朮指面大二块，全蝎二个，生薄荷叶包煨为末，二岁以下一字，三岁以上半钱，薄荷汤下。

惊癎发热：干蓝、凝水石等分为末，水调敷头上。

小儿急慢惊风，口眼喎斜，搐搦痰盛：用天浆子房去皮生用三枚，干蝎生用七枚，朱砂一钱研匀，饭丸粟大，每服二丸，荆芥汤送下。

小儿风癎掣瘲戴眼，极者日数十发：莽草、雷丸各一鸡子黄大，化猪脂一斤，煎七沸，去滓，摩痛处，勿近目及阴，日凡三四次。 【 《外台秘要》，下同】 

小儿癎疾：白鱼酒，用衣中白鱼七枚，竹茹一握，酒一升，煎二合，温服之。

小儿惊风癎疾，喉闭牙紧：鈆白霜一字，蟾酥少许为末，乌梅肉蘸药，于龈上揩之，仍吹通关药，良久便幵。 【 《普济方》，下同】 

小儿癎疾：鸡子黄和乳汁搅服，不过三两枚，自定。

小儿急惊：远年白田螺壳烧灰，入麝香少许，水调灌之。

小儿癎疾：羖羊角烧灰存性，酒服少许。

小儿慢脾惊风：马芹子、丁香、白殭蚕等分为末，每服一钱，炙橘皮煎汤下。

小儿惊风：用大蒜七个，先烧红地，以蒜逐个于地上磨成膏，却以殭蚕一两，去头足安蒜上，碗覆一夜，勿令泄气，只取蚕研末，每用(口畜)鼻，口内含水有效。

惊癎中风，壮热掣瘲，吐舌出沫：用豚卵一双切细，当归二分，以醇酒三升，煮一升分服。

治小儿癎利痰：天南星煨香一两，朱砂一钱为末，猪心血丸梧子大，每防风汤下一丸。

惊风烦热：慎火草煎水浴之。

小儿啼：黄芩、人参等分为末，每服一字，水饮下。

小儿惊癎疳痢，或夜啼：青黛量大小水研服之。歌云：孩儿杂病变成疳，不问强羸女与男。烦热毛焦鼻口燥，皮后枯槁四肢瘫。腹中时时更下痢，青黄赤白总一般。眼濇面黄鼻孔黑，谷道开张不可看。此方便是青黛散，孩儿百病服之安。 【 《宫气方》】 

小儿惊热，心肺积热，夜卧多惊：鈆霜、牛黄各半分，铁粉一分研匀，每服一字，竹沥调下。 【 《圣济录》，下同】 

小儿急惊搐搦：丹砂半两，天南星一个一两重者，炮制酒浸，大蝎三个为末，每服一字，薄荷汤下。

小儿惊癎：磁石炼水饮之。

小儿癎疾：水银能压一切热，用小豆许安盏中，沉汤内煮一食顷，与服，勿仰儿头，恐入脑也。

小儿急惊坠涎：水银半两，生南星一两，麝香半分为末，入石脑油同捣和，丸菉豆大，每一丸薄荷汤下。

小儿癎病瘥后，血气上虚，热在皮肤，身面俱肿：萎蕤、葵子、龙胆、茯苓、前胡等分为末，每服一钱，水煎服。

小鬼惊癎瘈瘲：用熊胆以竹沥化两豆许服之、去心中涎，甚良。 【 孟诜方】 

小儿癎疾，用鳖甲炙研，乳服一钱，日二；亦可蜜丸服。 【 《子母秘录》】 

小儿天吊，头目仰视，痰塞内热：用金牛儿即蝉蜕，以浆水煮一日，晒干为末，每用一字，冷水调下。 【 《卫生易简方》】 

小儿惊风：白殭蚕、蝎梢等分，天雄尖、附子尖各一钱，微炮为末，每服一字或半钱，以姜汤调灌之，甚效。 【 《寇氏衍叉》】 

小儿风癎：取蝎五枚，以大石榴割头剜空，纳蝎于中，以头盖之，纸筋和黄泥封裹，微火炙干，渐加火煅中赤，候冷去泥。取中焦黑者，细研，乳汁调半钱灌之便定。儿稍大，以防风汤调服。 【 《箧中方》】 

小儿惊癎：用入蛰蝙蝠一个、成块朱砂三钱，在腹内，以新瓦合煅存性，候冷为末，空心分四服。儿小分五服，白汤下。 【 《医学集成》，下同】 

小儿惊癎一百二十种，用荆芥穗二两，白矾半生半枯一两为末，糊丸黍米大，朱砂为衣，每姜汤下二十丸，日一服。

小儿发热，眼目喎斜，手足搐掣，将成风痰：用天麻、殭蚕、防风、陈皮、半夏、石菖蒲、胆星各三分，荆芥、羌活、甘草各二分，姜三片同煎。 【 《穷乡便方》】 

小儿急慢惊风：震灵丹二十粒，来复丹十粒，白丸子十粒，三味研勺，糯米糊丸菉豆大，大者三丸，小者二丸，慢惊用北枣陈皮汤吞下，急惊用生姜自然汁百沸汤下。 【 《古今医统》】 

小儿内钓腹痛：木香、乳香、没药各五分，水煎服之。 【 《阮氏小儿方》】 

小儿惊风卒死：用乌骨白鸡血少许抹唇上，即活。 【 《嫏嬛记》】 

小儿慢脾惊风，利痰奇效：用开元通宝钱背后上下有两月痕者，其色淡黑颇小，以一个放铁匙上，炭火烧，四围上下各出珠子，取出候冷，倾入盏中作一服，以南木香汤送下，或人参汤亦可。钱虽利痰，非胃家所好，须以木香佐之。

小儿惊忤不语，打扑惊忤，血入心窍，不能言语：朱砂为末，以雄猪心血和丸麻子大，每枣汤下七丸。 【 《直指方》，下同】 

小儿惊后瞳斜不正者：人参、阿胶糯米炒成珠各一钱，水一盏，煎七分温服，日再服乃止，效。

小儿诸癎：雄黄、朱砂等分为末，每服一钱，猪心血入虀水调下。

小儿急慢惊风，吊眼撮口，搐搦不定：代赭石火烧醋淬十次，细研水飞，日干，每服一钱或半钱，煎真金汤调下，连进三服。儿脚胫上有赤斑，即是惊风已出，病当安也。无斑点者不可治。

小儿截惊：以芭蕉汁、薄荷汁煎匀，涂头顶，留顖门，涂四肢，留手足，心勿涂，甚效。 【 《邓笔峰杂兴》】 

小儿盘肠内钓，腹中急痛，干啼：用乳香、没药、木香、姜黄各四钱半，另研，木别十二个去壳，研成膏，以木别膏和四味，入炼蜜少许，丸樱桃大，煎钓藤汤化下；次服魏香散，用莪朮五钱，真阿魏一钱，先以温汤化开阿魏，浸莪朮一日夜，焙干末之，每服半钱，紫苏米饮，空心服。 【 《身经通考方》】 

小儿痰热，咳嗽惊悸：半夏、南星等分为末，牛胆汁和入胆内，悬风处待干，蒸饼丸菉豆大，每姜汤下三五丸。 【 《摘元方》】 

小儿内钓多啼：银殊半钱，乳香、煨蒜各一钱为末，研丸黍米大，半岁五丸，薄荷汤下。 【 《全幼心鉴》，下同】 

小儿癎后瘖不能言：以天南星湿纸包煨为末，雄猪胆汁调服二字。

小儿慢脾惊风：白附子半两，天南星半两，黑附子一钱，并炮去皮为末，每服二钱，生姜五片，水煎服。 【 《杨氏家藏》】 

小儿慢惊搐搦，涎壅厥逆：生川乌头去皮脐一两，全蝎十个去尾，分作三服，水一盏，姜七片，煎服。 【 《婴孩宝鉴》】 

小儿慢惊，昏沉或搐：乌药磨水灌之。 【 《济急方》】 

小儿慢脾惊风，久病后或吐泻后生惊，转成慢脾：用蝎梢一两为末，以石榴一枚剜空，用无灰酒调填入盖定，坐文武火上，时时搅动熬膏，取出放冷，每服一字，金银薄荷汤调下。 【 《本事方》，下同】 

又治吐利后，昏睡生疯癎慢脾证：全蝎、白朮、麻黄去节等分为末，二岁以下一字，三岁以上半钱，薄荷汤下。

小儿脾风多，用人参、冬瓜仁各半两，南星一两，浆水煮过为末，每用一钱温服。

小儿惊癎不知人，嚼舌仰目者：用犀角浓磨水，服之立效；为末亦可。 【 《广利方》，下同】 

小儿惊癎嚼舌，迷闷仰目：牛黄一豆许研，和蜜水灌之。

小儿急惊：青礞石磨水服。 【 《卫生方》】 

小儿风癎瘈瘲：用人参、蛤粉、辰砂等分为末，以猳猪心血和丸菉豆大，每服五十丸，金银汤下，十日二服，大有神效。 【 《卫生宝鉴》】 

小儿急慢惊风：乳香半两，甘遂半两，同研末，每服半钱，用乳香汤下，童便亦可。 【 《王氏博济方》】 

小儿惊邪：安息香一豆许烧之，自除。 【 《奇效良方》】 

慢惊瘈瘲：用血竭半两，乳香二钱半，同捣成剂，火炙熔，丸梧子大，每服一丸，薄荷煎汤化下，定魄安神益气。夏月用人参汤。 【 《御药院方》，下同】 

小儿慢惊：曼陀罗花七朵，重一字，天麻二钱半，全蝎炒十枚，天南星炮、丹砂、乳香各二钱半，为末，每服半钱，薄荷汤调下。

小儿急惊，搐搦涎盛：粉霜二钱，白牵牛炒、轻粉各一钱为末，每服一字，薄荷汤下，吐涎为效。 【 《全婴方》下同】 

小儿急惊，昏迷不醒人事：石绿四两，轻粉一钱为末，薄荷汁，入酒调一字，服取吐。

小儿惊风：用蝎一个头尾全者，以薄荷四叶裹定，火炙焦同研为末，分四服，白汤下。 【 《经验方》，下同】 

小儿惊癎掣瘲：用虎睛细研水调灌之，良。

治小儿癎：用甘遂末一钱，猪心一个，取三管头血三条，和甘遂末，将猪心批作两片，入药在内，以绵缚定，外湿纸包裹，入文武火煨熟，不可过度，取药细研，入辰砂末一钱和匀，分作四丸，每服一丸，猪心汤化下。再服，另取猪心煎汤，神效。 【 《证治准绳》，下同】 

小儿急慢惊风，牙关紧急不可开者：用皂角末水调涂牙龈上，入咽即活。

小儿惊风，发搐天吊：用天麻、荆芥、防风、薄荷、全蝎、殭蚕各八分，胆星、甘草各五分，姜汁糊丸弹子大，水磨下一丸。 【 《幼幼近编》下同】 

小儿不时惊发，此肺虚不能平肝，宜温肺为主：用人参、五味子、肉桂。若不用桂，用细辛一分亦可。

小儿失跌受惊，肝系受风，致瞳神不正，视东则见西，视西则见东，名曰通睛。用石楠一两、瓜蒂五枚为末吹鼻，一日三次，内用牛黄平肝之药。

慢脾风：用羊屎二十粒，丁香百粒，胡椒五十粒，每五分，陈壁土前汤下。

治急惊：白石膏十两，辰砂一两，共为末，量儿大小，蜜水调下。

小儿内钓多啼：银朱半钱，乳香、煨蒜各一钱为末，研丸黍米大，半岁五丸，薄荷汤下。

小儿惊热：牛黄一杏仁大，竹沥、姜汁各一合，和匀与服。 【 《卫生总微》，下同】 

小儿牛癎：白牛屎中豆，日日服之，良。

小儿惊风，不拘急慢：用蜣螂一枚杵烂，以水一小盏，于百沸汤中荡热，去滓饮之。 【 《本草纲目》，下同】 

小儿癎疾：青羊肝一具，薄切水洗，和五味酱食之。

小儿口噤牙关不开：天南星一枚，煨熟，纸裹斜包，剪一小孔，透气于穴中，牙关自开也。一用生南星用姜汁擦之，自开。

小儿泻后，眼上三日不乳，目黄如金，气将绝，此慢惊肝风也，宜治肝。用水飞代赭石末，每服半钱，冬瓜仁煎汤调下，愈。

小儿天钓惊风，发歇不定：鹳屎炒研半钱，入牛黄、麝香各半钱，炒蝎五枚为末，每服五分，新汲水服。

小儿痓风，头及四肢皆往后，以鸭涎滴之。

小儿惊风，吐逆作搐，痰涎壅塞，手足掣瘲，眼睛斜视：枳壳去穰麸炒、淡豆豉等分为末，每服一字，甚者半钱，急惊薄荷自然汁下，慢惊荆芥汤下，入酒三五点，日三服。

小儿惊热，钓藤一两，硝石半两，甘草炙一分，为散，每服半钱，温水服。

惊癎发热：铁粉水调少许服之。

急惊涎潮壮热闷乱：铁粉一钱，朱砂一钱为末，每服一字，薄荷汤调下。

婴孩惊风后，瘖不能言，用芜荑炒、神曲炒、麦芽炒、黄连炒各一钱为末，猪胆汁打糊，丸黍米大，每服十丸，木通汤下。黄连能去心窍恶血。

急慢惊风：用青蒿蠹虫捣和，朱砂、汞粉各五分，丸粟粒大，一岁一丸，乳汁服。古方不见用者，《保婴集》用治惊风，云十不失一。其诗云：一半朱砂一半雪，其功只在青蒿节。任教死去也还魂，服时须用生人血。

　　针灸

晋?皇甫谧《甲乙经》曰：惊癎脉五，针手足太阴各五，刺足太阳者五，刺手足少阴经络傍者一，足阳明一，上踝五寸刺三针。
小儿惊癎，本神及前顶、顖会、天柱主之。如反视，临泣主之。
小儿惊癎，加瘈瘲脊急，强目转上插，缩筋主之。
小儿惊癎，瘈瘲脊强，互相引，长强主之。
小儿癎发，目上插，攒竹主之。
小儿癎痓，呕吐泄注，惊恐失精，瞻视不明，眵(目蔑)，瘈脉及长强主之。
小儿惊癎不得息，颅顖主之。
小儿惊癎如有见者，列缺主之，并取阳明络。
小儿癎瘈，手足扰，目昏口噤，溺黄，商丘主之。
小儿癎瘈，遗精溺，虚则病诸癎癫，实则闭癃，小腹中热，善寐，大敦主之。
小儿马癎，仆参及金门主之。
风从头至足，癎瘈口闭不能开，每大便腹暴满，按之不下，嚏悲喘，昆仑主之。
唐?孙思邈《千金方》论曰：小儿新生无疾，慎不可逆针灸之。如逆针灸则忍痛，动其五脉，因喜成癎。河洛关中土地多寒，儿喜病痉，其生儿三日，多逆灸以防之。又灸颊以防噤。有噤者，舌下脉急，牙车筋急。其土地寒，皆决舌下去血、灸颊以防噤也。吴蜀地温，无此疾也。古方既传之，今人不详南北之殊，便按方而用之，是以多害于小儿也。所以田舍小儿任其自然，皆得无有夭横也。小儿惊啼，眠中四肢掣动，变蒸未解，慎不可针灸爪之，动其百脉，仍因惊成癎也。惟阴癎噤痉，可针灸爪之。凡灸癎当先下儿使虚，乃乘虚灸之，未下有实而灸者，气逼前后不通，杀人。癎发平旦者在足少阳，晨朝发者在足厥阴，日中发者在足太阳，黄昏发者在足太阴，人定发者在足阳明，夜半发者在足少阴。
右癎发时，视病所在，视其发早晚，灸其所也。
肝癎之为病，面青，目反视，手足摇，灸足少阳、厥阴各三壮。
心癎之为病，面赤，心下有热，短气，息微数，灸心下第二肋端宛宛中，此为巨阙也。又灸手心主及少阴各三壮。
脾癎之为病，面黄腹大，喜痢，灸胃管三壮，侠胃管傍灸二壮，足阳明、太阴各二壮。
肺癎之为病，面目白，口沫出，灸肺俞三壮，又灸手阳明、太阴各二壮。
肾癎之为病，面黑，正直视不摇，如尸状，灸心下二寸二分三壮；又灸肘中动脉各二壮；又灸足少阳、少阴各三壮。
膈癎之为病，目反四肢不举，灸风府；又灸顶上、鼻人中、下唇承浆，皆随年壮。
肠癎之为病，不动摇，灸两承山；又灸足心、两手劳宫；又灸两耳后完骨，各随年壮；又灸脐中五十壮。
右五脏癎证候。
六畜之癎，或在四肢，或在腹内，当审其候，随病所在灸之，虽少必瘥。若失其要，则为害也。
马癎之为病，张口摇头，马鸣，欲反折，灸项风府、脐中三壮；病在腹中，烧马蹄末服之，良。
牛癎之为病，目正直视，腹胀，灸鸠尾骨及大椎各三壮；烧牛蹄末服之，良。
羊癎之为病，喜扬目吐舌，灸大椎上三壮。
猪癎之为病，喜吐沫，灸完骨'完骨　原作「脊骨」，据《千金》卷五惊癎改。\两傍各一寸七壮。
犬癎之为病，手屈拳挛，灸两手心一壮，灸足太阳一壮，灸肋户一壮。
鸡癎之为病，摇头反折，喜惊自摇，灸足诸阳各三壮。
右六畜癎证候。
小儿暴癎灸两乳头，女儿灸乳下二分。
治小儿暴癎者，身躽正直如死人，及腹中雷鸣，灸太仓及脐中上下两傍各一寸凡六处。又灸当腹度取，皆以绳绕颈下至脐中竭，便转绳向背，顺脊下行尽绳头，灸两傍各一寸五壮。
若面白啼声，色不变，灸足阳明、太阴。
若目反上视，眸子动，当灸顖中。取之法，横度口尽两吻际，又横度鼻下亦尽两边，折去鼻度半，都合口为度，从额上发际上行度之，灸度头一处，正在额上未合骨中随手动者，是此最要处也。次灸当额上入发二分许，直望鼻为正；次灸其两边，当目瞳子直上入发际二分；次灸顶上回手中，次灸客主人，穴在眉后际动脉是；次灸两耳门，当耳开口则骨解开动张陷是也；次灸两耳上，卷耳取之，当卷耳上头是也，一法大人当耳上横三指，小儿各自取其指也；次灸两耳后完骨上青脉，方可以针刺令血出；次灸玉枕，项后高骨是也；次灸两风池，在项后两辕动筋外发际陷中是也；次灸风府，当项中央发际，方可与风池三处高下相等；次灸头两角，两角当回毛两边起骨是也。
右头部凡十九处，儿生十日可灸三壮，三十日可灸五壮，五十日可灸七壮。病重者俱灸之，轻者惟灸顖中、风池、玉枕也。艾使熟，炷令平正着肉，火势乃至病所也。艾若生，炷不平正，不着肉，徒灸多炷，故无益也。
若腹满短气转鸣，灸肺募，在两乳上第二肋间宛宛中，悬绳取之，当瞳子是；次灸膻中；次灸胷堂；次灸脐中；次灸薛息，薛息在两乳下第一肋间宛宛中是也；次灸巨阙，大人去鸠尾下一寸，小儿去脐作六分分之，去鸠尾下一寸是也，并灸两边；次灸胃管；次灸金门，金门在谷道前，囊之后，当中央是也，从阴囊下度至大孔前，中分之。
右腹部十二处，胷堂、巨阙、胃管，十日儿可灸三壮，一月已上可五壮。阴下缝中可三牡，或云随年壮。
若脊强反张，灸大椎并灸诸脏俞及督脊上当中。?大椎度至穷骨中屈，更从大椎度之，灸度下头是督脊也。
右背部十二处，十日儿可灸三壮，一月已上可灸五壮。
若手足掣瘲惊者灸尺泽，次灸阳明，次灸少商，次灸劳官，次灸心主，次灸合谷，次灸三间三间　原作「三关」，按《千金》卷五惊癎改。，次灸少阳。
右手部十六处，其要者阳明、少商、心主、尺泽、合谷、少阳也，壮数如上。
又灸伏兔，次灸三里，次灸腓肠，次灸鹿溪，次灸阳明，次灸少阳，次灸然谷。
右足部十四处皆要，可灸，壮数如上。
手足阳明谓人四指，凡小儿惊癎皆灸之。若风病大动，手足掣瘲者，尽灸手足十指端，又灸本节后。
窦汉卿《疮疡全书》曰：慢惊灸法，以酱一匕，涂在百会穴，用艾叶如半粒黄豆大者，灸五壮为度。五壮之内，不拘次第。婴儿哭声如平时无异者生，其声嘶不向亮者死，累试累效。百会穴在头顶心旋毛中是穴。凡婴儿月内虽无惊病，依法灸之，能免一世之惊恐。泄泻灸之，亦妙。
《幼科全书》曰：凡急惊风发时，牙关紧闭不醒者，急用艾炷灸两手中指，合而灸之即醒，而后施治法也。
先以两手大指相合，于甲侧缝处烧一二炷；又以两手中指相合，于甲缝中心烧一二炷，即醒。若灸不知痛者，则不治。
《古今医统》曰：小儿急惊，针小豁。惊癎啼叫灸百会，或针神门三分，灸三壮。
小儿慢惊，灸尺泽、印堂三壮：尺泽在肘中约纹上用肘横纹筋骨罅陷中，手太阴肺脉所入为合水，肺实泻之。
小儿瘈瘲，针阳谷二分，灸则三壮。阳谷在手外侧腕中锐骨下陷中，手太阳大肠所行为经火。
小儿发癎瘈瘲，针昆仑三分，灸则三壮。昆仑在足外踝后跟骨上陷中，细脉动应手，足太阳膀胱脉所行为经火。或针瘈脉一分，灸三壮。瘈脉一名资脉，耳本后鸡足青络脉。或针前顶一分，灸则三壮，前顶在顖会后一寸半骨间陷中。
小儿吐呕，泻痢无时，惊恐目濇，眵膏，针瘈脉一分，灸则三壮。瘈脉一名资脉，耳本后鸡足青络脉，刺出血如豆汁，不宜多出。
小儿风癎，角弓反张，灸神阙三壮，禁针。神阙，一名气舍，当脐中。
小儿呕吐，瘈瘲发癎，身热头痛，不得卧，聤耳肿及脓汁，灸颅息七壮，禁针。颅息，耳后间青络脉中。
小儿张口摇头，身反，针金门一分，灸则三壮。金门一名梁关，在外踝下，申脉下一寸，足太阳郄，阳维别属。
小儿瘈瘲，针长强三分，灸则五壮。长强一名气之阴郄，一名撅骨，在脊骶骨端，计三分，伏地取之乃得，足少阴少阳结会督脉，别走任脉。
小儿睡中惊掣，灸足大指次指之端，去爪甲如韭叶许，各一壮。
小儿身强角弓反张，灸鼻上入发际三分三壮，次灸大椎下节间三壮。
小儿急惊风，灸前顶一穴三壮，取法在百会前一寸；若不愈，再灸两眉心及鼻下人中一穴，炷如麦大。
小儿风癎治不瘥，灸耳上入发际一寸五分，嚼而取之。
小儿睡中惊，目不合，灸屈肘横纹中上三分各一壮。癎病者，小儿恶疾也，呼吸之间，不及求师，致困者不少。谚云：世无良医，枉死者半。小儿诸癎病，如口秽吐清沫，灸巨阙穴三壮，在鸠尾下一寸陷中。
王肯堂《证治准绳》曰：小儿癫癎，惊风目眩，灸神庭一穴七壮，在鼻柱直上入发际五分。
小儿鸡癎善惊，及掣目摇头，灸少阴二壮，取法在掌后去腕半寸陷中。
小儿惊癎者，先惊叫乃发也，灸顶上旋毛中三壮，及耳后青络脉，炷如小麦大。
小儿惊癎，灸鬼禄一穴三壮，取法在上唇内中央弦上是穴。
小儿食癎者，先寒热洒淅乃发也，灸鸠尾穴上五分三壮。
小儿牛癎，目直视腹胀乃发也，灸鸠尾一穴三壮，取法胷蔽骨下五分陷中是穴。
小儿马癎，张口摇头，身折反马鸣也，灸仆参穴各三壮，取法在足跟骨下白肉际陷中，拱足取之是穴。
小儿羊癎，目瞪吐舌羊鸣也，灸第九椎下节间三五壮。
按《灵枢经》云：暴挛，足不任身，取天柱。天柱穴，足太阳也。又云，癫癎瘈瘲，不知所苦，两蹻之下，男阳女阴。洁古云：昼发灸阳蹻，夜发灸阴蹻，各二壮。阳蹻起于跟中，循内踝上行至咽喉，交贯冲脉照海穴也。
李梴《医学入门》曰：小儿惊风，灸本神，临泣外一寸半。小儿惊癎，于侠豁上一寸半陷中，针三分，灸三壮。
《身经通考》曰：小儿急惊，灸百会穴前一寸；若不瘥，灸两肩头及人中各三壮，艾小麦大。
《医学纲目》曰；角弓反张，鼻上入发际三分灸三壮，大椎下节间灸三壮。
《王日新小儿方》曰：小儿惊风，大叫一声就死者，名老鸦惊，以散麻缠住胁下及手心足心，以灯火爆之；用老鸦蒜晒干、车前子等分为末，水调，贴手心。仍以灯心焠手足心及肩膊、眉心、鼻心即醒也。
《小儿惊风秘诀》曰：凡小儿惊风昏迷，搐搦窜视诸病，又头风胀痛，视头额太阳络脉盛处，以灯心蘸麻油点灯焠之。
仰向后者，灯火焠其顖门、两眉际之上下。
眼翻不下者，焠其脐之上下。
不省人事者，焠其手足心心之上下。
手拳不开口往上者，焠其顶心、两手心。
撮口出白沫者，焠其口上下、手足心。
凡小儿惊风通身都乌者，名乌纱惊，急推向下，将黄土一碗捣末，入久醋一钟炒热，包定熨之，下引至足，刺破为妙。

　　医案

钱氏《小儿直诀》曰：广亲宅七太尉方七岁，潮热数日欲愈，钱谓父二大王曰：七使潮热将安，八使预防惊搐。王怒曰：但使七使愈，勿言八使病。钱曰：八使过来日午间即无苦也。次日，午前果作搐，急召钱治之，三日而愈。盖预见其目直视而顋赤，必肝心俱热。更坐石杌子乃欲就冷，此热甚也。又肌肤素肥盛而本实，其脉急促，故发搐。克言午时者，自寅至午，皆心肝用事之时，治之乃泻心肝补肾，自安矣。

李司户孙百日发搐，日三五次，或作胎惊治之，不应，即用大青膏豆许并涂顖、浴体二法，三日而愈。盖婴儿血气未实，不能胜外邪而发搐，故用浴体法。凡搐频者，风在表易治，宜发散；搐稀者，风在脏难治，宜补脾。

朱监簿子五岁，夜半发热，晓则如故，用凉药解之，反多涎喜睡，大便青白，作渴引饮。师曰：此当健脾胃，则诸证退。遂用白朮散一两，水煎，恣饮二剂稍愈，三剂渴止涎消；又投阿胶散二服而安。

徐氏子三岁病潮热，每日酉则发搐，身微热而目微斜露睛，四肢冷而喘，大便微黄，请钱与李同治。钱问李曰：病何搐也？李曰：有风。何身热微温？曰：四肢所作。何目斜睛露？曰：搐则目斜。何肢冷？曰：冷厥心内热。曰：何喘？曰：搐之甚也。曰：何以治之？曰：凉惊丸鼻中灌之，必搐止。钱又问曰：既谓风病，温壮搐引，目斜露睛，内热肢冷，及搐甚而喘，并以何药治之？李曰：皆此药也。钱曰：不然。搐者，心肝实也；身微热者，日西肺用事之时也。肺主身温，今且热者，肺虚也。目微斜露睛者，肝肺相乘胜也。四肢冷者，脾虚也。肺若虚甚，则脾母亦弱。木气乘脾，四肢即冷。治之当先补脾肺，用益黄散、阿胶散，得脾虚证退，然后治其心肝，泻青丸、导赤散。凉惊丸治之。九日愈。

王驸马子五岁，目直视而不欲食，或以为鬼祟，用符水喷之，反加发搐，此肝经实火之证也，用泻青丸而愈。

王氏子患吐泻，或用药下之，睡而露睛，瘈瘲身冷，此慢惊也，即用瓜蒌汤治之而目开身温。但二便不利，或用八正散；复冷不食，即用益黄散、使君子丸，温补脾胃，诸证悉愈。后又有不语，用地黄丸以补肾，半月而愈。

李寺丞子三岁发搐，自卯至巳，目右视，大叫哭。钱见曰：此逆也。男为阳，本发左视无声则顺，右视有声则逆。所以然者，左肝木也。右肺金也。逆则二脏相战，金木相击而有声也。治宜泻强补弱。假令女发搐，目左视，是肺来乘肝，肝不能任。故叫哭也。当泻其肺，后治其心，续治其肝。若病在秋 【 日西时同，】 肺兼旺位，当大泻其肺。若病在春 【 早晨时同，】 此肝旺之时，尚不能胜肺，是肺强而肝火弱也，当补其肝肾，大泻其肺。若男发搐，目右视，是肝来胜肺而叫哭，当泻其肝心。若病在春夏 【 早晨日中时同，】 肝心旺时，当大泻其肝。若病在秋冬 【 日晡时同，】 此肺旺之时，尚不能胜肝，是肝强而肺极虚也，当补其肺，大泻其肝。所以言目反视者，乃肝主目也。凡搐则是风热相搏于内，风属肝，故外见于目也。今此病先泻其肺，以泻肺汤主之，二日不闷乱，知病退也。后用地黄丸补肾，三服后用泻青丸各二服以泻心肝，五日而愈。然此证男反女，故男易治于女也。假令女发搐，目左视，肺之胜肝，又病在秋，即肺旺肝不能任，故哭叫，当大泻其肺，然后治心续肝。所以言男目右视者，木反侮金，肝旺胜肺，当泻其肝。若更病在春夏，金气极衰，又当补其肺，慎勿泻也。

窦汉卿《疮疡全书》曰：一小儿七岁，闻雷则昏倒不知人事以人参、归身、麦冬，少入五味，尽一斤后，闻雷自若。

张从政《儒门事亲》曰：李氏一小儿，病手足搐搦，以示戴人。戴人曰：心火胜也。勿持捉其手，当从搐搦。此由乳母保抱太极所致。乃令扫挣地以水洒之，干令复洒之，令极湿，俛卧儿于地上，良久挥身转侧，泥涴皆满，仍似水洗之，少顷而瘥矣。

李东垣曰：陈氏女八岁时得癎病，遇阴雨则作，遇惊亦作，口出涎沫，声如羊鸣。余视之曰：此胎受惊也，其病深痼。调治半年，病亦可安，仍须淡味以佐药力。与烧丹丸，继以四物汤入黄连，随时加减，半年而安。

丹溪心法曰：孙女因胎中受湿热，日午发搐，唇黑面青，每日作一次，未半周，难与药，且酿乳饮之，用白朮、陈皮、半夏、芍药、青皮各五分，人参、川芎、木通各三钱，黄连二钱，炙草一钱，分八服，姜五片，与乳母煎服。

罗天益《卫生宝鉴》曰：魏敬甫之子四岁，一长老摩顶授记，众僧念咒，因而大恐，遂惊搐，痰涎壅塞，目多白睛，项背强急，喉有痰声，一时许方省。后每见衣皂之人辄发，多服朱砂、龙脑镇坠之药。四十余日，前证仍在，又添行步动作神思如痴，命余治之。诊其脉沉弦而急。《黄帝针经》云：心脉满大，癎瘈筋挛；又肝脉小急，癎瘈筋挛。盖小儿血气未定，神气尚弱，因而惊恐，神无所依，又动于肝，肝主筋，故癎瘈筋挛。病久气弱，小儿易为虚实，多服镇坠凉定之药，复损其气，故行步动作如痴。《内经》云：暴挛癎眩，足不任身，取天柱穴者是也，天柱穴乃足太阳之脉所发阳癎附而行也。又云：癫癎瘈瘲，不知所苦，两蹻主之，男阳女阴。洁古老人云：昼发取阳蹻申脉，夜发取阴蹻照海，先各灸二七壮。阳蹻申脉穴在外踝下容爪甲白肉际陷中，阴蹻照海穴在足内踝下陷中是也。次与沉香天麻汤，服三剂而全愈。

万氏《幼科发挥》曰：英山县大尹吴清溪子病惊风，诸医作风治之不效。急差人请余。余往见尹曰：非风也，乃因惊得之。风从肝治，惊从心治。不识病原，如何有效？乃取至圣保命丹治之，搐止矣。尹曰：名不虚传，果良医也。

一小儿惊后成癎，余制一方：天水散一料，碾为细末，分作三剂：二两三钱，入真青黛五钱碾匀，名倩魂散，寅卯时煎竹叶汤调服一钱，以平肝火；一剂二两三钱，入珠砂水飞五钱，名安神散，巳午时煎灯草汤调服，以镇其神；一剂二两三钱，入真轻粉二钱研匀，名定魂散，申酉时煎淡姜汤服，以去其痰，旬日而安。

一小儿十岁，久得癎疾，余视两目浑白无睛光，语言蹇濇，举动痴迷，乃语其父曰：不可治矣。后请医治之，竟无成功。

本县汪前川儿惊病，一月之间尝发二三次。余曰：不治必成癎也。求治于余，乃立一方，用枳实、黄连、半夏、白茯苓、各等分折半，朱砂飞又折半，同前研末，神曲糊丸芡实大，朱砂为衣，每服一丸，用豮猪心一个批开，入药在内，线扎定，放瓦罐中，煮熟取出，猪心和药食之，以汤送下，后竟不发，名断癎丸。

旧县张月山长子病急惊风，十七日不醒，待请余到，舌色黑矣。余尝见父念《玉函经》：伤寒舌黑洗不红，药洗分明见吉凶。余问曰：用何药洗之？父曰：薄荷汤。乃依法急取薄荷汤洗之，舌变红色。余曰：可治也。用泻青丸二钱煎汤服之，一饮而尽，口燥渴已止也。其夜搐止热退而安。此子不遇余，几死也。

汪元津幼子七月间因伤食病疟，七日发搐。余见之，肝风虽甚，脾未至困，当泻其肝，后补其脾可也。乃以泻肝散三服而搐止。后用调元汤以补其脾，琥珀抱龙丸以平其肝。喜睡，二目不能开。余思喜睡者，非脾困也，乃神昏欠惺惺也。目属肝，两泡属脾，合目不开者，非亡魂也，乃神倦也。今儿目欲开欲合可知也。只用前方，又二日，令其家中平日相与嬉戏者，取其小鼓小钹之物，在房中床前唱舞以噪之，未半日，目开而平复也。凡十日而安。

一女子五个月内发搐，余以泻青丸投之，三四服搐不止，转甚。余思痰壅气郁，乃发搐也。丸散颇粗，与痰粘滞于咽喉之间，致气不通而搐愈甚也。用竹叶煎作汤，取绵纸滤去其渣滓，澄清服之，搐止而安。其父叹曰：医之贵于变通也，如是夫！

有儿脾胃素弱，一日病泻，以理中丸服之，泻未止，口内生疮。乃谓前药性热助火，复以冷药投之，身微热，睡则扬睛。余见之曰：此发慢惊风也。令郎脾胃本虚，泻则益虚，口中生疮者，脾虚热也，误服冷药，则中气益损，昏睡不乳，虚损之极也，当急作调元汤倍加人参服之，调理半月而愈。

胡凤崖有子痘疮后伤食疳，肌瘦发穗，有医童一册见之曰：不是疳证，乃血虚也。其家惑之。始则生一病如癎非癎，昼则安静，夜则梦寐，抱其乳母叫云：我怕我怕，如人捕之状。询其病原，此儿性不吃药，一册来餧药，必将针火以恐吓之，而得斯疾也。盖胃为戊土，肾为癸水，合而化为火。肾主恐，恐则伤肾。此因脾胃虚弱，不能生肺，肾无化原，亦从而虚也。肾藏志，背虚则神志不宁而生惊恐。寤则神栖于心，寐则神栖于肾，脾志往来出入之门户也。必以补脾为主，安神次之。补脾。肥儿丸；安神，钱氏安神丸。调理半年而安。

一小儿七月，发搐无时，昏睡不醒，不哭不乳，招之灸之不痛，(口畜)之鼻不嚏，灌药不入。余曰：此真搐也，不可治矣。本县大尹吴子生四月，病惊风，搐过则昏睡不乳，发搐则醒，眼邪视，右手搐搦，请余。余曰：此真搐，不可治。辞而退。

一儿发搐痰壅，有医用白饼子下之不退，凡三下，病益深，合目昏睡，不哭不乳，喉中气鸣，上气喘促，大便时下。余曰：五脏气绝，病不可治，转下之过也。彼医曰：白饼子，钱氏下痰神方也。余曰：尽信书，不如无书。钱氏小儿皆出于门人附会之事也。盖人之有痰，犹木之有津。时令大热，草木流津，痰自热生，此明验也。痰犹水也，附气自行，过颡在山，岂水之性哉？乃搏激使之也。今痰随火上，不如降火而反下之，损其胃气，胃气既败，五脏俱损。故目不开者肝绝也，昏睡不乳者脾绝也，啼声不出者心绝也，喘促痰向者肺绝也，便溺遗失者肾绝也。果不可治而死。

邑中有儒医，治病有奇方，惟性太执，不知变通。时有小儿发搐，余谓急惊之证，当用凉泻，导赤散、泻青丸是也。彼谓惊风者，肝火郁遏而成也。火郁则发之，小续命汤是也。人不能决，两从之。余所治者，一日而安。彼治者死。悔不信吾言，无及矣。

一小儿发搐，先取善推法推之，止向后发，病益危甚。余曰：推法者，乃针灸按摩之遗意也。经曰：无刺大虚人。推掐之法，壮实者可用之。如怯弱者，其气不行，推则有汗，反伤元气也。其家不信余言。余曰：不死必成癎疾。半月后果死。

癸亥二月，英山县大尹前县吴某一子发搐，彼医以二陈汤、姜汁、竹沥治之，不退。吴初来任，过罗，与余有识，乃差人请余。比往，视其外候，三关青气，两颊赤色，目常直视，指如燃物。曰：此得之外感，未与发散，热入于里。钱氏曰：肝有热则目直视，得心热则发搐。又曰：两颊赤而目直视，必作惊风。小儿肝常有余，又乘木旺之时，当与泻肝，若二陈汤陈皮、半夏、生姜之辛，皆助肝之物。经曰：以辛补之。所以无效。乃用泻青丸以泻肝木之有余，导赤散以泻心之火，一服而搐即止。余见其胎禀素怯，脾胃且弱，恐后作搐，便成癎疾，又作琥珀丸与之，常服而安。

蕲水沙坂徐淑道一子患惊风，先取医张姓者治之，数日不效。请余往，痰喘正急，惊搐频发。余先治其痰，次治其搐，以次而定。惟身热犹炽。张姓者欲用解毒汤、竹叶汤、小柴胡汤，余皆不可，谓之曰：小儿肝常有余，脾常不足。病发于肝，风木本旺，脾土受伤，此乃虚热，勿用寒凉，致损中气也。乃用四君子汤加炙黄芪、炒黑干姜，一服而安。

一小儿年五岁，梦中惊哭，抱其母叫怕，此因被惊吓得之。余制一方，用人参、麦门冬、茯神、黄连、酸枣仁、柏子仁、炙甘草、朱砂各等分，一半水煎，一半入地黄加炙甘草为末，山药粉糊丸黍米大，每服二十五丸，灯草煎汤下，未尽剂而安。

余初习医，治一儿二岁发搐而死，但面色未脱，手足未冷，乃气结痰壅而闷绝，非真死也。取艾作小炷，灸两手中冲穴，火方及肉而醒，大哭，遂用家传治惊方，以雄黄解毒丸十五丸利其痰，凉惊丸二十五丸去其热，合之，煎薄荷汤送下。须臾利下黄涎，搐止矣。

一儿周岁发热而搐，以泻青丸投之不效，乃问其发搐之状。其母曰：搐过后只好睡，醒时则戏作猫儿声，见人则笑。余曰：医要识证，药要对证。以导赤散服之，一剂而安。其父问是何故？余曰：心脏属火，其声为笑。火生于寅属虎，猫者虎之类也，猫声而笑，知非肝病，乃火病也。故以导赤散泻其心火而安。

一儿发搐，因有推法暂退，一月后，至期复发，又推之，或一月一发，或一月再发。余曰：病成癎矣。推法者，乃发表之意，痰聚在心不得出也。幸初成癎者尚可治，若久则为终身痼疾，不可治也。因立方用黄连五钱，朱砂二钱五分，飞白甘遂三分，胆星一钱为末，粟米糊丸，獖猪心血杵匀，丸芡实大，每服一丸，灯草煎汤化下，夜服三，日服一，遂安。

王纶《明医杂着》曰：一小儿三岁，因惊抽搐，发热痰盛，久用抱龙丸等药，以清风痰，反致面色或赤或青。余谓始因肝有实邪，故宜用前药。今面色青赤，乃肝经虚热而传心不足之象也。先用六味地黄丸以滋养肝肾，佐以六君子汤少加柴胡、升麻以调补脾胃，诸证顿退而痊。

奚氏女六岁，忽然发惊，目动咬牙，或睡中惊搐，痰涎壅盛，或用化痰袪风等药益甚。余曰：面青而见前证，乃属肝木克制脾土，不能摄涎而上涌也。当滋肾水，生肝血，则风自息而痰自消矣。遂用六味丸而愈。

一小儿患前证，痰涎自流，用惊风之药，其证益甚，脾胃益虚，视其面色萎黄，口吐痰涎，用六君子、补中益气汤而愈。

一小儿两目动札，手足发搐，数服天麻防风丸之类，以袪风化痰，前证不愈，其痰益甚。得饮食，诸证稍愈。视其准头及左颊色青黄。余曰：脾主涎，此肝木制脾土，不能统摄其涎，非痰盛也。遂用六君子汤加升麻、柴胡、钓藤二剂，饮食渐进，诸证渐愈。又用补中益气而安。

举人余时正子伤食发丹毒，服发表之剂，手足抽搐；服抱龙丸，目瞤，气喘痰盛。余谓：此脾胃亏损而变慢惊也，无风可袪，无痰可逐，乃虚象也。遂用六君子加附子一剂而安，再剂而愈。

一小儿病后遇惊即痰盛，咬牙抽搐，摇头作泻，却服脑、麝、朱砂等剂，以致慢惊而卒。

一小儿七岁患急惊，将愈而发热惊悸，或用袪风化痰之剂，更加惊搐，吐痰喘嗽，腹胀少食，恶寒；又用抱龙等丸，更加大便似痢，寒热往来，殊类风证。先君视之，以为脾气亏损，诸经无所资养而然。用四君子汤，少用升麻、柴胡，以升补阳气而愈。

大尹刘应昌子患瘰疬，恪用化痰之剂，虚证悉至，殊类惊风。又服袪风至宝丹，小便频数，肢体抽搐，或两目连剳，咬牙呵欠，或作呕懒食，大便童坠或泄泻，此土伤而木胜也，用补中益气汤、六味地黄丸而痊。

冬官朱小溪子项间结核，面色萎黄，肌体消瘦，咬牙抽搐，头摇目剳，此肝木克脾土也，用六君子汤、九味芦荟丸而愈。

宪幕顾斐斋元孙二周，项结核，两臂反张，索败毒之药。余意其证属风热伤肝，血燥筋挛，未取付药。翌早请治，果系前证，遂与六味丸一服，侵晨灌之，午后肢体如常。

儒者王文远子患瘰疬，痰盛发搐，服金石香燥之剂，手足筋挛，此肝血复伤而致急惊风也，遂用加味小柴胡加钓藤、山栀、芎、归一剂，又以六味丸料加五味，麦冬煎服而安。

《保婴金镜录》曰：一小儿发热拘急，或四肢瘈瘲，左顋色赤，此心肝二经风热相搏，先用柴胡清肝散以清心肝之热，次用六味地黄丸以生肝肾之血，顿安。

一小儿发搐啼叫，手足指冷，左顋青黑，此肝脾虚弱，肾水反侮脾土，用六君子汤加姜、桂一剂顿安，又以四君子加芎、归及补肝散而愈。

一小儿潮热发搐，痰涎上涌，手足指冷，左顋至申酉时，青中隐白，手足时搐，此肝经虚弱，肺金所胜而潮搐，脾土虚弱而手足冷也。用补中益气疡以调补脾肺，用六味地黄丸以滋补肝肾而愈。盖病气有余，当认为元气不足，若用泻金伐肝清热化痰则误矣。

一小儿印堂青黑，至夜啼搐。余谓脾土虚寒，用钓藤饮而安。后因惊发搐夜啼，用钓藤饮，前证顿止。又用异功散而愈。

一小儿目内色青发搐，目直上视，叫哭不已，或用牛黄清心丸，不愈，反咬牙顿闷，小便自遗，此肝经血气虚甚故耳。余用补中益气汤及六味地黄丸而痊。

一小儿发搐目札，属肝胆经风热，先用柴胡清肝散以清其肝，后用六味地黄丸以补其肾而痊。

一小儿发热作渴，用泻黄散、大便重坠，口角流涎，仍欲泻火。余曰：鼻准青白多而黄色少，属脾胃虚寒，肝木所侮。盖口角流涎，胃气不能统摄也。大便重坠，脾气不能上升也。不信，另用凉剂，果眉唇微动，四肢微搐。余曰：此虚极而变慢脾风也。用六君子加当归、木香、炮姜、钓藤钩二剂益甚，意欲更剂，余曰：此药力未及也。设前药不对其证，祸在反掌矣。仍以前药加炮附子一片，服之即安。乃去附子，又二剂调理而愈。

一小儿瘈瘲啼叫，额间青黑，此惊风肝木乘脾，腹中作痛也。先用六君子汤加木香、柴胡、钓藤钩，啼叫渐缓，更加当归。又二剂而安。

一小儿呕吐不食，手足搐搦，痰涎上涌，手足指冷，额黑唇青，此肾水胜心火也。用五味异功散，加木香、炮姜顿安，乃去炮姜，再剂而愈。

一小儿烦躁惊悸，热渴饮冷，额间色赤，此心经实热所致，先用泻心汤一服稍缓，又用柴胡栀子散而瘥。

一小儿睡卧惊悸，发热痰盛，脉形如弓之向外，此因惊木旺，伤脾而食不消也。先以天麻防风丸祛风定惊，用五味异功散壮脾止搐而瘥。

一小儿沉默昏卷，肢冷惊悸，其绞如弓之向里，此脾胃气虚而外感寒邪也。先用惺惺散以解外邪，调胃气，诸证顿愈。但手足逆冷，又用六君子汤调补元气，数日而安。

《医学纲目》曰：肝风摇头，诸方不载。郑都丞子患七年摇头，三年下血，已服百余方，前后所服治摇头者无非风药，止血者或作痢或作肠风，百药无效。余既视其病，又知其详，亦不明其标本。退而思，乃肝血液盛，外有风热乘之。肝属木，盛则脾土为木所克。脾与肺是子母，俱为肝所胜，而血遂渍于大便，故便血不止。遂处一方，但损肝袪风而益脾，用犀角屑、甘草各一分，瓜蒌根半两，炙赤蛇蜕皮一钱，防风五两，钓藤一钱，去节麻黄一钱，黄芪蜜炙半两，羌活五钱，白芍药五钱，为末，枣肉丸，食后薄荷汤下，只二服作效。头摇即止，便血随愈。次间服胃风汤，数日顿除。沈舍人子服之，亦验。

《保婴撮要》曰：一小儿寅卯时发热痰搐，服抱龙、泻青二丸而愈。后复息，因自用前药，更加欬嗽气喘，不时发搐，面赤或青黄，或浮肿，或流涎。余谓欬嗽气喘，乃脾肺气虚；不时发搐，乃木乘土位；面青而黄赤，乃肝助心火；浮肿流挺，乃脾气虚弱。用益智丸以养心神，补中益气汤以养脾肺，顿愈。

少参王阳湖孙跌伤股骨，正体科已续，余视其面色青黄，口角微动，此肝木侮脾之证。且气血筋骨，皆资脾土以生，但壮脾气则所伤自愈。遂用六君、钓藤、当归三十余剂，诸证悉痊。

一小儿巳午时搐热惊悸，发时形气倦怠，面黄懒食，流涎饮汤。余谓此心火虚而不能生脾土也。不信，自服凉心之药，更加吐泻，睡而露睛，几成慢脾风。用六君、姜、桂，佐以地黄丸而愈。

一小儿七岁惊搐，发热不已，巳午未时益甚，形气殊倦，热定饮汤，此心脾气虚，朝用补中益气汤加益智仁，夕用六君、当归、钓藤钩，寻愈。后饮食过多，复作呕泻，或治以保和丸，反加寒热发搐。此脾土复伤而肝木所侮也，用六君、柴胡，寒热止而饮食进，但午未时仍泄，用补中益气汤加茯苓、半夏、钓藤钩而愈。

一小儿百日内患搐，痰涎自流，用惊风药益甚，视面色黄中隐白，乃脾虚不能摄涎也，用六君子、补中益气二汤而愈。后复患，兼气喘，当欲表散行痰，余谓此肺虚不能纳气归源耳，用五味异功散加钓藤钩、柴胡，调补脾肺，清理肝火而安。

一小儿患前证，面青黑或痿黄，审其母素有郁怒，用加味逍遥散、加味归脾汤治其母，而子亦愈矣。

一小儿月内发搐鼻塞，此乃风邪所伤，以六君子汤加桔梗、细辛，子母俱服；更以葱头七茎，生姜一片，细擂摊纸上，合置掌中令热，急贴子顖门，少顷，鼻利搐止。

一儿未满两月，发搐呕乳，腹胀作泻，此乳伤脾胃，用五味异功散加漏芦，令母服之，子亦服匙许，遂愈。

一小儿惊悸痰盛，泻乳不消，此感风邪夹惊，肝侮脾而气虚，先以天麻防风丸袪风定惊，后用五味异功散壮脾止搐而愈。

一小儿发热拘急，四肢瘈瘲，左腮赤，此心肝二经风热，先用柴胡清肝散，次用六味地黄丸而愈。

一小儿发搐啼叫，手足指冷，左腮青黑，此脾土虚弱而肾水侮之也。用六君、姜、桂一剂顿安，又以四君、芎、归及补肝散而愈。

一小儿目内青色发搐，目直上视，叫哭不已，或用牛黄清心丸，更加咬牙烦闷，小便自遗。余谓此肝脾虚甚，用补中益气汤、六味地黄丸而愈。

一小儿发搐目札，属肝胆经风热、先用柴胡清肝散以清肝，后用六味地黄丸以补肾而愈。

一小儿潮热，自申酉时热至子丑时方止，通身似疥，大便秘结，小便赤濇，热渴饮冷，此脾胃实热而传肺大肠也。先用清凉饮四剂，给热始退。又用四物加柴胡、黄连数剂，其疮渐愈。彼欲速效，另用槐角之类，诸证益甚，遂请施院长治之，亦同余药，惟加桃仁、赤芍二味，至百剂乃愈。

一小儿先停滞饮食，服克伐之药，致面色痿黄，体倦少食，申酉时潮热，余欲用调补之药，不信，更用清热消导，益加泄泻。余用六君子数剂，又用补中益气汤而愈。

一小儿酉戌时热，面赤、腹中作痛，按之益甚，服峻厉之剂，下五七次，发搐吐痰，作渴腹痛，按之却不痛，此脾胃复伤而变证也，用七味白朮散、补中益气汤顿安。

一小儿饮食停滞，服消导之药，余曰：此因脾胃虚而食停滞也，当调补为善。已而申酉戌时潮热，食少作渴，大便不实，用四君子汤而饮食进，又用补中益气汤而诸证愈。

姚仪部子每停食则身发赤晕，此饮食内停不消，郁热发外，用清中解郁汤而愈。后患摇头咬牙，痰盛发搐，吐出酸味，伺其吐尽，翌日，少以七味白朮散调理脾胃，遂不复患。

一小儿停食，服通利之剂，作呕腹胀，此脾胃复伤也，用补中益气汤而愈。

一小儿两目动札，手足发搐，数服天麻防风丸之类，前证不愈，其痰益甚，得饮食稍愈。视其准头及左颊色青黄，余曰：脾主涎，此肝木克脾土，不能统摄其涎，非痰盛也。遂用六君、升麻、柴胡、钓藤二剂，饮食渐进，诸证渐愈；又用补中益气汤而安。

治一小儿亥子丑时发热泄泻，用益黄散而愈；后复发，服前药，嗜卧露睛，作渴少食，大便频黄。余谓肝胜脾虚，元气下陷，用补中益气汤，佐以地黄丸而愈。

治一老生子周岁，秋初暴冷，忽发搐似癎，搐过则气息奄奄，此元气虚弱所致，用补中益气汤而安。

一小儿十岁，一小儿七岁，各有癎证，岁发二次，后因出痘，及饮食停滞，举发频数，并用六君子、补中益气二汤顿安。

一小儿六岁忽然发癎，目动咬牙，或睡中惊搐，口流痰沫，服化痰袪风之药，益甚，而面色兼青，乃属肝木克制脾土而不能摄涎，故上涌也。当滋肾水，生肝血，则风自息，痰自消矣。用六味丸而愈。

一小儿患癎证，每发吐痰，困倦半向而苏，诸药不应。年至十三而频发，用紫河车生研烂，入人参、当归末，丸梧子大，每服三五十丸，日进三五服，乳下，一月渐愈；又佐以八珍汤全愈。

一小儿七岁发惊癎，每作先君令其恣饮人乳，后发渐疏而轻，至十四岁复发，仍用人乳，不应，余令用肥厚紫河车研烂，人乳调如泥，日服二三次，至数具而愈。后常用加减八味丸而安。至二十三岁发，而手足厥冷，仍用前法，佐以八味丸、十全大补汤而愈。

一小儿十三岁，因患惊癎，服朱砂丸之类而愈。后每发，辄服前丸不应。或调风痰内积，服药下之，发作日频；更服镇惊等剂，益甚。余以为心脾二经气血亏损，而痰涎留滞，朝用补中益气汤，夕用断癎丹，渐愈。出痘疮后，其癎复作，仍用补中益气汤为主，佐以八珍汤，及蝉蜕钓藤饮而愈。

一小儿伤风，鼻塞流涕，服药过重，发搐，呵欠烦闷，汗出气喘，久不愈，其母因劳役发热，余用补中益气汤，时以五七滴与儿饮之，母子并愈。

一小儿伤风发搐，痰盛喘急，余谓此脾肺气虚，腠理不密，而外邪所乘，用六君加柴胡、升麻、桑皮、杏仁一剂，痰喘悉退。又一剂，去桑、杏加钓藤钩而安，乃用异功散，数剂后，不复发此证。若不补脾胃，实腠理，专治痰邪，鲜有不误。

一小儿停食吐泻，先用克滞之剂，更加咬牙发搐，面色青白，鼻准青而黑，手足指冷，眉唇抽动。余以为脾胃虚弱，因药复伤，肝木所乘，而成慢惊矣。遂用六君子加木香、柴胡、升麻二剂顿安。大凡伤食停滞，虽见发搐等证，且勿用药，待宿食化尽，胃气渐健而自愈。设若强与饮食，或误用药饵，不惟甚其所有，而且生其所无矣。

举人杜克宏子发热抽搐，口噤痰涌，此肝胆经实火之证，即急惊风也。先用泻青丸一服，又用六味丸二服，诸证顿退；乃以小柴胡汤加芎、归、山栀、钓藤钩而安；却用补中益气汤而愈。

一小儿沉困发热，惊搐不乳，视其脉纹，如乱鱼骨，此风热急惊之证也。先用抱龙丸少许袪风化痰，后用六君子汤加柴胡壮脾平肝而愈。

一小儿暑月吐泻，目唇微动，面色青白，手足并冷，仍用玉露散。余谓已变慢脾风也，当温补脾胃。不信，后果殁。

一小儿弄舌发搐，手指不冷，余谓肝脾虚热，用异功散加升麻、柴胡而愈。后伤乳腹胀，服克滞药，作泻弄舌，手指发搐，审乳母肝火，与小柴胡汤加升麻、白朮治之，母子并愈。

一小儿乳食过多，患吐泻，用大剂异功散加柴胡、升麻，母子服之而愈。后因惊，服至宝丹之类，发搐弄舌，几至慢惊，余用六君子汤加白附子服之而愈。

一小儿吐舌，发热饮冷，额鼻黄赤，吐舌流涎。余谓心脾实热，用导赤、泻黄二散而愈。后复作，别服清热等药，更弄舌，余用异功散加钓藤钩而安；又用六君子汤全愈。

一小儿夜睡，忽然惊动如搐，大便酸臭而色青，此饮食伤脾而肝旺也。先用异功散加柴胡、升麻、山栀，又用四味肥儿丸而愈。

一小儿不时睡中惊动发搐，作渴饮冷，左腮青，额间赤，先用柴胡清肝散加钓藤钩四剂以治肝火，后用五味异功散以健脾，又用地黄丸补肾肝而安。

一小儿九岁，因惊发热，抽搐顿闷，咬牙作渴饮冷，便秘，面色青赤，而印堂左腮赤甚，此心肝二经风热相搏，乃形病俱实之证也。先用泻青丸料、炒黄连一剂，大便随利，热搐顿减；继用抑青丸一服，诸证悉退。但面色痿黄，肢体倦怠，饮食少思，此病气去而脾气未复也，用补中益气汤及地黄丸而全安。

一小儿发热抽搐，口噤痰涌，此胆经实火为惊风也。先用泻青丸一服，六味丸二服，诸证即退；又用小柴胡汤加芎、归、山栀、钓藤钩，次以补中益气汤而愈。

一小儿忽然发热，目动咬牙，惊搐痰盛，或与袪风化痰药，益甚。面色青黄，乃肝木克脾。脾之液为涎，虚则涎不能摄，上涌而似痰也。法当生肝补脾，则风自息，痰自愈矣。遂用六味丸及六君子汤而愈。

一女子十二岁，善怒，睡中惊搐，遍身作痒，饮食少思，此肝火风热，脾土受侮，用参朮柴苓汤以清肝火，凉肝血健脾胃而愈。

一小儿三岁患急惊，面赤发热，作渴饮冷，先君已用泻青丸一服，热去大半；翌早，又自用前丸，一服即吐泻发搐，面色青白，手足指冷。余以为热去而妄用，致脾胃受伤，用六君子汤加姜、桂、升麻、柴胡，一剂顿安。前哲谓小儿易为虚实，攻伐之药，中病即止，不可过剂，我先君盖守此法。

一小儿潮热发热，左腮青赤，此心肝二经血虚之证也。用秘旨安神丸及四物汤加防风、酸枣仁治之而愈。

一小儿潮热发搐，痰涎上涌，手足指冷，申酉时左腮青色隐白，用补中益气汤调补脾肺，六味丸滋养肝肾而痊。

嘉兴王举人女七岁，因跌伤腿膝，两臁肿溃，左腮色青，左关脉无，余意惊则气散，而风热郁滞于肝，故其脉隐伏，先用四君子加升麻、柴胡、钓藤钩一剂，其脉即至；更用四物加柴胡、防风、钓藤生血补肝而愈。

一小儿惊风后，痰嗽不止，睡卧不宁，诸药无效，余用牛黄清心丸少许顿止；后复伤风邪，痰盛喘急，饮食不下，仍用牛黄丸少许而安；再用异功散加桔梗而愈。

一小儿抽搐，涎痰自流，或用惊风之药，益甚。视其面色黄白，余用六君、补中益气二汤补脾肺而愈。

一小儿伤风欬嗽痰涌，余谓脾虚肺弱，腠理不密。风邪所乘，用六君，桔梗、桑皮、杏仁治之而愈。后饮食停滞，作泻腹胀，用六君加山楂、厚朴而安。又复停食作呕，或用药下之，更加欬嗽。余谓脾肺俱虚，宜用调补。彼以为缓，自服发表克滞，前证益甚，头项颤动。余用天南星散倍加钓藤钩及异功散而愈。

一小儿口眼喎斜，面色或青或赤，此肝心风火乘脾也。朝用柴湖清肝散，夕用异功散加钓藤钩而愈。其时有患前证，服袪风导痰之药者，皆不能起。

一小儿痢后息前证发搐，面色萎黄，肢体倦怠，此元气虚，克伐多矣。余用补中益气汤加钓藤钩子，服而渐愈。后因乳母七情饮食失宜，或儿乳食过多，前证仍作，服补中益气汤、五味异功散而愈。

一小儿因乳母受惊，发搐时，目赤壮热腹痛，哭而曲腰，用四物加柴胡、防风，又用加味逍遥散加熟地黄以清肝热。生肝血，再用地黄丸滋肾水以生肝木，母子俱安。

一小儿曲腰而啼，面青唇黑，此寒气所乘，内钓腹痛也。用五味异功散加木香、干姜一剂，与母服之顿愈。后因母感寒，腹痛而啼，用人参理中汤一剂，与母服之，其子亦安。

一小儿曲腰干啼，手足并冷，用六君子加干姜、木香服之未应，又加肉桂，母子俱服而安。

一小儿忽干啼作泻，睡中搐，手足冷，此脾土虚寒，肝木侮之而作发搐，乃内钓也，用益黄散一剂，次用四君子加升麻、柴胡，乳食渐进而安。

一小儿干啼，面青或赤，手足并热，或用清热之剂，久不愈。诊其乳母有肝火气滞，用加味逍遥散及越鞠丸以治乳母，时灌子数滴，不旬日子母并愈。

一小儿患前证，服魏香散而愈。后复作服袪风镇惊之药，上气喘粗，此元气虚寒也。余先用乌蝎四君子汤稍愈；但倦怠殊甚，用补中益气汤及五味异功散而痊。

一小儿因母每感寒腹痛饮烧酒，发热痰盛面赤，手足并热，属胃经实热之天钓也，用清胃散子母服之并愈。后因伤乳吐泻，面色或青或白，手足并冷，属脾气虚寒，用六君子、木香、干姜而愈。三岁后，伤食腹痛，唇黑作泻，数去后而无粪，或粪少而青。此元气虚寒下陷，用补中益气汤渐愈。

一小儿啼哭，阴囊肿大，眼目上翻，赤脉流泪，此肝热内钓，用柴胡清肝散加钓藤钩治之，诸证渐愈；又用钓藤饮而痊。后复发，或用袪病根之药，致乳食日少，肚中胀痛，手足浮肿，余先用六君子，升麻、柴胡数剂，诸证稍愈。又伤乳食吐泻，用平胃散一服即愈。

一小儿因乳母怀抱郁结，腹痛发搐，久而不愈，用加味归脾汤加漏芦，母子并服，渐愈。又母大怒发厥而苏，儿遂食乳，腹痛作泻，面青作呕，先用小柴胡汤二剂，母子并服，少愈。其母又咽酸腹胀，用越鞠丸、加味归脾汤，佐以加味逍遥散而愈。

一小儿感冒发热，欬嗽咬牙，余以为脾肺气虚，不信，乃用解散之药，果项强口噤，汗出不止，手足并冷，遂用五味异功散加柴胡、木香治之惭愈。但日晡微热，睡而露睛，用补中益气汤而痊。

一小儿因惊发热，误行表散，出汗面白，日晡发痉，先兄谓脾肺气虚而肝胆邪盛，以六君子加柴胡、升麻治之。乃发于寅卯时，此肝邪自旺也，用加味逍遥散一剂，其热顿退；又用补中益气汤、六味地黄丸而愈。

一小儿患瘰疬溃而发痉，烦闷咬牙寒热，此属肝胫风热，先用柴胡栀子散一剂，寒热顿止；次用四物、参、芪、白朮、柴胡，渐止；又用补中益气汤加芍药、茯苓而痊。

一小儿头患疮，溃而发痉，或寒热作渴，或手足厥冷，其脉洪大浮缓，按之皆微细，此元气虚而邪气实也，用十全大补汤加柴胡、山栀数剂，诸证渐退而脉渐敛，又十余剂而愈。

一小儿惊风，服抱龙丸、保生锭，吐涎甚多，又汗出发痉，仍欲袪痰。余曰：此肝脾血虚而内生风耳。吐痰不止，脾肺气虚，不能摄涎也。汗出发痉，脾肺气虚而亡阳也。用六君子汤加炮姜、木香顿愈，又用四君子加归、芪而安。

一小儿伤风发热，服解散之药，汗出不止，痓证悉具，其脉洪大鼓指，按之微细，此汗多亡阳，脾肺气虚之证也。用异功散加芎、归、黄芪，其汗顿止，又用补中益气汤而痊。

一小儿停食腹痛，发热呕吐，服峻厉之剂，更吐泻汗多，手足并冷，发痉不止，其脉浮洪，按之如丝，用六君子汤加升麻、炮姜，痉证顿已。惟寒热往来，又用四君子汤、升麻、柴胡而愈。

少参王阳湖孙女年八岁，发痉，服降火消导之剂，其脉浮洪，寒热如疟，余用四君子加升麻、柴胡、炮姜、钧藤钩，及补中益气汤间服渐愈；但胁下作痛，去炮姜加木香、肉桂而痊。

小儿因乳母大怒，发热胁痛，亦患前证，兼汗出作呕，先用小柴胡汤一剂，子母俱服顿愈；但日晡潮热，以异功散加升麻、柴胡治之并愈。

一小儿因乳母发热吐泻，一小儿因乳母食厥昏愦，同息前证，各治其母而子悉愈。

一小儿忽腰背反张，目上视，面青赤。面青属肝主风，赤属心主火，此风火相搏，用柴胡栀子散倍加钓藤钩顿安；而痰如旧，又用抱龙丸而愈。

一小儿忽腰背反张，服治惊之药，后不时举发，面色黄白，肢体甚倦，余用五味异功散十余剂而愈。后因惊兼饮食不节，不时举发，随用前药即愈。遂日以参、朮末每服五七分，炮姜、大枣煎汤调下，服至二两而不发。已上二证，元气虚而病气实也，若用攻邪之药皆误矣。

一小儿素患前证，痰盛，面色素白而兼青，余谓肺气不能平肝，肝气乘脾，脾气虚而生痰耳。先用抱龙丸二服以平肝，随用六君子汤以补脾肺，月余而痊。半载之后复发，谓非逐痰不能全愈，遂用下剂，痰涎甚多，而咽喉如锯声。余曰：乃脾不能摄涎也。咽间鸣，乃肺气虚甚也。遂用人参五钱，炮姜三分，水煎服而醒。至第四剂后，加枣二枚，人参服数两而愈。后每发，非独参汤不应。若执常方，鲜不有误者。

王肯堂《证治准绳》曰：东都王氏子吐泻，诸医用药下之，至虚变慢惊，其候昏睡露睛，手足瘈瘲而身冷。钱曰：此慢惊也。与瓜蒌汤，其子胃气实，即开目而身温。王疑其子不大小便，令诸医以药利之，医留八正散等数服，不利而身复冷。令钱氏利小便，钱曰：不当利。小便利之，必身冷。一二日，果身冷矣。因抱出，钱曰：不能食而胃中虚，若利大小便，则脾胃俱虚，当身冷而闭目即死。今幸胎气实而难衰也。钱氏用益黄散、使君子丸四服，令微能饮食，至日午果能饮食。所以然者，谓利大小便，脾胃虚寒，当补脾不可别攻也。后又不语，诸医作失音治之。钱曰：既失音，何开目而能饮食？又牙不紧而口不噤也？诸医不能晓，以地黄补肾。钱曰：此因凉药，利小便，致脾肾俱虚，今脾已实，肾尚虚，故补肾必安。治之半月而能言，一月而痊。

少时闻友人孙彭山云：尝见姻家一小儿，患惊搐，延专科治之，诸证悉退，而摇头不止。后一老医至，于常服药中，加入紫河车，实时愈。按紫河车，草名，《神农本经》名蚤休，唐本名金线重楼，钱氏方名白甘遂，主治惊癎摇头弄舌。乃本经正文，古人谓遵白字疗病多效，不虚也。
古今图书集成医部全录卷四百三十四

　小儿吐泻门

　　小儿直诀 【 宋?钱乙】 

　　　吐泻兼变证治

五月二十五日以后，吐泻壮热，此脏腑中九分热也。伤热乳食，吐而不消，泻色深黄，玉露散主之。
六月十五日以后，吐泻身温，脏腑六分冷也。呕吐乳食不消，泻色黄白，口干作渴者，食前少服益黄散，食后多服玉露散。
七月七日以后，吐泻身凉，三分热七分冷也。不乳多睡，闷乱哽气，出气，睡卧露睛，唇白多哕，亦用益黄、玉露二散主之。
八月十五日以后，吐泻身凉，不乳干哕，泻青褐水，无阳也，当用益黄散。吐泻乳食不化，时时下痢，肌肉消瘦，此脾胃虚寒也，用木香丸。夏月不可服，如有冷证则少服之。其身温壮热，或泻痢红黄赤黑，此脾胃实热也，用黄连丸。冬月不可服，如有热证，则少服之。
 【 注　按前法即《内经》用寒远寒，用热远热之本旨。又云：有假者反之，虽违其时以从其证。盖胃伤则呕吐，脾伤则泄泻，脾胃俱伤则吐泻并作。前证若伤辛热，停滞呕吐，或大便下痢者，用六君子加黄连、吴茱萸、木香。若停滞已去，泄泻不已，用四君子加肉蔻、骨脂。若伤生冷腹痛，泻痢青白，用六君子加砂仁、木香、炮姜。若伤鱼肉等物，用六君子加山楂、砂仁。若泻红黄赤黑，诸脏皆热也，先用香连丸，后用补中益气汤送香连丸。若泻痢青白、乳食不化者，用人参理中丸。若吐泻昏睡而露睛者，用五味异功散。睡而不露睛者，用玉露散。若吐而手足俱热，或喜冷饮食，或睡不露睛者，用泻黄散。或手足冷，或恶冷饮食，或睡而露睛者，用六君子、木香。然木香、黄连二丸，虽能攻病克邪，不无伤损脾胃，治者审之！】 
若吐乳泻黄，伤热乳也；吐乳泻青，伤冷乳也，皆当下之。吐泻昏倦，睡不露晴者，胃实热也。吐痰涎及绿水者，胃虚冷也。
 【 注　按前证若儿自受惊，或乳母恚怒，致儿吐泻青色者，宜用异功散加柴胡。若母食厚味而乳热者，用东垣清胃散。母饮酒而乳热者，用葛花解酲汤，子服一二匙。若饮烧酒而乳热，或子母身赤，或昏愦，服冷米醋三五杯，多亦无妨；儿服一二匙。若母停滞生冷而乳冷者，母服养胃汤，子服调中丸。若母停滞而变热乳者，母服大安丸，子服五味异功散。若母郁怒伤肝脾而乳热者，用归脾汤、逍遥散。若母脾虚血弱而乳热者，用六君子加芎、归。若母气血虚而乳热者，子母俱服八珍散。若母劳役发热而乳热者，子母俱服补中益气汤。若因母怒动肝火而乳热者，用五味异功散加柴胡、山栀。其吐痰涎及白绿水者，肝木乘脾土之虚寒证也，用六君子加柴胡、木香。大凡吐乳泻青色者属惊，法当平肝补脾；吐泻青白色者属寒，法当温补脾土。前诸证若手足指热者属实，手足指冷者属虚，此亦验法也。】 
初生十日内，吐泻壮热，不乳或乳不消，或白色，先用白饼子下之，后用益黄散和之。
初生下吐，因秽恶下咽故也，用水瓜散主之。凡初生须急拭净口中，否则啼声一发，秽物咽下，致生诸病。
 【 注　按芽儿初生之患，多因乳母不慎七情，不节厚味，传儿为病，当审其因以调治其母。前所用之药，恐脏腑脆嫩，不能胜受，治者审之！】 

　　河间六书 【 金?刘完素】 

　　　泻痢

五脏皆言热证，无寒冷证，亦有谓泻痢小便青白不濇为寒。水谷不化而色不变，吐痢腥秽，澄澈清冷，青白不濇，身凉不渴，脉迟细而微者寒证也。
谷虽不化，而色变非白，烦渴，小便黄赤而濇者为热证。世传小儿吐痢霍乱，食乳未及消化而痢尚白，便论为寒证误矣。仲景云：热邪不化谷。岂为寒也！

　　儒门事亲 【 元?张从政】 

　　　身热吐泻

凡小儿身热吐泻，腹满不进饮食，可急与牛黄通膈丸，下过四五行则自愈矣。盖乳食便属水，甚则成湿，以治湿法治之，用燥热之药非也。
凡小儿水泄不止，可用五苓散与益元散各停，用新水调下三二钱，频服，不拘时候。若暴速注下，甚者属火，凉膈、通圣等散治之，用者勿轻。非深于造化者，未易语此。

　　　水泻

小儿暴注水泻不止，《内经》曰：此名暴速注泻，久而不愈者，为涌泄注下，此乃火运太过之病也。火性暴速故也。急宜用新汲水调下甘露饮子、五苓散、天水散，或用井花水煎此药，放冷服之，病即瘥矣。不可用御米壳、干姜、豆豉圣散子之类，纵然泻止，肠胃气滞不通，变为腹胀。此法宜分阴阳利水道，乃为治法之妙也。

　　　久泻不止

凡小儿久泻不止，至八九月间，变为秋深冷痢，泄泻青白，时时撮痛，乳瓣不化，可用养脾丸如黍米大，每服二三十丸，米饮送下，日进三服则愈。益黄散亦可用之。
凡治小儿之法，不可用极寒极热之药，及峻补峻泻之剂，或误用巴豆、杏仁、硫黄、腻粉之药。若用此药，反生他病。小儿易虚易实，肠胃嫩弱，不胜其毒，若治之，宜用分阴阳、利水道最为急，用桂苓甘露散之类。

　　幼科全书 【 元?朱震亨】 

　　　呕吐

有物无声曰吐，有声无物曰呕，有声有物曰呕吐。其证有三，有寒、有热、有食积伤。
凡寒吐者，吐时少而出物多，此胃家受寒也。或用胃苓丸，煨姜汤吞，或以理中丸治之。寒吐食不化，不恶食。
凡热吐者，吐时多而出物少，此胃家有热也。以二陈汤加黄连、煨干姜治之。热吐食化，不恶食。
凡食积吐者，要分三焦明白，俱能食。如食时即吐者，此积在上焦胃口也，宜用淡盐汤吞下，后用鹅翎毛扫口中，令其吐尽旧积，以二陈汤加煨干姜、神曲、炒麦芽、炒杏仁治之。
如食下一二时而吐者，此积在中焦胃下口过小肠上口处也。先以丁香脾积丸通去旧积，后以二陈汤加消导药治之。
如早食晚吐，晚食早吐者，此食在下焦，小肠口下过大肠口上处也。先以丁香脾积丸下之，后以二陈汤加消导药治之。消草药如神曲、麦芽、砂仁、香附之类。如呕吐久而诸药不纳者，此胃口伏火关格之病，用理中汤加童便、猪胆汁同炒煎服即止，神效，妙不可言。
如呕吐出蛔虫者，以理中汤加乌梅一个，附子一小片，黄蘗、川椒一服即止。
如呕吐后而瘦弱者，只以集圣丸调之。
如诸吐不纳药者，此阴盛拒阳也；必加童便、猪胆者，盖童便味酸咸性寒，胆汁味苦性寒，以和理中汤服，则阴体渐消，阳性乃发，此《内经》所云：伏其所主先其所因也，非吾子孙不示。
凡吐不止，目上视，头后仰者不治。
袓传治呕吐，只用胃苓丸，煨姜汤送下，不问寒热皆效。凡吐不止，服药无效，更加烦闷，不治。
西江月
呕吐饮食不纳，任从汤药难尝。此为阴盛隔孤阳，到是时医魔障。参朮煨姜熟附，乌梅童便尤良。猪胆同入慢精详，此法应如影向。
一等蛔虫吐出，此为蛔厥多阴。乌梅丸子效如神，一服蛔安吐定。又有欬而呕者，化痰顺气须明。如常吐呕只胃苓，汤用煨姜作引。

　　　泄泻

凡泄泻皆属湿，其证有五，治法以分利升提为主，不可一例混施。如泄泻青白，或乳食不化，肠痛四肢冷，面晃白不作渴者，此寒湿也。其证多得于冬，以五苓散作引，吞化理中丸即止。如寒甚不止者，理中汤加附子一片即效。
如泄泻黄稠，腹痛作热，面红口渴，此热湿也，其证多得于夏，以五苓散加滑石、甘草、木通治之，甚者以玉露散、理中汤即效。
如泄泻不住成黄水者，或渴或不渴，此风湿也，其证多得于夏，以五苓散加防风、苍朮、羌活治之。
如久泻肠滑不止者，此湿伤元气下陷也，宜升提之药，四君子汤加升麻、防风、乌梅治之，或用四君子汤吞下七味肉豆蔻丸亦效。
如泄泻酸臭，腹痛，面黄带热，不喜饮食者，此食积也，先以丁香脾积丸推去其积，后以集圣丸调之。
如泄泻久，作渴不止者，只以白朮散多煎服之。未有不效者。
如泄泻久，目无神，口略张，四肢冷，好睡，以四君子汤调之，多服有效；甚者加熟附子一小片，煨干姜服之。
如泄泻久，身热不退者，只以调元汤治之，此虚热也，不可妄用寒凉之药，甚者加煨干姜即效。
凡泄泻后，人事黄弱者，只用集圣散服之。
袓传治泄泻不问寒热，只用胃苓丸兼一粒金丹，以车前子同炒米汤治之。
凡治久泄不止，精神美好，面赤唇红者，不治；变成白痢者，不治；脉沉细，遍身皮冷，不乳食，作渴不止者，不治；又成惊搐者不治；大孔如竹筒不收闭者，不治；滑泄不止者，不治；大肉消瘦者，不治。
凡治泄泻，不问轻重，只要乳食如常，不生他证者则易愈。
清江引
泄泻五虚真莫测，六脉细欲绝，肠滑魄户开，脾寒大皮折，禁口饮食不下咽 【 少气也。】 医得此疾真妙手，参芪朮羌附甘草，石菖蒲诃皮罂子粟。若还见效都无妨，蚵蚾补。假如服药全无效，金液神丹妙。附子与硫黄，法制家传奥。起死回生，减些儿堪救疗。
西江月
夏月人多泄泻，腹痛烦渴相攻。猪苓泽泻茯苓同，甘草干姜多用。白朮黄连滑石，人参砂藿温中。升麻提气妙无穷，更把乌梅煎送。
夏月雨多伤湿，宜利小便为先。猪苓泽泻与黄连，栀子茵陈解散。羌活青皮枳实，茯苓赤者相参。木瓜苍白朮同煎，黄蘗加些灵验。
泄泻秘传治法，等闲不语时人。如今传授与儿孙，胜似良田万顷。初次且行淡渗，温中以次施行。三升四塞救孩婴，此法古今永定。
泄泻缘何发作，只因水谷无分。所以淡渗法先行，小便长而泄定。滑石车前赤茯，人参白朮猪苓。甘草泽泻与砂仁，姜枣煎时作引。
淡渗行而还泄，须防谷气中虚。温中丸散不须拘，但要一时泄住。白朮人参砂藿，炙姜炙草依书。乌梅熟附泽苓猪，引用枣姜作主。
温中若犹不效，中气下陷须提。人参白朮与黄芪，甘草干姜炙取。泽泻猪苓赤茯，升麻熟附乌梅。柴胡白芍与当归，姜枣引儿休弃。
以次升提未止，此时肠滑难收。塞因通用更何忧，击其惰归可救。参朮炙姜炙草，乌梅粟壳相扶。升麻诃子芍归求，姜枣同煎温服。
法尽泄还仍旧，其间吉少凶多。假饶父母没奈何，要尔医人休错。参朮茯陈姜草，砂仁豆蔻粟诃。干蟾芦荟木香和，赤石酢丸调可。
泄泻时常作渴，白朮散子如仙。人参白朮木香兼，干姜藿香叶片。甘草茯苓七味，乌梅加上同煎。临时更带伏龙肝，此法千金不换。
泄泻如常法治，不须别用心机。只将丸药胃苓医，三服自然停息。如此不能取效，依前数法支持。吾将心法教人知，才显明医三世。
五六月间泄泻，其间寒少热多。理中丸子救沉疴，玉露散调服可。不效四苓作引，用吞理中调和。自然泄止不蹉跎，活得多人念我。

　　　吐泻

吐泻之证有三，有寒有热有积，治法略与泄门相似，观者详之。
凡吐泻两腮红，足胫热，好饮水，身上热，此热证也。治法以胃苓丸、一粒金丹，同车前草灯心汤送下。
凡吐泻面晃白，足胫冷，不作渴，如有热者，此寒证也。治法先以理中汤即止，不止便以益黄散治之，或胃苓丸、肉豆蔻丸治之。
凡吐泻恶食或不乳，心腹痛，吐泻所出之物皆酸臭，此食积也。先去食积，以感应丸推之，后以胃苓丸调之，或食脾积丸亦可。
凡吐泻日久渐渐瘦弱，作渴作热，久不治，必成坏证，用加减补中汤治之。
西江月
大凡男女吐泻。阴阳顺逆当明。男逢泄盛下无阴，女子吐多不应。出物多而数少，此为寒食相侵。如逢物少数频频，火盛细加体认。
吐泻若然同见，此名霍乱阴阳，只消一贴理中汤，上吐下泻了当。服药若还不效，再加熟附煨姜。乌梅作引是良方，莫与俗人夸奖。
吐泻时时作渴，诸般汤药无灵。饮汤饮水腹肿膨，束手待观死定。急饮茯苓饮子，时时与儿调停。须臾吐止火邪宁，才与理中对证。

　　婴童百问 【 明?鲁伯嗣】 

　　　呕证吐乳证

仲阳云：初生下拭掠小儿口中秽恶不尽，咽入喉中，故呕吐及多生诸病。呕者，有声也；吐者，吐出乳也。凡小儿乳哺不宜过饱，若满则溢，故令呕吐。胃中纳乳，如器之盛物，杯桊之小，不可容巨碗之物。雨骤则沼溢，酒暴则巵翻，理之必然。乳母无知，但欲速得乳儿长大，更无时度，或儿睡着而更口?衔乳，岂有厌足？受病之源，自此渐至日深。导其胃气之虚，慢惊自此而得，可不慎乎？此候但令节乳为上，甚者宜令断乳，先此乳母可服调气之剂，儿服消食丸，化乳壮胃为上。议曰吐乳哯乳，此证有数般，有冷有热，当自辨认。若吐自口角出，此是乳多，消化不及，满而则溢，此非病也，常服消乳丸、异功散，当令乳母节乳为上。冷吐可服亲音散、香朴散、快脾等药，热吐则头额温，有黄涎而渴，小便赤少，此是热吐，多是伤暑热者有此证，乳母同服香薷散、五苓散。又有风痰吐，乃是伤风不解，吐乳夹痰，若经久必然生风，仍宜下疏风化痰药，竹茹汤去桂、五苓散、青州白丸子、温胆汤。又当留心调治，紫霜丸亦可服。

　　　热吐

小儿秋夏伏暑，多有热吐。何以别之？或有黄涎，头额温，五心热，小便赤而少，或唇干而烦渴，先令乳母服香薷散、五苓散，儿服竹茹汤、五苓散。热甚者大柴胡汤去大黄服，或小柴胡汤亦可。热极者，可服大承气汤，其效如神；玉露散亦可服。

　　　寒冷呕吐哕逆

小儿感受风冷，或食生冷瓜果过多，胃口停寒，以致吐食吐乳，并用理中汤主之；或酿乳法、消乳丸、异功散、香朴散、茯苓半夏汤、二陈汤、人参散、麝沉散，俱可服。

　　　霍乱吐泻

小儿吐泻，有身温者，有身热者，有身凉者，有吐泻成惊风者，有夏月伤暑吐泻者，有初生三日内吐泻者。仲阳云：小儿初生三日内，吐泻壮热，不思乳食，大便青白，乳食不消，或白色，是伤寒，当下之；后和胃，仍用白饼子。和胃用益黄散主之。三日以后至十日，吐泻身温凉，不思乳食，大便青白色，乳食不消，此上实下虚也，用益黄散加减治之。又伤风吐泻身温，乍凉乍热，多气，兼大便黄白色，呕吐乳食不消，时时欬嗽，更有五脏兼见证，当服入脏君臣药，先大青膏后益黄散主之。又吐泻身热多睡，能食乳，饮水不止，吐痰，大便黄水，皆为胃虚热渴吐泻也，当生胃中津液以止其渴，止后用发散药。止渴，多服白朮散；发散，大青膏、钓藤饮主之。又吐泻身凉，吐沫，泻青白色，闷乱不渴，哽气长出气，睡露睛，此伤风荏苒轻怯因成吐泻，当补脾，后发散。补脾，益黄散；发散，大青膏、钓藤饮。夏至后，吐泻身壮热，热证也，或因伤热，乳食呕吐不消，泻深黄色，玉露散主之，五苓散亦佳，香薷散、车前子散可选而用之。若面色青黄，知风热在脾，发直怕人，眼不合，是心中有毒涎，更胃逆风搐，可服定命丹。

　　　冷泻

汤氏云：此乃脾虚受冷，致令水谷不化，泄泻注下。仲阳云：小儿不能食乳，泻褐水，身冷无阳也，当治脾，益黄散主之。古今不同，当依加减法用之，始为稳当。冷积泻，没石子丸极效，人参散、理中汤加减，服尤佳；更加肉豆蔻则止。来复丹、不换金正气散皆可。观音散、银白散加减调治，乃平和之剂也。

　　　热泻

汤氏曰：小儿热泻者，大便黄而赤，或有沫，乃脏中有积，或因乳母好饮酒，或嗜热物，或坐下伤温蕴热，医者不明，但用豆蔻、诃子等药服之，如水浇石，既不识其证，故不辨其冷热，用药又不得其法，焉得取效？此证当以小便赤少，口干烦躁为验。治法当用钱氏白朮散去木香用之，五苓散去桂亦可服。其热甚者，四逆散、大柴胡汤去大黄，服之殊验也。更用黄连丸等剂亦佳。调中汤去大黄加黄连、枳壳。如夹热而泻，太阳与少阳合病，自下利者，与黄芩汤，呕者加半夏也。又有挟热泻利而小便秘濇赤甚者，四顺清凉饮主之。

　　　伤食泻

汤氏云：凡此泻不宜便补，先用消食药，或用紫霜丸，取其积尽，然后可补。经云：食泻重当取，疳虚用补虚。治食泻，与香橘饼子、加减观音散、调中汤散，以意加减。凡伤食泻不可即止，宜节饮食，当用进食丸取下食积令尽；次以钱氏加减益黄散，只一服可止，此乃切要治法。然后异功散、四君子汤调理，必取全安。有腹中雷鸣下利者，生姜泻心汤主之。如冷积酿泻，用香朴散止之。白朮散以和气调胃，调中散、保安丸能止伤食泻，感应丸、沉香煎、三棱煎皆可服。

　　　惊泻

仲阳云：慢惊病后，或吐泻胃虚，或气弱因惊，眼白如淡墨，下粪青黄，此泻合温补，至圣保命丹、钓藤饮主之。或乳随粪下，消乳丸、进食丸主之。或微渴，心脾喘躁狂热，此泻尤难治，辰砂五苓散主之。冷者定命饮子主之，后与温惊朱君散、睡惊太乙丹。

　　保婴撮要 【 明?薛铠】 

　　　霍乱吐泻

钱仲阳云：吐泻壮热不食，或乳不消，是伤乳也，宜白饼子下之后，用益黄散和胃。若吐泻身温不乳，大便青白。此上实下虚也，用益黄散加减治之。大凡吐泻身温，乍凉乍热，气粗大便黄，自吐乳不消，此伤风热也，先服大青膏发散，后服益黄散和胃。若吐泻身热，多睡能乳，吐痰，大便黄水，胃虚也，先用白朮散生津止渴，后用大青膏、钓藤饮发散风邪。若夏至后吐泻身热，或吐乳泻黄，此伤热乳也，用玉露散之类。凡泻乳腹痛按之而哭者，食积痛也，用白饼子下之；按之不哭者，脾胃气虚也，用五味异功散补之。手足指冷者，脾气虚寒也，用异功散加木香。伤风吐泻者，风木克脾土也，亦用前药。若饮热乳而泻黄者，湿热壅滞也，用四苓散。如不愈或反甚者，元气复伤也，用白朮散。泻而腹中重坠者，脾气下陷也，用补中益气汤。若服克滞之剂，而腹中窄狭者，脾气虚痞也，用六君子汤。若面黄泻青，脾虚而肝乘之也，用六君、柴胡、升麻、木香。若多噫泻黄，心脾气虚也，用六君、炮姜、升麻。生下半月旬日内吐者，止宜调治其母，恐婴儿脏腑脆弱，不胜药饵故也。

　　古今医统 【 明?徐春甫】 

　　　呕吐

呕者，有声也；吐者，吐出乳食也。凡小儿乳哺不宜过饱，若满则溢，故令呕吐。乳母无知，但欲速得儿长，更无时度，或儿睡着而强乳，自此受病之源，渐至日深，遂成呕吐。甚者宜渐断乳，先令乳母服调气之剂，儿服消食丸，化乳壮胃为上。盖吐乳呕乳，证有数般，有冷吐，有热吐，当审辨之。若吐自口角出。此是乳多不能消化，满则溢，此非病也，当服消乳丸。热吐则头额温，或有黄涎，五心热，小便赤少，或唇干而烦渴，多是暑月伤暑，或致此证，乳母服香薷散、五苓散，儿服香薷汤、五苓散。冷吐则清涎夹乳吐出，小便清而多，由乳母当风取凉解脱，致令风冷之气入乳，令乳变败，儿饮之则冷气入胃，故呕吐也。乳母宜捏去旧宿乳，服理中汤快气助胃之剂，次用酿乳法，茯苓半夏汤、加减观音散快胃之药。又有风痰吐者，乃是伤风不解，吐乳夹痰，久必生风，宜服青州白丸子、半夏散疏风化痰之剂。

　　　泻泄

泻泄乃脾胃专病，凡饮食寒热三者不调，此为内因，必致泻泄。又经所论春伤风，夏飧泄；夏伤暑，秋伤湿，皆为外因，亦致泄泻。医者当于各类求之，毋徒用一止泻之方，而云概可施治，此则误儿，岂浅云耳？若不治本，则泻虽暂止而复泻，耽误既久，脾胃益虚，变生他证，良医莫救。

　　　霍乱吐泻

脾为中州，胃为水谷之海，乳哺入胃，脾能克化，然后水谷分其清浊，传变得宜，则无吐泻之患。凡小儿上吐不止，下泻不住，皆因内外伤侵，兼以调擭失常，乳食不节，遂使脾胃虚弱，清浊相干，蕴作而成。有先泻而后吐者，乃脾胃虚冷，其候先泻白水，吐亦不多，口气缓而神色慢，额前有汗，六脉沉濡，此为冷也。先吐而后泻者，乃脾胃有热，气促唇红，吐来面赤，脉洪而数，渴饮水浆，此为热也。冷热之分，须要详审。
伤风吐泻身温，乍寒乍热，气多粗，大便黄白色，呕吐乳食，完谷不消，时欬嗽，更五脏兼见证，宜先服钓藤散，后用益黄散、香朴散主之。及有吐泻，身热多睡，能食乳，饮水不止，吐痰，大便黄水，皆为胃虚热渴泻也，当生胃中津液以止其渴，后服发散止渴，多服白朮散、钓藤散。吐泻身凉，吐沫青白色，闷乱不渴，气肿露睛，当补脾，宜加减四君子汤、藿香散、银白散主之。夏月伤暑吐泻，手足厥冷者，理中汤、藿香正气散、五顺散、车前子散、不换金正气散可选而用之。如吐泻之证，有风搐欲成慢候，可看慢脾方论治之。

古今图书集成医部全录卷四百三十五

　小儿吐泻门

　　证治准绳 【 明?王肯堂】 

　　　吐泻

小儿吐泻并作，即名霍乱。有心痛而先吐者，有腹痛而先泻者，莫不由中焦而作。上焦主纳而不出；中焦主腐化水谷而生荣卫，灌溉百骸；下焦分别水谷，主出而不纳。脾居中州，胃为水谷之海，乳哺入胃，脾能克化，然后水谷分 【 脐上一寸有水分穴，】 传变得宜，岂有吐泻之患？凡小儿吐泻，皆因六气未完，六淫易侵，兼以调擭失宜，乳食不节，遂致脾胃虚弱，清浊相干，蕴作而然。有先泻而后吐者，乃脾胃虚冷，其候先泻白水，吐亦不多，口气缓而神色慢，额前有汗，六脉沉濡，此为冷也。有先吐而后泻者，乃脾胃有热，气促唇红，吐来面赤，脉洪而数，渴饮水浆，此为热也。冷热之分，要须详审。
吐泻昏睡露睛者，胃虚热，白朮散、和中散主之。
吐泻昏睡不露晴者，胃实热，钱氏玉露散、河间益元散主之。

　　　夏秋治里

小儿初生三日内，吐泻壮热，不思乳食，大便乳食不消，或白色，是伤寒，当下之，并和胃。下用白饼子，和胃用益黄散主之。
儿生三日已上至十日，吐泻身温凉，不思乳食，大便青白色，乳食不消，上实下虚也。更有五脏兼见证：肺，睡露睛喘气；心，惊悸饮水；脾，困倦饶睡；肝，呵欠烦闷；肾，不语畏明。当先视儿兼脏证，先泻其所实者而补其虚，如脾虚益黄散主之。此二证多病于秋夏也。
凡小儿盛暑吐泻，邪热在下焦则泻，在上焦则吐，亡津必渴，用玉露散，虽吐，时时与啜之，过三日必愈。
如身热脉大，小便黄，用五苓、益元各半，热汤调，温服之。如身凉脉细，小便青，早晨益黄散，午后玉露散。如过四五日困弱，宜异功散、和中散、开胃丸。如有风而泻，用防风、羌活，谓吐泻兼肝病风搐拘急也。
有热而泻，用黄连、黄芩、大黄，谓吐泻兼心病身热也。
有寒而泻，用附子，谓吐泻兼肾病身冷，或足胫寒而逆也。
有湿而泻，用白朮、茯苓，谓吐泻兼本脏脾病，多睡体重昏倦也。
有肺病而泻，用芍药、桂心，定喘，麦冬、人参，甚者多槟榔，大便不通加大黄。谓吐泻兼肺病喘嗽也。
更详看病新旧，新则止之，久则有肠风之患。宜推陈致新，法当宣风散导过，后用入脏君臣药调之，宜益黄散。
有小儿盛夏初秋，遇夜乘风，渴而饮水，过餐生冷果物，攻激肠胃，遂乃暴吐暴泻，传作手足俱痹，筋挛而痛，痛则神志不宁，以惊证治之，误矣。所谓筋遇寒则引缩；又以阳明养宗筋，属胃与大肠，因内伤生冷饮食，外感风邪，吐泻交作，胃气因虚，不能养其宗筋，亦致挛急。此证口气温，面色惨，脉沉锾，再以手按两膝腕下，见筋缩而引于皮间，是其候也。治以理中汤加附子，半生半炮，水姜熟煎，空心温服，更详虚实冷热为治可也。
有数岁小儿忽患吐泻，始自夏秋昼近极热之地，解衣乘凉，夜卧当风之所致。盖先感热，后感冷，阴阳相抟，气射中焦，名为霍乱。《活人书》用香薷散调治，以其能分别水谷，升降阴阳。热多欲饮水者，五苓散。寒多不饮水者，理中丸。详此治法，得非欲平中焦乎？
凡暑令吐泻，手足指热，作渴饮冷者，属阳证，宜清凉之剂。手足指冷，作渴饮热者，属阴证，宜温补之剂。凡病属阴证，误用寒凉者死，则手足青黯，或遍身皆然。

　　　冬春治表

伤寒吐泻身温，乍凉乍热，睡多气粗，大便黄白色，呕吐，乳食不消，时欬嗽，更有五脏兼见证，当煎入脏君臣药，先服大青膏，后服益黄散。如先曾下或无下证，慎不可下。此乃脾肺受寒，不能入脾也。
洁古云：身温吐泻欬嗽，是风木入于脾，母虚其子亦弱，法当煎槟榔豆蔻汤下大青膏，后服益黄散。
伤风吐泻，身热多睡，能食乳，饮水不止，吐痰，大便黄水，此为胃虚热渴吐泻也，当生胃中津液以止其渴；止后，用发散药。止渴，多服白朮散；发散，大青膏主之。
洁古云：吐泻身热而渴，小便少者，五苓散主之。身热而呕者，当服白朮散，后煎槟榔木香汤下大青膏。
伤风吐泻，身凉吐沫，泻青白色，闷乱不渴，哽气，长出气，睡露睛，此伤风，荏苒轻怯，因成吐泻，当补脾后发散，大青膏主之。此二证多病于春冬也。
洁古云：身凉吐泻不渴者，则知为寒，煎附子桂枝汤下大青膏。
小儿伤于风冷，病吐泻，医谓脾虚以温补之，不已，复以凉药治之，又不能散。谓之本伤风，医者乱攻之，因脾寒积虚，内不能散，外不能解，至十余日，其证多睡露睛，身温，风在脾胃，故大便不聚而为泻，当去脾间风，风退则痢止，宣风散主之。后用史君子丸补其胃。亦有诸吐泻久不瘥者，则脾虚生风而成慢惊矣。
吐泻过多，脾胃虚乏，欲生风候者，四君子加白附子减半，生姜煎服。

　　　身热泻黄多渴为热宜凉剂

曾氏云：先吐而后泻者，乃脾胃有热，气促唇红，吐来面赤，脉洪而数，渴饮水浆，此为热也。钱氏以吐泻身热，泻黄，多渴，作热病治，在夏秋用玉露散、益黄散相间服，在春冬用白朮散、大青膏相间服。

　　　肢冷泻青不渴为寒宜温药

曾氏云：先泻而后吐者，乃脾胃虚冷，其候先泻白水或白冻，吐亦不多，口气缓而神色慢，额前有汗，六脉沉濡，此为冷也。钱氏以吐泻身凉，泻青，不渴作寒病，在秋以益黄散主之，在冬春以益黄散、大青膏相间服。
吐利四肢胀逆，脑门低陷，四君子加藿香、丁香、芍药等分煎服。

　　　肢温泻黄白似渴为寒热杂合病

钱氏治法，在夏秋用玉露散、益黄散相间服，在冬春用益黄散、大青膏相间服。

　　　宿食

钱氏云：吐泻乳不化，伤食也，宜下之。冯承务子五岁，吐泻壮热，不思食饮，钱氏见目中黑睛少而白睛多，面色晄白，曰：此子必多病。面色晄白者，神怯也。黑睛少者，肾虚也。黑睛属水，本怯而虚，故多病也。纵长成必肌肤不壮，不耐寒暑，易虚易实。脾胃亦怯，更不可纵恣酒欲，若不保养，不过壮年也。面上常无精神光泽者，如妇人之失血也。今吐利不食壮热者，伤食也。又虚怯不可下，下之虚，入肺则嗽，入心则惊，入脾则泻，入肾则益虚，但宜以消积丸磨化之，为微有食也。如伤甚则可下，不下则成癖也。若实食在内，亦可下也。下毕补脾必愈。随其虚实，无不效者。
钱氏曰：吐乳泻黄是伤热乳，吐乳泻青是伤冷乳，皆当下之，此迎夺之法也。不若伤热者用五苓散以导其逆，伤冷者用理中汤以温其中，自然平复。
脾经积滞未除，再为饮食所伤，不吐则泻，不泻则吐，宜以三棱散化积，守胃散和中。

　　　心腹痛

儿冷热不调，乳哺不节，使阴阳清浊之气，相干而变乱肠胃间，则成霍乱而心腹痛者，冷气与真气相击，或上攻心，下攻腹，故痛。

　　　禁忌

郑氏云：小儿吐泻，因外伤风冷，内伤乳食，或儿啼未定，气息未调，以乳饲之，气逆于上则停滞胷膈，致令呕吐；气逆于下则伤脾胃，致令泄泻；上下气逆，吐泻俱作。凡小儿只吐不泻者逆，其吐必有痰，发惊者十无一生。若只泻不吐，或吐泻俱发者，日久不退，亦变阴癎。治之乃暂断其乳，轻者周时，重者三日，宜频与稀粥，服药速效，十全八九。或者不信是言，以小儿借乳为命，不肯暂断，然乳固不可断也，殊不知因乳所伤得之者，若再以伤乳乳之，如抱薪救火，药何功之有？其间有不断服药得安者，盖轻患也。亦有因轻致重，夭横者多矣。
《活幼心书》云：小儿吐泻不止，大要节乳，徐徐用药调治必安。节者，撙节之义，一日但三次或五次，每以乳时不可过饱，其吐自减，及间以稀粥投之，亦能和胃。屡见不明此理，惟欲进药以求速效，动辄断乳三四日，致馁甚而胃虚，啼声不已，反激他证。盖人以食为命，孩非乳不活，岂容全断其乳？然乳即血也，血属阴，其性冷，吐多胃弱，故节之。医者切须知此，乳母亦宜服和气血调脾胃等药。愚意不若儿大能食者全断之，待其平复；儿小不能饮食者，但节之可也。

　　　吐

吐沫及痰或白绿水，皆胃虚冷。吐稠涎及血，皆肺热。吐水不止者，属心痛胃冷。吐水心痛者，虫痛。口中吐沫水者，后必虫痛。
面晄白无精光，口中气冷，不思食，吐水，当补脾，益黄散主之。
冬月吐蛔，多是胃虚寒而虫作吐，用钱氏白朮散加丁香二粒，方可用理中汤去甘草加乌梅、肉川椒。
呕吐皆主脾胃。古人谓脾虚则呕，胃虚则吐是也。呕者有干无物，吐者有物无干。若手足指热，喜饮热汤，或睡而露睛，皆胃气虚弱也，用异功散。若手足指热，饮冷，或睡不露睛，属胃经实热也，用泻黄散。若作渴少食，或小便色赤，胃经虚热也，用七味白朮散。大凡婴儿在乳，母尤当节饮食，若乳母停食，亦能致儿吐泻，故不可不慎也。
论吐之原，难以枚举，有冷吐、热吐、积吐、伤风嗽吐、伤乳吐，其吐则同，其证有异，各述于后：
冷吐：乳片不消，多吐而少出，脉息沉微，面白眼慢，气缓神昏，额上汗出。此因风寒入胃，或食生冷，或伤宿乳，胃虚不纳而出。宜温胃去风，除宿冷，用当归散，水、煨姜、陈皮煎服；或间投冲和散、理中汤，及姜橘汤、定吐饮。如诸药不效，以参香饮治之。
热吐：面赤唇红，吐次少而出多，乳片消而色黄，遍体热甚。或因暑气在胃，或食热物，精神不慢而多烦躁，此热吐也。宜解热毒，用大顺饮；温熟水空心调下；并五苓散、小柴胡汤，并加姜汁缓服，及香薷散主之。误服热药，先投菉豆饮解之，次服止吐之剂。
积吐：眼泡浮，面微黄，足冷肚热，昼轻夜重，儿大者脉沉缓。此宿冷滞脾，故吐黄酸水；或有清痰，脉实而滑，为食积所伤，吐酸馊气；或宿食并出，儿小者，哯乳不化是也。先用五苓散，姜汁温汤调下和解；次以乌犀丸主之；最小者投三棱散、化癖丸。
伤风嗽吐：有热生风，有风生痰，痰结胷中，肺气不顺，连嗽不止，和痰吐出。此为嗽吐痰壅而作，乃为实证。宜去风化痰，先投清肺饮，次小柴胡汤为治。若嗽久而肺虚，土不生金，故面白唇燥，干嗽干呕而无痰，可温补为上，用茯苓厚朴汤、惺惺散、如意膏为治。
伤乳吐：才乳哺后即吐，或少停而吐。此因乳饮无度，脾气弱不能运化，故有此证。譬如小器盛物，满则溢。治法宜节乳，投三棱散。

此外又有风痰吐，乃是伤风不解，吐乳夹痰，若多必要生风，宜服青州白丸子、半夏散。疏风下痰之剂，皆可服之。
毒气吐，详见后。
夹惊吐，张涣三香丹之类。
疳积吐，出《本事方》。
凡霍乱吐不止者，伏龙肝细末二钱，以芦稷米炒黄煎汤调下，立止。或用白扁豆炒过煎汤调下亦好。若白扁豆嫩苗更好。

　　　寒吐

小儿寒吐者，由乳母当风取凉解脱，致令风冷入乳变败，儿若饮之，故呕吐也。乳母当食后捏去旧宿败乳，急服理中汤，次用酿乳法。其候是寒清痰夹乳吐出是也。凡有此候，服药不效，胃气将绝，药不能下，当服灵砂丸；如大便通，宜来复丹。二药常用，验。
寒吐之证，面目胀，额汗出，脉沉迟微，寒气停于胃，故胃不纳而吐出也。哕逆者，由胃气虚甚，过服克伐，使清气不升，浊气不降，以致气不宣通而作也。风寒在胃者，用理中丸。胃气虚者，六君子汤。风凉所致者，宜捏去败乳，急服理中丸，次服酿乳法。若呕吐清涎夹乳而吐，小便清利，用大安丸。若因乳母食厚味，用东垣清胃散。若乳母饮醇酒，用葛花解酲汤，饮烧酒服冷米酢三五杯。乳母食生冷而致者，用五味异功散。乳母停食者，母服大安丸，子服异功散。乳母劳役者，子母俱服补中益气汤。乳母怒动肝火者，用加味逍遥散。乳母郁怒伤脾者，用归脾汤。乳母脾虚血弱者，用六君、芎、归，其子亦服三五滴。气血虚而乳热者，子母俱服八珍散，仍参热吐霍乱治之。

　　　热吐

小儿秋夏伏暑，多有热吐，其吐黄涎，头额温，五心热，小便或赤而少，乃热吐也。或干呕无物，宜香薷饮。
小儿热吐者，因多食甘甜炙煿之物，或乳母膏粱厚味，胃经积热，或夏间暑气，内伏于胃所致。若肌肉瞤动，烦热作渴者，暑伤胃气也，先用香薷散，次用竹茹汤。若吐乳色黄，不能受纳者，胃经有热也，先用泻黄散，次用人参安胃散。若吐出酸秽者，乳食内停也，用保和丸。吐乳不消者，胃气弱也，用异功散。吐而少食，腹痛欲按者，脾气虚也，用六君子加木香。凡诸证当验其手指，热则胃热，冷则胃寒。热用泻黄散，寒用理中汤；不热不寒，异功散调之。

　　　毒气吐


巢氏云：春夏以汤与儿，肠胃脆弱，不胜药势，遂吐下不止，药熏脏腑，烦恼顿乏，为中毒气吐下。

　　　伤乳吐

乳下婴儿乳哺太过，或儿睡着而更口?衔乳，岂有厌足，以致脾不能运，胃不能受，满而溢，故令呕吐。长此不已，遂致慢惊，可不慎乎？此候但令节乳为上，甚者宜暂断乳，先令乳母服调气之剂，儿服消乳丸，化乳消食为上。若吐自口角出，即是乳多不能消化满溢之证，非病也，不可妄投他洽吐药。凡吐乳直出而不停留者，谓之哯乳，但以炒麦芽三钱，橘红一钱，丁香三分，水煎服之，立止。

　　　泻

论泻之源，有冷泻、热泻、伤食泻、水泻、积泻、惊泻、风泻、脏寒泻、疳积酿泻，种种不同，各分于后：
冷泻：多是白水，泻密而少，腹痛而鸣，眉皱目慢，面带白色，额有汗，多用冲和饮，当归散合和，水煨姜煎服，并守中汤、参苓白朮散、益中膏、沉香槟榔丸治之。
热泻：大便黄色，如筒吊水，泻过即止，半日复然，心烦口渴，小便黄少，食乳必粗，先用五苓散或大顺饮，次以钱氏白朮散主之；香薷散亦佳。
伤食泻：乃脾胃素弱，复为生冷果食所伤，故大便不聚而泻；或因乳母餐生冷肥腻之物，自乳而过，亦能作泻。面唇俱白，泻稀而少，或如坏鸡子，腥臭异常，身形黄瘦，宜先温正胃气，次理积而后固脾，冲和饮、当归散合和，煨姜、枣子煎服。理积，儿大者乌犀丸，小者化癖丸、三棱散；固脾，和中散、醒脾散。
水泻谓之洞泄，乃阴阳不顺，水壳不分，泻黄水而小便少，番次密而无度。是夏秋之际，昼则解衣取凉，夜则失盖感冷，冷热相激，清浊浑乱；或因母自热中来，乳有热气，遽以哺之，令儿脾胃不和，水壳交杂而下，以(口父)咀五苓散加薏苡仁、车前子、半夏，水、姜煎服，分正阴阳；或先用大顺饮、温白汤、调下香薷散，调中止补。钱氏白朮散、六和汤亦好。
积泻：脾气虚弱，乳食入胃，不能运化，积滞日久，再为冷食所伤，传之大肠，遂成泄泻，留连不止，诸药无效。盖以积在脾胃，积既未除，何由得愈？宜先除积，后止泻，泻止实脾则病除矣。三棱散、乌犀丸，续用沉香槟榔丸、参苓白朮散、和中散、香橘饼调理。
惊泻：粪青如苔，稠若胶粘，不可便止，但镇心抑肝，和脾胃，消乳食，斯为治法。先投五苓散，次用三棱散，水姜、仓米煎服。或三解散，神曲生姜煎汤调服，及沉香槟榔丸、不惊丹调治。
风泻：慢惊大病后有之，其粪稀黄褐色，或夹食不消，乳食同下，此因脾虚所致，或夹黑褐色者，属肾，盖脾虚为肾水所乘故也。若久不进饮食，再有惊搐，宜疏肾水、去脾风，次补脾则自愈，庶无复作之患。疏肾水，(口父)咀五苓散加黑牵牛半生半炒，并薏苡仁，水、姜煎服。去脾风，泻黄散。调脾气，参苓白朮散。
脏寒泻：粪如青竹色，不稀不稠，或下青水，未泻时腹痛而鸣，叫哭方泻，多是生来三五月内有此，周岁则无。始因断脐带短，风冷自外逼内，而成此疾。先用冲和饮、水、葱白煎投，温中解表；次以当归散，水、煨姜煎服，及投匀气散、理中汤。
疳积酿泻：其候面色萎黄，腹胀脚弱，头大项小，发稀且竖，肌肉消瘦，不思饮食，昼凉夜热，或腹内有症癖气块，泻则颜色不等，其臭异常，其泻有时，或一月、半月、旬日一番，自泻自止，名为疳积酿泻。先以当归散加三棱、陈皮，水、姜煎服；次投乌犀丸、沉香槟榔丸，及化癖丸、芦荟丸、没石子丸。儿最小者难下丸子，止投三棱散、快膈汤，目然痊愈。
若泻或痢，青色甚而淡黄夹白，寒多热少，此阴邪胜阳，宜用守中汤、胃苓汤与服，扶表救里，方进当归散加陈皮、紫苏，水，姜、糯米煎服；亦宜和解，理中汤，清米饮空心调服，温脾去湿，益气清神。寒盛者，理中汤内加熟附子，水、姜、枣煎服；次投南星腹皮饮，水、姜煎服，和脾胃，去阴邪。
若泻或泄色青淡而有沫黄稠，热多寒少，亦致面黄肌瘦，烦躁不宁，宜以(口父)咀五苓散加薏苡仁、车前子，水、姜煎服；解散余邪，仍用茵陈蒿、栀子仁煎汤，调细末五苓散温服，退黄色，消阳毒；及当归散，水、姜、枣煎投，或服万安饮、四神丸。

　　　冷泻

汤氏云：冷泻者，乃脾胃虚寒。水壳不化而泄。钱仲阳云：小儿不能食乳，泻褐色，身冷，无阳也，当用益黄散加减治之。大便青白，口不烦渴，冷积泻也，理中汤主之。若口鼻吸风寒之气，脾胃受生冷之食而作者，先用理中汤，后用异功散。命门火衰，不能温蒸中州之气，故脾胃虚寒者用益黄散及八味丸，脾胃虚弱者五味异功散，脾气下陷者补中益气汤，脾气虚寒者人参理中汤，寒水侮土者益黄散，肝木乘脾者四君柴胡散，手足并冷者加木香、干姜，治者审之！
丹溪云：泻青亦是寒，宜用苏合香丸、平胃散各等分，蜜汤调服。
田氏云：便青者，因惊风内藏，脾气不和，宜白朮汤。

　　　热泻

薛氏云：右顋色赤，饮冷，胃经实热也，用泻黄散。恶冷喜热，胃经虚热也，用白朮散。右腮及额间俱赤，心脾热也，用泻黄散加炒黑黄连。若左颊左腮俱赤，肝火乘脾土也，用四君子汤加柴胡。若儿暴伤乳食，用保和丸；乳母尤当忌厚味，节饮食。若乳母停食所伤，致儿吐泻等病，当治其母。大抵始病而热者，邪气胜则实也；终变为寒者，真气夺则虚也。久病而热者，内其寒而外假热也。久泻元气虚寒，当参前证治之。

　　　伤食泻

东垣云：伤食则恶食。小儿食泻者，因饮食伤脾，脾气不能健运，故乳食不化而出。若嗳臭吞酸，胷膈胀满腹痛，按之益痛者，虽作泻而所停滞之物尚未消也，用保和丸。腹痛按之不痛者，乳食已消也，用异功散。脾气伤而未复，不思饮食者，用六君子汤。所伤生冷之物及喜热者，并加木香、干姜。乳食已消，腹痛已止，泻尚未止者，脾失清升之气也，用补中益气汤。余有别证，当参各门。
钱氏云：黄承务子二岁，病伤食而泻，众医与止之，十余日，便青白，乳食不消，身凉加哽气昏睡，咸谓困笃，召钱。钱先与益黄散、补肺散各三服，三日身温而不哽气，后以白饼子微下之，又与益脾散三服利止。何以然？利本脾虚伤食，初不与下之，留连十日，上实下虚，脾气弱则引肺亦虚，脾肺子母故也。今先补脾则肺病自退，即身温不哽气也。然后下其所伤。或曰：何不先下后补？曰：便青为下脏冷，若先下必大虚，今先实脾而后下则不虚矣。后更与补之，乃安。

　　　惊泻

仲阳云：慢惊病后，或吐泻胃虚，或气弱因惊。眼白如淡墨，下粪青黄，此泻合温补，至圣保命丹、钓藤饮主之。或乳随粪下，消乳丸、进食丸主之。或微渴，心脾喘燥狂热，此泻尤难治，辰砂五苓散主之。冷者定命饮子治之。后与温惊朱君散、睡惊太乙丹。
小儿惊泻者，肝主惊，肝木也，盛则必传克于脾，脾土既衰，则乳食不化，水道不调，故泄泻色青，或兼发搐者，盖青乃肝之色，搐乃肝之证也。亦有因乳母脾虚受惊，及怒动肝火而致者。经曰：怒则气逆，甚则呕血及飧泄，法当平肝补脾，慎勿用峻攻之药。脾气益虚，肝邪弥甚，甚则抽搐反张者，亦肝火炽盛，中州亏损之变证也。凡见惊证，只宜用四君、六君、异功散等方，加白附子定风，柴胡平肝，引经以杜渐，则必不致泻搐而自安矣。今已见吐泻惊搐，尚不知补脾平肝，以保命、抱龙、镇惊等药治之，其亦去生远矣。

　　　暴泻

巢氏云：小儿卒利者，由肠胃虚，暴为冷热之气所伤而为卒利。热则色黄赤，冷则色青白，若冷热相交则变为赤白滞利也。

　　　久泻

大法补虚消积。
《凤髓经》歌云：脾中有积热迟留，致使终年泻不休。项软见人多哽气，更兼清水鼻中流。少间有似黄金色，若有垂肠更不收。形证又看胷膈上，胷前深赤汗如油。唇赤生疮眼脉赤，若不调脾命即休。

　　　飧泻

医书谓之水谷泻。食不消，脾胃冷，故不能消化，当补脾，益黄散主之。
乳食不消，初病忽然气出冷，四肢亦冷。面白无光泽，精神不定，此乃胃气不和，可以大温药治之，使君子丸、益黄散主之。
若病泄泻，日久不瘥，乳食不化，是脾胃有风冷，先服益黄散二服，后用宣风散导之。胃宜再补，宜参大科飧泄门用之。

　　小儿卫生总微论方 【 宋?撰人未详】 

　　　吐泻

小儿吐泻者，皆由脾胃虚弱，乳哺不调，风寒暑湿，邪干于正之所致也。其证不一，今条叙之：
吐啘哯
吐逆，自生下便吐者，此是儿初生之时，拭掠口中秽血不尽，因咽入喉故也。
吐逆，胷膈满闷气急者，此因儿啼哭未定，气息未匀，乳母忽遽以乳饲之，儿气尚逆，乳不得下，停滞于胷膈之间，因更饮乳，前后相沓，气不宣通，故气逆而乳随出之为吐也。宜调其气而止吐。古书亦曰：大哭之后，食乳者多成吐泻也。
吐逆，腹胀喘息，乳不化，夹青水，面青唇白者，此周乳母胃寒取凉，食冷饮寒，致冷气入乳，变坏其汁，而不捻去，仍以饲儿；或能食者，因以冷物饲之，其冷乳冷食入腹，与气相搏，伤于脾胃，则气逆而此也。其证若此，宜温胃止吐调气。若伤重有停滞者，以稳药磨化，不可快下，恐脾胃愈虚而生风也。凡风冷变坏之乳，当捻去之，暂断乳儿，令乳母服药温腹，然后饲儿。若不捻去，非只令儿吐逆，肠胃虚者，冷因得入，亦下利也。
吐逆，身热，吐奶成片子者，胃有热也。此因乳冒热，或因饮酒，热入其乳，变坏其汁，而不捻出，仍以饲儿；或儿乘热哺啜，致热气入胃，与气相搏，致气逆而吐也。其证若此，如久有积热者，必四肢生疮，多渴而面黄，宜微下之。虚者，以稳药磨化，后调其气。
吐逆，身热鼻青，呵欠烦闷，口中气热，夜间发躁者，此伤风吐也。因解脱失宜，风冷袭之，搏于血气，故身热呵欠，烦闷口中气热也。气不得顺，故逆而作吐也。宜调气止吐，发散风冷。
吐逆，唇黑面黄，多啼有痰，吐气臭者，此脾胃有伤也，宜先下之，后调其气。
吐逆，早晚发热，睡卧不安者，此惊吐也。心热则生惊，故睡卧不安而神不宁也。心神不宁，则气血逆乱而吐也。宜与镇惊去热止吐。
吐逆，面晄白无精光，口中气冷，口频撮，不思乳食，吐水者，胃气不和也，宜补脾胃。
吐逆，痰涎色黄，稠粘上壅者，胃热也。若吐痰涎白渌或吐沫者，胃虚冷也。热者宜微利之，冷者宜温补之。
吐逆痰涎及有血者，此肺热也。久则肺虚成痿。昔钱乙治段斋郎子四岁，身热吐痰，嗽数日而咯血，他医以桔梗汤、防己圆治之不愈，涎上攻吐喘不止。遂请乙治。乙下褊银圆一大服，复以补肺汤、补脾散为治。乙曰：此子咯血，肺虚也。肺虽咯血，有热故也。久则虚痿。今涎上潮而吐，当下其涎。若不吐涎，则不甚便，盖吐涎能虚又生惊也。痰实上攻，亦能发搐。依法只宜先下痰而后补脾肺，必涎上而吐愈为顺治也，若先补肺为逆耳。乙所用药方，本集载之，此所谓识病之轻重先后为治也。
啘哯者，比吐逆异也。吐者，乃邪搏胃气，逆而上行，谷不能传化，随气出也。啘者，但气逆而欲吐，吐则谷无所出，故俗谓干呕也。哯者，乃儿因吮乳汁过多，胃满而上溢出也，故俗呼谓之噫奶，当便与空乳令吮即定。若频久吮之，亦能为病。

　　　泻

泻色白者，冷泻也。此由小儿肠胃虚弱，因解脱，风冷干之；或因会寒饮冷，入于肠胃，冷气相搏为利下也。其色白，面白或腹痛者，并宜调中。若又伤风冷，前后重沓，冷甚则泻不止而为泄注也。
泻色赤者，热泻也。此由小儿肠胃本挟虚热，而风冷乘之，入于肠胃之间，热气相搏而为利下，故其色赤也。宜微下之以导其热，后调其气。
泻色乍赤乍白，或水或谷者，此冷热泻也，由小儿肠胃，先因有冷而复伤热，或先因有热而复伤冷，肠胃宿虚，冷热交攻而为利下，宜调其冷热，和养其气。
泻色黄赤红黑者，皆热也。赤黑者有毒，并微下之，然后调气。
泻色青发热，有时睡卧不安者，此惊泻也。小儿粪黄，脾胃土之本色也。色青，肝木为风，肝木来刑脾土，宜早治之，不尔，则变脾风而发瘈瘲，则难治也。所谓粪青者，须才便下，便色青是也。若初下时黄，良久乃青者非也。小儿安者皆然，不可认为青粪也。若泻色青白，谷不化者，此谓冷也。宜温补脾胃，发散风冷。
泻灙下色赤白，腹大上青筋见，发稀饶啼，或吃泥土，时有蛔虫，此疳泻也，宜止泻退疳。
泻多日，唇口及粪色皆白，粪颇多者，久因成冷，脾胃衰困，恐变脾风发癎，宜防备，温养补助脾胃。
泻于暑热时多患者，谓时热及饮食皆冷故也。不伤于热，必伤于冷。若伤热伏暑而泻者。则心脏烦热，必小便不利，清浊不分。泻色赤黄，宜利小便，解暑热。若小便快而泻者，冷泻也，色必青白，谷不化，宜温脾胃止泻。
泻者，不可急以热药止之，多变为痢而下脓血也。当审察冷热证候，详度缓急施治也。

　　　吐泻

吐泻多病于春夏秋三时，惟冬时绝少者，盖吐泻皆因脾胃虚冷热所致，以冬时阳气在内，多食温暖，少饮水浆故也。设有患者，必因伤于乳食也。若春时病吐泻者多因于风，夏时病者多因于热，秋时病者多因于冷。凡治吐泻者，必当审其时候，观其形证，察其温凉寒热，如此则无误矣。

　　　伤风吐泻

伤风吐泻、身温，乍凉乍热，呵欠烦闷，多睡，口中气粗，如先已曾经下或无下证。慎不可下也。此由脾肺受寒，不能入脾也。更有五脏兼见之证。发散者，大青膏服之；补脾者，后服益黄散。此钱乙所用药也。
伤风吐泻，身热多睡，能乳，呵欠烦闷，口中气热，饮水不止，吐痰，大便黄水，此为胃虚热渴吐泻也，当生胃中津液以止其渴。钱乙用白朮煎汤服之，然后发散风冷，亦用大青膏。又云：吐泻昏睡露睛者，胃虚热也。吐泻昏睡不露睛者，胃实热也。
伤风吐泻，身凉吐沫，泻青白色，呵欠闷乱不渴，哽气，长出气，睡露睛，此伤风荏苒轻怯，因成吐泻，当先补脾。钱乙先用益黄散，后发散其风，用大青膏。此二病于春冬多也。

　　　伤食吐乳

吐泻乳食不化，其吐及粪皆有酸臭气者，此伤食吐泻也。凡吐乳泻黄赤者，伤热乳食也；若吐乳泻青白者，伤冷乳食也。并宜微下之，后和胃。气虚者，以缓化滞药渐磨化之。
吐泻在初生三日内，壮热不乳，大便乳不消化或白色者，是伤乳，当微与下，后和胃。气虚者，以缓化滞药渐磨化之。
吐泻在初生三日已上至十日，身温凉，不思乳，大便青白，乳不消化，此上实下虚也，更有五脏兼见证，泻其所实者而补其脾胃虚者也。
吐泻有兼脏证者，兼肺则睡露睛喘气，兼心则惊悸饮水，兼脾则困倦饶睡 【 吐泻乃脾胃之本病，】 兼肝则呵欠烦闷，兼肾则不语畏明。

　　　冷热吐泻

吐泻在五月中已后身壮热者，此热也，小儿脏腑中十分中九分热。此因伤热乳，或胃热入内，吐乳不消，泻深赤色，宜与解热，钱乙用玉露散。
吐泻在六月中已后，身大温而似热，脏腑中六分热四分冷也。呕吐乳食不消，泻色黄多白少似褐，或食乳或不食乳，宜少补脾而大解热，钱乙少用益黄散，多用玉露散。更宜审察冷热，如儿大热泻色赤黄者，此热多，依五月中后治之。
吐泻在七月中已后，身温，脏腑中三分热七分冷也。不能食乳，多似睡，闷乱，哽气，长出气，睡露睛，唇白，多啘而不渴，钱乙于食前令多服补脾益黄散，于食后少服解热玉露散。更宜相度冷热，若身大温，泻后黄者，依六月中已后为治也。
吐泻在八月中已后，身冷无阳也。不能食乳，干啘，泻青褐水，钱乙只用益黄散补脾，不可下。
吐泻所论冷热时月，此以中原之地言，今较之江浙则气候不伺。今江浙之地二三月尚寒，四五月温暖，六月入伏之后才热，七月热盛，八月热尚未退，虽冬月晴多便暖，虽夏月阴多便寒，不可概以中原冷热时候便为定论。经所谓东西南北之异地，温凉寒热之异宜。况每岁寒热，自随时令早晚，难以拘定月日也。候之者，乘其至也，谓至其热则从热治，至其温则从温治，至其寒则从寒治。至其凉则从凉治，此乃随四时之气，各适其宜。
吐泻于夏秋大热之时，伏暑伤冷则心脏烦躁，小便不利，清浊不分，阴阳二气相干，名曰气乱。乱于肠胃之间，名曰霍乱。其证乘热伤冷，气逆而喘，腹胁胀满，身热脉乱，头痛体疼，如伤寒之状，上即大吐，下即大泻；重者四肢厥冷，脚胫转筋。法当调顺其气，分别清浊，升降阴阳。若只伏暑吐泻者，则小便不利，其证虽与上证稍同而轻，非霍乱比，泻色赤黄，此但只名伏暑吐泻，不为霍乱也。
治霍乱吐泻，若热多而渴者五苓散；寒多不渴，而心腹身体疼痛，及烦躁渴不能饮者，可服理中汤；寒甚腹痛转筋，四肢拘急者，理中汤加附子；汗出恶寒，手足厥冷，下利清谷，内寒外热，脉微欲绝者，并四逆汤。已上诸证病，可与香薷散服之，以他药不能疗此证也。治伏暑吐泻，若小便不利，与五苓散利小便，及与香薷散解伏暑，坯莲散、救生丹止吐。
吐泻不拘何时，则令脾胃虚弱，多致生风而为脾风慢惊也。以脾土衰而肝木来刑故?。当补脾胃，不令困弱，则风不生而病易愈也。
吐泻已定未定，烦渴者，皆津液内耗也，不问新久，宜煎钱乙白朮散，使满意取足饮之，多即愈好，不尔即津液内耗而引饮不止，内生其热，外邪相干，则证变百端以成他病，渐至危困也。

　　幼幼近编 【 明?陈治】 

　　　吐泻

小儿吐泻，有热、有寒、有虚、有积、有惊，但因乳母所伤而致者为多。凡手指热则胃热，手指冷则胃寒；腹痛欲按者属虚，不可按者属实。寒者气暖神清，面白肢冷，吐乳不消，粪色青白，宜理中汤或异功散加藿香、肉果、砂仁。热者食乳即吐，四肢五心烦热，唇红作渴，粪沫焦黄，小便赤少，泻黄散加木通、滑石。伤暑者，藿香饮或五苓散。伤乳食者，昏睡嗳气，不思乳食，肚热脚冷，吐出酸秽，泻如败卵，腹不可按，宜保和丸或平胃散加曲芽、半夏、丁香。伤风者，身温乍热乍寒，欬嗽气急，天麻散加防风。虚昔睡则露睛，吐乳不消，泻粪不变，懒贪乳食，手指常冷，腹痛喜按，异功散、白朮散、助胃膏。惊者，面色青黄，乳食不化，泄泻青色，宜六君子汤加柴胡、钓藤、木香。大抵先吐后泻者，多属于热；先泻后吐者，多属于虚。有但吐不泻，但泻不吐者，宜于大方脉中参治，又当根其致病之由而药之，不可拘于吐泻上着力也。

古今图书集成医部全录卷四百三十六

　小儿吐泻门

　　方

白朮圆 【 《中藏经》】 　治小儿白泻。
白朮　当归　芍药　木香减半
右等分为末，炼蜜圆如菉豆大，每服十圆十五圆，不拘时候，米饮下。

藿香汤 【 《千金方》】 　治毒气吐下，腹胀逆，害乳哺。
藿香一两　生姜二两　青竹茹　甘草各半两
右四味(口父)咀，以水二升，煮取八合，每服一合，日三。有热加升麻半两。

五味异功散 【 《小儿直诀》，下同】 　治脾胃虚弱。
人参　茯苓　白朮　甘草炒　陈皮各等分
右为末，每服三钱，盖枣水煎。一方加木香。薛己曰：按前方补脾胃之圣药也。况人之一身，以脾胃为主，若小儿乳食失节，寒凉失宜，或乳母六淫七情失调，儿饮其乳，诸病顿起，当专以此药治之，其应如向。王肯堂曰：愚按前方治脾胃虚弱，吐泻不食，或惊搐痰盛，或睡而露睛，手足指冷，或脾胃虚弱，欬嗽吐痰，或虚热上攻，口舌生疮，弄舌流涎。若母有证，致儿患此者，母并服之。

益黄散　治脾土虚寒，呕吐泻泄。
青皮下食，入太阴仓　丁香各二钱，去脾胃中寒　诃子肉五钱，能开胃消食止痢　甘草炙，三钱　陈皮二钱半
右为末，每服一二钱，水煎。薛己曰：按前证若因脾土虚弱而吐泻者，用五味异功散。若因肝木侮脾土而吐泻者，用六君子加柴胡；如不应或手足指冷，属脾胃虚寒也，更加木香、炮姜。若因乳母脾土虚而肝木侮，亦治以前药。若乳母郁怒，致儿患前证，母服加味归脾汤。

人参安胃散　治因服峻剂，脾胃亏损，或成慢惊，泄泻呕吐，或肠胃有热以致前证。
黄芪蜜炙，二钱　生甘草　炙甘草各五分　白芍七分　白茯四分　黄连二分　人参一钱
右为末，每服二三钱，水煎。

七味白朮散　治吐泻或病后津液不足，口干作渴。
干葛二钱，能鼓胃气上行，生津液，阳明经药也　人参　白朮炒　木香　白茯苓　甘草炙　藿香叶各一钱
右为末，每服二三钱，水煎。《幼科全书》加乌梅，为治渴之圣药。发热渴者去木香。吐痛加芍药。薛己曰：按胃伤则呕，脾伤则泻，故用前药调补买气以化生津液。如无他证，只因胃气虚而津液不足者，用四君子汤尤效。

四君子汤　治脾气虚弱，饮食不化，肠鸣泄泻，或呕哕吐逆。
人参　白茯苓　白朮　甘草炙，各五分
右，水煎服。

四物汤　治肝经血虚发热，日晡益甚，或烦躁不寐。
当归　熟地黄各二钱　白芍药一钱　川芎五分
右作二剂，水煎服。

八珍汤　治气血俱虚，或因失血过多，或因克伐元气，以致内热发热，肢体瘦瘁。
即四物、四君二汤合服。

十全大补汤　治气血虚热，或因病后恶寒发热，或自汗盗汗，食少体倦，或发热作渴，头痛眩晕等证。即八珍汤加黄芪、肉桂。

六君子汤　治脾胃虚弱，体瘦面黄，或久患疟痢，不思乳食，或呕吐泄泻，饮食不化，或时患饮食停滞，或母有前证，致儿为患。
人参　白朮　茯苓各二钱　陈皮　半夏　甘草炙，各一钱
右每服二三钱，姜枣水煎。

补中益气汤　治中气不足，困睡发热，或元气虚弱，感冒风寒，或乳母劳役发热，致儿为患。
黄芪炙　人参　白朮炒　甘草炙　当归　陈皮各五分　升麻　柴胡各二分
右，姜枣水煎。

香砂助胃膏　治胃寒吐泻，乳食不化。
人参　白朮炒　白茯苓各五钱　甘草炙　丁香各一钱，去胃中寒　砂仁四十个，下气消食　山药一两　白豆蔻十四个，宽胃暖脾进食　肉豆蔻四个，煨，温中补脾下气运化，非比香附、陈皮之快泄也
右为末，炼蜜丸芡实大，每服二三丸，米饮磨化。一方加木香三钱。

人参养胃汤　治外感风寒，内伤生冷，寒热如疟，或呕逆恶心，平胃散中用厚朴，佐以苍朮正为泄上焦之湿，平胃土，不使太过而致其和耳，非温补脾胃也。
人参　厚朴姜制　苍朮制，发汗　半夏汤泡　炙草二钱　草菓仁虚弱不能者宜此　藿香　茯苓各五钱，调胃气　橘红二钱五分
右每服二三钱，姜三片，乌梅一个，水煎。

四神丸　治脾肾禀虚，泄泻不食，或不食去后不实，或乳母患此，致儿为患。
肉豆蔻　北五味子各二两　补骨脂四两　吴茱萸一两
右为末，用水二碗，生姜八两，红枣一百枚，煮熟，取枣肉和末，丸麻子大，每服二三十丸，空心食前白汤下，子母并服。

五苓散　治藿乱吐泻，躁渴饮水，小便不利。有辰砂名辰砂五苓散。
泽泻五钱　猪苓　官桂　赤茯　白朮各三钱
右为末，每服一二钱，白汤调下。《幼科全书》曰：此乃分理阴阳之要药。薛己曰：按前证若津液偏渗于大肠，大便泻而小便少者，宜用此药分利。若阴阳已分而小便短少者，此脾肺气虚而不能生水也，宜用补中益气汤加麦冬、五味。虚火上炎而小便赤少者，此肺气受伤而不能生水也，用地黄丸加麦冬、五味。

玉露散　治伤热吐泻黄色。
石膏煅，《幼科全书》用滑石　寒水石各五钱　甘草二钱五分
右为末，每服五分，白汤调下。海藏曰：韭肾热相火大盛者，不宜服此。薛己曰：按前证若饮食如常，作渴饮冷，属胃经实热，宜用此药。若食少体倦，或善噫泻黄，此脾虚色陷也，宜用六君子加柴胡、升麻。若泻而变青，更兼腹胀或善怒，此脾虚肝所乘也，宜用前汤更加木香。

木瓜丸　治生下吐。
木瓜　麝香　腻粉　木香　槟榔各等分
右为末，面糊丸黍米大，每服一二丸，甘草汤化下。薛己曰：按前证多因姙娠胃经有热，或郁痰所致，当审其母而兼治之。

梓朴散　小儿吐泻胃虚及有痰惊。
半夏汤泡七次，用生姜汁浸半日晒干，一钱　梓州厚朴一两
右以米泔三升，同浸一百刻，水尽为度。如未尽，少加火熬干，去厚朴，只研半夏，每服半钱或一字，薄荷汤调下。

二气散　小儿吐泻，不拘冷热，惊吐反胃一切吐利诸治不效者。又郑氏名阴阳丸。
硫黄半两　水银二钱半
右同研，不见星，每服一字至半钱，生姜水调下，其吐立止。或同炒结砂为丸。

二陈汤 【 《幼科全书》，下同】 　治痰饮为患，或呕吐恶心，或头眩心悸，或中脘不快，或发为寒热，或因生冷伤脾。
陈皮　半夏汤泡七次　白茯　甘草　姜三片，煎服　如呕吐加白朮、干姜煨，此二味呕吐必用之药也。如夹热而吐者，加干姜煨、黄连炒同煎。凡伤食加神曲、麦芽炒、砂仁、香附子、山楂，此五味消导必用之药也。一方加乌梅一个。

肉荳蔻丸
砂仁二钱　广木香三钱　赤石脂七钱半　肉荳蔻面包煨　枯矾　白龙骨　诃子肉各五钱　共为细末，水糊丸如粟米大，陈米汤下。此药性温而濇，所以止滑。

调元汤
黄芪　人参　甘草
右，水煎服，此治虚热之圣药也。如热不退，加炒干姜即效。如身热手足冷，加熟附子一片，其效如神。

感应丸
巴豆七粒，去油皮　?木香二钱半　肉荳蔻一个　丁香　干姜各一钱　杏仁七个，去皮尖研　百草霜二钱
右七味，先将杏仁，草霜另研为末，将银器内酒煮黄酢一两，放冷后用香油二钱煎油熟，同酢和药作锭子，以薄荷麦芽汤下。

脾积丸
山楂青者多用　香附　乌药　紫金皮　砂仁　甘草各等分
右为细末，楂子生用捣细晒干，米糊丸桐子大，每服五十丸，饮吞。

一粒丹
枯矾一两　人参
右为末，水丸梧子大，车前草灯心汤下。

补真丸
当归　人参　橘红　白朮各五分　白茯苓　麦门冬各三钱　黄芪蜜炙，七钱　粉草二钱，炙　木香　柴胡各二分
右，姜、枣为引，煎服。

胃苓丸 【 《片玉心书》，下同】 　分阴阳，退潮热，止吐泄，消浮肿黄疸，调脾胃，止便浊，小儿常用之药也。
苍朮米泔水浸刮去黑皮焙干　陈皮　厚朴炒　白朮各五钱　炙草　草果各二钱　猪苓　泽泻　白茯各三钱　官桂一钱
共为末，水糊丸如粟米大，炒米汤下。《幼科全书》作散，无草果仁。呕吐，煨姜汤下。调胃，炒米汤下。白浊，盐汤下。泻泄，炒米车前汤下。潮热，水竹叶炒米汤下。浮肿，长流水煎灯心五加皮汤下。疝气，茴香汤下。黄疸，加茵陈五钱，灯心汤下。

一粒丹　治小儿水泄。
寒水石二两　枯矾一两　共为末，水糊丸菉豆大，每服一丸，米汤下。

消乳丸 【 《婴童百问》，下同】 　治温中快膈，止呕吐，消乳食，脉沉者，乃伤食不化故也。
甘草炙　陈皮各半两　缩砂仁　神曲炒　香附炒　麦芽炒，各一两
右为末，泡雪糕丸如黍米大；七岁以上菉豆大三十丸，食后姜汤下。
又方　洽百晬内呕吐乳汁，或大便青色。
小妇人乳汁一盏，入丁香十粒，去白陈皮一钱于器内，同煎三十沸
右去丁、陈，稍热与儿服。

消食丸　治小儿饮食乳哺，取冷过度，冷气积于脾胃，胃为水谷之海，脾气磨而消之，胃气调和则乳哺消化，脾伤于冷则宿食不消。此药宽中快气，消乳食，正颜色。
缩砂　陈皮　三棱煨　蓬朮煨　神曲炒　麦芽炒，各半两　香附炒一两
右为末，面糊为丸菉豆大，食后，紫苏汤下二十丸。

和剂观音散　治小儿外感风冷，内伤脾胃，呕逆吐泻，不进乳食，久则渐至羸瘦。大抵脾虚则泻，胃虚则吐，脾胃俱虚则吐泻不已。此药大能补养脾胃，进美饮食。
石莲肉　人参　神曲炒，各三钱　茯苓二钱　甘草炙　木香　绵黄芪炙　白扁豆炒，去皮　白朮各一钱
右剉散，每服二钱，水一盏，枣一枚，藿香三叶，煎温服。

香朴散　治呕吐泄泻。
藿香　陈皮　厚朴姜汁炒，各七钱　炙草二钱　半夏汤泡七次，一两
右剉散，每服三钱，水一盏，姜五片，枣一枚煎服。如泻甚，加木香、肉豆蔻。

竹茹汤　治胃受邪热，心烦喜冷，呕吐不止。
葛根七钱半　半夏半两，泡　生甘草二钱
右(口父)咀，每服三钱，水一盏，入竹茹枣少许，生姜五片，煎七分，去滓取清汁，微冷，细细服，不拘时。一方加茯苓三钱，尤妙。

苏合香丸　治传尸骨蒸，诸项劳瘵，顺气化痰，卒暴心痛，鬼魅疟疾，霍乱吐泻，赤白下痢，小儿惊搐。
丁香　青木香　白檀　沉香　荜拨　香附米　诃子肉　乌犀镑肩　朱砂研水飞，各一两　熏陆香　片脑各五钱　麝香研，七钱五分　苏合香油五钱，入安息香膏内　安息香另成末用　无灰酒半升，熬膏
右为末，用安息香膏入蜜和丸如芡实大，空心，用沸汤化下。小儿一丸，老人四丸，酒下亦可。用腊纸裹一丸弹子大，用绯绢袋盛常带之，一切邪神不敢近。去脑名麝香苏合香丸，治一切邪及胷膈噎塞，肠中虚鸣，宿食不消，余证并同。

青州白丸子　治一切风痰小儿惊风。
生天南星　生白附各三两　川乌头去脐皮　生半夏七两
右用井花水浸，次早另换新水，春五日、夏三日、秋七日、冬十日，晒干为细末，以糯米粉煎粥清为丸如菉豆大。小儿惊风，薄荷汤下。和苏合香丸服，名香青丸。

温胆汤　治小儿心经虚怯，夜卧不宁。
枳实　陈皮　茯苓　生甘草　半夏泡，各等分　竹茹少许
右剉散，白水煎，加姜二片，枣一枚，空心服。

紫霜丸　治食积。亦是伤寒之药。治乳哺失节，宿滞不化，胃腹痞满，呕吐恶心，便利不调，乳食减少。又治伤寒温壮挟热实，大便酸气，食不消化；或已得汗，身热不除；或变蒸发热，多日不解；或因食而发癎，先寒后热，并宜服之。
代赭石煅，用酢淬七次　赤石脂煅，各一两　杏仁去皮尖，五十枚　巴豆三十粒，去皮膜油炒研
右先将杏仁、巴豆入乳钵内细研如膏，却入代赭石脂研和匀，以汤浸蒸饼，丸如粟米大，一岁儿五丸，米饮下一二；百日儿三丸。亦要看肥瘦，微泻为度。大凡变蒸与伤寒调理一同，此药并治之。此药乃是泻食积之剂，要辨虚实用丸数。

香薷饮　治阴阳不顺，清浊相干，气射中焦，名为霍乱。皆由饱食豚脍，复啖奶酪，海陆百品，无所不食，多饮寒浆，眠卧冷席，风冷之气，伤于脾胃，诸食结而不消，阴阳二气壅滞不得流行，阳气欲降，阴气欲升，阴阳交错，变成吐利不已，脏腑昏乱，荣卫俱虚，冷传于筋令转筋，宜服此剂，大有神效。
厚朴姜汁炒　香薷　白扁豆各一两，炒黄
右(口父)咀，每服三钱，水一盏，酒半盏，同煎至七分，去滓，用新汲水频频浸换，令极冷顿服之，药冷则速效也。煎时不得犯铁器，慢火煎之。兼治非时吐利霍乱，腹中撮痛，大渴烦躁，四肢逆冷，汗出如雨，两脚转筋，疼痛不可忍者，须井中沉令极冷顿服之，乃有神效。治泻痢，加黄连。治霍乱吐泻，暑月感冒伤暑之证，加川芎、白芷。

理中丸　冶脾胃不和，中塞上冲胷膈，心腹逆满(疒丂)痛，痰逆恶心呕吐，心下虚烦，痞满膈塞不通，饮食减少，短气羸困，温中逐水，止汗去湿，泄泻注下，水谷不分，腹中雷鸣，伤寒时气，里寒外热，霍乱吐利，手足厥冷，胷痹心痛，逆气短气，寒多不饮水而吐。
人参去芦　白朮　干姜炮，各三两　甘草炒，减半
右(口父)咀，每服三钱，水一盏，煎六分，去滓，带热服，空心食前，或研细末白汤调下。腹痛者加人参一两半。寒多加干姜一两半。渴者加白朮一两半。脐上筑者，肾气动也，去白朮加桂四两。吐多者，去朮加生姜三两。下多者，还用朮。悸者，加茯苓二两。或四肢拘急，腹满下利转筋者，去朮加附子一个生用末之，蜜丸如鸡子黄大，名理中丸，又名调中丸。治厥除脏寒，蛔上入膈，吐长虫；或胃中虚冷，因发汗，故吐虫，先服理中丸。或加枳实、茯苓，蜜丸，治伤寒结胷欲绝，心膈高起，实满作痛，手不得近，并用热汤化下。

酿乳法　治初生婴儿，以表用药。凡有胎热证，当令乳母服药，不可求效之速。治法当酿乳令儿吃，渐次解之，百无一失。若遽以冷药攻之，必损脾胃；加以呕吐，必成大患。
泽泻二两半　猪苓　赤茯　花粉各一两半　生地黄二两　茵陈　生甘草各一两
右(口父)咀，每服五钱，水一盏，煎六分，食后捏去旧乳却服。

消乳丸　治小儿乳哺饮食取冷过度，冷气积于脾胃。胃为水谷之海，脾气磨而消之，胃气调和则乳哺消化，脾伤于冷则宿食不消，脉沉为食不化故。
砂仁炒　橘皮　三棱　莪朮　神曲炒，各半两　麦芽炒　香附子炒，各一两
右为末，缅糊丸麻子大，食后白汤加减下。

茯苓半夏汤　治诸呕哕，心下坚痞，膈间有水痰眩悸。
茯苓二两　半夏五钱，汤泡七次
右(口父)咀，每服三钱，水一盏，生姜三片，煎六分服。

人参散　治小儿脏腑冷，若才吃乳食，即又吐出，或因才吃乳，为惊触犯，令小儿外证面唇青黑，手足心热，口多清涎，吐逆不住，或作泻候青黄紫白，或鼻涕如鸡子清者，并宜服之。
人参　白朮炒　白茯苓　沉香　乌药　甘草炙，各半两
右为细末，以瓶贮之。遇小儿有前项形证，半岁一字，二三岁半钱，大者一钱，煎枣子米饮调下，或陈紫苏汤亦可。或吐泻并作，煎丁香汤下；陈皮汤尤妙。

麝香散　又名沉香散。生胃气，止吐泻。
茯苓二钱　沉香　丁香　木香　藿香叶　厚朴制　甘草炙，各一钱　麝香一字
右为细末，每服一钱，米饮调下。

白饼子　治小儿夹食伤寒，其证发热呕吐，亦有肚痛者，嗳气，辨得分晓。先用此药一服，推下食积，却用平和药发散调治，如惺惺散、加减参苏饮，皆可服，却不可服冷药。
滑石　南星制　半夏制，各一钱　轻粉半钱　巴豆二十四个，去皮膜，用水一升煮干研细
右三味，捣罗为末，入巴豆霜，次入轻粉，又研匀，却入余药末令匀，糯米饮丸如菉豆大，量小儿壮瘦虚实用药。三岁以下，每服三丸至五丸，紫苏汤空心下。忌热物。若三五岁儿壮实者，不以此拘，加至二十丸，以利为度。

大青膏　治伤风痰热发搐，百日左右并二三岁，亦可服。
天麻　青黛各一钱　白附子　蝎尾各半钱　朱砂　天竺黄　麝各一字　乌蛇酒浸焙干半钱
右为末，生蜜为丸如芡实大。月中儿粳米大，同牛黄膏、薄荷汤化下；五岁以上，同甘露散服之。

钓藤饮　治吐利脾胃气虚，生风慢惊。
钓藤钩三钱　蝉蜕　明天麻　防风　蝎尾　人参各半两　殭蚕炒，二钱　麻黄　甘草炙　川芎各二钱半　麝香不拘多少
右剉，每服三钱，水一盏，食前服。寒多加附子半钱。

车前子散　治暑月伏热，霍乱吐泻，烦闷引饮。
白茯苓　猪苓　陈香薷　车前子各一两　人参五钱
右末，灯心汤调下。肚痛加芍乐，泻不止加石莲。

定命饮子　治慢惊，吐泻困重，欲传慢脾风。
生半夏　茯苓　木香　生姜各一两，切片晒燥
右为末，每服半钱，姜、枣煎汤调下。

不换金正气散　治山岚瘴气，寒热往来，五膈气噎，霍乱吐泻，脏腑虚寒。
厚朴去皮姜汁炒　藿香去土　陈皮　炙草　半夏皂荚、白矾、姜汁同煮　苍朮米泔浸，各一两
右(口父)咀，每服三钱，水一盏，生姜三片，大枣二枚，煎七分，绞去滓，食前带热服。

二顺散　治伏热中暑，霍乱吐伪，烦闷躁渴，小便赤色，便血肚疼。
猪苓　泽泻　茯苓　白朮　甘草炙　肉桂　干葛　杏仁去皮尖，各一两
右为末，每服半钱，或一钱，新汲水调下。

酿乳法　治胃虚吐泻，睡中吐舌摇头，吐乳作腥气，额上汗流，多惊啼哭面黄。凡有此疾，宜暂断乳，令胃干，饥甚用药。令乳母酿乳。
人参　木香　藿香　沉香　陈皮　神曲　麦芽各一两　丁香半两
右(口父)咀，每服四钱，姜三片，紫苏十叶，枣三个煎，乳母食后，捏去奶汁尽，方服半盏许，卧少时，却与儿乳。

没石子丸　治婴孩先因冷泻，或作赤白痢候，久而变作诸般异色，不止一端，外证而或青或白，唇舌干焦，手微冷，浑身温壮，肚内刺痛啼叫，睡卧不安。
没石子五钱　木香　黄连　当归各一两　青皮一钱
右五件为末，阿魏一钱，酒一盏，浸化，入面少许，须令匀，煮糊为丸如粟米大，一二岁儿服如椒目大者，四五六岁儿每服五十丸。赤痢，甘草汤下；白痢，干姜汤下，或用五倍子汤下。一方用没石子一个，白荳蔻五个，诃子肉二个，木香黄连各一钱为末，梗米糊丸麻子大，每服十五丸，米饮下。

来复丹　治小儿虚寒泄利。
硝石　硫黄　太阴元精石各一两　陈皮　五灵脂　青皮各二两
右方修制及服法俱详前。

银白散　治冷泻粪青，壮胃气。
糯米　扁豆炒，各二两　藿香　白朮炒，各一两　丁香二钱　甘草炙，三钱
右为末，紫苏米饮调下。加天麻、砂仁、白茯苓，快脾正色。《直指方》加炮白附、全蝎、木香、石莲肉，姜一片煎。

藿香散　治小儿脏腑不调，作泻青黄黑白，乳食不消，粪中有冻如鸡子青，兼暴泻如水，其证腹痛微热，面唇黄白。若慢惊，或偏坠红肿，内钓，紫苏汤调下三五服。
陈皮　藿香　厚朴制　枳壳炒　炙草各半两
右为末，紫苏汤下三钱。粪中有黄白冻子，木瓜并白梅去盐煎汤下。如痢止，用枣子煎汤下，大能和胃进乳食，此是小儿常服之药。

大柴胡汤　治小儿挟热泻利。
柴胡八钱　黄芩　赤芍各三钱　半夏泡，钱半　枳实去穰麸炒，半钱
右剉散，姜、枣煎加减服之。欲下，加大黄。

黄连丸　治小儿挟热泻利。
黄连半两净洗，猪胆汁浸二夜晒干　瓜蒌根　乌梅肉　杏仁泡去皮尖双仁　石莲肉各半两
右为末，牛胆汁浸糕糊丸麻子大，每十五丸，煎乌梅、姜、蜜汤下。

四逆散　治少阴病，其人或欬或悸，或小便不利，或腹中痛，或泄利下重；又治挟热泄泻尿赤。
炙草　枳实炒黄　柴胡　白芍炒，各一两
右捣筛为细末，水饮调下二钱，日三服。下利悸者，加桂半两。如欬者，加五味子、干姜各半两。小便不利者，加茯苓半两。泄利下重，先浓煎薤白汤，内药末三钱匕，再煮一二沸，温服。

调中汤　治夏月秋初，忽有暴寒折于盛暑，热结于四肢则壮热头疼，寒伤于胃则下痢赤白。
大黄七钱半　桔梗　藁本　茯苓　生甘草　葛根　黄芩　白芍药炒　白朮各半两
右(口父)咀，白水煎，量大小加减服之，得快气利壮便歇。去大黄，加黄连、枳谷，止痢尤妙。或加地榆，或加当归皆可。感风加荆芥。秋宜下，当用大黄疏利。

黄芩汤　治下利而头痛胷满，口苦咽干，或往来寒热而呕，其脉浮大而弦，专治协热而利者。
黄芩一两半，炒　白芍药炒　甘草炙，各一两
右(口父)咀，每服三钱，枣子一个，水一盏，煎至七分，去滓温服。呕者，加制半夏、生姜汁。

四顺清凉饮　治小儿血脉壅实，脏腑生热，颊赤多渴，五心烦躁，睡卧不安，四肢惊掣；及因乳哺不时，寒温失度，令儿血气不顺，肠胃不调，小便少，大便濇；或温壮连滞，欲成伏热；或壮热不歇，欲发惊癎；又治风热结核，头面疮疖，目赤咽痛，疮疹毒一切壅滞，并宜服之。
赤芍药　当归　生甘草　大黄各一两
右剉散，三岁以上，每服二钱，水一盏，煎至七分，作两服。治挟热泻不止，加木香煨、大黄。欲利小便，用赤芍药。虚热，加甘草。不利，减大黄。冒风邪，加去节麻黄。中风体强，眼睛上视，加独活。量儿大小虚实加减，微溏利为度。可加荆芥。更有加味清凉饮子，可详证通用。

香橘饼　治伤冷泻利。
木香　青皮炒　陈皮各一钱　厚朴姜汁炒　神曲炒　麦芽炒，各半两
右为末，蜜丸为饼，紫苏米饮调下。一方加砂仁。

全蝎观音散　止吐泻，截虚风。
黄芪蜜炙　人参　木香　白茯苓　大粉草炙　石莲肉　扁豆炒，各一两　白芷　全蝎各七钱　羌活　防风　天麻各八钱
右剉散，每服二钱，水一盏，煎至七分，服加姜、枣煎。

调中汤　治伤食泻。凡此泻不宜便补，先用食药或紫霜丸取其积尽，然后可补。经云：食泻重当取，疳虚用补虚，良医明妙理，何虑疾难除。
人参　白茯苓　白朮炒　木香　干姜炮　藿香　香附子炒去毛　砂仁炒　甘草炙　丁香各一两
右为末，每服一钱，姜枣汤下；肚痛，白汤。大小以意加减。

进食丸　治乳食不消，心腹胀满，壮热喘粗，呕吐痰逆，肠鸣泄泻，米谷不化，或下利赤白，腹痛后重，及食症乳癖，痃气痞结，并皆治之。小儿胷膈热实，腹内有留饮，致令荣卫痞塞，脏腑之气，不得宣通，其病腹内气结胀满，或壮热是。凡有此疾，当疏利大便，被结散气，常宜服之。
巴豆霜一钱　当归泔浸一宿晒干炒　朱砂　代赭石煅酢淬七次　枳壳炒　木香各五钱　麝香一分
右为末，面糊为丸如麻子大，一岁儿一丸，温水饮下，更量虚实加减，食后服。治食积发热，羸瘦肚大，青筋疳积，肚疼哺露。

生姜泻心汤　治伤寒汗出，解后胃中不和，心下痞硬，胁下有水气，腹中雷鸣下利者。
黄连　炙草　人参　干姜炮　黄芩各一两半　半夏一两，汤泡洗
右剉散，每服三钱，水一盏，生姜三片，枣一枚，煎七分，去滓温服。

保安丸　治小儿积酿泻，伤食泻。
香附子　砂仁各一两，炒　白姜炮　青皮去穰　陈皮　三棱炮　蓬朮炮　甘草炙，各半两
右为末，麦芽面糊为丸菉豆大，每三丸，白汤下。

沉香煎　治脾气冷积。
乳香研　沉香　丁香　杏仁炒　百草霜　木香各一钱　肉蔻一个　巴豆十四粒，去油
右为末，酒煮蜡和丸菉豆大，每服三五丸，淡姜汤送下。凡患肚痛不止，服之效，以通为度。

三棱丸　治小儿停积，腹胁胀满，干哕恶心，全不入食。
三棱煨　木香　神曲炒　陈皮　半夏姜制，各一两　丁香　肉桂各半两
右为末，面糊丸如黄米大，二十丸，乳食后，温生姜汤下。

杏霜丸　治小儿食积作泻并痢证。
杏仁三两，去皮尖炒　巴豆一两，去油炒焦　黄腊酒煮绵滤　百草霜研，用油六钱炒，各二两
右将杏仁、巴豆研极细，却入百草霜令匀，熔蜡和丸如菉豆大，赤痢，甘草汤，白痢，生姜汤，先进三四服，腹胀者十余服，效验如神。

至圣保命丹　治小儿胎惊内吊，腹肚紧硬，眠睡不安，夜多啼哭；及治急慢惊风，眼目上视，手足抽掣，不省人事，悉皆主之。冷证用此。
全蝎十四个，去毒　防风二钱　殭蚕炒去丝嘴　天麻　南星炮　蝉蜕　白附各二钱　麝五分　金箔十片　朱砂二钱
右为末，粳米糊丸，每两作四十丸。常服镇心安神化痰，除一切惊风诸证，汤临时换。一方加人参、白茯苓各二钱。有热证，加牛黄一分，冰片一分，硼砂一钱。

钓藤散　治小儿夜啼，乃脏冷也。阴盛于夜则冷动，冷动则为阴极发躁，寒盛作疼，所以夜啼不歇也，钓藤散主之。
钓藤钩　茯神　川芎　当归酒洗　茯苓　木香　甘草炙　白芍药炒，各一钱
右为末，每服一钱。姜、枣略煎服。其或心热而烦啼，必有脸红舌白小便赤濇之候，钓藤饮去木香加朱砂末一钱研和，每服一钱，木通汤调下，或剉散煎服。治惊啼，加蝉蜕、防风、天麻。

定命饮子　治慢惊吐泻困重，欲传慢脾通用。
圆白生半夏　茯苓　木香　老生姜切片晒干　白朮炒，各二钱　甘草炙，一钱　天麻二钱半
右剉散，每二钱，姜、枣泡汤调下。

朱君散　治吐泻后有此证并粪青者，宜服之。
人参　白朮炒　白茯苓　甘草炙，各一两　辰砂水飞　钓藤各半两　灯心三钱　麝半钱
右为末，每服一钱，用白汤调下，不拘时服。

睡惊太乙丹　常服安神镇惊，止夜啼粪青。
桔梗一两炒　藿香　扁豆炒，各半两　白芷　川芎各三钱
右为末，炼蜜丸如芡实大，辰砂、麝香为衣，每服半丸，薄荷汤磨下。正粪色，枣汤下。夜啼，灯心钓藤汤磨下。加白朮、白茯、白芍尤妙。

开胃丸 【 《证治准绳》，下同】 　治小儿腑脏虚弱，内受风冷，腹胁胀满，肠鸣泄痢，或青或白，乳食不化；又治脏冷夜啼，胎寒腹痛。
木香　莪朮　白朮　人参　当归炒，各半两　麝香细研　白芍药各一分
右件捣罗为末，都研令匀，汤浸炊饼和丸如黍米大，每服十五丸，温米饮下。新生儿腹痛夜啼，可服五丸，并乳食前服。

厚朴散　治小儿脾胃不和，洞泻下不止，羸瘦食少。
厚朴去外粗皮涂生姜汁，炙令香熟　人参　诃梨勒煨用皮　白朮　川黄连去须微炒　地榆微炙，各一分　炙草　干姜炮，各半分　肉豆蔻一枚，去壳
右件捣，细罗为散，每服以粥饮下半钱，日三四服，量儿大小，以意加减。

张涣厚朴散　治洞泻注下。
厚朴姜汁制　诃梨勒炮取皮　肉蔻各一两　白朮　干姜各半两，炮
右件捣罗为细末，每服一钱，水八分，入生姜粟米各少许，煎五分，去滓温服。

万全龙骨丸　治小儿冷热不调，时有洞泄，下利不止。
龙骨　黄连　白石脂　枯白矾　干姜炮　木香各半两
右件药捣罗为末，酢煮面糊，如麻子大，每服以粥饮下五丸，日三四服，量儿大小加减服之。

刘氏方　治小儿水泄注下。
黄连　石莲各等分，炒黄色
右为末，每服半钱，新汲水调下；白泻，粟米饮下。

香橘饼　治婴孩过伤乳食，或吐或泻；及病后虚中感积成痢，气弱神昏，面黄目慢。
三棱炮，三钱　木香　陈皮　青皮各二钱半　厚朴姜汁制，七钱　砂仁　神曲湿纸裹煨　麦芽焙，各五钱
右，木香不过火，余七味剉焙，仍同木香研为细末，炼蜜作饼子如芡实大，每服一饼，日三饼，用枣汤化开，空心温投，米清汤亦可。

二神丸
补骨脂四两　肉豆蔻二两，生用
右为末，用红枣四十枚，生姜四两，水一钟，煮干，取枣肉和丸如桐子大，每服二三十丸，白滚汤下。

没石子丸　治疳积酿泻，久患疳痢。
没石子二枚　木香湿纸包煨　诃子四枚，炮　净黄连剉姜汁炒，各二钱，生用　肉豆蔻二枚，炮

圣惠胡黄连散　治小儿冷热气不和，忽暴下利，腹内疼痛。
胡黄连　母丁香　桂心　木香　肉豆蔻去壳　当归剉微炒　麝香细研，各一分　犀角屑半分
右件药捣，细罗为散，每服以粥饮调下五分，日三四服，量儿大小加减服之。

龙骨散　治小儿暴利。
龙骨　黄连去须微炒，各一两　当归剉微炒　枳壳麸炒微黄去瓤，各五钱
右件药捣，粗罗为散，每服一钱，以水一小盏，煎至五分，去滓，不计时候，量儿大小加减温服。

张涣阿胶丹　治泄利身热，及暴泻注下。
真阿胶炙熟　干姜各一两　芍药　当归洗焙　川黄连　肉豆蔻各半两
右件药，捣罗为细末，炼蜜和丸如黍米大。每服十粒，粟米饮下，量儿大小加减。

神仙玉粉丹　补一切虚，不热，小儿冷积暴泻，见功尤速。
精明舶上硫黄一斤，去砂石尽打碎
右用豮猪肚七个，旋采桑根白皮三斤寸剉，将猪肚一?净洗，以硫黄实之，以麻线缝合，水二斗，先将桑根白皮一斤，同煮一复时，其余猪肚亦用慢火养之，不得令冷，侯煮满一复时，别以猪肚换之，又用白皮内一斤同煮，再一复时，又换猪肚并桑白皮，过三复时，不换白皮只换猪肚，共煮七复时，水耗以热汤添，不得用冷水，候满七复时取出，用温水淘净，研至极细，候烈日中晒极干，再研，煮糯米粉糊为丸如梧桐子大，每服空心米饮下十粒至十五粒。大率驱除宿冷，其功效无比。老人经久可服。

千全七味散　治利下久不瘥。
龙骨煅　赤石脂　厚朴　乌梅肉各二分　黄连八分　甘草炙，一分　阿胶炙，三分
右治下筛，浆水服二方寸匕，日二，小儿一钱匕。

神验方　华佗治老小下利柴立，不能食，入口即出，命在旦夕；久利。
黄连末　乱发灰　醇苦酒　蜜各半鸡子壳许　白蜡方寸匕　鸡子黄一枚
右六味，于铜器中炭火上，先内酒、蜜、蜡、鸡子黄搅匀，乃内黄连末、发灰，又搅煎，视可，取出为丸，久困者，一日一夜尽之。

外台方　疗久利，无问冷热疳痢悉主之。
枣一枚去核，勿令皮破，内胡粉令满，于炭火中烧如炭，磁器中研之　米饮和服，一岁以下分服之，不过三服瘥。

丁香散　《圣惠》治久痢赤白，渐羸，胃虚不食。
丁香　厚朴去外粗皮，涂生姜汁，炙令香熟　黄连去须剉炒　诃梨勒煨用皮　白朮剉炒　伏龙肝各半两　木香一分　赤石脂一两
右件药捣，细罗为散，每服以粥饮调下半钱，日三四服，量儿大小加减。

圣惠黄连丸　治小儿酿利，经久不断，增减有时。
黄连微炒　人参　赤石脂　龙骨　炙草　黄芩　厚朴涂生姜汁炙令香熟　白茯苓　枳壳麸炒微黄，各半两　乌梅肉一分，微炒
右件药，捣罗为末，炼蜜和丸如麻子大，每服以粥饮下七丸，日三四服。量儿大小，临时加减。

谭氏斗门散　歌曰：小儿泻痢甚青黄，久患时多转滑肠。下部脱肛频努咽，朝朝焦瘦渐羸尩。
诃子　枳壳　地榆各等分
右为末，每服一钱，米饮调下；一岁以下半钱。

婴孺龙骨汤　治小儿下利不住。
龙骨煅　甘草炙　川黄连各四分　当归　干姜各一分
右以水四升，煮一升二合，食前温分三服。
又　治服药后下不止。
龙骨五分　甘草炙　干姜　当归　黄连　附子炮制去皮脐　赤石脂　前胡各三分
右以水四升，煮一升二合，为五服，旦服至午令尽。

黄连煎　治冷热利经久不止，体羸不堪，治瘥而又发。
好黄连二两，水七升，蜜八合，煎一升三合
右绞去滓，百日儿半合，二百日、一岁服一合。

鸡骨丸　治下利经久不断，羸瘦，脾胃冷弱，食不消化。
宿雌鸡胷前及肋骨全用一具　黄连六分　厚朴三分　神曲炒　甘草炙　白朮各四分　桔梗　麦芽炒　乌梅各二分　人参　赤石脂　黄芩　白龙骨各五分
右为末，蜜丸小豆大，白饮下二十五丸，日二服，量儿大小与之。

惺惺散　治久泻脾困，不思乳食，恐作脾风。
天麻　全蝎炒，各半钱　木香炮　糯米　人参　白茯苓各炒微黄　白扁豆炒　干山药焙　甘草各一钱，炙
右为末，每服婴孺一字，二三岁半钱，用水一药注，或半银盏，枣子半片，煎十数沸服。

香矾丹　张涣治泻利久不瘥。
南木香　枯白矾各一两　诃梨勒皮微炮　酸石榴皮炒黑，各半两
右件捣罗为细末，炼蜜和丸如黍米大，每服十粒，粥饮下，量儿大小加减。

刘氏方　治小儿脏腑久泻不止。
人参　白朮　茯苓　甘草　陈皮　藿香　丁香　木香　肉豆蔻
右等分为末，每服二钱，以藿香合糯米煮粥饮调下，或姜水煎亦可。脏腑滑泄，四君子加诃子五分，米饮调下。

圣惠厚朴散　治小儿水谷利，羸瘦面黄，不欲饮食。
厚朴去粗皮涂生姜汁炙令香熟　龙骨　丁香　黄连去须微炒，各半两　当归剉微炒　木香　白朮　肉豆蔻各一分
右件药捣，细罗为散，每服以粥饮下半钱，日三四服，量儿大小加减。

地榆散　治水谷利，日夜不止。
地榆炙　厚朴去粗皮涂姜汁炙令香热，各三分　黄连一两，去须微炒　阿胶半两捣碎炒令黄色
右件药捣，细罗为散，不计时候，以粥饮调下半钱，量儿大小加减。

胃风汤　治风冷乘虚，入客肠胃，水谷不化，泄泻注下，腹胁满，肠鸣(疒丂)痛，及肠胃湿毒，下如豆汁，或下瘀血，日夜无度，并宜服之。
人参　白茯苓　芎藭　桂皮去粗皮　当归　白芍药　白朮各等分
右为粗散，每服二钱，以水一大盏，入粟米百粒，同煎七分，去滓稍热服，空心食前服，小儿量减。

三神丸　养生治大小老虚之人，不拘冷热泄泻。
黄连　白芍药并剉如豆　吴茱萸各十两
右三味，釜内慢火炒赤色，放冷，杵罗为细末，每服三钱匕，水一盏半，煎至八九分，去滓，空腹食前温服，日三四服，小儿量与。或以水浸蒸饼，丸如桐子大，更丸一等如菉豆黄米大，小儿每服十五丸至二十丸，温米饮下。若作散，以沸汤或温米饮调下，并可服。病泄痢之人，若不禁生冷鱼肉肥腻，与不服药同。一方有木香无芍药，酢糊丸。

茅先生香连丸　治泻痢。
黄连茱萸半两，同于铫内炒令烟起，取出去茱萸　木香　肉蔻　诃子炮去核，各五钱　阿胶面炒　朱砂各一钱
右为细末，软饭为丸如桐子大，每服十丸十四丸，用饭饮吞下，儿小碎之。

乳香散　治一切泻痢。
乳香二钱，荷叶盛火炙令令熔，放地上碗盖另研　肉豆蔻　白姜　甘草炙　草果各一两
右细剉，用酢面裹，于热灰内，煨令赤色，取出去面为末，入乳香拌匀，每服五分或一钱，陈米饮调下。

守中汤　春夏相交，阴湿气重，中伤脾胃，致腹痛泄痢，经久不止，渐传手足浮肿，饮食少思。
苍朮泔水浸一宿，去粗皮滤干，剉，炒微黄色　桔梗各二两，炒　白姜四钱，炮　甘草六钱，炙
右件剉，焙为末，每服一钱，空心沸汤调服，(口父)咀水煎亦可，或用姜、枣。

张涣川椒丸　治小儿夏伤湿冷入肠胃，泄泻不止。
川椒一两，去闭目双者并黑子，慢火炒香熟为度　肉豆蔻五钱
右件捣罗为细末，粳米饭和圆如黍米大，每服十粒，米饮下，量儿大小加减。

粟煎汤　治肠胃受风冷，泄注不止，身体壮热。
白朮炮　当归洗焙　川芎　人参　肉桂　芍药各一两
右件捣罗为细末，每服一钱，水一小盏，入生姜三片，粟米一匙许，煎至五分，粟米熟去滓，放温服。

温中汤　治胃寒泻白，腹痛肠鸣，孔氏治脏腑不调，大便青色。
白朮　人参　茯苓各一钱　甘草炙，半钱
右末一钱，水一小盏，煎七分，温服。

黄芩汤　治下痢而头痛胷满，口苦咽干，或往来寒热而呕、其脉浮大而弦者，或协热而痢者。
黄芩一两半　芍药　甘草炙，各一两
右剉散，每服三钱，枣子一个，水一盏，煎七分，去滓温服。呕者加半夏一两二钱半，生姜煎。

张涣清胃散　治挟热泻利。
川楝子　黄蘗微炙　当归洗焙　地榆炙　黄连去须炒，各半两
右件捣罗为细末，每服一钱，水八分，煎至四分，去滓温服，乳食前。

香连丸
黄连姜汁拌炒，二两　木香煨，半两
右为末，陈米饭丸菉豆大，米饮下一二十丸；亦可调六一散。

古今图书集成医部全录卷四百三十七

　小儿吐泻门

　　单方

治小儿霍乱吐利：用人参一两，厚朴、甘草各半两，白朮十八铢[白朮十八铢　原缺，据《千全》卷五癖结胀满补。]，四味(口父)咀，以水一升二合，煮取半升，六十日儿服一合，百日儿分三服，期岁分二服，中间隔乳服之。乳母忌生冷油腻等 。一加干姜一分，或加生姜三分。 
【 《千全方》，下同】 

小儿霍乱：梳头垢水服少许。

治孩子霍乱，已用立验：用人参、芦箨各半两[各半两　原缺，据《千金》卷五癖结胀满补。]，扁豆藤二两，仓米一撮，四味(口父)咀，以水二升，煮取八合，分温服。
又方用：人参一两[一两：原缺，据《千全》卷五癖结胀满补。]，木瓜一枚，仓米一撮，三味(口父)咀，以水煮分服，以意量之，立效。

治小儿霍乱：研尿滓，乳上服之。
又：以牛涎灌口中一合。

治少小吐利：用乱发半两烧灰，鹿角六铢，二味为末，米汁服一刀圭，日三服。
又方：热牛屎含之。一作牛膝。
又方：烧牡猪屎，水浸取汁，少少服之。

治小儿哕：用生姜汁、牛乳各五合，煎取五合，分为二服。
又方：取牛乳一斤，煎取五合，分五服。

小儿脾泄不止：红枣二十个去核，将官粉入内，以阴阳瓦焙干，去枣研粉，每服三分，米汤下。

小儿饮乳后吐逆不入腹：取芦蠹虫二枚，煮汁饮之。呕逆与哯乳不同，乳饱后哯出者，为哯乳也。 【 藏器方】 

小儿吐泻，脾胃虚寒：齐州半夏泡七次，陈粟米各一钱半，姜十片，水盏半，煎八分，温服。 【 《直诀》】 

治泻不止：用笋箨、扁豆藤各半两，人参一两，共细剉，分六服，每水一小盏，煎五分，不时量分，稍热服。 【 《圣惠方》，下同】 

小儿吐乳：取地龙粪一两研末，空心，米泔汤服效。

凡小儿霍乱吐泻：用土蜂窠炙研，乳汁服一钱。

小儿百晬内吐乳，或粪青色：用年少妇人乳汁一盏，入丁香十枚，陈皮一钱，石器煎一二十沸，细细与服。 【 陈文仲小儿方】 

小儿吐泻，巴豆一个，针穿灯上烧过，黄蜡一豆大，灯上烧滴入水中，同杵丸黍米大，每用五七丸，莲子灯心汤下。 【 危氏《得效方》】 

寡妇藁荐草节，去小儿霍乱。 【 《酉阳杂俎》】 

襁褓吐乳欬嗽久不愈：石燕子为末，以蜜调少许涂唇上，日三五次。 【 《卫生宝鉴》】 

小儿吐泻：芹菜切细，煮汁饮之，不拘多少。 【 《子母秘录》】 

小儿呕吐不止：丁香、生半夏各一钱，姜汁浸一夜，晒干为末，姜汁打面糊丸黍米大，量大小用姜汤下。 【 《全幼心鉴》，下同】 

小儿哯乳：用咸豉七个去皮，腻粉一钱同研，丸黍大，每服三五丸，藿香汤下。

小儿泄泻：肉豆蔻五钱，乳香二钱半，生姜五片同炒黑，去姜研为膏，收，旋丸菉豆大，每量大小，米饮下。

治小儿吐泻，腹胀胷膈痞闭：用五灵脂、青皮、陈皮、硫黄、芒硝各等分，先将硝黄于铫子内，以文武火熔开，用匙刮聚，自然结成砂子，取出研碎，与前三药同末，面糊为丸如菉豆大，小儿取子黄米大，每服二十丸，量虚实加减，米饮送下无时。 【 《儒门事亲》，下同】 

又治泄泻：用车前子不拘多少为细末，每服二钱，米饮汤调下服之，水谷分，吐泻止。

小儿吐泻，黄疸：用三棱、蓬朮、陈皮、青皮、神曲、麦芽、黄连、甘草、白朮、茯苓，共为细末，生姜灯心汤调服。伤乳食吐泻加山楂，时气吐泻加滑石，发热加薄荷。 【 丹溪方，下同】 

治小儿周岁吐乳腹泻：用白朮、滑石末各三钱，陈皮、炙草各五分，干姜一钱，共为粗末，煎服。

治夏秋吐泻：好黄连一两，入虢丹一两，炒丹焦为细末，面和丸如芥子大，服二三十粒，壁土姜汤吞，更量数服不妨。 【 李刚中方】 

疗霍乱心腹刺痛吐利：用茯苓、桔梗、人参各六分，白朮五分，炙草、炙厚朴各四分，共切片，用水二升，煮六分，令温服。 【 《外台》方】 

小儿吐逆不止，用黄丹研末，小枣肉和丸芡子大，每以一丸针签于灯上烧过研细，乳汁调下。一加朱砂、枯矾等分。 【 谢氏小儿方】 

小儿吐泻：丁香、橘红等分，炼蜜丸黄豆大，米汤化下。 【 刘氏小儿方】 

胎寒腹痛，啼哭吐乳，大便泻青，状若惊搐，出冷汗：姜黄一钱，没药、乳香二钱为末，蜜丸芡子大，每服一丸，钓藤煎汤化下。 【 《利济方》】 

小儿吐逆频并，不进乳食，手足心热：用红曲年久者三钱半，白朮麸炒一钱半，甘草炙一钱为末，每服五分，煎枣子米汤下。 【 《经济方》】 

小儿哕疾，用鹿角粉、大豆末等分，和乳调涂乳上饮之。 【 《古今医验》】 

小儿呕吐，壮热食癎：葛粉二钱，水二合调匀，倾入锡锅中，重汤荡熟，以糜饮和食。 【 昝殷《食医心镜》】 

小儿霍乱卒起者：用白狗屎一丸，绞汁服之。 【 《本草纲目》，下同】 

小儿热哕：牛乳二合，姜汁一合，银器文火煎五六沸，量儿服之。

小儿疳泻：赤石脂末，米饮调服半钱，立瘥。加京芎等分更妙。

小儿霍乱：诃黎一枚为末，沸汤服一半，未止再服。

小儿吐逆不定，虚风喘急：白附、藿香等分为末，每米饮下半钱。 【 《保幼大全》】 

小儿呕吐不定：用五倍子二个，一生一熟，甘草一握，湿纸煨过，同研为末，每服半钱，米泔调下立瘥。 【 《经验方》】 

小儿热泻：黄蘗削皮焙为末，用米汤和丸，粟米大，每服一二十丸，米汤下。 【 《十全博济方》】 

小儿四季患泄泻：用制白朮、陈皮、川厚朴姜汁炒各三分，甘草二分，有呕吐加藿香叶四分，遍身热腹痛者加姜水炒黄连三分。 【 《穷乡便方》】 

小儿泄泻：用木别子一个，面裹煨熟去壳，小丁香三粒共为末，唾丸入小儿脐，以旧膏药封之。 【 《身经通考方》】 

小儿久泻，饮食少进，身体羸瘦：白朮土炒、白茯苓二味各等分，用老米一撮煮粥，止服米饮，其泻自止。 【 《医贯奇方》，下同】 

又健脾止泻：用陈米锅巴四两，莲肉去心微炒四两，享糖四两，共研细末，食远或空心调服数匙妙。

小儿吐乳：苏叶、甘草、滑石各一钱，水煎服。 【 《幼幼近编》，下同】 

小儿久泻：用肉荳蔻平开，入麝香一分，再合面包煨为末，米汤下。溏泄用柿饼烧熟吃立止。身热作泻，四君子汤加白芷、黄芪、松花、五味子。

小儿吐泻：用干姜、甘草各二钱，炙白朮一两为末，温汤服。吐泻不止，或以白朮一钱，肉果、丁香各五分，姜汤调下，兼治大人吐泻。或以白芷、干姜为末，蜜丸置脐中，以绢缚定，用热鞋底时时熨之。

治久泻不止：白朮土炒、白茯苓各等分，陈米一撮煮粥，止服米饮。

治久吐不止：砂仁童便炒三四次一两，丁香一钱，藿香三钱，每姜汤调服一匙。

治小儿吐泻不止：五倍子二枚，半生半熟，炙草为末，米泔水下五分。

　　针灸

《古今医统》曰：小儿呕吐乳汁，灸中庭一穴一壮，在膻中穴下一寸陷中。

　　医案

钱乙《小儿直诀》曰：广亲官五太尉病吐泻不止，米谷不化，众医用温药一日而加喘吐不定。钱氏曰：当以凉药治之。所以然者，谓伤热在内也。用石膏汤三服并服之。众医皆言吐泻多而米谷又不化，当补脾，何以用凉药？王信众医，皆用补脾丁香散三服。钱医后至曰：不可服此。三日后，必腹满身热，饮水吐逆。三日外果如所言。所以然者，谓六月热甚，伏入腹中，而令引饮伤脾胃，即大吐泻也。众又行温药，使上焦亦热，故喘而引饮，三日当甚。众师不能治，复召钱至，见其热证，以白虎汤三服，更以白饼子下之，一日减药二分，二日三日又与白虎汤各二服，四日用石膏汤一服；及旋合门冬、黄苓、脑子、牛黄、天竺黄、茯苓，以朱砂为衣，服五丸，竹叶汤化下，热退而安。

广亲宫七太尉七岁病吐泻，是时七月，其证不食而昏睡，睡觉而闷乱，哽气干呕，大便或有或无，不渴，众医作惊治之，疑睡故也。钱曰：先补脾，后退热。与使君子丸补脾，石膏汤退热；又以水银、硫黄末研和，以姜水调下一字。钱曰：凡吐泻五月内，九分下而一分补；八月内，九分补而十分下。此者是脾虚泻，医妄治之，至于虚损，下之即死，即当补脾，若以使君子丸恐缓，已又留温胃益脾药治之。医者李生曰：何食而哕？钱曰：脾虚津少即呕逆。曰：何泻青褐水？曰：肠胃至虚，冷极故也。钱治而愈。

冯承务子五岁，吐泻壮热，不思饮贪，目睛多白，面色无神。师曰：此肾经虚弱，下之则愈虚。遂以消积丸磨之，渐愈。大凡伤食不下则成癖，下后即与补脾，无不效者。

《儒门事亲》曰：河间刘光济之子，才二岁病疱，后呕吐发昏，用丁香、豆蔻之类不效，通麻先生寄其家，乃谓光济曰：今有小方，无毒，人皆知之，公肯从乎？光济曰：先生之言，必中于理，何敢不从！麻先生曰：刘河间常言凉膈散可治疮疱，张戴人用之如神，况《内经》言少阳所至呕涌，少阳者相火也，非寒也。光济欣而从之。此日利二行，适王德秀自外入，闻其利之也，乃曰：疮疱首尾不可下。麻自悔其多言也，业已然，姑待之。比至食时，下黄涎一合，日午问之，儿已索游于街矣。

《保婴金镜录》曰：一小儿五岁，食粽后咬牙欲吐，顷间腹胀昏愦，鼻青黄赤，此脾土伤而心肝所动，食积发厥也。先令鸡翎探吐出酸物，顿醒。节其饮食，勿药而愈。

薛氏《保婴撮要》曰：一小儿夏月吐乳，手指发热，作渴饮冷，口吐涎水。余谓胃气热，廉泉开而涎出也，用泻黄散而愈。后复呕吐，另用克滞之剂，口渴饮汤，流涎不已。余谓胃气虚寒不能摄涎也，用理中丸而愈。

一小儿七岁，呕吐不食，面白指冷，此胃气虚寒也，用理中汤，呕吐顿愈，又用六君子汤而痊。后伤食腹痛，发热呕吐流涎，先用保和丸一服而痛呕愈，再用四君、山栀而涎止。

一小儿食凉粉而呕吐酸物，头痛发热，此内伤兼外感也，用人参养胃汤末二钱，姜汤调服，诸证皆愈。惟吐酸涎，用大安丸一服而止。

一小儿伤食发热，呕吐酸物，手指常冷，此胃气虚寒，阴盛隔阳于外，虚热所致也。用保和丸末二钱，浓姜汤调服而吐止；再用六君子汤加山栀而安。

一小儿呕吐作渴，暑月或用玉露饮子之类而愈。又伤食吐酸，余先用保和丸，一服吐止；次用五味异功散，饮食渐进；又用四君子汤而痊。

一小儿暑月患吐泻，服香薷饮、五苓散之类而止，但手足并冷，睡而露睛，饮食不入，肠呜作呕，欲用清凉之剂，余曰：此始为热，终为寒也，当舍时从证。用人参理中丸，以姜汤化二服，病势始定；次用助胃膏渐安；又用六君子汤调理而愈。

一小儿食多即吐，余用五味异功散愈之。又腹痛呕吐，先服大安丸，仍用异功散而愈。后证复作，另投袪逐之剂，吐泻不食，腹中痛甚，以手按之则止，此脾气复伤也，先用补中益气汤加茯苓、半夏一剂，又用六君、升麻、柴胡二剂，饮食顿进。后食生冷，挟惊吐泻，手足并冷，唇口搐动，用六君、钓藤钩、柴胡而愈。

一小儿吐酸，作渴饮冷，腹痛发热，用人参养胃汤加黄连一剂，吐热稍定；又用保和丸一服，腹痛顿止。后伤食复吐，腹胀，大便不通，用紫霜丸下之，寻愈。又感冒欬嗽腹胀，另服下药，发热作吐，腹胀，手足并冷，睡而露睛发搐，用六君、钓藤钩而安，又用四君加当归、川芎而愈。后患吐泻，手足并冷，用助胃膏顿痊。

一小儿呕吐发热，用泻黄散而愈。后因乳母饮酒，腹胀吐泻，用葛花解酲汤，子母服之渐愈。大便日去五七次，用五味异功散加升麻二剂；日去五次，乃用四君、肉豆蔻而痊。

一小儿吐酸发热，用保和丸渐愈，又用四君、山楂、神曲而安。后因饮食过多，呕吐复作，另用下积丸，更加作泻腹胀，手足发搐，余以为肝木侮脾土，用五味异功散加柴胡、钓藤钩而搐止；又用六君子汤，饮食渐进而痊。

一小儿夏间呕吐腹痛，大便不通，服大黄而愈。又伤食患吐，发热，服泻黄散等药，呕吐腹痛，按之即止，面色青黄，手足并冷，此脾胃复伤而虚寒也，用异功散加木香愈之。后又伤食，腹胀作痛，或用消食丸，吐泻并作，小肠重坠，午后益甚，余朝用补中益气汤，夕用六君子加木香而愈。

一小儿呕吐发热，腹痛面赤，手热，口干饮汤，按其腹不痛，此脾胃气虚也，用异功散加木香、干姜一剂而愈。后伤食，吐而咽酸，腹中作痛，按之益甚，此饮食内停也，用保和丸二服而痊。

一小儿因停食腹痛，服疏导之药而愈。后复停食，又用前药，寒热不食，腹胀后重，大便频而少，此脾气复伤而下陷也，先用异功散加升麻数剂，后重渐愈，再加当归数剂而全愈。后因乳母恚怒，致儿寒热发搐作呕，又用六君子、柴胡、山栀以治其母，兼灌其儿，并愈。

一小儿时吐乳食，诊其母有郁怒之证，用加味归脾汤、加味逍遥散治之而愈。

一小儿因乳母感冒风寒发热，儿患呕吐，身发赤晕，用东垣人参安胃散而愈。又咬牙发搐，呕吐酸腐，待其吐止自安。

一小儿七岁，身羸瘦，兼吐少食，发热面黄，余谓此脾脏受伤，用六君加煨姜二剂而饮食进，去姜又数剂而愈。

一小儿吐乳不食，手足搐搦，痰涎上涌，手足指冷，额黑唇青，此肾水胜心火也，用五味异功散加木香、炮姜一服，去姜数服而愈。

一小儿不时干呕，不乳腹膨，此脾胃虚而将成疳也，用四味肥儿丸以治疳，四君子汤以健中而痊。后伤食，吐泻完谷，形气困惫，四肢微搐。余曰：且勿药。次日吐止，但搐而泻青黄，此脾土虚而肝木胜也，用六君、钓藤钩而痊。

一小儿吐泻乳食，色白不化，露睛气喘，此脾肺不足，形病俱虚也。先用异功散加柴胡、桔梗顿愈，再用补中益气汤而安。

一小儿吐泻惊悸，困倦腹胀，此心火虚而脾土怯也，用六君、茯神、酸枣仁而愈，又用秘旨保脾汤乃瘥。

一小儿吐泻，惊搐项强，乃脾伤而肝侮，形气虚而病气实也，用异功散加钓藤钩，补脾平肝而愈。

一小儿吐泻，呵欠，烦闷不语，畏明，属脾肺不能生肝肾也。用异功散补脾肺，地黄丸补肝肾，遂痊。

一小儿吐泻腹胀不乳，此脾胃伤也，先用香砂助胃膏而饮食进，后用六君子汤而脾胃健。

一小儿寒热作呕，饮食不入，按其腹则哭，此饮食停滞也，先用大安丸遂安。但唇目抽动，大便稀黄，此病邪去而脾气虚弱也，用六君子汤以补脾土，钓藤钩以平肝木，悉愈。

一小儿未周岁，气短喘急，乳食少进，时或吐乳，乃脾伤而食积也，先用六君、山楂、枳实渐愈；后吐泻作渴，用胃苓膏以治吐泻，白朮散以生胃气而安。

一小儿四岁，每饮食失节，或外惊所忤，即吐泻发搐，服镇惊化痰等药，后患益甚，饮食不入，药食到口即呕，用白朮一味，和土炒黄，用米泔水浓煎，不时灌半匙，次日微呕，又一日不呕，渐加至半杯，月余而愈。

一小儿停食吐泻，身热作渴，泻下红白，或青黄色，服香连丸而愈甚，兼手足指冷。余谓始为实，终为虚也，用补中益气汤加木香、肉果而愈。

一小儿伤食吐泻，大便溏泄，或青录色，睡而露睛，手足指冷，额黑唇青，此中气虚弱，寒水侮土也，用五味异功散加升麻、柴胡、木香、附子一剂而愈。后患吐泻不已，先用胃苓散，后用异功散而安。

一小儿寒热呕吐，或泻青色，余以谓脾虚肝木所乘也，用六君、柴胡、升麻治之而愈。后因惊寒热，寅卯时益甚，小便频数，久而不愈，此肝火血虚，先以小柴胡汤加白朮、茯苓、当归二剂顿止，又用地黄丸而愈。

一小儿白睛多，唇色白，七月间停食吐泻，困睡惊悸，久治不愈。余曰：惊悸为心血虚怯，困睡为气虚弱，皆禀脾肾不足所致也。用补中益气汤及六味丸加鹿茸而愈。

一小儿泻利青白，手冷面青，或时吃逆，余用人参理中汤；更加腹痛，仍以前汤加木香、干姜二剂，稍缓；又以五味异功散加木香渐愈；又用五味异功散加升麻调理而痊。

一小儿腹痛作泻，饮食不化，小腹重坠，用补中益气汤加干姜为末，每服钱许，米饮调服，旬余渐愈；又以四君子汤而痊。

一小儿泄泻腹痛，手足并冷，唇青额黑，余谓寒水侮土，用益黄散痛止；再用六君、干姜、漏芦，子母服之，顿止；又用人参理中汤而痊。

一小儿久泻兼脱肛，小腹重坠，四肢浮肿，面色萎黄，时或兼青，诸药到口即呕吐，审乳母忧郁伤脾，大便不实，先用补中益气汤、五味异功散及四神丸调治其母，不两月，子母并愈。

一小儿患泻，乳食不化，手足指冷，服消乳丸，食乳即泻。余用五味异功散加木香，子母服之而愈。后时发搐，唇口抽动，用异功散加木香、钓藤钩补脾平肝而痊。

一小儿泄泻，手足发搐，痰涎上涌，手足指冷，额黑唇青，用五味异功散加木香、炮姜以补心火救脾土而愈。

一小儿患泄泻，小腹重坠，饮食甚少，先用六君子汤送四神丸数剂，泻渐止，饮食稍进；又用补中益气汤数剂，下坠渐愈。后因劳发热，自脐而起，饥则热甚，用六君、炮姜治之稍安；又用加味归脾、补中益气二汤而痊。

一小儿夏间食粽伤胃，吐而腹痛，余用保和丸，彼以为缓，另用重剂，吐泻并作，腹痛益甚，按其腹，却不痛。余曰：此食已消而脾胃虚也，当温补之。仍行消导，昏愦发搐，余用异功散加木香治之渐愈。后复伤食，另用去积丸，吐泻不食，手足并冷，睡而露睛，变为疟疾，余用六君、木香、炮姜治之而愈。

一小儿泻而大便热赤，小便濇少，此热蕴于内也，先用四苓散加炒黄连一剂，其热顿退；又用白朮散去木香二剂，热渴顿止；以四君、升麻调理而痊。

一小儿食炙煿甘甜之物，常作泻，大便热痛，小便赤濇，此膏粱积热所致，用四苓散、清胃散各四服，诸证稍退；乃用四味肥儿丸而瘥。

一小儿九岁，食炙煿之物，作泻饮冷，诸药不应，肌体消瘦，饮食少思，余用黄连一两，酒拌炒焦为末，入人参末四两，粥丸小豆大，每服四五十丸，不拘时白汤下，服讫渐愈；又用五味异功散加升麻，服月余而瘥。后不戒厚味，患疳积消瘦少食，发热作渴，用九味芦荟丸为主，以四味肥儿丸为佐，疳证渐退；却以四味肥儿丸为主，以五味异功散为佐而痊。后又不禁厚味，作泻饮冷，仍服肥儿丸、异功散而愈。

一小儿清晨泄泻，服消疳清热之剂不应，余谓脾肾虚，用二神丸治之，不信，仍服前药，形体骨立，复求治。用四神、六味二丸治之，寻愈。停药数日，饮食渐减，泄泻仍作，至十七岁毕姻，泻渴顿作，用前药治之，无效，乃用补中益气汤、八味丸而始愈。

一小儿因母怒气停食，患泄泻，服消导之剂，更加吐乳，先用养胃汤加炒黑黄连一钱、吴茱萸三分、木香四分治其母，子亦灌一二匙，悉愈。后母伤食，患血痢腹痛，其子亦然，治以四君加前三味，母子俱服。因惑于人言，但令母服，子另服治痢之药，加作呕不乳，手足并冷，余用五味异功散加木香、炮姜、漏芦，母子并服而愈。

一小儿患泻，身热作渴，泻下秽气，此为内热而泻也，用香连丸一服而愈。后患泻，服黄连香薷饮益甚，余用六君、木香、肉果而愈。

一小儿患泻，作渴饮冷，手足并热，睡而露睛，此为热泻，用黄芩汤一剂而愈，又用白朮散二服而安。

一小儿患泻，面赤饮冷，小便赤色，先用四苓散、香连丸各一服，而便利势减，又用异功散加木香、黄连各二分，吴茱萸一分，二服而愈。

一小儿泻而腹痛，按之不痛，用异功散加升麻而愈。后复泻，服消乳丸，益加腹痛，余谓脾气伤也，复用异功散加木香而痊。

一小儿吐泻腹痛，睡而露睛，小腹重坠，手足并冷，先用六君、升麻、干姜四服而痛坠愈，又用异功散加升麻、木香而悉愈。后又伤食腹痛，别服袪逐剂，虚证悉具，余用理中丸、六君子汤而寻愈。但噫气下气，口角流涎，此脾胃虚寒也，复用理中、六君子二汤而愈。

一小儿泄泻不食，嗳腐酸气，用平胃散一服而泻止，又用五味异功散而饮食增。后复伤吐泻喘嗽，手足指冷，面色黄白，余谓脾虚不能生肺也，用六君，升麻、桔梗而愈。

一小儿伤食作泻发热，服寒凉药，热甚作呕，此胃经虚热也，先用四君、升麻而呕止，又用白朮散而安。

一小儿乳哺失节，泄泻腹痛，自用药下之，反加痰搐；又服化痰止搐之药，而痰搐益甚，睡而露睛，手足微冷。余以脾胃已虚而重伤之也，用异功散加木香、钓藤钩，母子并服，三日而痰搐止，五日而泻痛除。

一小儿伤食，泻青发搐，余谓肝木胜脾也，用六君、木香、钓藤钩而愈。后伤食腹痛，别用消食丸，唇额顿黑，泻益甚，此脾气亏损，寒水反来侮土也，用六君、木香、干姜而痊。

一小儿面色萎黄，伤食作泻，面色顿白气喘而痰涌，余谓脾肺气虚下陷，法当升补。彼不信，别服清气化痰之药，虚证蜂起。余先用补中益气汤一剂，诸证顿退，又用五味异功散而痊。

一小儿泄泻，两寸脉或短或伏，用补中益气治之顿愈。余见患前证不服此药而危者多矣，惜哉！

一小儿饮食后即泻，先用六君、升麻、神曲、山楂而止，又用五味异功散加升麻而痊。后伤食，吐泻腹痛，用保和丸二服，又用异功散调补脾气而安。

一小儿伤食，作泻腹胀，四肢浮肿，小便不利，先用五苓散加木香，旬余诸证渐退；又用五味异功散为主，佐以加减肾气丸，又旬日，二便调和，饮食渐进，浮肿旋消，乃以异功散调理而愈。

一小儿十三岁，伤食作泻，服克伐之剂，胷腹膨胀，手足并冷。余谓当调补中气，不信。后见睡而露睛，唇口搐动，乃用六君、木香、钓藤钩，至四剂搐动顿止；又二剂，饮食加进。以五味异功散加升麻、柴胡，膈宽泻止而愈。

一小儿因惊久泻，面色青黄，余谓肝木胜脾土也，朝用补中益气汤，夕用五味异功散加木香，子母俱服而愈。

一小儿泄泻惊搐，其母面青脉弦，先用小柴胡汤加木香、漏芦一剂；次用四君、木香、钓藤钩、山栀，母子同服而愈。

一小儿因其母被惊患泻，服药伤胃，反致吐乳，余用五味异功散、炒黑黄连、米香治其母，时灌子一二匙，俱愈。后母因郁怒，停食下痢，呕吐腹痛，其子昏愦不食，以六君子加车前、黄连、木香，母子俱服而安。

一小儿久泻青色，肠鸣厥冷，余曰：此惊泄也。脾土既亏，则肝木来侮，须温脾平肝，然后可愈。彼以为遇，自用治惊等药，腹胀重坠，小便不利，四肢浮肿，始信前言，重复请治。余先用五味异功散加升麻、柴胡数剂，诸证稍可；又以补中益气汤数剂，饮食少加。又因伤食夹惊，吐泻发搐，复用异功散加柴胡、钓藤钩四剂，诸证稍退。又伤风欬嗽，腹胀作泻，或用发散解利之剂，手足逆冷，睡中发搐，余谓此脾土虚而肺金受病，重伤真气故也，用异功散加紫苏一剂以散表邪，次以补中益气汤加茯苓、半夏，调补真气而痊。

一小儿因惊，吐泻腹胀，先用六君、木香、柴胡治之稍可，又以五味异功散而愈。后因惊搐痰甚，或用镇惊化痰之药，倦怠不食，而泄益甚，先用异功散加木香、钓藤钩，四剂而愈。

一小儿七岁，食生冷之物，腹痛便秘，服峻利之剂，连泻五次，噫气腹痛。余谓心脾虚寒，用异功散加姜、桂、木香治之，不从，反治胃火，更加呃逆。余仍以前药加附子一片，一服诸证顿退；仍去附子，又三剂而愈。其时同患是证，用清胃化痰者殁，手足俱黯。

一小儿伤食，呕吐发热面赤，服消导清热之剂，饮食已消，热赤未退，余以为胃经虚热，用六君、升麻、柴胡四剂而痊。

一小儿伤食呕吐，服克伐之药、呕中见血，用清热凉血，反大便下血，唇色白而或青，余谓脾土亏损，肝木所乘，令空心服补中益气汤，食远服异功散，使涎血各归其源，果愈。

一小儿吐酸乳食，用四君、吴萸、黄连、木香，补脾平肝而愈。后口中有酸水，仍用前药随愈。后吐苦水而口亦苦，用龙胆汤以清肝火，四君子以补脾土而痊。

一小儿吐黄水，所食之物，悉皆甘味，用泻黄散清其胃火而愈。后因停食，服克伐之药，口甘不食，形气殊弱，用补中益气汤，养其中气而痊。

一小儿伤食嗳腐，用平胃散一服，宿滞顿化。余云不必多药，但节其饮食自愈。不信，别用克滞之药，更加吐泻，以致不救。

一小儿伤食发热，面赤抽搐，呕吐，气喘唾痰，此饮食伤脾，肺气虚弱所致，用六君子汤、炒黑黄连、山栀各二分，一剂顿愈。

一沈氏子吐泻腹痛，手足并冷，余谓此脾土虚弱，寒水所侮，先用益黄散一剂，诸证顿愈，手足梢冷，此寒水退而脾土虚弱也。用异功散少加木香一剂，却去木香，再剂而痊。

一小儿伤食发热，吐泻腹痛，欲服益黄散。余曰：内有丁香、良姜，非其所宜。前证乃脾胃受伤，而无寒证。不信，仍服前药，其痛益甚，二便不通，口舌糜烂而殁。

一小儿伤食，吐伪不已，后便泄青色，睡而露睛，手足指冷，额黑唇青。余谓：大便青色，木胜土也；或时溏泄，脾气不足也；额黑唇青，寒水悔土也，悉属中气虚寒。用五味异功散加升麻、柴胡、木香、附子，二剂而愈。

一小儿盛暑呕吐飧泄，服黄连香薷饮益甚，用白虎石膏汤而腹胀作痛，手足并冷。余谓：脾气虚寒，且夏月伏阴在内也，用五味异功散加木香而愈。

一小儿亥子丑时，发热泄泻，用益黄散而愈。后复发，服前药，嗜卧露睛，作渴少食，大便频黄。余谓：肝胜脾虚，元气下陷，用补中益气汤佐以地黄丸而寻愈。

一小儿盛暑吐泻，米谷不化，或用黄连香薷饮之类，腹胀作痛，手足并冷，此脾气虚而伏阴在内也，用五味异功散加木香治之而愈。先君尝云：凡暑令吐泻，手足指热，作渴饮冷者属阳证，宜清凉之剂；若手足指冷，作渴饮汤者，属阴证，宜温补之剂。故大人属阴者，误用寒凉之药，死后手足青黯，甚则遍身皆然，于此可验。

一小儿伤食，吐泻不已，泻色青绿或溏白，睡而露睛，手足指冷，额黑唇青。余谓：泻痢青绿，肝胜脾土也；或时溏白，脾土虚寒也；额黑唇青，寒水侮土也，悉属中气虚寒。用五味异功散加升麻、柴胡、木香、附子，一剂而愈。

一小儿伤食，呕吐发热面赤，服消导之剂，饮食已消，热赤未退，余以为胃经虚热，用六君子加升麻、柴胡各二分，四剂而愈。

一小儿目睛缓视，大便臭秽，乃饮交感时乳所致，用四君子加木香、藿香治之而安。

一小儿吐酸乳食，同四君、吴茱、黄连、木香，补脾平肝而愈。后口中有酸水，仍用前药随愈。后唾苦水，口中味苦，用龙胆汤清肝火，佐以四君补脾土，乃瘥。

一小儿唾黄水，或口甘，所食之物，悉皆甘味，用泻黄散愈。后停乳食，服克伐之药，口甘不食，形气殊弱，用补中益气汤而愈。

《医学入门》曰：黄承务子二岁病伤食而泻，众医与止之，十余日，便青白，乳食不消，身凉加哽气昏睡，咸谓困笃，召钱，先与益黄散、补肺散各三服；三日，身温而不哽气，后以白饼子微下之，又益脾散三服利止。何以然？利本脾虚，伤食初不与下之，留连十日，上实下虚，脾气弱则引肺亦虚，脾肺子母故也，今先补脾则肺病自退，即身温不哽气也，然后下其所伤。或曰：何不先下后补？曰：便青为下脏冷，若先下必大虚，今先实脾而后下则不虚矣。后更与补之乃安。

《景岳全书》曰：余季子于丁巳正月生于燕邸，及白露时，甫及半周，余见新凉日至，虞裀褥之薄，恐为寒气所侵，每切嘱眷属保获之，而眷属不以为意。及数日后，果至吐泻大作，余即用温胃和脾之药，不效；随用理中等剂，亦不效；三日后，加人参三钱，及姜、桂、吴茱、肉豆蔻之类，亦不效；至四五日，则随乳随吐，吐其半而泻其半，腹中毫无所留矣。余不得已，乃用人参五六钱，制附子、姜、桂等各一二钱，下咽即吐，一滴不存，而所下之乳，则白洁无气，仍犹乳也。斯时也，其形气之危，已万无生理矣。余静坐书室，默测其故，且度其寒气犯胃，而吐泻不止，若舍参、姜、桂、附之属，尚何朮焉？技已止此，窘莫甚矣。思之思之，忽于夜半而生意起，谓其胃虚已极，但药之气味略有不投则胃不能受，随拒而出，矧附子味咸，亦能致呕，必其故也。因自度气味，酌其所宜，似必得甘辣可口之药，庶乎胃气可安，尚有生意。乃用胡椒三钱捣碎，加煨姜一两，用水二钟，煎至八分，另盛听用。又用人参二两，亦用水二钟，煎至一钟，另盛听用。用此二者，取其气味之甘辛纯正也。乃用茶匙挑合二者，以配其味，凡用参汤之十，加椒姜汤之一，其味微甘而辣，正得可口之宜，遂温置热汤中，徐徐挑而与之，陆续渐进。经一时许，皆咽而不吐，竟得获效。自后乳药皆安，但泻仍未止也。此自四鼓服起，至午未间已尽二两之参矣。参尽后，忽尔躁扰呻吟烦剧之甚，家人皆怨，谓以婴儿娇嫩脏腑，何堪此等热药，是必烧断肚肠也，相与抱泣。余虽疑之而不为乱，仍宁神熟思之，意此药自四鼓至此，若果药有难堪，何于午前相安，而此时遽变若此？其必数日不食，胃气新复，而仓廪空虚，饥甚则然也。傍有预备之粥，取以示之，则张皇欲得，其状甚急，乃与一小盏，辄鲸吞虎嗜，又望其余；遂复与半碗，犹然不足；又与半碗，遂寂然安卧矣。至次日，复加制附，始得泻止全愈。呜呼！此儿之重生，固有天命，然原其所致之因，则人之脏气，皆系于背，褥薄夜寒，则寒从背俞而入内，干于脏中必深矣。原其所治之法，则用药虽当，而气味不投，无以相入，求效难矣。及其因饥发躁，使非神悟其机，倘妄用清凉一解，则全功尽弃，害可言哉！故余笔此，以见病原之轻重，气味之相关，及诊治之活变，有如此关系者。然此特以己之儿，故可信心救疗如是。设以他人之子，有同是病者，于用参数钱之时，见其未效，不知药未及病，必且烦言吠起，谤其误治，改用苦寒，无不即死，而仍归罪于用参者，此时黑白，将焉辨之？故再赘其详，用以广人之闻见云。

都阃钱旭阳长郎，年及两周，季夏间以生果伤脾，因致先泻后痢，旭阳善医，知其不过伤于生冷，乃与参、朮、姜、桂温脾等药，泻痢不愈，而渐至唇口生疮，乃谋之余，曰：此儿明为生冷所伤，今不利温药，将奈之何？余曰：此因泻伤阴，兼之辛辣遽入，而虚火上炎耳。非易以附子，不能使火归原也。因用二剂而唇口疮痛，咽肿倍甚，外见于头面之间，而病更剧矣。又谋之余，曰：用药不投如此，岂真因湿热耶？余诊之曰：上之脉息，下之所出，皆非真热，本属阳虚。今热之不效，虽属可疑，然究其所归，寒之则死，必无疑也。意者，药犹未及耳。旭阳曰：尚有一证，似属真寒，今其所用汤饮，必欲极滚极热者，余等不能入口，而彼则安然吞之，即其喉口肿痛如此，所不顾也，岂其证乎？余曰：是矣是矣！遂复增附子一钱五分，及姜、桂、肉果、人参、熟地之属，其泻渐止，泻止而喉口等证，不一日而全收矣。疑似之间，难辨如此，使非有确持之见，万无一生矣。余自经此以来，渐至不惑，后有数儿证治大同者，俱得保全。噫！此不惑之道，其要何居？在知本之所在耳。临证者可无慎哉！

一小儿泻，大便热赤，小便濇少，此热蕴于内也，先以四苓散加炒黄连一剂，其热顿退；又用七味白朮散去木香二剂，热渴顿止；后以四君、升麻调理而痊。

余初年在京，治一五岁邻女，通经药铺，见有晒晾巴豆，其父误以为松仁，以一粒与食之，嚼而味辣，即忙吐出，而已半粒下咽矣。少顷，大泻十余次，泻后次日，即致肚腹通身悉皆肿胀，绝口不食，因求治于余。或谓宜黄连、菉豆以解毒，或谓宜四苓、五皮以利水。余曰：大攻之后，岂非大虚之证乎？能再堪苦寒以败脾否？大泻之后，又尚有何水之可利？遂单用独参汤及温胃饮以培脾气，不数剂而复元如初。夫既已大泻，而何以反胀若是？因此一证，乃知大虚大寒，而致成肿胀者，类多如此。

古今图书集成医部全录卷四百三十八

　小儿二便门

　　儒门事亲 【 元?张从政】 

　　　大小便不通

凡小儿大小便不通，《内经》谓三焦约。约者不行也，可用长流水煎八正散时时灌之，大小便利则止。若不因热药所攻而致此者，易治；或因多服热药而燥剧至此者，非惟难治，不幸夭耳。亦可用蜜水调益元散送通膈丸。

　　　淋沥

小儿病沙石淋及五种淋沥闭癃，并脐腹痛，益元散主之，以长流水调下。八正散、石苇散，依方服用。此三药皆可加减服之。
小儿病沙石淋及五种淋沥癃闭，并脐腹痛，益元散主之，以长流水调下。盖因热在膀胱，燥其津液，故俗谓冷淋者，天下之通弊也。五淋散减桂加益元散，名曰淡渗散。

　　婴童百问 【 明?鲁伯嗣】 

　　　大小便不通

议曰：调理婴孩伤寒，体热头目昏沉，不思饮食，夹驾夹食，寒热，大小便闭濇不通，烦躁作渴，冷汗妄流，夹积伤滞，膈满胀急，青黄体瘦，日夜大热，及疗伤风、伤暑、惊癎、客忤、肾脏疳气等热，并宜脱甲散主之。亦可服大连翘汤加大黄、神芎，治小儿惊风积热，大小便濇滞，其效尤速。又掩脐法：用连根葱一根，不洗带泥土，生姜一片，淡豆豉二十一粒，盐二匙，同研烂，捏饼烘热掩脐中，以绵扎定，良久气透自通，不然另换一剂。小便不通亦可。

　　　大便不通

议曰：小儿大便秘，乃是肺家有热在里，流入大肠，以致秘结不通乃实热也，当以四顺清凉饮加柴胡。热甚者加山栀、黄芩流利之。其表里俱热者，面黄颊赤，唇燥口干，小便赤濇，大便焦黄，无汗者，先解表以柴胡散汗之；解后大便秘或肚疼者，以清凉饮、大柴胡汤、承气汤皆可下之。积热者，神芎丸尤妙。

　　　小便不通

汤氏云：凡小儿小便不通，皆因心经不顺，或伏热，或惊起，心火上攻，不能降济，肾水不能上升，故使心经愈热，而小肠与心合，所以小便不通，木通汤主之，甚者八正散。又小便不通，脐腹胀闷，心神烦热，栀子仁散主之。积热者，神芎丸效。

　　　遗尿

巢氏云：遗尿者，此由膀胱有冷，不能约于水故也。肾主水，肾气下通于阴。小便者，水之余也。膀胱为津液之府，既冷气衰弱，不能约水，故遗尿也。杨氏云：小儿尿床，由膀胱冷，夜属阴，小便不禁，睡里自出，宜破故纸散治之。益智之剂，亦不可阙。

　　　尿白浊

汤氏云：小儿尿白者，由乳哺不节，过伤于脾，故使清浊不分，而尿白如米泔也，久则成疳。亦心脾伏热，兼而得之，宜疏脾土，消食化积，通利小腑也，茯苓散主之。三棱散、消食丸可选而用之。分清饮亦可服。

　　　便血脏毒

议曰：儿生七日之内，大小便有血出者，此由胎气热盛之所致也。母食酒面炙煿热物，流入心肺，儿在胎内，受其热毒，亦传心肺。且女子热入心，故小便有之；男子热入肺，故大肠有之。血出淡淡，有似胚水，盛则其血加鲜。凡遇有此不可以他药，只以生地黄根取自然汁，入蜜少许和匀，温温与服，移时自安，男子皆效，甘露饮宜兼与服。茅根、茅花煎浓汤服亦效。犀角地黄汤亦可服。脏毒聚金丸用之效。地黄丸亦可用。有瘀血者，桃仁承气汤下之。

　　　脱肛并痔证

汤氏方治脱肛，大肠自粪门出，宜用葱汤熏洗令软，款款送上。此因泻利得之者，方可服泻利之药，然后用槐花等药。又有用一味五倍子煎汤，入(石卜)硝熏洗而缩者；又有用真蒲黄碾极细，以猪胆拌匀敷肛门上而入者。《全婴方》用濇肠散。兼有痔证肿痛者，用黄丹、滑石等分，井水调涂即消；并用铅白霜半钱，片脑半字，好酒调敷肿处甚佳。黄连解毒汤亦可服。用苦参汤洗亦效。亦有密陀僧、白矾、片脑末敷上，更用荆芥、防风等项洗之。用生瓜蒌根者效。

　　　五淋

巢氏云：小儿诸淋者，肾与膀胱热也。膀胱与肾为表里，俱主水。水入小肠，下于胞，行于阴为小便也。膀胱热则津液内涸，水道不通，停积于胞，肾气热则濇，故令水道不利，小便淋沥，故谓之淋。其状小便出少而数，其小腹急痛引脐是也。又有石淋、气淋、热淋、血淋、寒淋，五淋形证，各有说焉。
其石淋者，淋而出砂石也。肾与热所乘则化为石，小便茎中痛，尿不能卒出，时自痛引，膀胱里急，砂石从小便而出也。
其气淋者，肾与膀胱受肺之热气则胀，气为热所乘，故流入膀胱，则气壅不散，小腹气满，水不宣利，故小便濇而成淋也。
其热淋者，三焦有热气，得于肾与膀胱，故热气流入于胞而成淋也。
其血淋者，是热之盛，甚则尿血，谓之血淋。心主血，其热甚者，血则散漫失其常经，渗溢入胞而成血淋矣。
若寒淋者，其病状先寒战，然后尿是也。小儿取冷过度，下焦受之，冷气入于胞，正气交争，寒气正气相胜则战，寒气解，故得小便也。
治淋之法，金砂散立效。五苓散、木通散等剂，机变用药，必可求痊。导赤散亦效。与大方脉相参用药，不亦可乎？

　　明医杂着 【 明?王纶】 

　　　大小便白

小儿大小便，时时审看小便如米泔，或澄停少顷，变作泔浊，此脾胃湿热也。若大便油白色，或如鱼冻，或带红，或色黄黑，此积滞湿热也，宜理脾消滞，清中宫，去湿热，节饮食。若忽然变青，此是变蒸也，不必用药。若久不愈，用补脾制肝药一二服，亦不宜多用。
【 注　按小便如泔，或大便泔白，宜用肥儿丸。若积滞黄黑，宜用四君子加黄连、木香。若色青日久不复，或兼泄泻，或兼腹痛，当用六君子加木香、芍药。若肌体色黄，小便不利，发黄脱落，鼻下疮痍，嗜土少食，大便青褐色者，须用栀子茯苓汤。】 

　　古今医统 【 明?徐春甫】 

　　　遗尿

小儿遗尿者，此由膀胱有冷，不能约于水，故遗尿也。又有尿来者，亦由膀胱冷，夜属阴，小便不禁，胞里自出，谓之尿来也。用破故纸散、益智仁散、鸡肠散服。

　　保婴撮要 【 明?薛铠】 

　　　遗尿

肾主水，与足太阳相为表里。经曰：膀胱者州都之官，津液藏焉。卧则阳气内收，肾与膀胱之气虚寒，不能约制，故睡中遗出，《内经》谓膀胱不约为遗溺是也。用破故纸散、益智散、鸡肠散之类主之。亦有热客于肾，干于足厥阴之经，廷孔郁结，而血气不能宣通，则痿痹而无所用，故液渗入膀胱，而漩溺遗失者，用六味地黄丸。虚热亦用前丸。脾肺气虚者，用补中益气汤加补骨脂、山茱萸。

　　证治准绳 【 明?王肯堂】 

　　　大小便不通

翰林待诏杨大邺问：小儿大小便闭濇者为何？答曰：乳食失度，使之四大不调，滋味有贪，遂乃五脏受病，甘甜聚食，咸酸滞涎，食滞留结于肠胃，风壅渍癖于心肺，气脉不顺，水谷不行，不壅逆于上焦。即秘结于下部，小儿不知疼痛，莫说因由，惊啼叫以频频，但怒胀而不乳，不知孩儿痛刺连脐，则面色青黄，但按脉息与治。若不见病源，只依外变用药，安能克效？

　　　大便不通

此因乳母或儿膏粱积热，及六淫七情，郁火传儿为患者，用清邪解郁之剂。禀赋怯弱，早近色欲，大便难而小便牵痛者，用滋补肺肾之剂。《褚氏遗书》云：男子精未满而御女以通其精，则四体有不满之处，异日有难状之疾。老人阴已痿而思色，以降其精，则精不出而内败，精已耗而复竭之，则大小便牵痛如淋。今童子即有此患，益见今人所禀，与古人大径庭矣。人之气血厚薄既殊，而医之用药疗法，又岂可泥执古方而无加减之变乎？

　　　小便不通

婴儿小便不通者，有阴阳二证：阴闭者为冷湿乘虚入里，因而不通，名曰阴闭，以白芍药汤加南木香；及用炒盐以绢帕兜，令带热熨脐四围；并投五苓散入灵砂末，盐汤空心调服，其效尤速。阳闭者，因暴热所逼，濇而不通，名曰阳闭。又有癃闭与淋不同。《内经》宣明五气篇曰：膀胱不利为癃。盖癃者，乃内脏气虚，受热壅滞，宣化不行，非濇非痛，但闭不通，腹胀紧满，但以(口父)咀五苓散加车前、灯心之类，及投木通散、玉露饮、益元散皆可用之；或贴姜豉饼于脐上取效，不拘阴阳二证，悉能疗之，并与万安饮尤妙。
东垣云：小便不利，有在气在血之异。夫小便者，足太阳膀胱之所主，长生于申，申者金也，金能生水，肺中伏热，水不能生，是绝小便之源也。治法用清燥金之正化气薄之药，茯苓、猪苓，泽泻、琥珀、灯心、通草，车前、瞿麦、扁蓄之类，皆为淡渗，能泄肺中之热，而滋水之化源也。若不渴，热在下焦，是热濇其流而溺不泄也，须用气味俱厚阴中之阴药治之。二者之病，一居上焦，在气分而必渴；一居下焦，在血分而不渴。血中有湿，故不渴也。二者之殊，至易分别耳。窃谓前证，若津液偏渗于肠胃，大便泻利而小便濇少者，宜分利。若热蕴于下焦，津液燥而小便不行者，宜渗泄。若脾胃气濇，不能通调水道者，宜顺气。若乳母肝心二经有热者，用栀子清肝散；肝经怒火者，用柴胡栀子散。若因父母曾服燥剂而致者，用四物、麦门、甘草。数而黄者，用四物加山茱萸、黄蘗、知母、五味、麦冬。肺虚而短少者，用补中益气加山药、麦门。阴挺痿痹而频数者，用地黄丸。热结膀胱而不利者，用五淋散。脾肺燥不能化生者，用黄芩清肺饮。膀胱阴虚，阳无以生而淋沥者，用滋肾丸。若膀胱阳虚，阴无以化而淋沥者，用六味丸。若因乳母厚味酒面积热者，用清胃散、五淋散，仍参诸淋览之。

　　　遗尿

《原病式》云：遗尿不禁者为冷。《内经》云：不约为遗溺。仁斋曰：小便者，津液之余也。肾主水，膀胱为津液之腑，肾与膀胱俱虚而冷气乘之，故不能约制其水，出而不禁，谓之遗尿。睡里自出者，谓之尿床。此皆肾与膀胱俱虚而挟冷所致也，以鸡肠散主之。
曾氏云：心肾传送失度，小肠膀胱之关键不能约束，有睡梦而遗者，皆是下元虚冷所致。亦因禀受阳气不足，用《三因方》家韭子丸治之，及参苓白朮散、补肾地黄丸。然又当实土以存水，乃免渗泄之患。所谓补肾不如补脾是也。平胃散倍加益智仁剉碎，姜枣烧盐煎，空心温服。

　　　尿白便浊

《全婴方》云：小便初出微赤，良久白浊者，乃热疳之邪也。初出黄白久白浊者，乃冷疳之候也。冷者，益黄散主之；热者，牛黄丸主之；冷热者，芦荟丸主之；纯下白浊者，厚朴丸主之；诸失津液欲成疳而小便白者，茯苓散主之。
小便如泔，或良久变白，亦有脾虚食积湿热下注者，先用茯苓散五七服，次用四味肥儿丸。若乳食少思，或肚腹胀，大小便频数，此脾虚元气下陷也，朝用五味异功散，夕用四味肥儿丸。若体肥色黄，小便不调，发黄脱落，鼻下疮痍，嗜土少食，大便青褐者，用栀子茯苓汤，仍审其乳母饮食七情治之。

　　　淋

诸淋皆肾虚所致，肾与膀胱为表里，至水下入小肠，通于胞行于阴而为溲。肾气通于阴，下流之道也。淋有五名：曰膏，曰冷，曰热，曰血，曰石。各具于后。
膏淋，见小便有肥脂似育，而浮于小便之中，此肾虚不能制其肥液而下行也。
冷淋，先战栗而后小便，此亦肾虚而下焦受冷，冷气入胞，与正气交争，故小便濇而战栗。
热淋，下焦有热，热气传于肾，流入于胞，其溺黄多而濇，间有鲜血而同来者。
血淋，热之极也。心者血之主，外行经络，内行脏腑，热盛则失其常道，心与小肠为表里，故下流而入于胞，则为血淋。
石淋，肾主水，水结则化为石，肾为热所乘，遇小便则茎中痛，不得流利，痛引小腹，则沙石从小便出，甚至塞痛，令人昏闷，遍身有汗而后醒，此痛之使然。盖五淋者，虽曰肾虚所致，然小肠为受盛之府，气通于膀胱，膀胱为津液之府，气通于肾，余化下流而不通，皆曰肾气不足，热入膀胱，水道濇而不利，出入起数，脐腹急痛，蕴作有时，或如豆汁膏血，并以局方五淋散下龙脑鸡苏丸，自然平愈；及香芎丸、补肾地黄丸与之，疏导补益为上。
夫淋有五；石淋者，肾热化石，内塞水道，痛引膀胱。气淋者，肺气壅热，小腹胀满，小便濇滞。热淋者，三焦有热，传入肾膀胱，流入于胞，小便赤濇。血淋者，心热血散，失其常经，溢渗入胞。寒淋者，膀胱气冷，与正气交争，寒战气解是也。亦有因姙母肝热，及乳母恚怒者，当分五脏蓄热治之。若心脏有热者，导赤散加黄连。肝脏有热者，柴胡栀子散。大便不通，泻青丸。脾脏有热者，泻黄散。脾气不足者，异功散。脾气下陷，补中益气汤。肺脏有热者，泻白散。肺气虚热者，异功散加炒黑山栀。肾脏有热者，地黄丸。或因乳母肝经热者，用栀子清肝散。恚怒者，用柴胡清肝散。乳母厚味者，用加味清胃散。心小肠热者，用清心莲子饮。或儿早近色欲，小便濇滞或作痛，及更去后大小便牵痛者，皆属肝肾不足也。用六味地黄丸、补印益气汤加牛膝、车前、肉桂；未应，当参五脏所胜。不可轻用渗泄寒凉之药，大损胃气，仍参前大便不通证览之。

　　小儿卫生总微论方 【 宋?撰人未详】 

　　　大小便论

小便大便有秘濇者，有不通者，皆由脏腑有热乘于肠胃，胃热则津液少，少则粪燥结实而大便难下。则为秘濇，甚则不能便，乃为不通也。小便有滴沥者，有不通者，由小肠与膀胱有热，二经俱主水，水入小肠，传于膀胱，循水道出而小便也。热气乘之，则水耗少而行濇，故滴沥而下也。甚者，水道干而不通也。若热入小大肠，则壅滞不得宣利，故大小便俱不通也。

　　　五淋论

淋病有五：一曰热淋，即血淋；二曰寒淋，即膏淋；三曰气淋；四曰劳淋；五曰有淋。五淋之中，小儿有所患者，惟寒热气之三证外，劳石二证极虚所致。小儿未亲色欲，故无患者，恐儿本怯肾弱者有之，亦千中无一矣。今并具五淋之证于下。
热淋者，因热乘小肠膀胱，二经皆主水，水入小肠，传于膀胱，行于水道，壮于阴中而为小便也。故阴为水液之路，膀胱为津液之府，热则水道燥煿，水濇行濇，致水道不利，小便淋沥，因名曰淋。其候出少而起数，小腹急痛，引脐连茎中痛也。热甚者溺血，故亦曰血淋。血得热则流散，渗入于胞，随淋溺而下也。
寒淋者，因寒冷干于二经而作。其候先寒战而后溺之，是邪气与正气交争也。寒气胜则发寒战，正气胜则寒战解而得溺，溺则出少濇滞，小腹连茎中而痛。寒甚者，溺白如稀膏，故亦曰膏淋。亦如痢下，热则便血，寒则便脓也。痢下者，寒热搏于大肠也。今淋者，寒热搏于小肠也。
气淋者，小儿因怒而啼，气入二经，留滞不散，邪正相搏，胞内气胀，其候每溺则脐下憋膨，水道濇不能下，茎中相引而痛，常有余沥也。
劳淋者，因肾虚精竭，气通于阴，水道干濇之所为也。肾与膀胱为表里，今肾虚精竭，则膀胱亦虚，不能约制其水，故水液频数而下，水道干燥，则不能通利，其候尿留茎内，数起不出，引小肠连茎而痛也。
劳淋者，因肾虚精竭，气通于阴，水道干濇之所为也。肾与膀胱为表里，今肾虚精竭，则膀胱亦虚，不能约制其水，故水液频数而下，水道干燥，则不能通利，其候尿留茎内，数起不出，引小肠连茎而痛也。
石淋者，小者为沙，大者为石。皆云肾主水，水为热结，化而为石，其言虽近而不知其本也。且肾有二脏，左者为肾，右为命门，主水而为壬。《圣济经》云：壬者一水一石之谓欤。不知一水一石之道，未达生化之妙，本太一精真在上，兆于水，立于石，是肾中本有真之物也。患者，乃真精化而真物出焉。其候沙石从水道出，塞痛闷绝，故痊者鲜矣。

　　方

地肤子汤 【 《千金方》】 　治小儿热毒入膀胱中，忽患小便不通，欲小便则濇痛不出，出少如血，须臾复出。
地肤子　瞿麦　知母　黄芩　枳实　升麻　大黄十八铢　冬葵子　猪苓各六铢　通草　海藻　橘皮各三铢
右十二味(口父)咀，以水三升，煮取一升，一日至七日儿服一合为三服，八日至十五日儿一合半为三服，十六日至二十日儿二合为三服，四十日儿以此为准，五十日以上七岁以下以意加药益水。

大黄丸 【 《小儿直诀》，下同】 　治风热便秘饮水。
大黄一两，酒洗蒸晒　炙草二钱五分　川芎　黑牵牛各五钱，半生半炒
右为末，糊丸麻子大，每服数丸，温蜜水下。薛己曰：按前方乃内疏之峻剂，审其因果属脏内实热，方可用。

脱甲散 【 《婴童百问》，下同】 　治大小便不通。
柴胡　当归　胆草　白茯各二钱半　知母　炙草　川芎各三钱　人参二钱
右剉散，每服二钱，水一小盏，连须葱白带土三寸，煎至半盏，温服，不拘时。

大连翘汤　治二便闭结。
连翘　瞿麦　荆芥　木通　当归　赤芍药　防风　蝉蜕　柴胡　活石　甘草炒，各一钱　山栀子　黄芩各五分
右剉细，每服一钱，加紫草煎，温服。热甚加大黄。更详证加减为佳。

神芎丸　治二阴并闭。
生大黄　黄芩　生牵牛末各二两　滑石四两　黄连　薄荷　川芎各半两
右为细末，滴水为丸如桐子大，每服四五十丸，食后温水下。一方加蒲黄，止血证用。

掩脐法　治大小便不通。
海蛳四十九粒　葱根七个　黑豆七个　盐少许
右同研烂，捏成一饼，烘热放脐上，以帛扎定，久则自通。

四顺清凉饮　通顺大肠，令无壅闭。
赤芍药　当归　生甘草　大黄各等分
右(口父)咀，三岁以上，每服一钱，水一盏，煎七分，作两服。欲利小便，用赤芍药。虚热加甘草。下利减大黄。冒风邪，加去节麻黄。中风体强，眼睛上视，加独活。量儿大小虚实加减，微溏利为度。可加荆芥。

柴胡散　治大便不通。
石膏　黄芩　生甘草　赤芍药　葛根各一分　麻黄去节　柴胡各半两
右(口父)咀，三岁儿每服一钱，水一小盏，生姜少许，葱白三寸，豉二十粒，煎五分，去滓温服，不拘时，出汗为效。治热嗽，加杏仁、五味子各二钱。

大柴胡汤　治大便闭结，蓄热于内。
柴胡去芦，八钱　黄芩　赤芍药各三钱半　半夏汤泡七次切焙，二钱五分　枳实麸炒，半钱
右(口父)咀，加姜枣煎服之。欲下加大黄半两。

大承气汤　治邪热结于胃中，及停宿积不去。
大黄　芒硝各半两　厚朴一两　枳实二枚
右剉散，每服三字，姜三片，煎服。

轻号散　治小儿初生，大便不通。
轻粉一分　蜜少许
右以热汤调开，蜜糊轻粉点儿口即通，与一二次，再不可与。

木通汤　治小便不通，小腹疼痛。
木通　滑石各一两　黑牵牛半两，炒
右(口父)咀，灯心葱白煎去滓，大小加减以意。

八正散　治小儿小便赤濇不通，热淋血淋之证。
车前子　瞿麦　滑石末　大黄湿纸裹煨　山栀　扁蓄　木通　生甘草
右剉散，每二钱，水一盏，入灯心煎七分，去滓温服，食后临卧，小儿量力少少与服。

葱号散　治七日小便不通。
葱白三四寸　人乳
右件同捣如泥，付儿口内，即与乳下。

栀子仁散　治小儿小便不通，脐腹胀闷，心神烦热。
栀子仁五枚　茅根　冬葵子各半两　生甘草减半
右剉散，每服二钱，水一小盏，煎五分去滓，不拘时温服。

茯苓散　治小儿尿白如米泔，因乳哺失节伤脾，致使不分清浊而色白也，久则成疳，亦心脾伏热兼而得之。
三棱　蓬朮煨　砂仁　赤茯各半两　青皮　陈皮　滑石　甘草微炒，各二钱半
右为末，每服一钱，麦门冬灯心煎汤调下。

三棱散　治小儿尿白者，由乳哺不节，过伤于脾，故使不分清浊而白也，久则成疳，宜疏土消食化积。
三棱　蓬朮煨，各一两　益智仁研　生甘草　神曲炒　麦芽炒　橘皮各半两
右为末，每服一钱，白汤调下。

分清饮　治通心气，补漏精。治小便余沥，并赤白浊。
益智仁　川萆薢　菖蒲盐炒　天台乌药各等分
右为细末，入些子盐，空心服，或灯心煎汤调下。可加茯苓、白芍药。

金砂散　治小便淋沥不通。
郁金　海金砂　滑石　生甘草各等分
右为末，三岁儿一钱，煎地肤子汤调下，灯心木通汤亦可。一方用冬瓜汁煎，最治小儿实热，小便不通，淋沥并渴。

立效散　治小儿诸淋不通，茎中疼痛。
木通　生甘草　白孩儿花名王不留行　胡荽　滑石　海金砂　山栀　槟榔各等分
右剉散，每服二钱，水半盏，煎三分，去滓服。

破故纸散　治小儿夜间尿床，由膀胱冷，夜属阴，小便不禁，睡里自出。
破故纸
右一味炒为末，热汤调下。一方用黄蘗汤调下。

益智散
生益智　白茯苓去皮　茯神去皮，等分
右为细末，空心清茶调下。亦治白浊。
又方
五倍子一半生，一半烧存性
右为末，雪糕为丸，每服三十粒，米饮下。

甘露饮　治小儿大便不调，小便黄濇，或时身热，并皆治之。
熟地黄　麦门冬去心　枳壳去穰　炙草　茵陈　枇杷叶蜜炙　石斛　黄芩　干地黄　天门冬去心焙，各等分
右剉散，每服二钱，水一盏，煎七分，去滓，食后临卧温服。小儿一服，分作二服。仍量岁数加减服。

聚金丸　治大便下血。
黄连四两，一两水浸晒，一两炒，一两炮，一两生用　黄芩　防风各一两
右件为细末，煮面糊丸桐子大，每服五十丸，量意加减，以米泔浸枳壳水下，不拘时候。夏月入大黄一两，三时不须用。或枳壳为末，入前药为末亦效。小儿丸菉豆大。亦治血痢。

犀角地黄汤　治大便黑。
生犀角如无以升麻代之　丹皮去骨，各一两　生地黄半斤　芍药七钱半
右剉散，每服三钱，水一盏，煎服。

千金地黄丸　治心热肠风，脏毒去血。
黄连四两粗末　生地黄半两，研取汁连滓
右二味拌匀，日中晒极干为末，蜜炼为丸如桐子大，每服三十丸，食后麦门冬汤下，量大小加减。

桃仁承气汤　治大便瘀积，下鲜血或黑。
大黄四两　桂皮　生甘草　芒硝各二两　桃仁五十枚，去皮尖双仁，诸本皆同，惟外书用一百五十
右剉散，每三钱，水煎服，以快利为度，未利再投。

濇肠散　治小儿久痢，大肠脱出不收。
诃子炮　赤石脂　龙骨
右为末，腊茶少许和药，掺肠头上，绢帛揉入。又治痢，米汤调。又用五倍子焙为末，入茶，依前方用。

丹石散　治外痔如神。
黄丹　滑石各等分
右为细末，新汲水调涂，日三五上。

胜雪膏　治随肠番花鼠奶等痔，热痛不可忍，或已成疮者，并皆治之。
片脑　铅白霜
右件各半字，用好酒少许，研成膏子涂之，随手辄愈。

黄连解毒汤　治痔漏下血，大肠火证。
黄连三钱　黄蘗半两　栀子四个，擘　黄芩一两
右剉散，每服三钱，水一盏，煎六分，去滓服。

苦参汤　治脱肛并痔。
枳壳　黄连　大黄　生甘草　荆芥　苦参　赤芍药　黄芩各等分
右剉散，每用五钱，以车前子、茅草同煎熏洗。
又方
生瓜蒌根
右研粉，猪油温暖挼入；又用萆麻子贴头顶上，肠即入，便去萆麻。

赤石脂散 【 《医学纲目》】 　治小儿因痢后努躽气下，推出肛门不入。
真赤石脂　伏龙肝各等分
右为细末，每用五分，敷肛头上，频按入。一方加白矾。

钱氏郁李仁丸 【 《证治准绳》，下同】 　治小儿大小便不通，并惊热痰实欲得溏动者。
川大黄去粗皮，取实者剉，酒浸半日，控干炒为末　郁李仁去皮，各一两　滑石半两，研细
右先将郁李仁研成膏，和大黄、滑石，丸如黍米大，量大小与之，以乳汁或薄荷汤下，食前。

犀角丸　治小儿风热，痰实面赤，大小便秘濇，三焦邪热，脏腑蕴毒，疏导极稳。
大黄二两，酒浸切片，以巴豆去皮一百个，贴在大黄上，纸裹饮上蒸三次，炒令黄焦，去巴豆不用　生犀末一分　人参去须切　枳实去瓤炙　槟榔各半两　黄连一两
右为细末，炼蜜和丸如麻子大，每服一二十丸，临卧熟水下，未动加丸数。

芍药散　洽大小便下药不通者。
芍药　大黄　甘草炙　当归　(石卜)硝各三分
右为末，每服一大钱，水一盏，瓦器中煎至半盏，去滓服，即通。

吉氏治二便不通方
甘草节炮　槐花洗，各一两
右件末，每服一钱，茶半钱，汤点下。
又方
滑石一大钱　灯心一握
右以水二碗，煎至一盏，温服。《子母秘录》用蜂房烧末，酒服一钱，日再。

握宣丸　治小儿便难燥结，或服濇药，腹胀闷乱，命在须臾，可用此方，不移时大小便自利。
巴豆一钱半　硫黄　良姜　附子　槟榔　甘遂各等分
右为细末，粟米饭和丸如菉豆大，用椒汤洗，小儿男左女右手握之，用绵裹定，看行数多少，将药洗去，不用即止。

圣惠芎黄散　治小儿大便不通，腹胁烦闷。
大黄剉微炒　郁李仁汤浸，去皮微炒，各三分　川芎藭半两
右件药捣细罗为散，每服一钱，以温水半盏调服，量大小以意分减，以利为度。兼治大小便不通。

鸡肠散
鸡肠一具，男用雌女用雄，烧存性　牡蛎　茯苓　桑螵蛸炒，各五钱　桂　龙骨各二钱半
右为极细末，仍以鸡(月坒)胵一具，鸡肠一具，烧存性，研极细末，每用前药末一钱，用温酒调化，食前服。

张氏鸡肠散　治因膀胱有热，服冷药过多，小便不能禁止，或遗尿病。
鸡肠草　龙骨　麦门冬去心焙　白茯苓　桑螵蛸各半两　牡蛎粉七钱半
右件药捣为粗散，每服一钱，水一小盏，入生姜少许，枣二枚，煎至六分，去滓温服，量儿大小加减。按此与前方盖一方而传写之讹，窃谓用鸡肠较是，而张氏、娄氏、薛氏皆主用草，今两存之。

五淋散
赤茯苓去皮　赤芍药炒　山栀子去壳　甘草　当归　黄芩炒　车前子　淡竹叶　灯心　木通去皮节　滑石水飞　葵子　葶苈炒
右(口父)咀，用葱白一茎，水煎，入车前草杵捣取汁，用五苓散调化，食前服；或硝石末调化服。白淋，白茅根灯心煎汤服。有气淋小腹胀满，尿后有余淋，木通煎汤服。热淋小便赤而淋沥，脐下痛，新水煎服，或黄芩煎汤服。石淋茎内痛，尿濇有砂石，令人闷绝，滑石隔纸炒焦为细末，葵子煎汤服。

五淋散　治膀胱有热，水道不通，淋沥不出，或尿如豆汁，或成砂石，或如膏，或热怫便血。
赤茯苓六钱　当归　甘草各五钱　赤芍药　山栀子各二钱
右(口父)咀，每服三钱，水一小盏，入灯心煎服。

导赤散　治小儿血淋。
坐地黄　木通各二钱　黄芩　生甘草各一钱
右为末，每服一钱，井水入灯心煎服；仍以米饮调油发灰，空心灌下。

葵子散
葵子　车前子　木通　桑白皮炒　瞿麦　赤茯苓　山栀子　炙甘草各等分
右，水一盏，煎服。

香芎散　治诸淋证，若患风闭尤效。
香附盐水炒　川芎　赤茯苓去皮，各半两　海金砂　滑石　枳壳泡去穰麸炒黄　泽泻　石苇去老皮梗取叶　槟榔不过火，各二钱半
右剉晒为末，糯米粉煮为清，糊丸麻仁大，每服三十三丸至五十五丸，或七十七丸，并用麦门冬熟水空心送下。若小便濇痛，滴三五点者，取流水用火微温，入盐少许，调匀，空心咽下。

清心莲子饮　治小儿小便赤濇，或欲成淋，并宜服之。
黄芩　车前　炙草　麦冬　地骨皮各半两　黄芩蜜炙　白茯苓　莲肉去心　人参各七钱半
右剉碎，每服五钱，水一盏，煎至六分，去滓，食前服。如发热，加柴胡、薄荷。

血淋神效方
紫草　连翘　车前子各等分　水煎服。
又方
海螵蛸　生地黄　白茯苓
右等分为末，柏叶、车前草煎汤调下。

气淋方
赤芍药一两　槟榔一枚，面裹煨
右为末，灯心同枣子煎汤下。

石燕丹　治小便淋濇痛闷。
石燕烧赤醋淬细研　瞿麦　滑石各一两　木通剉　海蛤细研，各半两
右伴捣罗为细末，炼蜜和如黍米大，每服十粒，以葱白汤下，食前，量儿大小加减。

石苇散　治诸淋濇，水道中痛，脐下妨闷。
石苇去毛一两　葵子　木通　赤茯各半两　车前子　瞿麦　榆白皮　滑石　甘草各二钱半
右件药捣罗为散，每服一钱，以水一小盏，入葱白五寸，煎至六分，去滓温服；如人行十里再服。量儿大小加减。

葵子散　治肾热水结，化为石淋，甚者水道中濇，痛不可忍。
冬葵子一两　石楠　榆白皮剉　石苇去毛　木通剉，各半两
右件药捣罗为散，每服半钱，以葱白汤调下，日二服，量儿大小加减。

滑石散
滑石　瓜蒌根　石苇去毛，各等分
右件药捣罗为散，每服半钱，煎大麦饮清下，日二服，量儿大小加减。

蒲黄散　治膀胱热甚，血淋水道濇痛。
蒲黄　冬葵子　生地黄各半两
右件药捣罗为细末，每服一钱，以水一大盏，煎至六分，去滓温服，量儿大小加减。

君朴丸　治小儿小便白浊，久则黄瘦，不长肌肉。
使君子煨去壳　厚朴制　黄连各一两　木香三钱
右为末，蒸饼糊丸桐子大，每服一二十丸，米汤下。

香砂丸　治婴孩小便白浊。
香附子炒，一两　缩砂去壳，五钱　三棱煨　蓬莪朮煨　陈皮　麦芽炒　芦荟各五钱
右为极细末，煮面糊丸如黍米大，用米饮盐汤，食前服。

捻头散　治小便不通。
元胡索　川苦楝各等分
右同为细末，每服半钱或一钱，捻头汤调下，量大小多少与之，食前服。捻头汤即沸汤中滴油数点者是。

冬葵子散　治小儿腹急闷。
冬葵子一两　木通半两
右为末，每服一钱，水煎。

葵石散　治小便不通闷乱者。
葵根一握，剉　滑石　木通各一两　牵牛炒，五钱
右件捣为粗末，每服一钱，以水一大盏，入灯心葱白各少许，煎六分，去滓放温服，乳合煎。

车前散　治热盛积于小肠，甚则尿血。
牡蛎烧为粉，半两　车前子　甘草炙微黄剉　川(石卜)硝各一两
右件药捣罗为散，每服一钱，以水一小盏，煎至五分，去滓温服，不拘时。量儿大小加减。

朱砂丹　治脏腑有热，小便濇，兼大便不通。
朱砂细研水飞　续随子各半两　腻粉一钱
右件药都研令匀，蜜和如黍米大，每服七粒，以温水下，量儿大小加减，乳食后。

朱砂散　治心神烦躁，小便赤濇不通。
朱砂一两，研细　滑石　犀角各半两　黄芩　甘草炙微赤剉　车前子各七钱半
右件药捣罗为散，入朱砂同拌匀，每服半钱，煎竹叶汤调下，食前。

清肺散　治渴而小便闭，或黄或濇。
即五苓散加入真琥珀半钱　灯心　通草　车前子炒，各二钱五分　瞿麦一钱　木通　扁蓄各一两七钱半
右为粗末，每服三钱，水煎，食前服。

　　单方

治小儿淋：用车前子一升，水二升，煮取一升，分服。 【 《千金方》，下同】 
又：煮冬葵子汁服之。
又：取蜂房、乱发烧灰，以水服一钱匕，日再。

治小儿小便不通：用车前草切一升，小麦一升，以水二升，煮取一升二合，去滓，煮粥服，日三四。
又：以冬葵子一升，以水二升，煮取一升，分服，入滑石末六铢。

治小儿尿血；烧鹊巢灰，井花水服之。亦治夜尿状。

治小儿遗尿：用瞿麦、石韦、龙胆、皂莱、桂心各半两，鸡肠草、人参各一两，车前子一两六铢，八味为末，蜜丸，每食后服如小豆大五丸，日三，加至六七丸。
又：用小豆叶捣汁服。
又：烧鸡肠为末，浆水服方寸匕，日三。一云面北斗服之。

孩子淋疾：槲叶三片，煎汤服一鸡子壳，小便实时下也。

小儿石淋：特牛阴头毛烧灰，浆水服一刀圭，日再。 【 张文仲方】 

小儿小便不通，用延胡索、苦楝子等分为末，每服半钱或一钱，以馓子汤食前调下。如无馓子，滴油数点代之。 【 《钱氏直诀》】 

尿床：以羊肚盛水令满，系两头煮熟，开，取水顿服。 【 《疡疡全书》，下同】 

小儿月内，粪门上忽有疮孔，此乃秤勾疮也，深难疗者，急用白褐烧灰掺之。

小儿遗尿：用红纸剪马四匹，令小儿自安身下，每夜如之。

小儿尿不禁：用蜜一杯，车前草汁和熬，夜露，清晨服之。

小儿睡中遗尿不自觉：以桂末、雄鸡肝等分为末，日进三服。

不小便：盐安脐中熨之。

小儿秘结：猪苓一两，以水少许，煮鸡屎白一钱，调服立通。 【 《外台秘要》，下同】 

少小尿床：蔷薇根五钱，煎酒夜饮。

小儿下血：甑带灰涂乳上饮之。

小儿尿血：甘草一两二钱，水六合，煎二合，一岁儿一日服尽。 【 《姚和众至宝方》，下同】 

小儿尿血：蜀升麻五分，水五合，煎一合服之，一岁儿一日一服。

小儿大便秘塞：用枳壳煨去穰各一钱，以水煎服。 【 《全幼心鉴》，下同】 

小儿虚闭：葱白三根煎汤，调生蜜、阿胶末服，仍以葱头染蜜，插入肛门，少顷即通。

小儿不尿，乃胎热也。用大葱白切四片，用乳汁半盏同煎片时，分作四服即通。不饮乳者，服之即饮乳。若脐四旁有青黑及口撮者，不可救也。

小儿沙淋：黑豆一百二十个，生甘草一寸，新水煮熟，入滑石末，乘热饮之，良。

小儿尿闭，乃热结也。用大地龙数条，去泥，入蜜少许，研敷茎卵，仍烧蚕蜕纸、朱砂、龙脑、麝香同研少许，以麦门冬灯心煎汤调服。

治小儿蛲虫攻下部痒：取扁竹叶一握，以水一升，煎取五合，去滓空腹饮之，虫即下。用其汁煮粥亦佳。

小儿下血，肠风脏毒：五倍子末，炼蜜丸小豆大，每米饮服二十丸。 【 郑氏方】 

小儿下血或血痢：黄蘗半两，赤芍药四钱为末，饭丸麻子大，每服一二十丸，食前米饮下。 【 《阎孝忠集效方》】 

治小儿遗尿：薏苡仁一合，去心不去壳，敲碎，入盐一小撮，同炒黄色，用水二钟，煎至半钟，空心服之，累效。 【 初虞世方】 

小儿脱肛：鱼腥草擂如泥，先以(石卜)硝水洗过，用芭蕉叶托之上，坐之自入也。 【 《永类方》】 

小儿脱肛，唇白齿焦，久则两颊光，眉去唇焦，啼哭：黄瓜蒌一个，入白矾五钱在内固济，煅存性为末，糊丸梧子大，每米饮下二十丸。 【 《摘元方》】 

小儿脱肛：荆芥、皂角等分煎汤洗之。亦治子宫脱出。 【 《经验方》】 

治小儿脱肛：用五倍子为末，量多少掺患虚，以物衬手揉入。切忌食发物毒物。 【 《医学纲目》，下同】 
又：用蒲黄一两，猪脂二两，炼猪脂、蒲黄成膏，涂肠头上，即缩入。

治小儿脱肛不收：用浮萍草，不以多少，杵为细末，干贴患处。
又：用东北方陈壁泥土汤泡，先洗下，后熏上。

小儿脱肛：螺蛳二三升，铺在桶内坐之，少顷即愈。 【 《简便方》】 

治小儿二便不通：用麻子以水研饮之。 【 张锐《鸡峯方》】 

小儿脱肛：香附子、荆芥穗等分为末，每服一匙，水一大碗，煎十数沸，淋洗。 【 《三因方》】 

男女遗尿：枯白矾、牡蛎粉等分为末，每服方寸匕，温酒下，日三服。 【 《选奇方》】 

小儿脱肛：每天冷及吃冷食，即暴痢不止，肛则下脱，久疗不瘥者，春间收紫堇花二斤，曝干为散，加磁毛末七两相和，研细涂肛上纳入，即使人噀冷水于面上，即吸入肠中，每日一涂药，噀面。不过六七度即瘥矣。或以散如半杏子许，和酒空腹服之，日再服。忌生冷、陈仓米等。 【 《天宝单方》】 

小儿遗尿：大甘草头煎汤，夜夜服之。 【 《危氏得效方》】 

小儿大便下血：用铁铧烧赤淬水服。 【 时珍方，下同】 

小儿血淋：鸡屎尖白如粉者，炒研，糊丸菉豆大，每服三五丸，酒下，四五服效。

小儿脱肛：五倍子为末，先以艾绒卷倍子末成筒，放便桶内，以瓦盛之，令病者坐于桶上，以火点着，使药烟熏入肛门，其肛自上。随后将白矾为末，复搽肛门，其肛自紧，再不复脱。

小儿尿白：用大甘草头煎汤服。 【 《证治准绳》】 

小儿遗尿：用破故纸炒为末，每夜热汤调服五分。 【 《幼幼近编》，下同】 

大便下血：用荆芥、槐花各二两，炒黑为末，每二钱清茶调下。

小儿眠中遗尿：烧燕窠中草研末，水服方寸匕。亦止哕啘。

小儿小便不通：用琉璃炒成珠子，煎汤服之，愈。

　　针灸

《千金方》曰：小儿大小便不通，灸两口吻各一壮。
治小儿遗尿，灸脐下一寸半，随年壮；又灸大敦三壮。亦治尿血。
小儿尿血，灸第七椎两旁各五寸，随年壮。
《药性论》曰：小儿不尿，安盐于脐上，以艾灸之。
《医学纲目》曰：小儿脱肛泻血，秋深不痊，灸龟尾一壮，炷如小麦大，脊端穷骨也。
小儿脱肛者，灸脐中三壮。
小儿脱肛久不瘥，及风癎中风，角弓反张，多哭，言语不择，发无时节，甚即吐沫者，取百会一穴，灸七壮。在鼻直入发际五寸，头顶中央旋毛中，可容炷如小麦大。
《古今医统》曰：小儿溃尿，针气海八分，灸则七壮。气海，一名脖胦，一名下肓，在脐下一寸半宛宛中，男子生气之海。
小儿脱肛泻血，每入厕，脏腑撮痛不可忍，灸百会一穴三壮，在颠中旋毛间。
小儿痢下赤白，秋末脱肛，灸十二椎下节间，名接脊穴，灸一壮。
黄帝疗小儿疳痢脱肛，体瘦渴饮，形容憔悴，诸医不效者，灸足 【 阙】 上三寸[足阙上三寸　《太平圣惠方》卷一百作「尾翠骨上三寸」。]陷中三壮。岐伯云：兼三伏时内，用桃柳水浴孩，子午丑时当日灸之，后用青帛拭，兼有似见疳虫子随汗出也。此法神效。

　　医案

钱乙《小儿直诀》曰；小儿脱肛半载，恪服升补元气之药而愈。

《爱竹翁谈薮》曰：小儿气淋，宋宁宗为郡王时病淋，日夜凡三百起，国医罔措，或举孙琳治之。琳用大蒜、淡豆豉蒸饼，三物捣丸，令以温水下三十丸。曰：今日进二服，病当减三之一，明日亦然，三日病除。已而果然，赐以千缗。或问其说，琳曰：小儿何缘有淋，只是水道不利，三物能通利故也。

《儒门事亲》曰：酒监房善良之子，年十三，病沙石淋已九年矣。初因疮疹余毒不出，作便血，或告之令服太白散，稍止；后又因积热未退，变成淋闭，每发则见鬼神，号则惊邻。适戴人客邓墙寺，以此病请。戴人曰：诸医作肾与小肠病者，非也。《灵枢》言足厥阴肝之经，病溃溺闭癃，闭谓小溲不行，癃为淋沥也。此乙木之病，非小肠与肾也。木为所抑，火来乘之，故热在脬中，下焦为之约，结成沙石，如汤瓶煎炼日久，熬成汤碱，今夫羊豕之脬，吹气令满，常不能透，岂真有沙石而能漏者邪？以此知前人所说，服五百丸散而致者，恐未尽然。《内经》曰：木郁则达之。先以瓜蒂散越之，次以八五散加汤碱等分顿啜之，其沙石自化而下。

又屈村张氏小儿年十四岁，病约一年半矣，得之麦秋，发则小肠大痛，至握其血(上皿下佳)，跳跃旋转，号呼不已，小溲数月不能下，下则成沙石，大便秘濇，肛门脱出一二寸，诸医莫能治。闻戴人在朱葛寺避暑，乃负其子而哀请戴人。戴人曰：今日治，今日效，时月在辰巳间矣。以调胃承气仅一两，加牵牛头末三钱，汲河水煎之，令作三五度咽之；又服苦末丸如芥子许六十粒，日方晡，上涌下泄，一时齐出，有脓有血；涌泻既觉定，令饮新汲水一大盏，小溲已利一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起走，索食于母，歌笑自得，顿释所苦。继与太白散、八正散等调理一日，大瘥。恐暑天失所养，留五日而归。戴人曰：此下焦约也。不吐不下则下焦何以开？不令饮水则小溲何以利？大抵源清则流清者是也。

又柏亭刘十三之子，年六岁，病沙石淋，戴人以苦剂三涌之，以益肾散三下之，立愈。

万氏《幼科发挥》曰：本府三守一女溺出如青水，着肉处溃烂成疮，其母忧之。守问全云：莫非女之脏腑坏也？答云：膀胱受五脏之液以藏之，是为溺也，各随本脏之色，青者肝之色也；着处成疮，肝火盛也，火之所灼则溃烂矣。全治之以前治小便赤方，更加黄蘗为丸，调理五日而安。

《医学纲目》曰：汤氏云：肝风摇头，诸方不载。郑都丞子患七年摇头，三年下血，已服百余方，前后所服，治摇头者无非风药，止血者或作痢，或作肠风，百药无效。予既视其病，又知其详，亦不明其标本。退而思之，乃肝血液盛，外有风热乘之。肝属木，盛则脾土为木所克，脾与肺是子母，俱为肝所胜，而血遂渍于大便，故便血不止。遂处一方，但损肝袪风而益脾，初亦一时之见，只数服而愈。十余日后，血止而下白脓，遂得以安。

《保婴金镜录》曰：一小儿小便不利，服五苓散之类，不应，颏间及左腮色赤，乃肝肾虚热，用四物汤加山栀而愈。后因感冒，悞用发汗，小便仍前不利，余用补中益气汤加麦门、五味调补脾肺而愈。

一小儿小便不利，及茎中濇痛，或尿血石，此禀赋肾热为患，先用五淋散以疏导，又用滋肾丸、地黄丸补其肝肾，渐愈。出痘色紫，小便短赤，颏间右腮或赤或白，属肺肾气虚而热也，用补中益气汤、六味地黄丸而痊。

《保婴撮要》曰：一小儿眼泡微肿，欬嗽恶心，小便泔白。余谓脾疳食积也，用五味异功散，佐以四味肥儿丸而愈。后不节饮食，视物不明。余曰：目为五脏之精，脾胃复伤，须补养为主。不信，乃服峻厉之剂，变慢脾风，竟为不起。

一小儿三岁，素遗尿，余视其两颏微赤，此禀赋肾与膀胱二经阴虚也，与六味丸服之，赤色渐退，而遗尿亦愈。

一小儿四岁，饮食少思，便泄腹痛，素遗尿，额颏青黑，虽盛暑而恶风寒。余谓经云：热之不热，是无火也，用八味丸治之，诸证悉愈。

一女子小便或黄或白，复前阴作痒出水，此肝经湿热，先用龙胆泻肝汤一剂，又以加味逍遥散加龙胆草而愈。

一小儿两耳后脑下各结一核，小便白浊，面色痿黄，体倦口干，大便不调，用芦荟丸而愈。后鼻外生疮作痒，小便仍白，视物不明，用四味肥儿丸而愈。

一小儿小便不利，衄血，鼻色赤，属脾肺有热也，用济生犀角地黄汤而愈。后颏间常赤，作渴有痰，此禀赋肾气不足，用地黄丸而诸证瘥。

一小儿痢后脱肛，饮食少思，面色青黄。余谓：脾土亏损，肝木所胜也。不信，另服消导克滞之剂，腹痛膨胀，倦怠作呕。余曰：脾气虚甚矣。又不信，恪服前药，腹益胀，重坠，四肢浮肿，复请治之，仍欲克滞。余曰：腹胀重坠，脾气下陷也。先用五味异功散加木香四剂；更手足冷，又加干姜四剂，而腹胀诸证渐愈。后因饮食过多，作泻脱肛，用补中益气汤加木香及五味异功散而愈。

一小儿脱肛半载，侵晨便泄，两目白多，用升补脾气之剂，不应。余曰：肾开窍于二阴，此属肾虚也。用四神、地黄二丸及补中益气汤，月余而愈。

一小儿痢久脱肛，目睛多白，面色渐黄，余用补中益气汤、六味地黄丸，调补脾肾而痊。

一小儿小便先频数濇滞，次下痢脱肛，久而不愈。余以为禀赋肾虚，用六味地黄丸，寻愈。后患泄泻，欬嗽声瘖，亦用前丸而瘥。

一小儿脱肛，用寒凉之药，肢体倦怠，饮食少思，肛门重坠，此脾气虚而中气陷也，用补中益气汤加酒炒芍药、白朮、茯苓而瘥。

一小儿脱肛，肿痛出血水，年余未愈。忽吐血便血，皆成紫块，此肠胃积热，用圣济犀角地黄汤顿止；更用金银花、甘草为末，白汤调服半载而痊。

一小儿脱肛，杂用除湿袪风收濇等药，面黄体倦，少食便血，余欲升补脾气以摄其血，反服四物槐花之类，而血益甚，更加作呕。余先用四君、木香治之，形气渐充，便血顿止；又用补中益气汤，更以萆麻仁涂顶心而愈。

一小儿因欬嗽服化痰等药，或作或辍，服滚痰丸，更吐泻，手足指冷，目直发搐，肛门脱出而赤。余朝用补中益气汤，夕用六君子汤治之，诸证渐愈。但脱肛未入，恪服补中益气汤而愈。

一小儿患痢，脱肛色赤或痛，用补中益气汤，送香连丸而愈。后伤食作泻，肛复脱不入，仍用前汤，更以萆麻仁研涂顶门而愈。

一小儿七岁，食菱芡过多，腹胀发热，大便不通，小便下血，先用消积丸，大便即通，小便血止；又用保和丸及异功散而愈。

一小儿因乳母饮酒，小便出血，用八正散去大黄，加干葛、山栀、漏芦，母子服之并愈。

一小儿小便见血，或欬血衄血，此脾肺虚热，食后用圣济犀角地黄汤，食前用六味地黄丸，顿愈。后因食厚味复作，用加味清胃散及六味丸而愈。

一小儿久患便血，属脾胃虚热也，诸药不应，用人参二两，炒黑黄连、吴茱萸各半两为末，米糊作丸；佐以补中益气汤顿痊。

一小儿便血，面黄腹胀，用四味肥儿丸，及补中益气汤加吴茱萸制、黄连、木香、芜荑三十余剂而愈。至夏间患血痢，发热晡热，手足浮肿，仍用前药而痊。

一小儿八岁，腹胀脐凸，大便下血如痢，小便色赤似血，面目皆黄，两腮色赤，此食积所伤而肝侮之也。盖脾病则肺虚不能生肾，故有是证。当先消导积滞，遂用越鞠丸加三棱、蓬朮，姜汤下四服，二便通利；又用大安丸二服，下血亦止。后复伤食发热，腹胀，小便下血，服保和丸四服而愈。

一小儿禀赋气不足，不时便血，用六味地黄丸、补中益气汤而愈。后因母饮酒炙煿，复致前患，母服加味清胃散，子服地黄丸而愈。

一小儿便血，两足发热，齿龈溃臭，朝用六味地黄丸，夕用异功散如芜荑，月余渐愈。乃佐以补中益气汤而愈。

一小儿禀父肾气，便血作渴，足热形瘦，用六味丸寻愈。后出痘第四日，两足发热，作渴饮冷，以前丸料煎与恣饮三剂，后足凉渴止，其痘安然而靥。

一小儿便血，面青胁痛，小便频数，此肝木侮脾土而不能统摄也，用异功散加柴胡炒黑、龙胆草二剂，肝证顿退，仍用异功散而血止。

一小儿便血发热，作渴饮冷，用黄连解毒汤一剂热服，诸证顿愈。后因饮食过伤，下血甚多，发热倦怠，饮食少思，先用补中益气汤，元气复而饮食增；又用四君加升麻而愈。

一小儿便血，作渴少食，先用七味白朮散，渴止食进；又用补中益气汤而瘥。后食生冷，腹胀便秘，用保和丸，二便下血，或时发搐，此脾气伤而肝火动也，用异功散加钩藤、柴胡而搐止；又加升麻、木香而血止。

一小儿食生冷果品，腹胀作痛，发热作渴，大便不利，小便尿血，用茯苓散加黄连二剂，大便通，尿血愈。

一小儿尿血，两足发热，用六味地黄丸而愈。后患痢久不愈，复尿血，作渴饮冷，以前丸料煎服，兼补中益气汤而愈。

一小儿尿血，面青胁痛，小便频数，用五味异功散，加柴胡炒黑、龙胆草，次用地黄丸而愈。

一小儿十一岁，因劳发热，尿血，小便不利，先用清心莲子饮二剂，后用补中益气汤加山栀而痊。

一小儿便血，服寒药过多，腹胀，小便不利，其血益甚，余朝用补中益气汤，夕用金匮加减肾气丸而痊。

古今图书集成医部全录卷四百三十九

　小儿心腹痛门

　　小儿直诀 【 宋?钱乙】 

　　　腹痛

小儿腹痛体瘦，面色晄白，目无睛光，口中气冷，不思饮食，或呕利撮口，此脾土虚而寒水所侮也，用益黄散、调中丸主之。若口中气温，面色黄白，目无睛光，或多睡恶食，或大便酸臭，此积痛也，用消积丸。甚者白饼子下之，后以白朮散调补胃气。
【 注　按腹痛不食，口中气冷，下利撮口等证，属形病虚寒也，用六君加炮姜温服之。食积多睡，口中气温，恶食面黄白等证，属病气实而元气虚也，用六君子加神曲、山楂消导之剂。】 

　　　虫痛

若口吐痰沫，或吐清水，面晄白，心腹痛而有时者，虫痛也，与癎相似，但目不斜手不搐也，用安虫散主之。
 【 注　按虫乃湿热所生，或木气而化，有因脏腑虚弱，有因胃冷胃热，为人身之固有者，其为患往来攻痛，或吐涎水，肌体消瘦，面无正色，但当调补脾胃为主。若虫食上部则上唇有白点，虫食下部则下唇有白点。腹中之虫，朔日之后，其头向上；望日之后，其头向下。如或用药，先以肉物近儿烹炙，使闻香味，虫头皆向上，则药易于奏效。丹溪先生云：冬月吐虫，多是胃气虚寒，用钱氏白朮散加丁香二粒补之。可见小儿之虫，皆饮食伤脾所致。患疮疥内生虫虱者，皆肝木所致也。】 

　　幼科发挥 【 明?万全】 

　　　肠痛

小儿肠痛腰屈，空啼无唳，此名盘肠痛，证似内钓，但不直视也，金锭子散主之。

　　婴童百问 【 明?鲁伯嗣】 

　　　腹痛

夫腹痛者，多因邪正交攻，与脏气相击而作也。挟热而痛者，必面赤或壮热，四肢烦，手足心热见之。挟冷而痛者，必面色或白或青，手足冷者见之。冷甚而变证，则面黯唇口俱黑，爪甲皆青矣。热证，四顺清凉饮加青皮、枳壳；冷证，七气汤加辣桂，调苏合香丸。若邪正交攻，冷热不调，桔梗枳壳汤加青皮、陈皮、木香、当归为妙。若内钓等证则钩藤散，其余则芍药甘草汤为要药也。实痛有热者，大柴胡汤主之。心腹痛甚有实热者，大承气汤下之。腹痛，桂枝加芍药；痛甚，桂枝加大黄也。

　　　盘肠气痛

盘肠气者，痛则曲腰干啼，额上有汗，是小肠为冷气所搏然耳，其口闭脚冷，上唇干是也。此是生下洗迟，感受风冷，或青粪不实，却有此证，当服钓藤膏、魏香散、苏合香丸、当归散，乳母服乌沉汤，或沉香降气汤便定。

　　　蛔虫痛

巢氏云：蛔虫者，九虫之内一虫也，长一尺，亦有长五六寸者。或因脏腑虚弱而动，或因食甘肥而动，其动则腹中痛发作，肿聚行往来上下，痛有休止，亦攻心痛，口喜吐涎及清水。贯伤心者则死。诊其脉，腹中痛，其脉法当沉弱而弦，反脉大则是蛔虫也。此痛因食物太早，爱甜怕苦，痛时便高声啼叫，只看人中上、鼻头、唇口数处黑色即是。此证当服使君子丸、槟榔散、化虫丸药，取下便无事。仲景云：蛔厥者，其人当吐蛔，今病烦，此为脏寒，乌梅丸主之。其蛔虫穿心者，用薏苡根煎汤治之即安。

　　保婴撮要 【 明?薛铠】 

　　　盘肠气痛

小儿盘肠气者，痛则曲腰干啼，额上有汗，皆由肝经风邪所搏也。肝肾居下，故痛则曲腰。干啼者，风燥其液，故无泪也。额上有汗者，风木助心火也。口闭足冷者，脾气不营也。下利青粪者，肝木乘脾也。皆由产下澡洗，受风冷所致，当服钓藤膏之类。若乳母及儿受寒邪者，用沉香汤之类。若儿额间有汗，口闭脚冷，乃虚寒也，用当归散或沉香降气汤之类。若面赤唇焦，小便不通，小腹胀痛者，乃小肠热也，用人参汤送下三黄丸。若痛不止，煎葱汤淋揉其腹，就以热葱熨脐腹间，良久尿出痛止。或以乳香、没药、木香少许，水煎灌匙许。若因乳母饮食停滞者，用保和丸。怀抱气郁者，加味归脾汤。怒动肝火者，加味逍遥散。子母俱服，并佳。

　　证治准绳 【 明?王肯堂】 

　　　腹痛

小儿腹痛，口中气冷，不思饮食，脾土虚寒也，用调中丸主之。口中气温，大便酸臭，积痛也，用下积丸治之。面赤壮热，或手足并热，实热也，用泻黄散泻之。面黄微热，或手足并温，虚热也，用异功散补之。若作渴饮汤，胃气虚热也，用白朮散。若痛连两胁，肝木乘脾也，用四君子汤加柴胡、芍药。若腹痛重坠，脾气下陷也，用补中益气汤加升麻。若手足指冷，或呃逆泄泻，寒水侮土也，用六君、炮姜、肉桂；不效，急加附子。若服克滞之药，致腹作痛，按之不痛，脾气复伤也，用五味异功散。中脘痛者属脾，少腹痛者属肾，按之痛者为积滞，不痛者为里虚。积滞者消之，里虚者补之。
娄氏分曲腰干哭无泪者，为盘肠内钓痛；面晄白不思饮食，为胃冷痛；面赤唇焦便黄，为热痛；面黄白大便酸臭，为积痛；口淡而沫自出，为虫痛。
曾氏又有脏寒痛、锁肚痛、症瘕痛、痃痛、癖痛、吊肾痛、偏坠痛、寒疝痛，各有治法，胪列于后。

　　　寒痛

茅先生歌云：面青面白犹自可，黑色如青爪一同。此是腹心生冷痛，须将温药里头攻。
胃虚冷，面晄白色，腹痛不思食，当补益脾土，益黄散主之。若不下利者，调中丸主之。益黄散，治下利而痛也；调中丸，治不利而痛也。

　　　热痛

热痛亦啼叫不止，夜发，面赤唇焦，小便赤黄，与三黄丸，人参汤下。

　　　积痛

积痛，腹中阴阴而痛，面黄不食，儿大者口吐酸馂气。先治积滞，后调脾胃，其痛自止，仍辨虚实和解。治法见后癖积条中。

　　　虫痛

虫痛，面晄白，心腹痛，口中沫及清水出，发痛有时。
田氏云：虫痛啼哭，俛仰坐卧不安，自按心腹，时时大叫，面无正色，或青或黄，唇白，又目无精光，口吐涎沫，此谓虫痛。
积痛、食痛、虚痛，大同小异。惟虫痛者，当口淡而沫自出，治之随其证用药。虫与癎相似，小儿本怯，故胃虚冷，则虫动而心痛，安虫散主之。
曾氏云：蛔虫动痛，口吐清水涎沫，或吐出虫，痛不堪忍，其疾因食甘肥荤腥太早而得，故胃寒虫动作痛，其虫吐来，或生或死。儿小者，此痛苦甚，亦致危难。先以理中汤加乌梅水煎服，使胃暖不逆；次芦荟丸、使君子丸、化虫饮主之。有儿大者，面晄白而间黄色，肉食倍进，肌体消瘦，腹中时复作痛，此有血鳖蛔虫杂乎其间，以二圣丸下之。
又有胃受极寒极热，亦令虫动，或微痛，或不痛，遽然吐出，法当安虫为上。若以治虫，反伤胃气，固不可也。因寒而动者，用理中汤加乌梅水煎服。因热而动者，用(口父)咀五苓散，亦加乌梅水煎投。

　　　锁肚痛

一月后婴孩，忽乳不下咽，肚硬如石，赤如朱，撮口而哭，面青唇黑，手足口气俱冷。始因断脐带不紧，为风冷所乘，证亦危急，以白芍药汤、乌梅散、一字金投之，日久则难愈。更参考脐风证内议论。

　　　盘肠钓痛

小儿腹痛曲腰，干哭无泪，面青白，唇黑，肢冷，为盘肠内钓。凡有此证，急煎葱汤淋洗其腹揉之，葱熨脐腹间，良久，尿自痛中出，其疼立止。续次用乳香、没药透明者各少许细研，又用木香一块，于乳钵内磨，水一分，滚数沸，调乳没药末，只一服效。

　　　症瘕痛

症瘕痛，乃积久所致，由荣卫俱虚，外则感受风寒，内则过伤乳食，停滞既久，不能克化，故邪并于阴为症，阴则专静，凝而不移；邪并于阳为瘕，假物象形，动而不息。若久而不治，亦成脾疳积；或两胁间有块如石，按之则痛，不按则轻；或面黄肌瘦，肚硬而胀，及有青筋昼凉夜热，蒸潮无时，乳食减少，爱吃泥土；或大便酿泻，痛则身冷如冰。法当调脾养胃，用醒脾散参苓白朮散；磨积理疳，用化癖丸、三棱散、木香莪朮丸；治酿泻，没石子丸、沉香槟榔丸。然此积滞之疾，非七剂可疗，必须次第调理，则日久自然平复。

　　　痃痛

始则腹内一小长块，其硬如臂，?腰缠转，或左或右，良久痛甚，则见于皮下，不妨乳食，其证先因有疾，表解未尽，遽尔下之太过，气虚寒搏，郁结而成。法宜益气理虚，用参苓白朮散、沉香槟榔丸、木香莪朮丸为治。或间投白芍药汤加人参、茯苓，水姜煎服。
按症瘕痃癖四证，大同小异，治法亦无大分别，似不必琐琐作名亦可也。

　　　心痛

小儿心痛，当于大人心痛门参用之。
心痛吐水者虫痛。
心痛不吐水者冷心痛。
《圣惠》治小儿心痛，但觉儿将手数数摩心腹即啼，是心痛不可忍，宜服芍药散方。
茅先生治小儿心痛，用金铃散。

　　　外治

庄氏家传小儿未能语，啼哭不能辨者，当以手候其腹，如有实硬处，即是腹痛，治之方，研生姜取汁，暖令温，调面成糊，涂纸上，贴脐心立定。

　　古今医统 【 明?徐春甫】 

　　　腹痛

小儿腹痛之病，诚为急切。凡初生二三?月及一周之内，多有腹痛之患。无故啼哭不已，或夜间啼哭之甚，多是腹痛之故。大都不外寒热二因：夫因于寒者，面白唇青，或泻痢青白，以热绵裹腹而啼少止，即是寒也。因于热者，面赤唇红，得暖啼甚，即是热也。一周之外，能饮食，则有伤热腹痛，或泻或不泻，口渴而臭，面黄身热，即是积痛，久而不愈，必致成疳。如此三因之外，则如《内经》举痛篇云：五脏卒痛，寒邪客经，其机不可不察也。若《类萃》小儿等方，概言寒热而不及热与积，是则以管窥豹，未见其全斑也。
按腹痛乃邪正交攻，相击而作也。挟热痛者，以面赤或壮热，四肢烦，手心热见之；挟冷者，以面色青白见之。冷甚则变证，唇中黑爪甲青矣。热证，黄芩芍药汤、四顺清凉饮；冷证，理中汤、指迷七气汤加桂煎调苏合丸。钱氏云：小儿积痛，面黄，目白无睛光，多睡畏食，大便酸臭者，当用消积丸，甚者白饼子下之，后和胃。凡虫痛多在心腹，口吐清水，安虫散主之。

　　小儿卫生总微论方 【 宋?撰人未详】 

　　　心腹痛谕

小儿心腹痛者，由脏腑虚而寒冷之气所干，邪气与脏气相搏，上下冲击，上则为心痛，下则为腹痛，上下俱作，心腹皆痛。更有一证，发则腹中撮痛，干啼无泪，腰曲背弓，上唇干，额上有汗，此名盘肠内钓之痛，亦由冷气入脏所为也。

　　方

塌气丸 【 《钱氏直诀》，下同】 　治肚腹虚胀。
胡椒一两　蝎尾五钱，去毒
右为末，缅糊丸粟米大，每服一二十丸，陈米饮下。薛己曰：按前证属脾肺虚，水气泛而喘急浮肿，必兼温补脾土以生肺金，而气自运行矣。但前药性属辛热，虽能袪散寒邪，而恐真气反伤，不可过剂。

消积丸　治食积大便酸臭发热。
丁香九个　缩砂十二个　巴豆二粒，去皮心膜　乌梅肉三个
右为末，面糊丸黍米大，每服五七丸，温水下。薛己曰：按前证若食积既去而热不退，或作呕少食，宜用五味异功散以补胃气，或用四君子加藿香、半夏以安中气。若兼泄泻，用六君子汤；如不应，加升麻、柴胡以升补脾气。若久泻不已，宜用补中益气汤，以升补阳气。若虚寒，加炮姜、木香，如不应，兼以四神丸以补脾肾。若体瘦潮热，口渴，大便不调，宜用肥儿丸以消疳积。

益黄散　治脾土虚寒，呕吐泄泻。
陈皮　青皮下食，各一两　丁香二钱，去脾胃寒　诃肉各五钱，能开胃消食止痢　炙草三钱　薛己曰：按前证，若因脾土虚弱而吐泻者，用五味异功散。若因肝木侮脾土而吐泻者，用六君子加柴胡；如不应，或手足指冷，属脾胃虚寒也，更加木香、炮姜。若因乳母脾土虚而肝木侮，亦治以前药。若乳母郁怒，致儿患前证，母服加味归脾汤。

当归散　治脏寒腹痛，面青手冷，夜啼不乳。
当归　白芍药　人参　甘草炙，各二分　桔梗　橘皮去白，各一钱
右为末，水煎半盏，时时少与服。

沉香降气汤　治阴阳壅滞，气不升降，胷膈痞塞，心腹胀满，喘促短气，干哕烦满，欬嗽痰涎，口中无味，嗜卧不食。此药去邪恶气，使无瘴疫。
香附二两半　沉香　砂仁各一钱　甘草七钱半
右为末，每服一钱，入盐少许，沸汤点，平旦空心服。薛己曰：按前方，若乳母中气郁滞，不能升降，患此证致儿作痛者，亦用之。

养脾丸 【 《片玉心书》】 　治小儿脾胃虚弱，不思乳食，伤食癖积，面色黄，呕吐泄泻，腹痛膨胀，并皆治之。
苍朮制　陈皮各五钱　缩砂仁　草果仁　益智仁　白茯苓各二钱　麦芽炒　厚朴　神曲炒，各二钱　共为末，酒糊丸如粟米大，米饮下。脾胃虚弱，米汤下；呕吐，煨姜汤下；食积，山渣汤下；腹痛，茴香汤下；肿胀，萝卜汤下。寒泄，姜枣汤下。

四顺清凉饮 【 《婴童百问》，下同】 　治小儿血脉壅实，脏腑生热，颊赤多渴，五心烦躁，睡卧不安，四肢惊掣；及因乳哺不时，寒温失度，令儿血气不顺，肠胃不调，小便少，大便濇，或温壮连滞，欲成伏热，或壮热不歇，欲发惊癎。又治风热结核，头面疮疖，目赤咽痛，疮疹毒一切壅滞，并宜服之。治挟热泻不止，加木香、大黄。

赤芍药　当归　甘草　大黄各等分
右剉散，三岁以上，每服二钱。水一盏，煎至七分，作两服。欲利小便，用赤芍药。虚热加甘草，下利减大黄，冒风邪加去节麻黄，中风体强眼睛上视加独活。量儿大小虚实加减，微溏利为度。可加荆芥。

七气汤　治七气所伤，痰涎结积，心腹亦痛，不能饮食。
半夏制，五两　人参　辣桂各二两　甘草半两
右剉，每服三钱，水一盏，姜五片，枣一枚，煎六分，食前服。

指迷七气煎　治七情相干，阴阳不升降，气道壅滞，攻冲作疼。
香附子一两半　甘草　半夏制，各七钱半　青皮　陈皮　桔梗　蓬朮　辣桂　益智仁各一两
右剉，每服三钱，水一盏，姜三片，枣一枚，煎七分，不拘时服。

异香散　治小儿诸般吊证，角弓反张，胷高脐凸。
透明没药右为末，姜汤调下一钱匕。

桔梗枳壳汤　治诸气痞结满闷，腹胁疼痛。
枳壳炒　桔梗各二两　甘草半两，炙
右剉散，每服四钱，水一盏，姜五片，煎至半盏服。

钓藤散　治小儿夜啼，乃脏冷也。阴盛于夜则冷动，冷动则为阴极发躁，寒盛作痛，所以夜啼不歇也，钓藤散主之。
钓藤钩　茯神　茯苓　川芎　当归　木香　甘草　白芍药各一钱
右为末，每服一钱，姜枣略煎服。其或心热而烦啼，必有脸红舌白小便赤濇之证，钓藤饮去木香，加朱砂末一钱研和，每服一钱，木通汤调下，或剉散煎服亦可。如惊啼，加蝉蜕、防风、天麻。

保命丸　治小儿胎惊内吊，腹肚紧硬，眠睡不安，夜多啼哭；及治急慢惊风，眼目上视，手足抽掣，不省人事，悉皆主之。冷证用此。
全蝎十四个，去毒　防风二钱　殭蚕炒去丝嘴　天麻各二钱　南星炮　白附子　麝香五分　金箔十片　蝉蜕　朱砂各一钱
右为末，粳米糊丸，每两作四十丸，常服镇心安神化痰。除一切惊风诸证，汤临时换。如有热证，加牛黄、冰片、硼砂。一方加人参、白茯苓各二钱。

芍药甘草汤　治出疹肚疼腹满，小便不通。
芍药一两　甘草二钱半
右剉散，每服三钱，水一盏，煎至七分，不拘时服。

大柴胡汤　治伤寒十余日，邪气结在里，往来寒热，大便秘濇，腹满胀痛，谵语，心中痞硬，饮食不下，或不大便五六日，绕脐刺痛，时发烦躁，及汗后如疟，日晚发热，兼脏腑实，脉有力者可服。
柴胡去芦，八钱　黄芩炒　赤芍药各三钱　半夏汤泡七次切焙，一钱半　枳实麸炒，一钱
右剉散，盏三片，枣二枚，水一盏，煎七分，加减服之。欲下，加大黄半两。

桂枝加芍药汤　治太阳病，反下之，因腹痛，是有表复有里，宜服。
桂枝一两半　芍药三两半，利者先煎三四沸　生姜二两　大枣六个　甘草炙，一两
右(口父)咀，水煎加减服。痛甚者加大黄，大实者加一两半，羸者减之。

大承气汤　治刚痓，胷满内实，口噤咬牙，大热发渴，大便闭濇，腹中(疒丂)痛，结硬如石，转矢气者，用此汤下之。
大黄　芒硝各半两　厚朴一两　枳实二枚
右剉散，每服三钱，姜三片，水一大盏，煎至七分，不拘时，或空心服，以利为度，未利再投。

桂枝加大黄汤　治太阳病，反下之，因腹满痛属太阴，桂枝加芍药主之。大实痛者，桂枝加大黄汤主之。
桂枝三钱，去皮　芍药一两半　甘草炙，半两　大黄半两，羸瘦者减半
右(口父)咀，姜三片，枣二枚，每服五钱，水一大盏，煎至七分温服。

使君子丸　治小儿五疳，脾胃不和，心腹膨胀，时复痞痛，不进饮食，渐至羸瘦，并宜服之。
白勺　厚朴制　陈皮　川芎　甘草各二钱半　使君子肉汤浸去黑皮，一两
右为末，炼蜜丸如芡实大，每服一丸，陈米饮化下，大治小儿腹痛。

槟榔散　治肾疳宣露，候良方去虫后服此。
木香　槟榔　人参　黄连　甘草炙，各等分
右为末，每服一钱，小者五分，熟水调服。

化虫丸　治小儿虫咬心痛，来去不定，不思乳食。
鹤虱炒　槟榔　胡粉　楝树根皮各半两　白矾三钱半，微火煅
右为末，面糊丸菉豆大，三岁三十丸，温浆水入油三五滴吞下，食前。有虫皆化为水，大虫自下，且初服甚妙。

乌梅丸　治蛔厥，其人当吐蛔，今病者静而复烦，此为脏寒。蛔虫上入其膈，故烦，须臾复止。得食而呕又烦者，蛔闻食自出，其人当自吐蛔，又治久痢。
乌梅七十五个　干姜二两半　黄连四两　蜀椒去目出汗　当归各一两　细辛　人参　附子炮去皮脐　桂枝去皮　黄蘗各一两半
右为末，用酒浸乌梅肉一宿，去核蒸饭，杵成泥，和药匀，丸麻子大，每服十丸，食后米饮下，日三服。忌生冷等物。

钓藤膏
钓藤钩　茯神　茯苓　川芎　当归　木香　生甘草　白芍药各一钱
右为末，每服一钱，姜枣煎服。

苏合香丸　治传尸骨蒸，殗殜肺痿，疰忤鬼气，卒小痛，霍乱，吐利，时气瘴疟，赤白暴利，瘀血月闭，痃癖，丁哺惊癎，鬼忤中人，小儿吐利。
苏合油入安息膏内　熏陆香　龙脑各一两　木香　白朮　白檀香　丁香　朱砂研水飞　沉香　香附子炒　乌犀屑　荜拨　麝香　安息香为末，无灰酒煮膏　诃黎勒煨取皮，各二两
右为细末，入研药匀，用安息香膏，并炼白蜜和剂，每服旋丸如梧桐子大，早朝，井花水温冷任意化服四丸，老人小儿服一丸，温酒化下亦得，并空心服。用蜡纸裹一丸如弹子大，绢袋盛当心带之，一切邪神不敢近。去龙脑，名麝香苏合丸，治一切邪神，胷膈噎塞，肠中虚鸣，宿饮不消，余证并同。

乌沉汤　治慢惊，袪风助胃。
天麻二钱　人参　生川乌　木香　全蝎焙　南星炮　沉香各一钱　甘草半钱
右剉散，每服二钱，姜三片，慢火煎，取其半用之。

调中丸 【 《证治准绳》，下同】 
白朮　人参　甘草炒，各半两　干姜炮，四钱
右为细末，蜜丸如菉豆大，每服五七丸至十五丸，食前温水下。海藏曰：仲景理中例也。

茯苓丸　治小儿腹痛夭纠，不能乳哺。
茯苓　黄连各一两
右为末，用蜜为丸，如大豆大，饮下。

汤氏三棱散　治积气肚痛。
砂仁　甘草　益智炒去壳　三棱　蓬朮　青皮炒，各等分
右为末，白汤点下。

张涣宽中汤　治心腹疼痛不可忍者。
高良姜　木香各半两　丁香　青橘皮炒黄　桔梗　甘草炙，各一分
右件捣罗为细末，每服半钱，温酒调下。

蓬莪朮丹
蓬莪朮炮制乘热剉碎　当归酒洗焙干，各一两　木香　人参　桂心各半两　黑牵牛炒黄，一分
右件捣罗为末，细白面糊和丸如黍米大，每服十粒，煎生姜汤下，量儿大小加减。

温胃丹　治腹痛啼哭不止。
人参　白朮炮，各一两　五味子　当归洗焙干　高良姜各半两　木香一两
右件捣为细末，白面糊和丸如黍米大，每服十粒，米饮下。

橘香散
青橘皮炒　吴茱萸　木香　当归洗焙，各一两　干姜炮　丁香各半两
右捣罗为末，每服一钱，水八分一盏，入生姜二片，煎五分，去滓放温，热服，食前。

曾氏茴香汤　和脾胃，进饮食，理腹痛，散邪气。
茴香炒　良姜剉碎用东壁土炒，各一两五钱　苍朮泔水浸一宿，去粗皮滤干剉炒至微黄，二两　炙甘草一两
右剉焙为末，每服一钱，烧盐汤，空心调下。

钱氏安虫散　治小儿虫痛。
胡粉炒黄　鹤虱炒黄　川楝子去皮核净　白矾枯，二钱半
右为细末，每服一字，大者五分，米饮调下，痛时服。
又　治虫痛极，不可忍。
干漆半两　槟榔一枚，生用　窑老一块，再煅细研
右，窑老，恐窑中煅过泥物也。三件一处为末，空心热酒调，良久取下虫，立愈。
又
干漆一两，捣碎炒，令烟尽出
右用新汲水，入生麻油，空心调服。
又　治上中二焦虚，或胃寒虫动及痛。
干漆炒烟尽，二分　雄黄一分　巴豆霜一钱
右为细末，糊丸如黍米大，量儿大小服之。取东引石榴根煎汤下，或苦楝根，或无荑汤，下五七丸至二三十丸，发时服。

芜荑散　主治同前。凡小儿痛时，便高声啼叫，人中上、鼻头、唇口一时黑色，脉法当沉弱而弦，今反脉大，是虫证也，
白芜荑　干漆炒，各等分
右为细末，每服一字或五分，或一钱，米饮调下，发时服。

使君子丸　治腹内诸虫作痛，口吐清水。
使君肉薄切焙　槟榔　石榴东向根皮剉焙　大黄半生半炮，各七钱半
右除槟榔剉晒不过火，余三味再焙，同槟榔为末，沙糖水煮面糊，丸麻仁大，每服三十丸至五十丸，淡猪肉汁空心下。或鸡肉汁亦好。

化虫饮　消化虫毒在腹作痛。
槟榔　石榴根皮焙干，各一两　红丹煅过　雷丸　贯众鸡头者佳　使君肉切焙，各二钱半　炙草　枳壳去瓤麸炒微黄　大黄各五钱
右为细末，用清油煎鸡子一枚，如春饼样，候冷，抄药末一钱于上，摊匀，空心卷而食之。儿小者，用糯米粉水煮糊，丸如粟谷，每服十五粒至三十丸，以淡猪肉汁空心下，鸡肉汁亦好。

二圣丸　治复内诸虫，及消谷逐水，下气去风。
槟榔一两　巴豆十五粒，去壳膜心，大好者存油
右，槟榔剉晒为末，巴豆碎切在乳钵内，极细杵，仍入槟榔末同再杵匀，面糊丸菉豆大，每服七十七丸至九十九丸，用温茶清，五更初空心，止一投药，见虫下尽，进以稀粥自安。

乌梅散　治腹疼及初生婴孩，脐下冷痛疝气等疾。
乌梅去核　元胡索　粉草半生半炙，各五钱　乳香　没药　钩藤各二钱半
右件(口父)咀，每服二钱，水一盏，煎七分，空心温服。

钓藤膏　治小儿腹中极痛，干啼后躽，名盘肠内钓。
乳香研　没药研　广木香　姜黄各四钱　木鳖子仁二十一个
右先将后三味同为细末，次研入上二味，炼蜜和成剂收贮，一岁儿可服半皂子大，余以意加减，煎钓藤汤化下，无时。次用魏香散。

魏香散
蓬朮半两　阿魏一钱
右先用温水化阿魏，浸蓬朮一昼夜，焙干为细末，每服一字或半钱，煎紫苏米饮，空心调下。

蒜乳丸　治冷证腹痛夜啼。
大蒜一颗，慢火煨，香熟研烂　乳香另研五分
右研为丸，如芥菜子大，每服七粒，乳汁送下。

圣惠人参散　治小儿卒吐下，腹痛不止。
人参　当归剉微炒，各半两　甘草炙微赤剉　干姜炮裂剉　黄芪剉各一分　细辛一分
右件药捣，粗罗为散，每服一钱，以水一小盏，煎至五分，去滓稍热服。量儿大小，以意加减频服。

钱氏和中散　和胃气，止吐泻，定烦渴，治腹痛，思食。
人参　白茯苓　白朮　甘草剉炒　干葛剉　黄芪　白扁豆炒　藿香叶各等分
右为细末，每服三钱，水一盏，干枣二个，去核，姜五片，煎至八分，食前温服。

钱氏灵矾散　治小儿虫咬，心痛欲绝。
五灵脂二钱　白矾火飞，半钱
右同研，每服一二钱，水一钟，煎至五分，温服，无时，当吐出虫。

芍药散
赤芍药　人参　白朮　黄芩　川大黄微炒剉　当归各一分
右捣罗为粗散，每服一钱，以水一盏，煎至五分，去滓，不计时候，量儿大小加减，温服。

金铃散
金铃子炮去皮核　蓬莪朮炮，各一两　茴香　木香炮　荆三棱炮，各半两
右为末，每服一钱或半钱，温酒调下。

安息香丸 【 《全幼心鉴》】 　治小儿肚痛，曲脚而啼。
安息香酒蒸成膏　沉香　丁香　藿香叶　茴香各三钱　香附　缩砂仁　炙草各五钱
右为末，以膏和炼蜜，丸芡实大，每服一丸，紫苏汤化下。

黑龙丸 【 《幼幼近编》】 　治小儿腹痛。
生甘草　干姜各二钱　伏龙肝一两　人参　茯苓　百草霜　白朮各五钱
右为末，粥丸梧子大，每服五丸，陈皮汤下。

平胃散 【 《局方》】 　治脾胃不和，不思饮食，心腹胀痛，口苦短气，恶心嗳气，吞酸，面黄体瘦，嗜卧体痛，霍乱吐泻等证。
厚朴姜汁制，五两　陈皮　甘草炙，各一两　苍朮米泔浸焙干，八两
右为末，每服二钱，姜枣水煎，沸汤点服亦得。常服调气暖胃，化宿食，消痰饮，辟四时不正之气。按前证若乳食停滞，嗳腐吞酸，呕哕恶心者，宜服是方。若饮食既消，脾胃虚弱，呕吐恶心者，则宜四君子汤。

　　单方

小儿胎寒，腹痛汗出：用衣中白鱼二七枚，绢包于儿腹上，回转摩之，以愈为度。 【 《圣惠方》】 

食积腹痛，必用紫苏、莱菔子之类。 【 丹溪方】 

治小儿好吃粽成肚腹痛：用黄连、白芍药等分为丸服。 【 初虞世方。】 

小儿心痛：白乌骨鸡屎五钱晒研，松脂五钱为末，葱头汁和丸梧子大，黄丹为衣，每醋汤服五丸，忌生冷硬物，三四日立效。 【 《婴童百问》】 

小儿盘肠气痛：延胡索、茴香等分炒研，空心米饮，量儿大小与服。 【 《卫生易简方》】 

小儿盘肠内钓腹痛：用葱汤洗儿腹，仍以炒葱捣贴脐上，良久尿出痛止。 【 汤氏《婴孩宝鉴》】 

小儿盘肠气痛：没药，乳香等分为末，以木香磨水煎沸，调一钱服，立效。

小儿气痛：蓬莪朮炮熟为末，热酒服一大钱。 【 《十全博效方》】 

小儿盘肠内钓，腹痛不止：用阿魏为末，大蒜半瓣，炮熟研烂，和丸麻子大，每艾汤服五丸。 【 《总微论方》，下同】 

小儿盘肠内钓：以蓬莪朮半两，用阿魏一钱化水，浸一日夜焙研，每服一字，紫苏汤下。

绞肠沙痛：马兰根叶细嚼咽汁，立安。 【 《幼幼近编》】 

小儿盘肠气痛：用萝卜子炒黄研未，乳香汤服半钱。 【 《杨仁斋直指方》】 

小儿虫痛，胃寒，危恶证，与癎相似者：干漆捣烧烟尽，白芜荑等分为末，饮服一字至一钱。 【 杜仁方】 

小儿蛔嘴心腹痛；鹤虱研末，以肥肉油汁下之，五岁一服二分，虫出即止也。

　　医案

钱乙《小儿直诀》曰：辛氏女子五岁病虫痛，诸医以巴豆、干漆、硇砂之属治之不效，至五日外，多哭而俛仰睡卧不安，自按心腹，时大叫，面无正色，或青或黄，或白或黑，目无光而慢，唇白吐沫，至六日胷高而卧转不安，召钱至。钱详视之，用芜荑散三服，见目不除青色，大惊曰：此病大困，若更加泻则为逆矣。至次日，辛见钱曰：夜来三更果泻。钱于泻盆中看如药汁，以杖搅之，见有丸药。钱曰：此子肌厚，当气实，今证反虚，不可治也。辛曰：何以然？钱曰：脾虚胃冷则虫动，而今反目青，此肝乘脾，又更加泻，其气极虚也。而丸药随粪下，即脾胃已脱，兼形病不相应，故知死病。后五日昏笃，七日而死。

一小儿伤食发热，吐泻腹痛，欲服益黄散。余曰：内有丁香、良姜，非其所宜，前证乃脾胃受伤而无寒证。不信，仍服前药，其痛益甚，二便不通，口舌糜烂而殁。

罗谦甫曰：一小儿五月间，因食伤冷粉，腹中作痛，遂与市药铺中，买得神芎丸服之，脐腹渐加冷疼，时发时止，踰七八年不已。因思古人云：寒者热之。治寒以热，良医不能废其绳墨而更其道也。据所伤之物，寒也；所攻之药，亦寒也。重寒伤胃，其为冷痛可知矣。凡人之脾胃喜温而恶冷，况小儿血气尚弱，不任其寒，故阳气潜伏，寒毒留连，久而不除。治病必先其本，当用和中养气之药以救前失。服之月余方愈。呜呼！康子馈药，孔子拜而受之，以未达不敢尝，此保生之重者也。奈何常人拱默而令切脉，以为能知病否，且脉者人之血气，附行经络之间，热胜则脉疾，寒胜则脉迟，实则有力，虚则无力，至于所伤何物，岂能别其形象乎？医者不可不审其病源，而主家亦不可不说其病源。且此子之父，不以病源告医，而求药于市铺中，发药者亦不审病源，而以药付之，以致七八年之病，皆昧此理也。孙真人云：未诊先问，最为有准。东坡云：只图愈疾，不欲困医。二公之语，其有功于世大矣！

薛氏《保婴撮要》曰：一小儿手足常冷，腹中作痛，饮食难化。余谓胃气虚寒也，先用益黄散二服痛止，次用六君子汤数剂即愈。

一小儿酉戌时热面赤，腹中作痛，按之益甚，服峻厉之剂，下五七次，发搐吐痰，作渴腹痛，按之不痛，此脾胃复伤而变证也，用七味白朮散、补中益气汤顿安。

一小儿每停食腹痛，面赤发晕，用清中解郁汤而愈。后患摇头咬牙，痰盛发搐，又吐酸腐，待其吐尽，翊日少以七味白朮散，次日又以参苓白朮散，调理脾胃，遂不复患。大抵吐后儿安，不必更服他药，恐复伤元气也。

一小儿五岁停食腹痛，发热面赤，或用养胃汤、枳实、黄连，更加腹胀，午后热甚，按其腹不痛，余以为脾虚而药伤，用六君子汤数剂而痊。

一小儿素嗜肉食，腹中作痛，大便不调，半载之后，肚腹膨胀，右胁内结一块，不时转移；又三月，左胁内亦结一块，胷腹亦胀，龈溃作渴，小便赤濇或澄白，大便色秽不一；又半载，颔下结核三五枚，服消块行滞等药，元气益虚，其块益甚。余用四味肥儿丸、五味异功散之类，随证进退治之，热渴渐止。又月余，腹胀渐消，更佐以九味芦荟丸之类而痊。

一小儿饮食不节，或作泻，或腹痛，或腹胀，腹中一块，大便不调，作渴发热，龈烂口臭，专服消道克滞，前证益甚，形体益瘦。余曰：面色黄中隐青，脾土亏损而肝木所侮也。法当调补中气，平肝木，则脾气自旺，虚火自退，诸证自愈。遂用冲和汤、大芜荑汤之类，果愈。

一小儿虫动心腹痛，先服芜荑散下之，更加作呕食少，口渴饮汤，右顋鼻准白中兼黄，此脾肺气虚也，余用异功散二服少愈，仍加炮姜一服而安。

一小儿曲腰啼叫，右顋青黑，此脐腹内痛，即盘肠内钓，因脾土虚寒，肝木乘之也。用六君子加木香、钓藤钩即愈。

一小儿因乳母大怒，亦患前证，面赤而啼，小便不利，用加味逍遥散加木通、车前子，母子服之并愈。

一小儿啼叫面赤，手足不冷，用钓藤饮随愈。后因其母饮酒厚味，仍作啼，手足发热，又用前药加生地黄而愈。后又面青手冷，啼叫吐泻，其粪腥秽，用助胃膏一服而安。

一小儿患前证，曲腰而啼，额间出汗，足冷唇青粪青，先用钓藤膏治之愈。后复患，仍用钓藤钩膏而痛减半，又煎葱汤熨洗其腹，腹痛遂安。

一小儿唇青足冷，啼声不绝，用助胃膏一服稍安。又食生冷之物，前证仍作，更泄泻不止，先用六君子加木香、干姜一剂，乃去木香、干姜又二剂，其泻顿止。又用四君子少加升麻四剂，饮食加进。

一小儿十四岁腹痛吐泻，手足常冷，肌体瘦弱，余谓禀命门火虚也，用六君子汤八味丸渐愈。毕姻后，因房劳勤读，感冒发汗，缀以饮食劳倦，朝凉暮热，饮食不思，用六君子、十全大补二汤寻愈。后不慎饮食起居，午前脐下热起，则遍身如炙；午后自足寒至腰如冰。热频率洪大，按之如无、两尺微甚；寒时则六脉微细如绝。汤粥稍离火食之，即腹中觉冷，此亦禀命门火衰之证也。用补中益气汤、八味丸各百余服渐愈。后大吐血，别悞服犀角地黄丸一剂，病益甚，饮食顿减，面色晄白，手足厥冷，或时发热。寒频率微细而短者，阳气虚微也；热频率洪大而虚者，阴火虚旺也。余用十全大补及八珍汤、六君子之类，但能扶持而血不止。复因劳役吐血甚多，脉洪大鼓指，按之如无，而两寸脉短，此阳气大虚也。用人参一两，附子一钱，佐以补中益气汤，诸证渐退。乃减附子五分，又各数剂，脉证悉退。乃每服用人参五钱，炮姜五分，月余始愈。
古今图书集成医部全录卷四百四十

　小儿肛胀门

　　小儿直诀 【 宋?钱乙】 

　　　腹胀

腹胀而闷乱喘满者，实也，用紫霜丸、白饼子。若不闷乱喘满者，脾虚也，误下之，以致目胞腮面四肢浮肿，肚腹愈胀，以塌气丸主之。因下而喘，脾气益虚也。脾虚不能胜肾水，随肺气行于四肢如水状。若侵浮于肺，即大喘也。
【 注　按腹胀喘满，脾肺虚而气不归源者，用补中益气汤。若因下脾肺气虚，而面目四肢浮肿等证者，用金匮加减肾气丸。况此证有因乳母脾胃宿积，饮食伤脾所致，其白饼子、紫霜丸，必形病俱实，方可用。塌气丸亦非调补之剂，宜审用之。】 
若肾热传于膀胱，热甚逆于脾肺，脾胃虚而不能制肾水，流走四肢，而身面皆肿；若上胜则形于肺，故令喘也。
 【 注　按肺主气，肾主水。前证因禀赋不足，或因大病后，或误行汗下，致脾虚不能制水而溢皮肤，肺虚不能摄气而气上逆，宜用六味丸补中益气汤治之。如小便不利，用金匮加减肾气丸。肾经虚火上炎，肺热作喘者，用六味地黄丸。心火炽盛，肺热作喘者，用人参平肺散。凡此皆属肾经阴虚热证，用六味丸壮水为主，若用清热分利之药则误矣。】 

　　儒门事亲 【 元?张从政】 

　　　小儿风水

郾之营兵秋家小儿病风水，诸医用银粉、粉霜之药，小溲反濇，饮食不进，头肿如腹，四肢皆满，状若水晶。家人乃为勉强求治于戴人。戴人曰：此证不与壮年同。壮年病水者，或因留饮及房室。此小儿才七岁，乃风水证也，宜出汗。乃置燠室，以屏帐遍遮之，不令见火。若内火见外火，必昏愦也。使大服胃风汤而浴之，浴讫，以布单重复之，凡三五重，其汗如水，肿乃减五分。隔一二日，乃依前治之，汗出肿减七分，乃二汗而全减，尚未能食，以槟榔丸调之，儿已喜笑如常日矣。

　　　通身浮肿

小儿通身浮肿，是水气肿也。小便不利者，通小便则愈。《内经》曰：三焦闭塞，水道不行，水满皮肤，身体否肿。是风乘湿之证也。可用长流水加灯心煎五苓散，时时灌之；更于不透风暖处频浴，汗出则肿消，肿消则自愈。一汗减半，再汗减七八分，三汗消尽，内外兼治故也。

　　婴童百问 【 明?鲁伯嗣】 

　　　虚实肿胀

议曰：肿胀二证，此由虚中有积，久患失治，日渐传变，证候多端。随轻重，察盛衰，审表里以主治，先固其本，后正其标，斯无恙矣。有湿肿、有毒气肿、伤寒虚肿、泻痢虚肿、气血虚肿，有疳胀、气胀、症积胀、锁肚胀、脘膈胀、食膨胀、蛔蚘胀、虚冷积胀，以上肿胀虚积并当下之，各有其法。其受湿于脾胃，久不克化，气浮四肢，头面皆肿；由食毒气伤于脾胃，冷积毒气停留于脘膈，致虚入腹作肿；伤寒下之太早，乘虚入腹作肿；泻利之人，脾气亦虚，是以致肿。以上宜平调胃气，补脏充实，方可去肿。其气血虚肿，皆由荣冲不顺，脏腑怯弱，壅滞三焦，流注百脉，表里俱虚，邪正相乱，以致四肢浮肿，腹肚膨满。以上先调荣卫之顺，次服分气以散之。其疳气积胀，宜先与保童兼塌气以去之，褐丸子亦可治。其痞癖气胀症胀，宜三棱以消痞；其锁肚胀，宜与珍珠天麻丸以通之；其上膈中脘食伤膨胀，宜三棱塌气大茱连丸以消磨之；其蛔蚘胀，宜下虫丸以化之；其虚冷积胀，宜沉香煎以温之。以上诸证，宜调和胃气，消磨通利，肿胀必然平复矣。如有热者，必以葶苈、牵牛等辈以治之，推气丸剂亦可服。有实热胀满者，大承气汤主之。一法用五苓散吞紫霜丸，量虚实用丸数亦妙。热轻者，大柴胡汤治之。
王肯堂曰：按《百问》分证虽详，而偏于攻下。若无钱张活法、薛氏补法以主之，鲜不杀人，慎之！

　　医学纲目 【 明?楼英】 

　　　肿病

肿病肾热传于膀胱，热盛逆于脾胃，脾虚而不能制，肾水反克脾土，脾随水行，脾主四肢，故流走而身面皆肿也。若加喘者重也。何以然？肾水胜而克退脾土，反胜心火，心又胜肺，肺为心克，故喘。或问曰：心刑肺，肺本见虚，今何喘实？曰：此有二：一者肺大喘，此五脏逆；二者肾水气上行，傍侵肺，故令大喘。此皆难治。

　　古今医统 【 明?徐春甫】 

　　　湿证候

巢氏曰：湿者，水气也。《活人书》云：风雨袭虚，山泽蒸气，岂止大人中湿，小儿亦有受湿者。缘小儿人夏以来，脾胃虚弱，腠理开疏，或因连日阴雨，或地蒸湿，小儿坐卧于上，便受热气，脉见沉缓，身体烦痛，发热恶寒，或多汗恶风，精神昏闷，或小便不利，大便溏泻；若久不愈，则手足垂亸，入脏则瘖哑不言。治法大要，疏利小水其湿自除，不可发汗及峻攻之。

　　　水肿不治证

凡水肿先起于四肢，而后归于腹者，不治。大便滑泄，与夫唇黑、缺盆平、脐突、足平、背平，或肉硬，或手掌平，或男从脚下肿而上，女从身上肿而下，并皆不治。

　　证治准绳 【 明?王肯堂】 

　　　腹胀

腹胀，由脾胃虚而气攻所作也。实者闷乱喘满，可下之，用紫霜丸、白饼子。
 【 此言未下而喘者为实，故可下。若误下而喘者为虚气附肺，不可下也。】 
不喘者，虚也，不可下。若误下之，则脾虚气上，附肺而行，肺与脾子母皆虚，肺主目胞腮之类，脾主四肢，母气虚甚，即目胞腮肿，四肢黄色。治之用塌气丸渐消之，未愈渐加丸数。不可以丁香、木香、橘皮、豆蔻大温散药治之。何以然？脾虚气未出，故虽腹胀而不喘，可以温散药治之，使上下分消其气则愈矣。若虚而气已出，附肺而行，即脾胃内弱，每生虚气，入于四肢面目矣。小儿易为虚实，脾虚则不受寒温，服寒则生冷，服温则生热，当识此，勿误也。胃久虚热，多生疸病，或引饮不止。脾虚不能胜肾，随肺之气，上行于四肢面目，肿若水状。肾气漫浮于肺，即大喘也。此当用塌气丸，渐加丸数。病愈后面未红者，虚衰未复故也。
【 此下后喘，故宜塌气丸。若未下而喘，宜下之。】 
治腹胀者，譬如行兵战寇于林，蔻未出林，以兵攻之，必可获寇。若出林，不可急攻，攻则必有失，当以意渐收之，即顺也。
【 寇未出林，谓虚气未山而不喘，不目胞腮肿，故可用丁香、木香大温散药，上下分消其气而愈也。寇已出林，调虚气已出，为喘为目腮肿，须用塌气丸，渐渐消之。】 
治小儿虚腹胀，先服塌气丸；不愈，腹中有食积结粪，小便黄，时微喘，脉伏而实，时饮水能食者，可下之。盖脾初虚而后有积，所治宜先补脾，然后下之，后又补脾即愈也。若不先补脾而便下之，则大虚矣。不可补肺，恐生虚喘。

　　　洁古论腹胀虚实

凡久病吐泻之后，虚则其脉微细。肺主目胞及腮，脾主四肢，若色淡黄，目腮虚肿，手足冷，先服塌气丸，后服异功散、和中丸、四君子汤、益黄散之类，用诸温药养真气。
实则脉洪实，不因吐泻久病后，亦不因痢下腹胀而喘急闷乱，更有痰有热，及有宿食不化而腹胀者，宜服白饼子、大黄丸、解毒丸下之，兼须详认大小便。如都不通，先利小便，后利大便。
云岐云：小儿热结于内，腹胀壮热，大便赤黄，躁闷烦乱者，宜泻青丸。
东垣云：寒胀多，热胀少，皆主于脾胃，虚者宜用六君子汤。若喘而气短者，脾肺气虚也，用异功散补之。若服克伐之类而喘胀益甚者，脾肺之气复伤也，用前汤加半夏、升麻。若既下而不喘，则邪气去而肺气宁也，不必用药。或病久小便不利，或四肢浮肿者，脾肺之气虚，不能通调水道也，用金匮加减肾气丸主之。或手足。逆冷，睡而露睛，脾胃虚寒也，用六君子加炮姜。手足不冷，睡而露睛，脾胃虚弱也，用六君子汤。若面色青，木克土也，用六君、木香、柴胡。更当调治乳母，节其饮食，恐药饵过剂，复伤胃气故也。

　　　水肿

演山云：肿胀二证，此由虚中有积，久患失治，日渐传变，证候多端，随轻重，察盛衰，审表里以主治，先固其本，后正其标，斯无恙矣。

　　　曾氏治法

原肿病之由，标本之疾，肾主元气，天一之水生焉；肺主冲化，地四之金属焉。肾为本而肺为标，皆至阴以积水。其为病也，肾者胃之关键，关键不利，枢机不转，水乃不行，渗于脉络皮肤而为浮肿，当推究内外所因而为施治。儿大者凭脉以明虚实。古方有十种论证，短气不得卧为心水，两胁紧痛为肝水，大便鸭溏为肺水，四肢苦重为脾水，腰痛足冷为肾水，口苦咽干为胆水，乍虚乍实为大肠水，腹急肢瘦为膀胱水，小便闭濇为胃水，小腹急满为小肠水。然脉浮为风为虚；沉伏为水病，沉则脉络虚，伏则小便难，即为正水。脾脉虚大，多作脾肿，因循不治，乃成水肿。盖脾属土，喜燥而恶湿，常感湿气，湿喜伤脾，血化为水，土败不能制水，则停蓄不行，留滞皮肤，故作浮肿。初得病时，见眼泡早晨浮突，至午后稍消，以羌活散疏解，次醒脾汤主之，及间投南星腹皮散。其脾冷困，则燥以草果、缩砂之类。然此证夏与秋冬治之颇易，惟春不然，盖四时之水，无如春水泛溢，兼肝木旺而脾土受克，不能受水，所以难疗。进退不常，须徐徐调理取效。若脾热而困，又有热药燥之，虽火能生土，亦可胜水。奈何燥之太过，土不敌火，则热愈甚而不食，发热烦渴，医者又进之以燥剂，由此而面目转浮，致脾败而手足背皆肿。盖手足背与脐凸，即脾之外候，有未经发表，遽用下药以泻之，则一泻而肿消，乃曰得泻之力，殊不知脾愈泻而愈虚，不逾旬月，其肿如初。此世人即知泻肿为最，而不求其十补勿一泻之论。法当随四时用药，解表通利小便，春以七宝散加麻黄、桂枝、赤茯苓、水姜葱煎服；夏以五苓散加麻黄、车前子、薏苡仁；秋以清肺饮加羌活、细辛、商陆；冬以冲和饮加白朮、生川乌、赤小豆，以上三药，并用水姜葱煎。次投滋润救脾导水汤剂渗泄之，乃为良法。更以商陆胃苓丸、赤苍饮顿服，自然获安。盖《内经》云：开鬼门，洁净府，平治权衡，以平为期，此之谓也。
有初中便觉痰嗽气喘，小水不通，正属肺肾所主，先服解表散，次以三白散为治。余证轻者投商陆丸。故经曰：其高者因而越之，即涌吐之义也。下者引而竭之，即渗泻之义也。凡得此病，非一朝一夕之故，不可以孟浪之药，求其速效，以致虚脱。如愈后。再感外风，满面虚浮，用排风汤和解，仍服前救脾汤剂，免致反复。饮食之忌，惟盐酱虀酢湿面，皆味咸能溢水者，并其他生冷毒物，亦宜戒之，重则半载，轻则三月，须脾胃平复，肿消气实，然后于饮食中旋以烧盐少投，则其疾自不再作。故刘氏曰：治肿非易，补养尤难，所忌者切须详审。有经久不消者，下浚川丸即效。

　　　演山治法

受湿，肿脚手，面目虚浮。
食毒气，肿腹肚肾囊胀急。
伤寒虚气入腹肿。
泻痢虚气入腹肿。
此四种所患，病不相同，皆由虚而得之。受湿谓脾胃受湿冷，久不克化，气浮四肢，头面皆肿。食毒气，由脾胃伤之冷积，毒气停留胃脘，致虚入腹作肿。伤寒由下之太早，乘虚入腹作肿。泻痢之久，脾气亦虚，是以致肿。以上宜平调胃气，补脏充实，方可去肿。先服四味理中，干姜减半，加白朮、桑白皮同煎。伤寒虚肿加枳实，作喘加淡豆豉，泻痢虚肿服正气调胃，胃气既壮，以救生丹利之，其肿即退；再调补脏腑，用观音散，即平复矣。
气虚肿，亦名气蛊。
血虚肿，亦名血蛊。
荣卫俱虚肿，亦名气血蛊。
小儿所患肿胀一门，最为要急，前人少有究竟。然肿胀之作，皆由荣卫不顺，脏腑怯弱，壅滞三焦，流注百脉，表里俱虚，邪正相乱，所以致受。四大浮盛，腹肚膨满，多由食毒得之、饮食得之、症伤得之、饥饱得之，积久不化，故成斯病。病由虚得，或则妄为通下，因虚致虚，根不得去，疾加已甚，是为坏证危候。智者怯而为辞，庸者暴以攻击，二医不同，诚属难治。智者商之，良者审之，疑者塌之 【 疑其病甚不可利，只与塌其气，】 明者调之 【 正荣卫也。】 先调荣卫之顺，次服分气饮子以散其滞，斯病去矣。

　　　薛氏治法

经曰：至阴者，肾水也。少阴者，冬脉也。其本在肾，其末在肺，皆积水也。又曰：肾者，胃之关也，关门不利，故聚水而从其类也。上下溢于皮肤，故胕肿腹大。上为喘呼不得卧者，标本俱病也。丹溪云：惟肾虚不能行水，脾虚不能制水，胃与脾合，又胃为水谷之海，因虚而不能传化。肾水泛滥，反得以浸渍脾土，于是三焦停滞，经络壅塞，水渗于皮肤，注于肌肉而发肿也。其状目泡上下微起，肢体重着，喘嗽怔仲，股间清冷，小便濇黄，皮薄而光，手按成窟，举手即满是也。有受湿气者，由脾胃之气敦阜，四肢头面皆肿也。食毒者，脾伤积毒停留于胃也。伤寒下早者，邪气乘虚而入也。泻利后者，脾气虚也。皆宜先调胃气，次可治肿。其患七胀，皆由血气不足，脏腑怯弱，表里俱虚，邪正相乱，以致四肢浮肿，腹肚膨满，亦当先调荣卫，分别阴阳。治法宜补中行湿，利小便。凡有热者，水气在表也，可汗之；身无热者，水气在里也，宜下之。腰已下肿，宜利小便；腰已上肿，宜发汗。此仲景之法也。若遍身肿，烦渴，小便赤濇，大便秘结，此属阳水；遍身肿不渴，大便溏泻，小便清利，此属阴水。阳水兼阳证者，脉必浮数；阴水兼阴证者，脉必沉迟。气若陷下，宜用二陈加升提之药；如腹胀，少加木香调之。若朝宽暮急属阴虚，朝用四物汤加参、朮，夕用加减肾气丸；朝急暮宽属阳虚，朝用六君子汤，夕用加减肾气丸；朝暮皆急，阴阳俱虚也，用八珍汤主之。真阳虚者，朝用八味地黄丸，夕用补中益气汤。若肚腹痞满，肢体肿胀，手足并冷，饮食难化，或大便泄泻，呼吸气冷，此真阳衰败，脾肺肾虚寒，不能司摄而水泛行也，急用加减肾气丸，否则不治。惟调补脾土，多有生者。

　　小儿卫生总微论方 【 宋?撰人未详】 

　　　肿病论

小儿肿病有二：一者气肿，因脾胃虚而气攻腹，腹胀误行转药下之，致虚气上附于肺，行入四肢面目而作肿也。疳气亦然。二者水肿，因上焦烦渴，饮水无度，脾胃虚而不能约制其水，肾反乘脾，土随水行，上附于肺，肺主皮肤，脾土四肢，故水流走于四肢皮肤而作肿也。甚则肾水浸浮于肺，则生大喘，为难治也。

　　　水肿

水肿之证，脾土受亏，不能制水，肾水泛溢，浸渍脾土，水渗皮肤，肌肉发肿。面肿曰风，脚肿曰水，手按成窟，举手即满。唇黑伤肝，心平伤心，脐突伤脾，足平伤肾，背平伤肺。水气身热在表，可汗；水气身凉在里，可下。通利小便，顺气和脾。证虽可下，不可峻攻。肚上青筋，腹满滑泄，名为蛊胀。肿先起腹，后散四肢，顺候可下；先肿四肢，后归肚腹，逆候难医。男足肿上，女足肿下，肉硬掌平，即不可治。秋春颇易，冬夏难治。重者半载，轻者三月。治肿非易，补养尤难。腰以下肿，当利二便；腰以上肿，须当发汗。

　　幼幼近编 【 明?陈治】 

　　　腹胀

小儿腹胀，有虚有实。小便不利，闷乱喘急者，此邪气之实也，宜分气饮、塌气丸。小便自利，不喘，面目四肢浮肿者，此正气之虚也，或疟痢经久，或饮食伤脾，虚气妄行，并宜补脾饮，或理中汤加草果、砂仁、卜子。

　　方

塌气丸 【 钱乙《小儿直诀》】 　治小儿虚胀。
胡椒一两　蝎尾半两
右为末，面糊为丸粟米大，每服五七丸，陈米饮下。一加木香一钱，一加莱菔子半两。薛己曰：二味惟钱氏、洁古用之，后有牵牛者须慎。

加减肾气丸 【 《金匮》】 　治脾肾虚，腰重脚肿，小便不利，或肚腹肿胀，四肢浮肿，或喘急痰盛已成蛊者。此证多因脾胃虚弱，治失其宜，元气复伤而变者，非此药不救。
白茯苓三两　附子炮，五钱　川牛膝　肉桂　泽泻　车前　山萸　山药　丹皮各一两　熟地黄四两，掐碎酒拌杵膏
右为末，和地黄膏，加炼蜜杵，丸桐子大，每服一二十丸，空心米汤下。

升阳益血汤 【 《兰室秘藏》，下同】 　二月间，有一小儿未满一百日，病腹胀，二日大便一度，瘦弱身黄色，宜升阳气，滋血益血补血，利大便。
蝎梢二分　神曲末　升麻各三分　当归　厚朴各一钱　桃仁十个
右，都作一服，水一大盏，煎至半盏，去滓，食远热服。

厚赐丸　治小儿失乳，以食饲之。未有食，肠不能克化，或生腹胀，四肢瘦弱，或痢色无常。
厚朴　青皮各二分　橘红　半夏　苍朮　人参各三分　枳实　麦芽　神曲各五分
右为极细末，水煮面糊为丸如麻子大，每服二十丸，温水送下，食前。忌饱食。

褐丸子 【 《婴童百问》，下同】 　治小儿疳积肿胀。
萝卜子一两，微炒研　陈皮　青皮　槟榔　五灵脂　蓬莪朮面裹煨　赤茯苓各半两　黑牵牛取净末，半生半炒　木香各二钱半
右为末，面糊丸如菉豆大，每服十五丸，苏叶泡汤送下。

紫霜丸　治变蒸发热不解，并伤寒温壮，汗后不歇，胸中有痰癖，乳哺不进，乳则吐哯，先寒后热者。又治食积乳哺失节，宿滞不化；或因食而发癎，大便酸臭，并宜服之。
代赭石煅醋淬七次　赤石脂同上制，各一钱　杏仁五十枚，去皮尖　巴豆三十枚，去皮膜心油　先将杏仁、巴霜入乳钵内细研如膏，却入代赭石脂末研匀，以汤浸蒸饼为丸如粟米大，一岁服五丸，米饮吞下。一二百日内儿三丸。乳汁下更宜。量其虚实加减，微利为度。此药兼治惊痰诸疾，虽下不致虚人。

白饼子　治小儿夹食伤寒，其证发热呕吐，亦有肚疼者，嗳气，辨得分晓，先用此药一服，推下食积，却用平和药发散调治，如惺惺散、加减参苏散皆可服，却不可服冷药。
滑石　天南星　半夏各一钱　轻粉五分　巴豆二十四个，去皮膜，用水一升，煮干研细
右三味捣罗为末，入巴豆霜，次入轻粉，又研匀，却入余药末令匀，糯米饮丸如菉豆大，量小儿壮瘦虚实用药。三岁已下，每服三丸至五丸，紫苏汤空心下。忌热物。若三五岁儿壮实者，不以此拘，加至二十丸，以利为度。

塌气丸　治小儿疳气，腹胀喘急，并面目浮肿。
丁香　胡椒各一钱　萝卜子　生白牵牛各三钱
右为末，面糊丸如小豆大，三岁三十丸，米汤下。

三棱煎?心丸　治婴孩食伤生冷甜腻毒热等物，脾胃积滞，久不克化，令儿腹热脚冷，痞癖寒热；及疗症瘕，中脘不和膨胀，上隔气壅，心腹不得宣通，所以作疾。此药温凉，但是诸积滞食不化，并宜与服
京三棱　蓬朮各半两，煮　芫花二钱半，醋炒　川当归　鳖甲醋炙，各半两　巴豆二十一粒　淡豉二钱　杏仁去皮尖炒，三钱
右将三棱、蓬朮、芫花、鳖甲醋煮令干，炒剉碎为细末，次入当归末，又入杏仁、巴豆、淡豆豉和匀，水煮白面为丸麻子大，每服二十丸，生姜汤下，大小加减服之。

大承气汤　冶刚痓，胷满内实，口噤咬牙，大热发渴，大便濇。
大黄　芒硝各半两　厚朴一两　枳实二枚
右剉散，每服三钱，姜三片，水一盏，煎七分，温服。

五苓散　治伤寒温热病，表里未解，头痛发热，口燥咽干，烦渴饮水，或水入即吐，或小便不利，及汗出表解，烦渴不止。又治霍乱吐利躁渴，饮水不彻。
泽泻二两半　猪苓　白朮　茯苓各一两半　肉桂一两
右为细末，每服二钱，热汤调下，不拘时。服讫，多饮热汤，有汗出即愈。又治瘀热在里，身发黄痘，浓煎茵陈疡下，食前服。疸病发汗发渴凡中暑引饮，方可用水调服。小儿加白朮末少许。如发虚，加绵黄芪、人参末少许。

大柴胡汤　治伤寒十余日，邪气结在里，往来寒热，大便秘濇，腹满胀痛，谵语心中痞硬，饮食不下，或不大便，五六日绕脐刺痛，时发烦躁，及汗后如疟，日晚发热，兼脏腑实脉有力者可服。
柴胡八钱　黄芩　赤芍三钱　枳实炒，各一钱　半夏汤泡七次切焙，一钱半
右剉散，姜枣煎，加减服之。欲下，加大黄半两。

下积丸　治乳食伤积。心腹胀满，气粗壮热，或泻或呕。
丁香　砂仁各二十粒　使君五个　乌梅三个　巴豆三粒，不去油
右为末，烂饭丸麻子大，每服三丸，陈皮汤下。

五珍丸　治酒食积通用。
青皮　干姜烧存性　蓬朮　五灵脂各一两　巴豆肉去半油，一钱
右为末，粳米饭丸麻子大，每服三五丸，米汤下。

分气饮　治小儿肿胀喘急而气短。
桔梗　赤茯苓　陈皮　桑白皮　大腹皮　枳壳炒　半夏曲　白苏子微炒　紫苏梗　炙草各二钱　草果仁一钱
右剉散，每服一钱半，姜枣煎服。

五疳保童丸　治五种疳疾。
生五倍　青黛　夜明砂布裹洗　苦楝根皮　芦荟　熊胆研　黄连去毛　龙胆草生用　干胆酥炙去骨皮　麝香另研　芜荑取仁　蝉脱去土，各等分
右为末，粟米糊丸麻子大，一岁儿二十丸，饭饮下二三服。

杨氏塌气散　治小儿腹胀气喘，体肿面浮。
青皮去穰巴豆二十一粒，炒黄色，去巴豆用　炙甘草各半两　黑牵牛二钱半，半生半炒　肉豆蔻二三个，煨香　陈皮一合，炒
右末半钱，米饮调下。加槟榔一个。

塌气散　治小儿腹胀气粗，并疳疾相攻，面目浮肿。
青皮五钱，巴豆三十粒同炒，豆黄色去巴豆用　木香一钱
右为末，三岁半钱，米汤下，食前连进即效。

三棱丸　治小儿停积，腹肠胀满，干哕恶心，全不入食。
三棱　木香　神曲　陈皮　半夏姜制，各一两　丁香　肉桂各五钱
右为末，曲和丸如粟米大，每二十丸，乳食后，温生姜汤下。

真珠天麻丸　治急惊风，请量用之，以通为度。此方仍治吊肠锁肚撮口至妙。丸如麻子大，初生患者三日三丸，五日五丸，七日七丸。加青黛，名青黛丸。
南星炮　天麻　白附炮，各二钱半　腻粉半钱　巴霜一字　全蝎　芜荑炒　滑石各二钱半
右为末，煮面糊丸如麻子大，一岁每服五丸，二岁十丸，大小加减，薄荷汤点茶清送下。

大茱连丸　治小儿饮食过度，胷膈膨胀，上下气不宣通，郁滞迷闷，情思少乐，大则作喘，饮食不化，作渴烦躁，坐卧不任，肢体倦怠，腹胁疼痛。
莪朮　京三棱各二钱半，醋煮　干姜炮　陈皮　木香　丁香各三钱　巴豆二十一粒，去膜心油　绿细小茱萸二钱
右为末，醋和为丸麻子大，每服七丸至十丸；大者加枣子，生姜汤下。一方有青皮。

下虫丸　治疳蛔诸虫。
苦楝根皮酒浸焙　绿色贯众　木香　芜荑焙　桃仁去皮焙　槟榔各二两　鹤虱炒　轻粉各钱半　干虾(虫麻)炙，三钱　使君子五十个，煨取肉
右为末，飞面糊丸麻子大，每服二十丸，天明，清肉汁下。内加当归、川黄连各二钱半，治积疳兼疳劳之证。

沉香煎　治脾气冷积。
乳香　沉香　丁香　百草霜　木香各一钱　肉豆蔻一个，煨　杏仁　巴豆各十四粒，出油如霜
右为末，酒煮蜡和丸菉豆大，每服三五丸，淡生姜汤送下。患肚痛不止者服之效。常服以通为度。

推气丸　治三焦痞塞，气不升降，大便秘濇。
大黄　陈皮　槟榔　枳实炒去穰　黄芩　黑牵牛各等分，生用
右为细末，炼蜜丸菉豆大，每服二三十丸，临卧温水下，量虚实加减。

遇仙丹　治诸虫，取诸积。
牵牛三觔　大腹子二觔　大黄　雷丸各四两　锡灰炙干为未　青木香　鹤虱　干漆各二两　皂角四条
右，后三味煎水，用粟米煮粥，初用牵牛末、次用大腹末、三用锡灰、四用大黄、五用雷丸、六用青木香和剂，丸如梧桐子大，每服五七丸，用姜汤熟水送下。此药专治男子妇人虫积气块，五劳七伤，赤白痢疾，便血注下，皮黄水肿，十般气，十一般恶虫，又进饮食，除病，悦颜色，不与他药相反，四季可服，细末三四钱，量大小加减。服时不吃晚饭，三更用清茶下，次早桶子内虫积及米粒尽，方可洗面，温粥补之。伤寒孕妇不可服。王肯堂曰：东垣治胀，不犯上下二焦，用《素问》中满者泻之于内之法，实者分气消积，虚者升阳滋血。治者当师其意而活用之，胜前所用排击诸方远矣。

诃黎勒丸 【 《证治准绳》，下同】 
诃黎勒煨用皮　厚朴去粗皮姜汁炙令黄熟　陈橘皮汤浸焙，各半两　干姜炮裂　炙草　木香　白朮　人参各一分
右件药捣罗为末，炼蜜和丸如麻子大，每服以粥饮下五丸，日三四服，量儿大小加减服之。

张氏补脾散　治脾胃亏损，腹胁虚胀，乳食不进，困倦无力。
诃子肉　人参各七钱　白朮　木香　桔梗　白茯苓　霍香叶　陈皮　黄芪炒，各五钱　甘草炙，二钱五分
右每服二三钱，姜枣水煎。

本事调中丸　治小儿久伤脾胃，腹胀。
干姜　橘红　白朮　茯苓　木香　砂仁　官桂　良姜各等分
右细末，和丸如麻子大，每服二三十丸，食后熟水下。

三因肥儿丸　治小儿病，多因缺乳，吃食太早所致，或久患脏腑胃虚虫动，日渐羸瘦，腹大不能行，发竖发热，无精神。
黄连　神曲各一两　麦芽炒，半两　木香二钱　槟榔三个　使君子　肉豆蔻面裹煨，各半两
右为末，糊为丸如桐子大，每服二三十丸，量儿加减，熟水吞下。

六神丸　治如前证。
丁香　青木香　肉豆蔻用面裹煨，各五钱　诃子煨去核，半两　使君子　芦荟研，各一两
右为末，以枣肉和丸如麻子大，每服五丸至七丸，温米饮，食前下。

胡黄连丸　治小儿疳病，或腹大。
真阿魏一两五钱，去肉积　胡黄连去果积　神曲去食积　黄连各二钱，去热积　麝四厘
右为末，每服十二粒，白朮汤下。

阿魏丸　治小儿食积，腹如蜘蛛状，腹痛，小便白浊。
阿魏醋浸一宿，研如泥　黄连炒　连翘各半两　碱研粉，三钱　山楂　半夏皂角水浸，各一两
右为末，炒神曲和丸如卜子大，每服二十丸，空心米饮下。吃果子多者，加胡黄连。米食多者，加神曲、山楂。肉食多者，加阿魏。
又
阿魏一两　黄连酒煮，六两
右为末，醋浸阿魏一宿，研如泥，汤浸蒸饼丸。如元气不足加人参。

小阿魏丸
山楂肉三两　碱三钱　半夏一两
右为末，阿魏半两，酢浸和丸，白汤下。

中满分消丸
黄连　枳实　厚朴各五钱　干姜　姜黄　猪苓　砂仁　泽泻　茯苓各三分　陈皮　白朮　甘草各一分　半夏四分　黄芩一两二钱
右为细末，蒸饼和丸如黍米大，每服三十丸，温酒送下。

消痞丸　快利之剂。
黄连半两　枳实　黄芩　甘草　人参各三钱　厚朴七分　干姜四分　橘皮一钱　姜黄五分
右为细末，蒸饼为丸如黍米大，每服三十丸，随乳下。

麻黄升麻汤　治小儿面色萎黄，腹胀食不下，正月四月小儿服之，神效。
麻黄二分　桂皮　杏仁　吴茱萸　草豆蔻　厚朴　曲末　羌活　白茯苓　升麻根　苍朮　泽泻　猪苓　陈皮　黄蘗各一分　柴胡根　白朮　青皮　黄连各五分
右(口父)咀，作一服，水一大盏，煎七分，去滓，食前热服。

南星腹皮散　主肿疾欲愈未愈之间，脾胃虚慢，气促痰喘，腹胀胷满，饮食减，精神困，小便不利，面色萎黄。
南星制，一两　大腹皮洗焙　姜皮　陈皮　青皮　桑白皮剉炒　甘草　扁豆炒去壳，各半两
右碎，每服二钱，水一盏，姜二片，煎七分，无时温服。

香陆胃苓丸　治肿疾日久不愈，此药大能实脾导水，多服取效。
丁香　商陆　赤小豆　陈皮　炙草各二两　苍朮米泔水浸一宿，去粗滤干剉片炒微黄色　泽泻各二两半　赤茯　猪苓　白朮各一两半　肉桂一两　厚朴用生姜汁炙令香熟，二两
右除丁香、肉桂不过火，余药剉焙，同二味为末，用面微炒，水浸透煮，和丸菉豆大，每服三十丸至五十丸，或七十七丸，空心温汤下。儿小者，丸作粟壳大，吞服之，粒数引子，并如前法。

赤苍饮　主脾胃因虚受湿，面貌浮黄，或遍身作肿，饮食减少，气不升降，小便赤色，肚膨胀，欬嗽有痰及肿，常服神效。加草果仁炮过，水姜枣煎投。
赤茯苓　苍朮泔浸一宿滤干剉炒，各一两半　枳壳制，一两　藿香和根　半夏汤煮透剉焙干　净香附　紫苏和梗　厚朴去粗皮姜汁炙香熟　陈皮去白，各七钱半　炙草一两二钱
右剉，每服二钱，水一盏，姜二片，煎七分，无时温服。

三白散　解初中肿疾，四肢肤囊浮胀，大小便不利，皆由膀胱蕴热，风湿相乘。
白牵牛半生半炒杵碎　桑白皮剉炒　白朮　木通去皮节　陈皮　甘草各半两
右碎，每服二钱，水一盏，煎七分，无时服。

商陆丸　治水肿小便不通，勿拘远近。
商陆一两　净黄连半两
右焙为末，姜汁煮面和丸菉豆大，每服三十丸至五十丸，用温紫苏熟水空心下，或温葱汤。

浚川丸　治水肿及单腹胀，气促食减，通身面浮。
大戟　芫花醋炒　沉香　檀香　木香　槟榔　蓬莪朮　大腹皮洗焙干　桑白皮剉炒，各半两　黑白牵牛末一两　巴豆去壳膜心存油，三十五粒
右除牵牛末巴豆外，前九味内有沉香、檀香、木香、槟榔不过火，余五味焙干，同沉香等为末，就如牵牛末和勺，巴豆碎切，在乳钵内极细杵，入前药末同再研匀，水煮面和丸麻仁大，每服十七丸，浓煎葱汤候温，五更初空心下。去水未尽，停一日减用十三丸，次减作九丸，再减至七丸，汤使下法如前。证退即止。仍投南星腹皮散。如单腹肿甚，能饮食气壮者，加甘遂末同丸取效。仍忌有甘草，药饵相反。

荣卫饮子　调补婴孩气血俱虚，荣卫不顺。四肢头面手足俱浮肿，以致喘急者，并宜服之。
川当归　熟干地黄净洗　人参　白茯苓　川芎　白朮　炙草　白芍　枳壳炒别制　黄芪蜜炙　陈皮
右件等分(口父)咀，每服二钱匕，水一小盏，煎至半盏，去滓，通口不拘时候。议曰：荣者血温流行于脉，卫者气顺调和于络，是故荣行脉中，卫行脉外，阴阳相安，循环无止，自幼至长，不离呼吸，无少滞碍，其脉方调，其气乃顺。呼吸之间，脉不应息，气有违滞，流注经络，隐伏脏腑，百病皆由兹始。此方最良，虽儿幼小，并可与服，以壮其根，使血荣气卫顺且和矣，腑寒脏虚温且壮矣，盈亏自然而平，怯弱自然而正，阴阳调匀，气脉充实，何病之有？

分气饮子　调理小儿肿胀作喘，气短促急，坐卧不任，四体浮肿，饮食呕逆，神困喜睡。
五味子　桔梗　白茯苓　甘草炙　陈橘皮　桑皮　草果肉　大腹皮　白朮　枳壳炒　川当归　紫苏　苏子　半夏曲
右等分(口父)咀，每服二大钱匕，水一小盏，生姜二小片，枣子半个，煎至半盏，去滓，通口，不拘时候，兼八味理中丸煎服。议曰：清浊无混，邪正不干，上焦得之清凉，下部受之温暖，气滞则少升降，血虚则多流注，虽是乳子呼吸一息，其脉之至，徐徐应指，不违其数者，亦同大人流行，但随小大受之短浅而已。若亦留滞，其脉迟数，即太过不及而病生焉。善疗治者，郁则分之，逆则顺之，停则利之，滞则降之，调理之，法先宜顺气。大抵婴孩气顺则易治，此方分气与分水谷之分者不同，明者察之！

大效神功救生丹　治小儿气虚喘急，四肢浮肿，肚腹胀急，冲满胁肋，乍热乍寒，或泻或秘，皆因久停虚积，荣卫不顺，宜用推去其恶毒之气。
雄黄另研　朱砂各一分　巴豆二十一粒　干姜二钱
右件用米醋一盏，以巴姜就煮令干，去姜不用，将巴豆出油和雄朱研匀，雪糕丸如麻子大，每一岁三丸，并用酒浸赤芍药，以少许送下。

退肿散气方
赤小豆　陈皮　萝卜子　炙甘草各半两　木香炮，七分
右为粗末，姜枣煎服，大小加减。

分气饮 【 《幼幼近编》，下同】 　治肚腹膨胀，喘急烦闷。
桔梗　茯苓　陈皮　桑皮　大腹皮　枳壳　草果　萝卜子　苏子　苍朮　厚朴　木通　半夏　木香　小便不利加泽泻，伤食加神曲、麦芽、砂仁。

补脾饮　治脾虚肚腹膨胀，四肢面目浮肿。
人参　白朮　半夏曲　萝卜子　茯苓　砂仁　木香　陈皮　苍朮　神曲　车前子　大腹皮

塌气丸
萝卜子　木香　陈皮　莪朮　五灵脂　牵牛　神曲　打面糊为丸，一岁十丸。

参苓散 【 《幼幼类集》，下同】 　治小儿受温，身痛面浮，发热恶风，多汗作呕，小便不利。
人参　白朮　猪苓　泽泻　干姜炮，各一钱　赤茯苓　木通各二钱
右咀，入灯心十茎，车前一撮，水煎，食前服。

除湿汤　治小儿寒温所伤，手足软弱，吐泻不能抬举，疼痛。
人参　白朮　苍朮　茯苓　半夏　陈皮　厚朴姜炒　藿香　大腹皮洗　甘草炙，各等分
右咀，水煎，不拘时服。

　　单方

治小儿下痢，腹大且坚；以故衣带垢者，切一升，水三升，煮取一升，分三服。 【 《千金方》，下同】 
又方：腹上摩衣中白鱼。亦治阴肿。

治少小腹胀满：烧父母指甲灰，乳头上饮之。
又方：车毂中脂和轮下土，如弹丸吞之，立愈。

小儿腹胀：用萝卜子、紫苏梗、陈皮、干姜各等分，甘草减半，食减者加白朮煎服。 【 《平治会萃》】 

黄瘦腹胀：干鸡粪一两，丁香末一钱，蒸饼丸小豆大，每服二十丸，米汤下。 【 《儒门事亲》】 

小儿腹胀：半夏末少许，酒和丸粟米大，每服二丸，姜汤下，不瘥加之。或以火炮研末，姜汁调贴脐，亦佳。 【 《子母秘录》，下同】 

小儿烦满欲死：鸡子壳烧灰，酒服方寸匕。

小儿腹胀：韭根捣汁，和猪脂煎服一合，间日一服，即愈。

小儿腹胀，或腹皮青色，不速治，须臾死。胡粉，盐熬色变，以摩腹上。

小儿浮肿：天罗灯草、葱白等分，煎浓汁服，并洗之。 【 《普济方》，下同】 

用丝瓜灯草葱白等分，煎浓汁服，并洗之。

小儿腹胀，水气流肿，膀胱实热，小便赤濇：牵牛生研一钱，青皮汤空心下。一加木香减半丸服。 【 《郑氏小儿方》】 

小儿虚肿，头面阴囊俱浮：用使君子一两去壳，蜜五钱炙为末，每食后，米汤服一钱。 【 《简便方》】 

小儿肿病，大小便不利：黑白牵牛各二两，炒取头末，井华水和丸菉豆大，每服二十丸，萝卜子煎汤下。 【 《圣济总录》】 

小儿疳利肚胀：用鸡子一个开孔，入巴豆一粒，轻粉一钱，用纸五十重裹，于饭上蒸三度，放冷去壳，研入麝香少许，糊丸米粒大，食后温汤下二丸至三丸。 【 《经验方》】 

退肿散气：用白朮炒、木香炮、甘草炙、茴香炮、青皮各半两，巴豆三十粒去膜，同青皮炒，去巴豆不用，共为末，米饮调下。 【 《证治准绳》，下同】 
又：用钱氏益黄散，加木香去丁香，加萝卜子去诃子为末，大小加减，米饮调下。

小儿伤乳腹胀，烦闷欲睡：大麦面生用，水调一钱，服。白面微炒亦可。 【 《卫生总微》，下同】 

小儿伤乳腹胀，烦闷欲睡：烧鼠二枚为末，日服二钱，汤下。

　　针灸

《古今医统》曰：小儿水肿腹大，灸脐上一寸，三壮，分水穴。

　　医案

丹溪曰：白文举儿五岁，身面皆肿，尿多，用炒山栀、炒桑皮各一钱，黄芩二钱半，白朮、苏梗各一钱半，(口父)咀作三帖，水一盏半，煎至半盏，食前温服。

《保婴金镜录》曰：一小儿发热吐泻，腹胀不乳，其纹如流珠，此脾胃气伤，先用香砂助胃膏，后用六君子汤全愈。

一小儿寒热作呕，饮食不入，按其腹乃哭，脉纹如长珠，此饮食停滞也，先用大安丸吐泻宿滞遂安。但唇目抽动，大便稀黄，此病邪去而虚热所迫也，用六君子汤加钓藤钩而愈。

一小儿胷腹膨胀，发热烦闷，脉纹如环珠，以手按腹即哭，此属脾胃虚而饮食停滞也。先用保和丸一服，前证如失，更加烦渴，按其腹不哭矣，此宿食去而脾胃复伤也，用五味异功散加柴胡治之，顿瘳。

一小儿不时干呕，乳食不进，肚腹膨胀，其形如来蛇，此脾胃虚而成疳也，用四味肥儿丸治疳，佐以四君如芜荑健中而痊。后伤食吐泻完谷，形气甚困，四肢微搐，视其纹如去蛇，余曰：且不用药。次日吐止，但搐而泻青黄，此脾土虚而肝木胜也，用六君子加钓藤钩而瘥。

一小儿四肢消瘦，肚腹胀大，行步不能，状如蜘蛛，颇能饮食，作渴发热，去后臭秽，此脾脏伤也，以十全丹数服渐愈；又用异功散肥儿丸调理，肢体如常。

一小儿停食发热，服芩、连、三棱、厚朴等剂，饮食日少，胷腹膨胀，其纹透至指甲，用补中益气汤加木香、钓藤钩，温补脾气，制肝木，数剂渐效；又用六君子汤加炮姜治之而安。其间泛用金石脑麝袪逐之剂，变惊而殁者，不能枚举，惜哉！

一小儿八岁腹肿胀，脐凸出，大便下血，粪亦似痢，小水短少，面目皆黄，两腮兼赤，此食积伤脾，又兼肝木所侮脾土。盖脾病则肺气虚而不能生肾水矣，故有是证。当先消导其积滞，遂用越鞠丸末加三棱、蓬朮三钱，以淡姜汤调和，入酒二匙服之，腹中鸣动，二便顿利；再服二钱，腹脐顿消；却用大安丸末二钱，腹脐全消，便血亦止。自进薄粥杯许，腹中顿痞恶心吐痰不出，此脾虚不能腐化而成痰滞也，用六君子末二钱，以姜汤和服，调补买气，饮食渐进。但日晡热倦，腹中觉胀，此脾虚故阴分而作，用补中益气汤而愈。后复伤食发热，腹胀，小便下血，保和丸四服而愈。

一小儿伤食，腹胀呕吐，发热面赤，服消导清热之剂，饮食已消，热亦未退，用六君子加升麻、柴胡各二分，升补胃气四剂而愈。

一小儿禀父肾热，小便赤濇，服五苓散之类，后患停食，服克伐之药，四肢面目浮肿，小便不利，渐至气喘，此误行渗利，脾肺气虚，不能摄水而患肿，脾肾虚寒，不能制水而气喘，用六味丸加牛膝、车前及补中益气汤而愈。

一小儿数岁，每停食，辄服峻厉之药，后肚腹膨胀，呕吐泄泻，先用六君子汤，诸证渐愈；又用补中益气汤而安。

一小儿肚腹胀，饮食即泻，手足逆冷，此脾气虚寒也，先用人参理中丸，后用六君子汤而愈。

一小儿伤食腹胀，胷满有痰，用异功散而痊。后复伤食，腹胀兼痛，或用下剂，痛虽止而胀益甚，更加气喘，此脾益伤而肺益虚也，用六君子汤加桔梗调补而愈。

一小儿腹胀恶食，发热恶心，殊类外感。余曰：此饮食所伤，脾肺虚热也，用保和丸一服，诸证顿退，但腹仍胀，用异功散而痊。

一小儿伤食腹胀，服克伐之剂，小便濇滞；又服五苓散之类，饮食渐减，小便不通，四肢顿肿。余朝用金匮加减肾气丸，夕用异功散而愈。

一小儿腹胀，面赤痰喘，大便秘，壮热饮冷，此形病俱实，用紫霜丸一服，诸证益甚，面色顿白，饮汤不绝。余以为邪气退而真气复伤，故面白而喜汤，用白朮散大剂煎汤，令恣饮，良久而睡，翼日顿安。

一小儿腹胀，小便青白，腹左一块，面色萎黄，齿龈赤烂，食少滞颐，余用异功散调补中气为主，佐以九味芦荟丸，外贴阿魏膏，两日块消，左胁微痛，用四君子汤、大芜荑汤清疳治热，月余，诸证稍愈，仍用异功散及蚵蟆丸而愈。

古今图书集成医部全录卷四百四十一

　小儿食癖门

　　小儿直诀 【 宋?钱乙】 

　　　癖

若腹中有癖不食，但饮乳是也，当渐用白饼子下之。盖小儿病此，良由乳食不消，伏于腹中，乍冷乍热，饮水过多，即荡涤肠胃，亡失津液，脾胃虚弱，不能传化水谷，以致四肢羸瘦，肚腹渐大而成疳矣。
【 注　按前证或因小儿乳食过多，致伤脾胃，或乳食起居，七情六淫失宜所致，必先调补元气为主，佐以消散之剂。若除之不以渐，则必有颠复之患。常治食积既去而热不退，或作呕吐少食，用五味异功散。胁胀少食，善怒泻青，用六君子汤加升麻、柴胡。少食体倦泻黄，用补中益气汤；手足冷加炮姜、木香；如不应，佐用四神丸。体瘦潮热口干，大便不调，用肥儿丸。若兼颈项结核，口齿腐烂，当参前疳条主之。】 

　　儒门事亲 【 元?张从政】 

　　　小儿肌热

小儿身瘦肌热，面黄腹大，或吐泻，腹有青筋，两胁结硬如碗之状，名乳痈癖，俗呼曰奶癖是也。乳痈得之绵帛太厚，乳食伤多，太热则病生于肌，太饱则必伤于肠胃。生于肌表者，赤眼丹瘤，疥癣痈疖，眉炼赤白，口疮牙疳宣烂，及寒热往来，此乳母抱不下怀，积热熏蒸之故，两手脉浮而数也。伤于肠胃者，吐泻惊疳，哽气腹胀，肌瘦面黄，肚大筋青，喜食泥土，揉鼻窍头发作穗，乳瓣不化，此皆太饱之致然也。久而不愈，则成乳痈，两手脉沉而紧，此其辨也。已上诸证，皆乳母怀抱奉养过度之罪。癖之疾，可以丁香化癖散；取过数服，牛黄通膈丸、甘露散、益黄散等药磨之。如不愈者，有揉癖一法。
呪曰：日精月华，助吾手法，勑斩减消，驱毒勑摄！
右用法之人，每念一遍，望日取气一口，吹在手心自揉之。如小儿病在左胁上，用法之人亦左手揉之；在右胁上，以右手揉之。亦吹在乳癖上，令母揉之。男孩儿用单日，女孩儿用双日。大忌风雨阴晦孝子见之。用法之时，宜于日中前，晴明好日色则可矣。

　　平治会萃 【 元?朱震亨】 

　　　食积

小儿食积痰热伤乳为病，大概肝与脾病多，肝只是有余，脾只是不足。

　　婴童百问 【 明?鲁伯嗣】 

　　　腹中有癖

癖者，血膜包水侧僻于胁旁，时时作痛也。惟癖为能发潮，为能生寒热，故疟家多蓄黄水，日久而复结癖于中脘，寒热不已，有是疾者以此。小儿脏腑和平，荣卫调畅，则津液自然流通，纵使多饮水浆，不能为病。惟乳哺失调，三焦关格，以致水饮停滞，肠胃不能宣通，如冷气搏之，则结聚而成癖，轻者用积滞木香丸，重者用取癖丸。仲阳云：腹中有癖，不食但饮乳是也，当渐用白饼子下之。如不早治，则不能食，脾胃虚弱，四肢不举，诸邪遂生，羸瘦而成疳矣。

　　　痞结

痞者，塞也。结者，实也。热气蕴于胷膈之间，留饮聚于腹胁之内，于是荣卫不能流行，脏腑不能宣通，由胀满而致痞结，势使然耳，此实热之证也。时或发为壮热，圣惠甘遂散主之。此药治小儿痞结，虽服汤药时，暂得利而滞实不去，心下坚胀，按之即啼，内有伏热诸候，并成此疾，宜疏利大便，破结散气，后宜常服进食丸。

　　　积痛

仲阳云：积痛口中气温，面色黄白，目无精光，或白睛多，及多睡畏食，或大便酸臭者，当磨积而痛自除，宜消积丸，甚者白饼子下之。后胃气不和，用白朮散、小沉香丸、感应丸治之。又有食积肚痛有热者，芍药甘草汤加干葛。吐者，加半夏、生姜，或加枳实亦效。

　　　积滞

小儿有积滞，面目黄肿，肚热胀痛复睡多困，酷啼不食，或大肠闭濇，小便如油，或便利无禁，粪白酸臭，此皆积滞也。然有乳积食积，须当明辨之。吐乳泻乳，其气酸臭，此由啼叫未已，便用乳儿，停滞不化而得之，是为乳积。肚硬带热，渴泻或呕，此由饮食无度，多餐过饱，饱后即睡得之，是为食积。腹痛啼叫，利如蟹渤，此由触忤其气，荣卫不和，淹延日久得之，是为气积。合用木香丸主之，槟榔丸亦可用。大小便闭者神芎丸妙。甚是斋推气亦佳。冷证下积，五珍丸亦可用。

　　　食积冷热

巢氏云：夫宿食不消者，脾胃冷故也。小儿乳哺饮食，取冷过度，冷气积于脾胃，胃为水谷之海，脾气磨而消之，胃气调和则乳哺消化，脾伤于冷则宿食不消。脉沉者，伤食不化故也。亦有伤乳伤食而身热者，惟肚腹之热尤甚。人之伤积肚热，粪极臭酸，而夜间有热，伤积之明验，人所未晓也。冷者消食丸、木香丸。夜间有热，天明复凉，乃是伤寒夹食失解故也，当服白饼子，先与微利，次与参苏饮；发热，地骨皮饮、秦艽散退热而安。有实热者，大柴胡汤去大黄亦可服。《伤寒论》：人病有宿食，何以别之？师曰：寸口脉浮而大，按之反濇，故知有宿食，当下之，宜大承气汤。其喘而发热者，紫霜丸主之。冷证用进食丸尤佳。亦治食厥，乃四肢逆冷面色青黑是也，或当吐而苏。有痰者温胆汤加减服，痰定而呕自痊。冷证丁香丸可服，白饼子下痰亦可。

　　　胃气不和虚冷

仲阳云：胃气不和，面光白无精光，口中气冷，不思食，吐水，肌瘦虚弱，腹痛，当补脾，益黄散主之。凡人以胃气为本，惟治病亦然。胃气有实有虚，实者则有痞满内热之证，虚则有呕吐不食之证。虚者益之，实者损之，欲得其平则可矣。平胃散、观音散、银白散壮胃之剂，不可缺也。

　　伤寒六书 【 明?陶华】 

　　　伤食

海藏云：伤食宜以药下之者，当详其所伤何物，生硬寒热不等，不可遽用巴豆之类大毒之药下之。升麻葛根汤，太阳阳明也。惺惺散，风热，咽不利，脾不和，少阳渴，小便不利也。小柴胡汤，往来寒热，胷胁微痛，少阳也。然欲知其经，当以脉别之。

　　保婴撮要 【 明?薛铠】 

　　　不乳食

经曰：胃为水谷之海，六腑之大源也。人身气血腑脏，俱由胃气而生，故东垣之法，一以脾胃为主，所谓补肾不若补脾，正此意也。在小儿虽得乳食，水谷之气未全，尤仗胃气，胃气一虚，则四脏俱失所养矣。故丹溪谓小儿多肝脾之疾也。若面色晃白，目无精光，口中气冷，不食吐水，肌瘦腹疼，此胃气虚寒之证，用五味异功散或六君子汤主之。若大便不实，兼脾虚也，加干姜温之。中满不利，脾不运也，加木香开之。喜冷便秘，胃实热也，用泻黄散凉之。命门火衰，不能生土者，用八味丸补之。禀赋胃气不足，亦用此丸。盖下焦真阳充盛，则上生脾元，自能温蒸水谷矣。

　　古今医鉴 【 明?龚信】 

　　　癖疾论

天地气运，固有南北之殊；小儿病患，亦有彼此之异。北方小儿患癖疾者，十恒八九；南方小儿患癖疾者，百无二三。是何谓而致之？盖南方水土薄弱，饮食柔软，易于克化，厥疾少矣。北方水土厚实，面食坚硬，难于运动，厥疾生焉，亦由脾胃之不和也。故东垣以脾胃为人之主，脾胃和一疾不生，亏则百病生焉。小儿脾胃本自柔脆，脏腑尚且娇嫩，为之母者，多不知调护之法，惟务姑息之爱，不问咸酸甘肥之味，瓜菓生冷之物，及糍粽湿面油腻煎炙之类，诸般稠粘干硬难化之物，顺其所欲，食之过多，损伤脾胃，脾胃既伤，则不能消化水谷，水谷不化则停滞而发热，发热既久则耗伤元气，元气虚则不能运动其血，血遂不行而停滞不散，留于胁肋之间，遂成血块，居于皮里膜外，不能动移，始则有如钱大，发热则日渐长，其形如龟、如蛇、如猪肝肺者，长短大小之不一也。内有血孔贯通，外有血筋盘固，其筋直通背脊之下，与脐相对之间，有动脉之外，乃癖疾之根。夫人身之血脉，则昼夜循环无端，一周流及，此其血则贯入筋内，由筋入孔，由孔入癖。盖癖得血养而渐长，邪得血助而渐盛，于是正气愈惫而血愈枯矣。发为潮热，以致诸疾，或头出虚汗，或胷前项下跳动，或肚大青筋，毛焦发竖，或面黄肌瘦，四肢干枯。淹延日久，则毒气发出，变生诸证。有变为牙疳口臭，宣露出血者；有变为头面肿大，口鼻溃烂者；有变为一切疮毒流脓出血者，有变为肢体浮肿，腹胀气喘者；有变为寒热往来，似疟非疟者；有变为痰嗽喘热，衄吐下血者，有变为呕吐泻痢，脱肛下坠者；有变为心腹疼痛，疝气偏坠者，皆癖毒攻出之所致也。变证多端，难以悉举，乃九死一生之病，非一方一法所能愈也。
治之先宜针灸之法以断其根，使血不贯入筋内，则癖无血所养，癖即自败矣。外以膏药贴之，内以汤丸攻之。大抵宜补脾养气以治其本，清热消块以治其标，标本兼济。又当执其权衡，以量儿之壮弱，病之轻重。若壮而轻者，则治标之药多于治本之剂；若弱而重者，则治本之剂多于治标之药。大概肥儿丸、乌金丸、阿魏丸、千金保童丸之类，乃半攻半补平和之剂，宜对证选用，于针灸之后，可收十全之功也。医斯疾者，宜详究之！

　　古今医统 【 明?徐春甫】 

　　　积滞

《活幼心书》云：小儿所患之证，皆因乳哺不节，过食生冷坚硬之物，脾胃不能克化，停积中脘；外为风寒所伤，或因夜卧失盖，致头疼面黄，身热，眼泡微肿，腹痛膨胀，足冷肚热，喜睡神昏，不思饮食。或呕哕噫气，吞酸，大便腥臭，此为陈积所伤；但有时时泄下清水如生草汁，是受惊而后有积，烦闷啾唧，常似生嗔，名为惊积。小儿医者，亦惟因其轻重虚实而治之可也。

　　证治准绳 【 明?王肯堂】 

　　　脾

脾主困，实则困睡身热饮水，虚则吐泻生风。
脾病，困睡泄泻，不思饮食。
脾胃虚寒，则面晃白，目无精光，口鼻气冷，肌体瘦弱，吐水腹痛，不思乳食，用益黄散，下利用调中丸。
伤风手足冷者，脾脏怯也，先用益黄散补脾，后用大青膏发散。
脾病见四季，皆仿余四脏治之。顺者易治，逆者难治。脾怯当面赤目黄。五脏相反，随证治之。
脾主湿，自病则泄泻多睡，体重昏倦。脾苦湿，急食苦以燥之。
实则泄泻赤黄，睡不露睛，泻黄散主之。
虚则泄泻色白，睡露睛，白朮散主之。
肝乘脾，贼邪，风泻而呕，茯苓半夏汤主之。
心乘脾，虚邪，壮热体重而泻，羌活黄芩苍朮甘草汤主之。
肺乘脾，实邪，能食不大便而呕吐嗽，煎槟榔大黄汤下葶苈丸。
肾乘脾，微邪，恶寒泄泻，理中丸之类主之。
凡脾之得病，必先察肝心两脏之虚实，根其源之所起，然后救疗。盖肝是脾之鬼，心是脾之母，肝气盛则鬼气胜，心气亏则脾家生气不足，当用平肝气益心气，盛者抑之则退，亏者益之不乏，所以有抑脾气益心气两药。诊其脉，肝心两脏俱和，则是脾自生之疾，察其虚实而治之。
前证实者，病气实而形气虚也。若面色晄白，吐泻腹痛，口鼻气冷，属寒水侮土，宜用益黄散。若面青唇黯，吐泻，手足并冷，此脾土虚寒，用干姜理中汤。若面色萎黄，手足不冷，此脾土虚弱，用人参理中汤。若伤风手足并冷，吐痰欬嗽，吐泻腹胀，此脾肺气虚，用五味异功散实脾气，加防风、升麻散外邪。若发于寅卯之时，用六君、柴胡、升麻补脾土平肝木。然面黄者，脾之本色也。面赤者，火生土为顺；面青者，木克土为逆。当平其所胜，以补元气为善。
脾苦湿，急食苦以燥之，白朮。脾欲缓，急食甘以缓之，甘草。以甘补之，人参。以苦泻之，黄连。
脾虚，以甘草、大枣之类补之；如无他证，以钱氏益黄散补之。虚则补其母，心乃脾之母，以炒盐补心。
脾实，以枳实泻之；如无他证，以钱氏泻黄散泻之。实则泻其子，肺乃脾之子，以桑皮泻肺。

　　　脾弱多困

脾具坤静之德，而有干健之运。夫胃，阳也，主气；脾，阴也，主血。胃司纳受，脾司运化，一纳一运，化生精气，清气上升，糟粕下降，纳五谷，化津液，其清者为荣，浊者为卫，阴阳得此，谓之橐钥。故东垣以脾胃为五脏之根本也。脾气既弱，则健运之令不行，化生之功失职，而嗜卧多困所由生焉。法当温补其脾，脾气既旺，则腑脏清阳之气升举，易于运行，又何困倦之有？海藏用四君子加木香、砂仁、半夏，白朮倍之，姜、枣煎服，诚良法也。若脾虚好睡多惊，则是心血虚而火动之，宜安神养血。若因心脾气虚有痰者，宜用人参、五味子、茯苓以补心气，当归、芍药、酸枣仁以养心血，橘红、半夏以开痰。若因脾肺气虚，胷膈有痰，用补中益气汤以健脾胃，胆星天竺丸以化痰涎。若因饮食停滞而作，用四君子汤以益脾土，山楂、神曲以消饮食。若因脾虚而好睡，用五味异功散以补脾气，当归、芍药以生脾血。芍药须用酒拌炒黄，不则酸寒伤脾，此假热以对假寒也。若乳母饮酒，致儿昏醉好睡者，以干姜、陈皮煎汤解之；不应，用异功散加干葛即愈矣。
脾胃不和，四君子加白朮一倍，姜、枣煎。
脾困，四君子加木香、砂仁、人参各半钱煎。
脾胃虚弱，生气多困，四君子加炒半夏曲、没石子等分为末，入冬瓜子少许同煎。

　　　宿食

伤寒同一发热，而伤食者惟肚腹之热为甚，且粪极酸臭，夜间潮热，尤伤积之明验也。
小儿宿食不消者，胃纳水谷而脾化之，儿幼不知撙节，胃之所纳，脾气不足以胜之，故不消也。神曲、麦芽之属，皆腐化之物，昔贤已谓能伤胃中生发之气矣，况进而三棱、莪朮乎？况又进而牵牛、大黄、巴豆乎？脾气一受伤于食，再受伤于药，至于下之而气已脱矣，所存几何？故夫克食之药，不可多用。下积之药，尤不可不审其证之可下与不得不下而后用也。
钱氏论食不消，脾胃冷故不能消化，当补脾，益黄散主之。

　　　食积寒热

小儿食积者，因脾胃虚寒，乳食不化，久而成积。其证至夜发热，天明复凉，腹痛膨胀。呕吐吞酸，足冷肚热，喜睡神昏，大便酸臭是也。有前证而兼寒热者，名曰食积寒热。若食在胃之上口者吐之，胃之下口者消之，腹痛痞胀按之益痛者下之。下后仍痛，按之则止者补之。夹食伤寒者先散之，用参苏饮。热甚便秘者先利之，用大柴胡汤。如无外感，但只伤食不至于甚，保和丸调之。盖脾为至阴之脏也，故凡脾病者，至夜必热，热而兼寒，则又见所胜者侮所不胜矣。食未消者消之，则寒热自止；食既消者补之，则寒热自痊。若手足并冷。喜热饮食，此中州处寒也，宜温之。大便欲去不去，脾气下陷也，宜升之。若夜间或侵晨泄泻者，脾肾俱虚也，用四神丸。手足并热，作渴饮水者，脾胃实热也，用泻黄散。大便秘结，用大柴胡汤。手足虽热，口不作渴，大便不实者，用白朮散。仍参腹痛腹胀、积痛积滞治之。

　　　食积痢

有食饱伤脾，脾气稍虚，物难消化，留而成积，积败为痢，腹肚微痛，先调胃气，次理积，却止痢，则病根自除。和中散理虚养胃，三棱散、乌犀丸助脾化积，沉香槟榔丸、守中汤进食止痢。仍忌生冷粘腻等物，不致复作。

　　　积病可医者九

面上虚肿是积。积者是脾之所系。脾主身之肌肉，故应面，故知是脾积。其脾系土，土无正形，故早晚浮肿不定，多则早浮，其睡则脾不磨，上面作肿。若病后此证，则是虚中积，宜用调脾消积行气等药。
面合地卧是积。何以合地？其受积在脾，是冷积。何以知之？其脾好土，故知在脾。其冷者属阴，故知伤冷硬食得之，宜下热积气药耳。
腹胀是积，其积在肺。何以知之？其肺主于气，才当受积，其气便冷，腹胀满气急，故知在肺。如腹胀先宜调气后转，转后更宜调气。
小便如油是积，其积在小肠。何以知之？其积受于脾，脾当传心，心不受触则入小肠，小肠是心之腑，故知在小肠，则节其水道，小便如米泔油相似也。
发黄是积，是积气伤心。心主血脉，荫遍身毛发，被积气所干则发黄，故知是积伤心。宜下空心散，及取积药。此人必时复发热也。
赤白痢是积，其积在肺，受传大肠及有外伤冷而得。何以知之？肺主西方庚辛金，其先白后赤，则是外邪。故知肺传大肠，则为赤白痢也，宜取后调气。
两眼黄赤睛青是积，其积在肝。何以知之？肝主东方甲乙木，色青，却被积气所干，即黄赤。睛青者，眼属五脏，肝是其主，脾若受积，故令眼睛青，是肝受精。若传胆，其人口苦不要吃物，宜凉药退之。
遍身虚肿是积，其积不在脏，只在腑。何以知之？为其积曾取后，被药发动，即不在脏，故出皮肤之间为肿也。只宜下取虚中积药，然后补之。
多泻白粪是积，是受冷积在脾。何以知之？脾主化，受冷积在脾，冷滑而泻白粪，故知在脾，宜先转，后热药补之。

　　　不可医者六

喘急是肺积。肺主气，其喘急则肺绝。其人当面白全无血色，故不可医也。
面黑是肾积。其人面黑者，是肾绝也。人当不辨好恶，眼直无光，只得一日而死也。
吐热气是荣积。其不医者，是血绝不可治也。血主心，心不能营，故出热气不止耳。
手脚心生疮是卫积。卫者气也。胃气不生，故手足生疮。若卫绝则气不回，只得半日也。
恶心吐干呕是胃积。何以不医？胃主化食，其胃热则恶吐，故不治。其人必食乳不化，不食亦干吐呕，面色青黄无血色也。
泻久，住又泻，是积咬脾烂。何以知其脾烂？其人当泻白粪，为食不消，住了却放粪赤黑而死，即知脾烂，不可治。

　　　积聚

小儿五积，为脏气不行，蓄积一处不动，故曰积。夫心为伏梁，在脐上，上攻其心，下攻胃口；脾为痞气，在胃口上横之；肝为肥气，在脐之左边；肺为息贲，在脐之右畔；肾为贲豚，在脐下。各有变动，非食之所成，乃气积也。脏属阴，故在一处而不动也。
聚谓六腑之气留聚也。腑属肠，阳气运转不停，故其聚不定一处，发而腹痛。积聚之候，皆面黄瘦劣，嗞啀，不生肌肉，发立，或肌体浮肿，腹急多困，多为水气。
虚中积候，凡惊中虚积者，谓因惊取复惊发动是也，所下粪青秽。凡虚中有积者，因伤食而泻又吐，如此渐虚，其病未瘥，故曰虚积也。又虚中之积，有积而频频取转，却取转不着，致其积尚伏，故亦曰虚中积。若惊积取下，则粪随惊青。如是食积即粪成块子。凡疳中虚积者，因疳病转泻虚而疳不退，故虚中尔，所取下粪里白色也。
凡婴孩所患积证，如觉一二日，先以百伤饮发表，次当归散，水姜煎服，温动积滞，方下乌犀丸、六圣丸重与宽利，后用匀气散调补。
凡有积滞，须辨虚实。况孩儿虚瘦长短黑白，南北古今不同，不可一概论也。予今之法，实者可服进食丸，虚而微白及疳瘦者，宜服肥儿丸。
初患元气未损之时，或腹胀作痛，大小便不利者，先用白饼子或木香槟榔丸下之，下后以白朮散或五味异功散和之。渴加干葛，吐加半夏。下而热不退，或作呕作泻，饮食不思，此脾胃俱伤也，用六君子汤。手足指冷，喜饮热汤，此脾胃虚寒也，前方加炮姜、木香。面色黄白，目无精光，脾肺俱虚也，用四君子加柴胡、升麻。腹痛泄痢下重，或小便不利者，用四逆散。发热晡热，或泻未已，脾气下陷也；潮熬口渴，大便不调，欲变疳证也，并用补中益气汤，佐以肥儿丸。经云：邪之所凑，其气必虚；留而不去，其病乃实。必以调脾为主，而以消导佐之。古人所谓养正积自除，正此意也。

　　　乳积

其候但是吐下乳来有馊臭气，因啼叫未已，遽与乳吃，停滞不化而得。茅先生先用丁香散调胃，后下牛黄丸取下奶积，后下匀气散，常服健脾散即愈。
乳癖之候，面色青黄，发渴壮热，吐乳多睡，口内生疮，渐渐黄瘦，腹内结块不散。由乳母食饮无常，醉饱过度，便即乳儿；或乳母偏卧一向，乳儿不能回转，儿亦睡着，乳滞偏于胁下，因兹结聚成块而痛者是也。

　　　食积

肚硬而热于他处，或泻或呕，因饮食过饱，饱后即睡而得。茅先生用牛黄丸取积，后用匀气散调理，常服万灵丸即愈。

　　　气积

其候面色黄白，不进食，腹痛，夭矫啼叫，痢如蟹渤，此因荣卫不和，二气乖忤，日久得之。茅先生用万灵丸、匀气散、醒脾散、健脾散之类，相夹调理。
《秘录》云：治小儿气癖，取三棱散作羹粥，以米面为之，与乳母食之。治小儿十岁以下，及新生百日，无问癎热、无辜、痃癖等皆理之，妙不可言。

　　　脾中积

面黄如土色，或面带虚浮，脐上微痛，肚皮热，饮食减少，才食便言脐上及腹中痛，所食不化，头微热。此因先食硬物或冷物，所伤在脾。治之先下青金丸取下脾中积，后用匀气散、醒脾散调理，常服健脾散、万灵丸即愈。

　　　惊积

有时时泻清水如生米汁，是受伤而复有积，烦闷啾唧，常以生嗔，名为惊积。先解惊，后理积。解惊五苓散或百解散，理积三棱散或乌犀丸及三解散，炒神曲生姜煎汤调服。醒脾散、沉香槟榔丸，宁惊化积，壮气和胃。仍节冷乳，自然平治。

　　　虚中积

其候浑身微热，不思饮食，昏昧神缓，抱着一似睡未觉，肚热足冷者，多因吐泻大病及攻击之后而得此候。茅先生先用青金丸取积，后用匀气醒脾散调理，常服万灵丸、保童丸即愈。

　　　实积

其候大便不通，风毒疮疖，喉闭痄腮，咽中涎响，茅先生先用夺命散吐下热涎，后用匀气散、醒脾散调理，常服牛黄膏、天竺黄散、镇心丸即愈。

　　　痃癖

茅先生论小儿生下五个月以上至七岁，有结癖在腹，成块如梅核大来去，或如卵大，常叫疼痛者，亦分数类：在左胁下痛者名痃气，左右胁下痛者名癖气。下蓬莪朮散夹健脾饮与服即愈。如见面黑眼直视，泻黑血，鼻口冷，手足冷，不进食者死。
钱氏论小儿病癖，由乳食不消，伏在腹中，乍凉乍热，饮水或喘嗽，与潮热相类，不早治必成疳。以其有癖，故令儿不食，致脾胃虚而热发，故引饮过多，即荡涤肠胃，亡失津液，胃不能传化水谷，其脉沉细；益不食，脾胃虚衰，四肢不举，诸邪遂生，鲜不瘦而成疳矣。
仁斋曰：癖者血膜包水，侧僻于胁旁，时时作痛也。惟癖为能发潮，为能生寒热，故疟家中脘多蓄黄水，日久而复结癖，寒热不已，有是疾者以此。小儿脏腑和平，荣卫调畅，则津液自然流通，纵使多饮水浆，不能为病。惟乳哺失调，三焦关隔，以致水饮停滞，肠胃不能宣通，如冷气搏之，则结聚而成癖。轻者用导滞木香丸，重者用取癖丸。
曾氏曰：婴儿始生，禀赋未完，失于襁褓之不谨，乳哺之不节，外为六淫侵袭，内因五脏气虚，冷积久停于脾，不能克化，结成癖块，突于胁下或左或右，其疾皆因积滞蕴作，致有寒热，或腹肚疼痛，或昼凉夜热。治疗之法：气实者亦须温正胃气，后用乌犀丸或水晶丹下之。如过三三次，即以稀粥略止，候所作形证消尽，方投补益之剂。气虚者先与调脾胃，固真元，神色稍正，饮食进多，如前法下之。若太虚甚，用三棱散、化癖丸渐消之，顺适阴阳，以平为期。然先补后泻，行迎夺之法。则取去陈寒冷积。若面黄唇白，发竖肌瘦，乃为虚极，不可轻下，但徐徐用药，消化调理为上。若儿小者，更令乳母常服藿香饮使药从乳过，亦少助也。

　　　痞结

此痞在腹内，与心下之痞不同，宜常服进食丸。按进食丸有巴豆，岂宜常服？甘遂有大毒，泻水如决江河，非十分壮实、十分危急、十分水气，三者俱备，未可轻用，今以为痞结主方谬矣。
痞癖既久，饮食减少，脾气必虚，久而不愈，必先以固胃气为主，使养正则积自除。若欲直攻其结，不惟不能善消，抑亦损其脾土，脾土既亏必变证百出矣。当参各类及随见证而主治之。

　　小儿卫生总微论方 【 宋?撰人未详】 

　　　食气积癖论

小儿积聚癖症者，其证不同。积聚乃气之所致，不可轻治。脾胃既已虚冷，饮食先已不化，乳哺再稍失其宜，便乃成伤也。其候身体壮热，口中气温，面黄腹胀，目无精光，或白睛多，喜睡，四肢垂亸，畏食壮热，大便酸臭，或为吐泻，水谷不消，须宜稳药克化，不可便行快药取转。小儿气实脾胃壮者，化之有渐。若气怯脾胃弱者，但稍失调养，便成伤也。

　　方

紫双丸  [紫双丸　原作「双紫圆」，据《千金》卷五改。 ]【 《千金方》，下同】 　治小儿身热头痛，饮食不消，腹中胀满，或小腹绞痛，大小便不利，或重下数起；小儿无异疾，惟饮食过度，不知自止，哺乳失节，或惊悸寒热，惟此丸治之。不瘥，更可重服。小儿欲下，是其蒸候，哺食减少，气息不快，夜啼不眠，是腹内不调，悉宜用此丸，不用他药，数用神验，千金不传。臣亿等详[臣亿等详　原作「今详」，据《千金》卷五改。]序例中凡云服紫丸者，即前变蒸篇中四味者是也。云服紫丸不下者，服赤丸，赤丸瘥快，病重者当用之。方中并无赤丸，而此用朱砂，又力紧于紫丸，疑此即是赤丸也。

巴豆霜　蕤核仁各十八铢　麦门冬十铢　甘草五铢　甘遂　朱砂飞，各二铢　牡蛎　蜡各八铢
右八味，以熟汤洗巴豆研，新布绞去油，别捣甘草、甘遂、牡蛎、麦门冬下筛讫，研蕤核仁令极熟，乃内散更捣二千杵，药燥不能相丸，更入少蜜足之。半岁儿服如荏子一双，一岁二岁儿服如半麻子一双，三四岁者服如麻子二丸，五六岁者服如大麻子二丸，七岁八岁服如小豆二丸，九岁十岁微大于小豆二丸。常以鸡鸣时服，至日出时不下者，热粥饮数合即下，丸皆双出也。下甚者，饮以冷粥即止。

充悦圆　治小儿胎中宿热，母饮食粗恶辛苦，乳汁不起，儿乳哺不为肌肤，心腹痞满，萎黄瘦瘠，四肢痿躄缭戾，服之可令充悦。
芍药　柴胡各二两　大黄　人参各一两　干姜如热以枳实代　甘草各半两　鳖甲　茯苓各一两半
右八味为末，蜜丸如大豆，服一丸，一岁已上乳服三丸，七岁儿服十丸，日二。

牛黄圆　治小儿宿乳不消，腹痛惊啼。
真牛黄三铢　附子二枚　真珠　巴豆霜　杏仁各一两
右五味，捣附子、真珠为末下筛，别捣巴豆、杏仁令如泥，内药及牛黄捣一千二百杵，药成若干入少蜜足之。百日儿服如粟米一丸，二岁儿服如麻子一丸，五六岁儿服如胡豆一丸，日二。先乳哺了服之，膈上下悉当微转，药完出者病愈，散出者更服，以药完出为度。

芒硝紫圆　治小儿宿食，癖气痰饮，往来寒热，不欲食，消瘦。
芒硝　大黄各四两　半夏　甘遂各二两　代赭一两　巴豆二百枚　杏仁一百二十枚
右七味为末，别捣巴豆、杏仁，治如膏，旋内药末捣三千杵，令相和合，强者内少蜜，百日儿服如胡豆一丸，过百日至一岁服二丸，随儿大小以意节度，当候儿大便中药出为愈。若不出，更服如初。

八岁汤　治八岁已上儿，热结痰实，不能食，自下。
白芍药　栀子仁　知母生大黄各二两　柴胡二两六铢　升麻　黄芩　黄连各二两半　竹叶切，一升半　桔梗一两半　细辛十五铢
右十一味(口父)咀，以水六升，煮取一升八合，去滓，分四服，十岁儿为三服。一方有枳实、杏仁各一两半，无桔梗、黄连。

十五岁汤　治小儿十五已下，热结多痰，饮食减。
大黄　柴胡　黄芩各三两　枳实一两十八铢　川升麻　赤芍药　知母　栀子仁各二两半　生姜十八铢　杏仁二两　竹叶切，一升半
右十一味(口父)咀，以水六升半，煮取二升，十岁至十五者分三服。

牛黄双圆　治小儿结实，乳食不消，心腹痛。
牛黄　太山甘遂各半两　真珠六铢　杏仁　芍药　黄芩各一两　巴豆十八铢
右七味为末，蜜丸，一岁儿饮服如麻子二丸，但随儿大小加减之。

牛黄鳖甲圆　治小儿癖实壮热，食不消化，中恶忤气。
牛黄　厚朴　桂心　芍药　干姜各半两　茯苓　麦曲　柴胡　大黄　鳖甲　枳实　芎藭各一两
右十二味末之，蜜丸如小豆，日三服，以意量之。

芫花圆　治小儿心下痞，痰癖结聚，腹大胀满，身体壮热，不欲哺乳。
芫花　黄芩各一两　大黄　雄黄各二两半
右四味为末，蜜和，更捣一千杵，三岁儿至一岁已下，服如粟米一丸。欲服丸内儿喉中，令母与乳。若长服消病者，当以意消息与服之，与乳哺相避。

真珠圆　治小儿痰实结聚，宿癖羸露，不能饮食。
真珠半两　麦门冬一两　蕤核仁二百枚　巴豆四十枚
右四味为末，蜜丸，期岁儿服二丸如小豆大；二百日儿服如麻子二丸。渐增，以知为度。当下赤黄白黑葵汁，勿绝药，病尽下自止。久服，使小儿肥白，已试验。

鳖甲圆　治少小腹中结坚，胁下有疹，手足烦热。
鳖甲　芍药　大黄各三十铢　茯苓　柴胡　干姜各二十四铢　桂心六铢　(上庶下虫)虫瓦炙　蛴螬各二十枚
右九味为末，蜜和服如梧子七丸，渐渐加之，以知为度。

鳖头圆　治小儿痞气，胁下腹中有积聚坚痛。
鳖头炙，一枚　甘皮半两　蝱虫(上庶下虫)虫俱炙　桃仁各十八铢
右五味为末，蜜丸，服如小豆大二丸，日三。大便不利，加大黄十八铢，以知为度。

甘草圆　治小儿羸瘦惙惙，宜常服，不妨乳。
甘草五两
右为末，蜜丸，一岁儿服如小豆十丸，日三。服尽即更合。

桂心橘皮汤　治小儿五六日不食，气逆。
桂心　人参各半两　橘皮三两　成择薤五两　黍米五合
右五味(口父)咀，以水七升，先煮药，煎取二升，次下薤米，米熟药成，稍稍服之。

地黄圆　治少小胃气不调，不嗜食，生肌肉。
干地黄　大黄各一两六铢　茯苓十八铢　当归　柴胡　杏仁各半两
右六味为末，以蜜丸如麻子大，服五丸，日三。

半夏圆　治小儿暴腹满欲死。
半夏随多少，微火炮之　捣末，酒和服如粟米粒大五丸，日三，立愈。

马通栗圆　治少小胁下有气，内痛喘逆，气息难，往来寒热，羸瘦不食。
马通中粟十八铢　杏仁　紫苏　细辛各半两　五味子　石膏　秦艽　半夏　茯苓各六铢
右九味为未，蜜丸，服如小豆十丸，日三，不知加至二十丸。

清中解郁汤 【 《直诀》方】 　治脾气虚弱，饮食停滞，郁热生痰，或身发赤晕。
白朮炒　茯苓　陈皮　山栀仁炒　山渣　神曲炒　麦芽炒　川芎　桔梗　炙草各五分
右，每服二三钱，水煎。

丁香化癖散 【 《儒门事亲》】 　治小儿乳癖。
白丁香　密陀僧　舶上硫黄已上各二钱　硇砂半钱　轻粉少许
右研细末，每儿一岁服半钱，男病女乳调，女病男乳调，出下黑粪为度，后用通膈丸泄之。

塌气退黄汤 【 《兰室秘藏》，下同】 　一名茯苓渗湿汤。治小儿面色萎黄，腹满胀，食不能下。
白朮　柴胡各半分　川升麻一分　桂枝　麻黄炒　吴茱萸　厚朴　羌活　草豆蔻　神曲　苍朮　泽泻　白茯苓　猪苓　黄蘗　橘红各二分　青皮　黄连各五分　杏仁二个
右，都作一服，水二大盏，煎至一盏，去滓，食前温服。

中满分消丸
枳实　黄连　厚朴各五分　生姜　姜黄　猪苓各一钱　橘皮　甘草　白朮各一钱半　砂仁　泽泻　茯苓各三钱　半夏曲四钱　黄芩一两二钱
右为细末，汤浸蒸饼为丸如黍米大，每服三五十丸，温水下。

消痞丸
黄连五钱　黄芩二钱　厚朴七分　姜黄五分　干生姜　人参各四分　甘草三分　枳实二分　橘皮一分
右为细末，汤浸蒸饼为丸如黍米大，每服三十丸，随乳下。

雄黄解毒丸 【 《片玉心书》，下同】 　下痰去热，追虫打积。
雄黄一钱，另研　郁金一钱　巴豆霜二钱　共为末，米糊丸如粟米大，痰涎甚竹叶汤下；积痛茴香汤下；缠喉风，滚白水化开，吐痰；虫痛，苦楝子根白皮汤下，先以鸡卵油煎，空心时令儿闻之，然后服药，必要上半月，谓其虫之头向上故也。

养脾丸　治小儿脾胃虚弱，不思乳食，伤食癖积，面色黄，呕吐泻泄，腹痛膨胀，并皆治之。
苍朮制　陈皮各五钱　缩砂仁　草果仁　益智仁各二钱　厚朴　神曲　麦芽炒，各三钱　共为末，酒糊丸如粟米大，米饮下。脾胃虚弱，米汤下；呕吐，煨姜汤下；食积，山楂汤下：腹痛，茴香汤下；肿胀，萝卜汤下；寒泄，姜枣汤下。

肥儿丸 【 《育婴家秘》】 　小儿脾胃素弱，食少而瘦，或素强健，偶因伤食成积而瘦，或因火病之后而瘦者，宜服之。
人参　白朮各二钱　陈皮　茯苓各钱半　甘草炙　木香　缩砂仁　青皮　神曲炒　使君子肉各一钱　山药　莲肉去心，各二钱　桔梗一钱　共为细末，荷叶浸汤，煮粳米粉为丸，米饮下。此参苓白朮散加减，以治疳病将成之圣药也。腹中有癖者，加三棱、莪朮各煨，九肋鳖甲醋炙各一钱半。有热者，加北柴胡二钱，黄芩、黄连、芦荟，干烧存性，各一钱半。瘦太甚者，加当归、川芎各二钱。泄泻者，加肉豆蔻面包煨、诃子肉各一钱。疳瘦食少者，去麦芽、神曲。

木香丸 【 《婴童百问》，下同】 　治吐乳泻乳，其气酸臭，由啼叫不已，以乳与儿，停滞不化，是为乳积。肚硬热渴吐泻，由饮食无度，过饱即睡，是为食积。腹痛啼叫，利如蟹渤，由触忤其气，荣卫不和，淹延日久，是为气积。疟后肚内结癖成块。
木香　蓬朮　砂仁　青皮去穰　朱砂研细　代赭石　大丁香各一钱　巴豆去油二钱
右为细末和匀，飞白面糊和丸麻子大，每服二三丸，乳伤乳汁下，食伤米饮下。

取癖丸　治小儿癖块大痛，用之如应。
甘遂　芫花俱微炒　黑牵牛半炒半生取末　辣桂　蓬朮　青皮去穰　木香　桃仁炒　五灵脂各二钱　巴豆去油，一钱
右为末，研和十分细嫩，飞白面糊丸麻子大，每服一二丸，姜蜜煎汤灌下，泄后冷粥补，仍和胃。

挨癖丸　治乳癖谷症，腹中块痛。
青皮　木香　代赭石火煅酢淬，研极细末　蓬朮　生地黄各三钱　巴豆压去油，一钱
右为细末，酢面糊丸麻子大，每服二丸，食后姜汤下。

槟榔丸　治小儿伤食得之，痛刺胁肋，心胷烦闷，饮食不下，吐逆恶心，久不医治，渐成痞癖。
青皮五钱，去穰，巴豆三十粒去壳同炒，去巴豆　陈米半合，炒法亦用巴豆，同青皮　槟榔五钱　木香面裹煨，三钱
右为细末，蒸饼丸如黍米大，用米饮，食前服。丸数多少，量儿大小虚实加减。

北柴胡散　治小儿因伤血得之，胷膈郁闷，痛引小腹，时或攻筑，上抢心胷，渐成瘕结之证。
人参　北柴胡　?木香　枳壳　京三棱　槟榔各三钱
右为细末，陈皮煎汤调，食远服。

褐丸子　治小儿因伤气得之，心腹膨胀，肚大胁痛，面黄肌瘦，倦怠无力，久而不治，渐成痞块。
陈皮　青皮　三棱　萝卜子炒　莪朮各五钱　木香　胡椒各一钱　黑丑炒取头末，三钱
右为细末，面糊丸如黍米大，生姜三片，泡汤送下二三十丸。

七香丸　治小儿因伤积得之，其证如肠澼之疾，便利无度，滑不成粪，似痢非痢，结成癖块。
丁香　木香　大茴炒，各一钱半　枳壳　三棱　青皮　莪朮同巴豆七粒炒赤色，去巴豆，各一钱
右为细末，煮糊丸如黍米大，每用三十丸，米饮空心服。

圣惠甘遂破结散　治小儿心胷痞结，蕴聚痰水，虽服汤药，暂利而滞实不去，心下坚胀，按之辄啼，内有伏热所结。
甘遂面裹煨令黄色，二钱半　青皮　黄芩　川大黄煨，各半两
右为粗末，每服一钱，水一盏，煎至六分，去滓温和服，量大小加减，得通利即止，后以冷粥补之。

进食丸　治乳食不消，心腹胀满，壮热喘粗，呕吐痰逆，腹鸣泄泻，米谷不化；或下痢赤白，腹痛后重；及食症乳癖，痃气痞结，并皆治之。小儿胷膈热实，腹内有留饮，致令荣卫痞塞，脏腑之气不得宣通，其病腹内气结，胀满或壮热，凡有此疾，当疏利大便，破结散气，宜常服之。
巴豆霜一钱　朱砂飞，五钱　枳壳炒，五钱　当归泔浸炒　代赭石煅酢淬七次，各三钱　木香五钱　麝少许
右为末，面糊为丸如麻子大，一岁儿一丸，米饮下，更量虚实加减，食后服。治食积发热，羸瘦肚大，青筋疳积，肚疼哺露。

消积丸　治乳食伤积，心腹胀满，气粗壮热，或泻或呕。
丁香二十粒　砂仁二十粒　使君子五个　乌梅三个
右为末，烂饭丸麻子大，加巴豆三粒，去尽油同丸，每服三丸，陈皮汤下。

白饼子　治小儿夹食伤寒，其证发热呕吐，亦有肚疼者，嗳气辨得分晓。先用此药，一服推下食积，却用平和药发散调治，如惺惺散、加减参苏饮，皆可服，却不可服冷药。
滑石　天南星　半夏各一钱　轻粉五分　巴豆二十四粒，去皮膜，用水一升，煮干研细如泥
右三味，捣罗为末，入巴豆霜，次入轻粉，又研匀，却入余药末，令匀，糯米饮丸如菉豆大，量小儿壮瘦虚实用药。三岁已下每服三丸至五丸，紫苏汤空心下。忌热物。若三五岁儿壮实者，不以此拘，加至三十丸，以利为度。一方加白附子一钱。

白朮散　治泻渴兼吐泻。
人参二钱半　白茯苓　白朮　藿香叶各半两　木香二钱　甘草一钱　干葛半两，渴者加一两
右剉散，水煎。发热甚渴者，去木香。肚痛，加白芍药。

小沉香丸　和中顺气，嗜食消痰。
砂仁煨　蓬朮煨，各四钱　香附米炒，一两　真沉香六钱　甘松三两六钱　益智仁炒　炙草各一两半　舶上丁香皮二两四钱
右为细末，汤浸蒸饼丸如梧桐子大，每服三十丸或四十丸，食后温生姜汤下，或嚼破更妙。

芍药甘草汤　治伤寒脉浮，自汗出，小便烦数，微恶寒，脚挛急拘疼，及治肚腹胷胁大痛。
白芍药炒，五两　甘草一两
右剉散，每服三钱，水二盏，煎至八分，不拘时服。

观音散
石莲肉　人参　神曲炒，各三钱　白茯苓二钱　甘草炙　木香　绵黄芪炙　白扁豆炒去皮　白朮各一钱
右剉散，每服二钱，水一盏，枣一枚，藿香三叶煎，空心温服。

银白散　止吐泻，壮胃气，治粪青。
糯米　扁豆各二两　藿香　白朮土炒，各一两　丁香二钱　甘草炙，三钱
右为末，紫苏米饮调下。加天麻、砂仁、白茯苓。快脾正色，加炮白附、全蝎、木香、石莲，姜煎服。

木香槟榔丸　疏导三焦，宽利胷膈，破痰逐饮，通润大肠。
(木郁)李仁　皂角醋炙　半夏曲　枳壳麸炒　青皮　杏仁面炒　木香不见火　槟榔各一钱
右为细末，别用皂角四两，用浆一碗，搓揉熬膏，更入熟蜜少许，丸如梧桐子大，每服十丸，小儿服可丸如菉豆大，食后生姜汤送下。

神芎丸　治风热壅滞，头目昏眩，口舌生疮，牙齿疳蚀；或遍身疮疥，咬牙，惊惕，怔忡，烦躁多渴；或大小便濇滞；或积热腹满，惊风潮搐，并皆治之。
生大黄　黄芩各二两　生牵牛头末三两　滑石四两　黄连　薄荷叶　川芎各半两
右为细末，滴水丸桐子大，每服四五十丸，食后温水下。一方加蒲黄，止血证亦用。

是斋推气丸　治三焦痞塞，气不升降，胷膈胀满，大便闭濇，小便赤少。
大黄　陈皮　槟榔　枳实小者去穰　黄芩　黑牵牛各等分
右为细末，炼蜜丸如菉豆大，临卧温熟水下二三十丸，量虚实加减。

槟榔丸　治小儿疳气腹胀，胷膈痞闷，喘急不安。
青皮去穰，同巴豆十粒炒，去巴豆　萝卜子　香附子炒　木香各一两　黑牵牛半两，微炒
右为末，生姜自然汁，煮面糊丸黍米大，每服十丸，米饮下。

消食丸　常服宽中快气，消乳食，正颜色。
缩砂　陈皮　三棱　蓬朮　神曲炒　麦芽炒　香附泔浸一宿炒　枳壳　槟榔　乌梅各五钱　丁香二钱五分
右为末，面糊丸如菉豆大，食后紫苏汤送下二三十丸。

快膈消食丸　治小儿宿食停滞，腹胀疼痛。
三棱煨　蓬莪朮煨　拣缩砂去壳　橘皮去白　神曲炒　麦芽炒，各五钱　香附子炒，一钱
右为细末，蒸饼丸如黍米大，生姜煎汤或白汤，或将饼子磨，食远服。一方加制枳壳。

香棱丸　治小儿积气发热，肚腹膨胀，肢体瘦弱，饮食不滋肌肤。
木香　丁香　槟榔去脐　枳壳炒　甘松　使君子去壳　神曲炒　麦芽炒，各二钱半　三棱煨　莪朮　青皮　陈皮　香附炒，各五钱　胡黄连一钱
右为细末，蒸饼丸如黍米大，用米饮，食远服。

五珍丸　治酒食积通用。
青皮　干姜烧存性　蓬朮　五灵脂各一两　巴豆去半油一钱
右为末，粳米饭丸麻子大，每服三五丸，米汤下。

古今图书集成医部全录卷四百四十二

　小儿食癖门

　　方

理中清热汤 【 《明医杂着》】 　治小儿食积郁热，发于肌表，潮热往来。主理中，清阳明之热。
白朮炒　山渣　白芍药炒各一钱　黄连炒　枳实麸炒　川芎　香附米炒　升麻各七分　葛根一钱二分　甘草　炙草各三分
右用姜水煎服。若食积去后，潮热未除，减山楂、枳实、香附、川芎，加人参、黄芪、陈皮各五分，再加白朮二三分。有痰加半夏六分。薛己曰：按前证若食积去而热不退，用五味异功散以补胃气。若作呕少食，用四君子加藿香、半夏以安中气。若泄泻不食，宜用六君子汤加升麻、柴胡以升补脾气。若久泻不已，宜用补中益气汤以升补阳气。若虚寒加炮姜、木香；如不应，佐以四神丸以补脾肾。若体瘦潮热，口渴，大便不调，宜用肥儿丸以消疳积。若不分脾气虚实，有无食积，概用克伐消导寒凉清热之剂，复伤脾胃生气，反为难治之证。

人参安胃散 【 《保婴撮要》，下同】 　治脾胃虚弱，伤热乳食，呕吐泻痢。
人参一钱　黄芪二钱　生甘草　炙草各五分　白芍药酒炒，七分　白茯苓四分　陈皮三分　黄连炒，二分
右为末，每服二钱，水煎。薛己曰：愚按东垣云：益黄散内有丁香、青皮之辛热，盖为寒水侮土而设也。若因热药巴豆之类，损其脾胃，或因暑热伤乳食而成吐泻，口鼻气热而致慢惊者，宜用前方。

益黄散　治脾虚吐泻不食，米谷不化，困倦力少，滑肠夜起，并疳虚盗汗，涎流口角。
陈皮一两　丁香二钱　诃子炮去皮　青皮　甘草炙，各半两
右为末，每服一钱，水煎服。薛己曰：愚按前证，若脾土虚寒，或寒水侮土而呕吐泄泻，手足并冷，或痰涎上涌，睡而露睛，不思乳食，宜用此方。若因脾土虚弱吐泻者，用六君子汤加柴胡；如不应，或手足俱冷，属虚寒也，更加木香、炮姜。若因乳母脾虚肝侮，必治以前药。若乳母郁怒，致儿患前证，母服加味归脾汤。王肯堂曰：东垣云：阎孝忠编集钱氏方，以益黄散补土。又言：风旺必克脾土，当先实其脾。昧者不审脾中寒热，一例用补脾药；又不审药中有丁香、青皮辛热，大泻肺金，脾虚之证，岂可反泻其子？为寒水反来侮土，中寒呕吐，腹痛，泻痢青白，口鼻中气冷，益黄散神治之药也。如因服热药巴豆之类过剂，损其脾胃，或因暑天伤热积热，损其脾胃，而成吐泻，口鼻中气热而成慢惊者，不可服之，故立人参安胃散。

钱氏泻黄散　一名泻脾散。治脾热吐舌。
藿香叶　甘草各七钱五分　山栀仁一两　石膏五钱　防风二两
右用蜜酒微炒为末，每服一二钱，水煎。薛己曰：愚按前证，若作渴饮冷，卧不露睛，手足热甚，或遍身发黄，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用异功散。若面青搐搦，乳食少思，肝乘脾也，用秘旨补脾汤。若面赤惊悸，身热昏睡，心乘脾也，用秘旨安神丸。若面白喘嗽，肢体倦怠，肺乘脾也，用补中益气汤。若唇黑泄泻，手足指冷，肾乘脾也，用益黄散。病后津液不足，口干作渴，宜用七味白朮散。若乳母膏粱厚味，七情郁火所致，当审其因而治其母。

平胃散 【 《证治准绳》，下同】 　治脾胃不和，不思饮食，心腹胁肋胀满刺痛，口苦无味，胷满短气，呕哕恶心，嗳气吞酸，面黄肌瘦，嗜卧体痛，霍乱吐泻等证。
厚朴姜汁制，五两　陈皮　甘草炙，各一两　苍朮米泔浸焙，八两
右为末，每服二钱，姜枣水煎，沸汤点服亦可。常服调气暖胃，化宿食，消痰饮，辟四时不正之气。愚按前证，若乳食停滞，嗳腐吞酸，呕吐恶心者，宜服是方。若饮食既消，脾胃虚弱，呕吐恶心者，则宜四君子汤。

调中丸　治脾胃虚寒。
白朮　人参　甘草炒，各五分
右加八味地黄丸，即六味地黄丸加肉桂、附子各一两，治禀赋命门火衰，不能生土，以致脾土虚寒，或饮食少思，及食而不化，腹脐疼痛，多旋溺等证。《内经》谓益火之源以消阴翳，正此药也。

人参散　治脾风多困。
南星切片，用浆水姜汁煮存性，一两　人参　冬瓜仁各半两
右为细末，每服一钱，水半盏，煎二三分，温服。

藿香散　理虚化痰，及治脾胃不和，饮食少进，正气除邪。
人参　半夏汤煮透滤，剉片焙干　赤茯苓　炙草各一两　苍朮米泔浸一宿，滤剉炒黄，二两　陈皮　藿香各七钱五分　厚朴制，一两半
右件(口父)咀，每服二钱，水一盏，姜二片，枣一枚，煎七分，空心温服。或入烧盐同煎。

四君子散　治小儿脾胃虚弱，饮食少进。
人参　白朮　茯苓　甘草各等分
右为末，每服一钱，盐汤点服。一方加陈皮、缩砂。

参苓白朮散　主脾胃虚弱，饮食不进，多困少气，中满痞结，噫呕吐逆，此药不寒不热，性味和平，常服调脾悦色，顺正去邪。
人参　白茯苓　粉草　白朮　白扁豆炒去壳　干山药　缩砂仁　薏苡仁　桔梗剉炒，各一两　莲子肉
右剉焙为末，每服半钱至一钱，用枣汤空心调服，或温米汤亦可。

健脾饮　健脾养胃，理呕吐，治泻利，及诸病后气色虚弱，有痰恶心，腹中微痛，饮食减，精神慢，宜服之。
厚朴剉，姜汁浸一宿，炒干，入醇酢焠透仍炒之　人参各一两　白茯　肉蔻　半夏汤煮透剉焙　益智　香附　良姜壁土炒　诃子肉各二钱　炙草五钱
右剉，每服二钱，水一盏，姜二片，枣一枚，煎七分，无时服。

茅先主匀气散
桔梗五两　炙草二两　白姜一分　砂仁　陈橘皮　茴香洗，各一两
右为末，半钱或一钱，霜木瓜煎汤调服，紫苏盐汤亦得。《宝童》多厚朴、苍朮、良姜、肉桂、乌梅，名养脾汤。

醒脾汤　调理诸病。
木香　白朮并湿纸裹煨　人参　白茯苓　草蔻仁　炙草　陈橘皮　厚朴硇砂水煮　紫苏子
右等分为末一钱，水六分，姜一片，枣半个，煎四分，通口服。

健脾散　治小儿胃气。
白茯苓　人参各一两　厚朴三两，姜汁炙　苍朮泔浸一宿，四两　橘皮五两　草果子　甘草各二两
右件为末，每服一钱，姜枣同煎，随大小分减服。

调中饮子　治小儿诸病。
肉豆蔻　自朮炮　人参　陈橘皮　茴香　诃子炮去核　炙草　砂仁各半两　藿香　桂心　槟榔各三钱
右为末，每服半钱或一钱，用姜枣煎水，随儿大小五分四分煎，通口服。

宝童散　壮脾去积进食。
京三棱　蓬莪朮酢纸裹煨　益智仁各四两　甘草炙，四两半　陈皮　青皮各二两
右为末，汤点一钱，不时服。姜枣煎亦得。

神朮散　治患后脾胃虚弱，烦热恍惚，睡中多惊，气急烦乱。温养脾胃，消奶进食，匀气清神，调和脏腑。
白朮　人参　白茯苓　石莲肉　罂粟米　白扁豆　藿香　甘草炙
右等分，细末小半盏，枣汤调，空心日午服。汉东观音散，少白朮、粟米，多神曲、白芷、木香、黄芪。

圣惠前胡散　治脾胃不和，见食欲呕，心胷壅闷。
前胡　芦根各三分　桂心一分　人参　白朮　赤茯　枇杷叶去毛炙　炙草　厚朴各半两　粗罗一钱，水一盏，姜少许，煎五分，不时量温服。

张涣集香煎　治脾胃虚，不欲食，羸瘦。
藿香叶　厚朴姜制　丁香　沉香　木香各一两　白茯苓　白豆蔻　白朮炮，各半两
右为细末，入麝香一钱，水一升，蜜半斤，大枣三十枚，姜二十片，银石器中慢火熬成膏，去姜、枣，通风处阴干，每皂子大，乳前，米饮下。

调中散　治小儿冷热不调，致脾胃不和。
木香　人参　白朮　白茯苓　丁香　大腹皮　甘草　青橘皮汤浸去白焙干，各一两
右件捣罗为细末，每服一钱，水一小盏，入生姜三片，煎五分，去滓温服。

益胃丹　调冷热，和脾胃。
当归洗焙干　木香　白朮　沉香各一两　白芍药　人参　蓬莪朮　缩砂仁各半两
右件捣罗为细末，面糊丸如黍米大，每服十粒至十五粒，点麝香汤下，量儿大小加减。

丁香黄芪散　治小儿脾胃虚弱，不能饮食，已渐伤损荣卫，致令肌体羸瘦，时时下痢，面色青白。
丁香　绵黄芪　人参　白朮　当归洗焙干　鳖甲酥炙黄去裙，各一两　胡连　炙草各半两
右捣罗为细末，每服一钱，水一盏，入生姜二片，枣二枚，同煎至五分，去滓温服，食前。

鳖甲汤　治三七岁儿不食或呕，或头热，或下痢，或渴，或手脚热，有时冷，每日一剂，便能食。
鳖甲一两　当归　炙草　升麻各二钱五分　椒五十粒，出汗
右切，水一升，煮八合，为三服，相去人行六七里再服，觉身上润衣，盖取汗，微汗勿深。

保和丸　治饮食停滞，胷膈痞满，嗳气吞酸，或吐泻腹痛。加白朮一两，即大安丸。
神曲炒　山楂　半夏　茯苓各一两　陈皮　连翘　萝卜子炒，各五钱
右为末，粥丸桐子大，每服三十丸，白汤送下。愚按前方行气克滞之剂，若元气无亏，暴停乳食而致斯证者，宜用此消导之。若元气虚弱，而乳食所伤者，必调补胃气为主，而佐以消导。若乳食已消而作呕者，乃胃气被伤，当用异功散补之，不宜仍用前药，重损胃气，用者审之！

木香大安丸
木香二钱　黄连　陈皮　白朮各三钱　枳实　山楂肉　莱菔子炒　连翘　神曲炒　麦芽炒　砂仁各一钱半
右为末，神曲糊为丸，陈廪米汤下。

消食丸　又名消乳丸。治宿食不消。
砂仁　陈皮　三棱　神曲　麦芽各半两　香附一两
右末，曲糊丸如麻子大，食后白汤送下，量儿大小加减。

七圣丸
三棱　蓬朮　川楝　青皮　陈皮　芫花　杏仁
右件等分，先用酢浸芫花一宿，炒渐干，次入蓬棱同炒赤色，又入陈楝等再同炒一处，令微焦取出为末，前药如各半两，杏仁亦用半两，汤浸去皮尖双仁不用，研细，入巴豆二十粒，去油和匀，酢糊丸如黍米大，一岁儿常服二丸，临卧温热汤送下，使日间所餐之物，一夜而化，永无疳疾，能使黄瘦子顿作化生儿。今之小儿，可去巴豆，只入杏仁，名七圣丸是也。

三棱散　主诸般停滞，疳积发热，泻痢酸馁，水谷不化。常服和脾胃，进饮食，长肌肉，益神气。
人参七钱半　三棱炮剉　净香附各一两半　青皮　益智仁　陈皮　谷芽　枳壳麸炒　神曲炒　半夏制　莪朮酢煮透滤干剉焙　大黄半生半炮　紫苏各半两　甘草一两二钱
右碎，每服二钱，水一盏，姜三片，仓米百粒，煎七分，无时温服。气虚者，加白茯苓一两。

莪朮丸　和脾益胃，进饮消食，宽膈快气，悦色清神。
莪朮　三棱　香附各四两，酢浸七日煮焙　槟榔薄剉　生牵牛末各一两，另研　清木香　谷芽洗净焙干　青皮各半两　荜澄茄　丁香　南木香各四钱
右除槟榔、丁香、木香不过火，及牵牛末，余七味剉焙，仍同槟榔、丁香、木香为末，临入牵牛末和匀，水煮面糊丸菉豆大，每服三十丸至五十丸，无时，用淡姜汤下，温茶温酒皆好。儿小者丸粟米大数粒，下法如前。

丁香脾积丸
三棱煨去皮毛　莪朮炒　神曲炒，各七钱　青皮　巴豆霜　小茴香炒　陈皮各五钱　丁香　木香各三钱
右为细末，酢调神曲糊为丸如菉豆大，每服五七丸，生姜汤下。

三黄枳朮丸　治伤肉湿面辛辣味厚之物，致填塞闷乱不快。
枳实麸炒　黄芩各五钱　川黄连酒浸炒　大黄湿纸裹煨　白朮各一两
右为末，汤浸蒸饼为丸如菉豆大，每服五十丸，白汤下。临时量所伤多少，加减服之。

圣惠诃梨勒散　治小儿宿食不化，少欲饮食，四肢消瘦，腹胁多胀。
诃梨勒皮三分　人参　白朮　麦芽炒令微黄　陈橘皮　槟榔各半钱　炙草一分
右件药捣，粗罗为散，每服一钱，以水一小盏，煎至五分，去滓，量儿大小分减，温服，日四五服。

朱氏木香丸　治小儿气开胃进食。
三棱一两炮　木香　人参　白茯苓　青皮　陈皮　肉豆蔻各一分
右为末，面糊丸麻子大，每服十丸，姜汤下。

朱氏洗心散　治小儿乳食伤心，作壮热，喘息不调，欬嗽多睡。
皂角半两，入沙糖酥炙于盆下，盖良久出火毒　生甘草一钱　麦门冬一分半
右烂杵不罗，每服二钱，水一盏，煎至八分，作五服，时时吃。

养脾丸
人参　白朮　当归　川芎各一钱　木香　青皮　黄连　陈皮各一钱　砂仁　山楂肉　神曲炒　麦芽炒，各五分
右为细末，水调神曲糊丸如麻子大，每服三五十丸，陈仓米饮下。

理惠三棱散　治乳癖结实，或有滞恶停积不化，令儿日渐羸瘦，面色萎黄，春夏多发，不欲乳食。
三棱　大黄微炒　槟榔　鳖甲　赤伏各半两　枳壳麸炒微黄，各二钱半
右捣罗为散，每服一钱，水一小盏，煎至五分，去滓，分为二服，日三四服，逐下恶物为度。

张涣三棱散　治小儿乳癖结实不瘥。
三棱　赤茯　当归　鳖甲酢炙黄去裙，各一两　枳壳麸炒　木香　白朮各半两
右捣罗细末，每服一钱，水一盏，入生姜七片，煎至五分，去滓放温，时时与服。

圣惠化癖丸　治乳癖结块，久不消化，诸药无效。
巴豆霜半两　腻粉　朱砂各一钱研　硇砂　雄雀姜各一字　黄鹰姜二钱半
右件都研如粉，用糯米饭和丸如黍米大，一岁儿每服空心煎皂荚仁汤下二丸，取下恶物为度。

茅先生千金丹　小儿诸积病悉主之。
滑石末　白丁香罗过　天南星　轻粉各二钱　水银秤二钱，先以锡二钱于铜铫内熔化，更下水银拌，和匀，倾在于地，冷用　青黛飞罗过，半钱　巴豆去皮心膜七十二个，无缺损者，井华水浸一宿，悬当风处，吹干烂研
右前件药同拌合，用软饭为丸如小菉豆大，巴豆不出油，依形证用汤使下。伤寒后取积痰，煎葱汤吞下。取疳虫，用牛肉炙汁下。惊风肚中紧硬，面青黑，金银箔薄荷葱汤吞下。因伤，看肚中及腹皮上微热，肚胀，夜间作热，似疳又不是疳，面青黄色，眼微黄，此腹中有积，用皂角子二七粒，灰火煨过，用水一盏，煎至半盏下。有积作泻，鱼酢汤下。气积，炒茴香汤下。凡下此药周岁十四丸，三岁十八丸，七岁二十四丸，量儿大小加减下。须是四更初下，至天明通下。积来尽时依形证候下药补之。临吃此药，恐先吐下些小涎来，亦不妨。

万灵丸　治小儿诸积，依形证用之。
木香　川黄连　蓬莪朮各半分　陈橘皮　青橘皮各去瓤一分　槟榔一钱半重者，一枚
右为末，每匕药一钱，巴豆一粒，去心膜，用酢煮巴豆一枚，煮药，令巴豆紫色，同杏仁一枚，去皮尖，用灯火煅留性，二味都研，用酢面糊为丸如小菉豆大，每服五丸七丸十丸，薄荷姜汤吞下。

紫霜丸　消积聚。
巴豆去油心膜　杏仁去皮尖，各二十一个　代赭石一钱，另研水飞
右为细末，饭丸如粟米大，每服三五丸至十丸，煎皂角仁汤下，无时。儿小者减之。

真珠丸　取小儿虚中一切积聚惊涎，宿食乳癖。治大小便濇滞；疗腹胀，行滞气。
木香　真白丁香　轻粉各半钱，留少许为衣　巴豆十四粒，水浸一宿，研极细　丁香末　滑石末二钱
右为末研匀，湿纸裹烧，粟米饭丸麻子大，一岁一丸，八九岁以上至十五岁服八丸，炮皂子煎汤放冷下。挟风热难动者，先服凉药一服。乳癖者，减丸数，隔日临卧一服。

消坚丸　消乳癖及下交奶，又治痰热膈实取积。
硇砂　巴霜　轻粉各一钱　黄明胶五钱　细墨少许　水银沙子两皂子大
右同研细末，少入面糊为丸如麻子大，倒流水下，一岁儿服一丸，食后。

张涣万灵丹　治小儿脾胃久不和，挟积，服温热药皆不效，此药神妙。
肉桂　川黄连　莪朮各一两　肉豆蔻仁　槟榔　陈橘皮去白焙干　广木香不宜见火　丁香各半两，已上为细末，次用　巴豆去皮心膜　杏仁麸炒去皮尖二件，并灯上烧灰存性，各二七个
右件同再捣拌匀，滴水丸黍米大，每服未周晬者一粒，量儿大小加添粒数，用生姜汤放冷下，食后服。久积或乳癖，并当常服。

五色丸子　治小儿一切所伤，痰涎壅塞，胷膈不利，乳食不消，变生癖积，胁肋磈硬，按之疼痛；及治一
切急慢惊风，发搐痰涎壅塞。
青黛别研　南星姜汁制，各半两　巴霜半钱　以上青丸子；
朱砂水飞　半夏姜制，各半两　巴霜半钱　以上红丸子；
煨大黄　川郁金各半两　巴霜半钱　以上黄丸子；
生白附子　寒水石煅，各半两　巴霜半钱　以上白丸子；
五灵脂炒　全蝎炒，各半两　巴霜半钱　以上黑丸子
右前五色药，各另研为细末，入巴霜半钱，研匀，面糊丸粟米大，一岁服五丸，乳汁送下，量大小加减或姜汤下。急惊，金银薄荷汤。慢惊，生姜全蝎汤。

六圣丸 【 曾氏方，下同】 　治诸积和胃。大能主气，厚肠消疳快膈。
莪朮炮　净黄连　陈皮　白姜炮，各五钱　南木香二钱半
右除木香不见火，余四味剉焙，同木香为末，每一钱，巴豆三粒，去壳膜心存油碎切，入乳钵内细研，同前药再研匀，酢煮面糊丸麻仁大，每服十五粒至二十五粒，或三十五粒，五更空心淡姜汤下，利三五行，匀气散止补。此药常服肋脾化积，进食消疳，临睡以净汤或汤酒下三粒及五粒，每次止丸药末三钱，净巴豆九粒为则。不可多合，久则味散。

乌犀丸　主诸积滞夹惊夹风，温胃调脾，消进饮食。吐逆酢馊气，面黄肌瘦，不拘孩儿生后岁月远近，并宜可投。
乌犀即皂角，剉三寸长煨灰火中见青烟起为度，取出地上瓦碗盖定存性冷用，七钱　舶硫黄　白姜各三钱半　陈皮　川乌炮去皮脐，各五钱　巴豆去壳膜心存油，七十七粒
右先研硫黄细，除巴豆外，余四味同焙为末，却薄切巴豆细研，同前五味药末捣匀，用粳米饭包作一大粽子，小瓦瓶盛水，熟煮候冷，取出沙钵内烂杵，细布兜紧，绞出如稠糊，安在别器内，以药末停分同杵细软，丸粟米大，取诸积每服十五丸、或五丸、或二十一丸，至三十三丸，并用淡姜汤泡冷饭取汁小盏，五更初空心送下。通利三五行，以匀气散止补。治积滞有酢馊气，每服三丸至五丸，用淡姜汤入米酢少许，候温空心下。

水晶丹　治惊积食积虫积，腹胀烦啼，恶心，食减面黄，并宜通利。此药有顽积惊重，风紧涎多，热极，乃可服，非常用之剂。及急惊后，风痰未尽，免生痴疾，宜再投。
南星剉不块汤煮片时　半夏汤泡去滑，各三钱　滑石四钱　轻粉五十贴　净芜荑二百片　巴豆五十粒，去壳汤泡七次，又去心膜作两半，水煮少时，晒干碎切
右前三味焙为末，拌和轻粉外，芜荑、巴豆同碎切在乳钵内，细杵入前药末，再拌匀，如乌犀丸内制糊，丸麻仁大，每服十五丸至二十五丸，或三十五丸，糯米汤泡葱白，取汁小盏，五更初空心下，过三五行，进匀气散调补。下风痰，淡姜汤空心服。

聚宝圣饼子　取一切积，及虚中积，下风涎药，取病甚稳，全不搜搅。
轻粉　粉霜各四钱　石燕子大者二枚，为细末　延胡索大者二十八个，为末
右四味，同研匀，滴水和丸如大棋子大，仍放候阴干，每服一饼，先用熟水浸软，冷浆水调下，临卧更深。服后急漱口。此药只取积滞，并不损气，更临时加减。若下惊积，则每料更入朱砂、生龙脑各一钱，小儿一饼作四服，或便捏成小饼子。

吉氏追魂散　治菓子伤积。
白丁香　轻粉　官桂去粗皮，各三钱
右为末，冷水调下半钱，睡时服，来日取下所伤物，用异功散煎紫苏木瓜汤调，三服和气。

沉香槟榔丸　和脾助胃，进食清神，宽胷快膈，顺气调中，悦颜色，壮筋骨，理面带萎黄，肌肤瘦弱，过食生果，停寒在里，乳癖腹胀作疼，及吐利疟肿，瘥后诸疳虫积。
真沉香　槟榔　白檀香　南木香　丁皮　京三棱炮剉　神曲　莪朮炮　麦芽洗炒　厚朴刮去粗皮姜汁炙　苍朮泔浸剉炒黄，使君肉剉瓦上焙干　青皮　陈皮各去白　缩砂仁　益智仁　净香附　枳壳麸炒燥　良姜制，各半两　甘草炙，一两半
右除前五味不见火，余十五味剉焙，仍同沉香等为末，水煮面糊丸麻仁大，每服三十丸至五十丸，温米汤无时送下。小儿不能吞咽，炼蜜丸如芡实大，每以一丸至二丸温汤化下。

集验蓬朮丸　治乳食不化，心腹胀满，一切所伤。
三棱　莪朮并煨　陈皮　香附　萝卜子各半两　砂仁　青皮　枳壳　胡黄连　芦荟各三钱　胡椒二钱半
右为细末，糊丸黄米大，每服三十丸加至五十丸，温米饮下，日二三服。忌生冷硬物。

青礞石丸　治证同前。
硫黄三钱　礞石　五灵脂　锅底墨各一钱半　白丁香一钱，去土　为末，米饭丸菉豆大，捻饼子，每服二十饼，温水下。

玉诀银白散　生胃气，取下后，宜服此方。
人参　茯苓　甘草炙　白朮麦面炒　藿香叶　白扁豆去皮
右各等分，末一钱，紫苏汤调下。

张氏方　治小儿奶癖。
芫花一两，酢浸三日净洗　大黄半两
右为末，入蒜一斤，同药末研烂匀，男左女右，用药涂在乳母手心，熨擦癖上，如闻得患人口中出药气，实时取了，立效。

董氏方　治小儿奶癖极效。
紫河车二两　寒食面三两
右同为细末，每用一匙许，水调涂足心。病在左涂左，病在右涂右。涂于红帛上缚之，良久，其病大便中下去，救人多矣。大便尽，洗去。

孔氏方　治小儿奶癖。
密陀僧不拘多少，研极细
右以大蒜自然汁调，稀稠得所，涂于有奶癖处，据其大小周遍，又不可涂之太过。须臾，候儿口中有蒜气息，即是药透。仔细以手揉之，觉奶癖似消及五六分，即用温浆水洗去。切须量度，不可令消尽，恐药毒损气也。如未消药先干，即以温水润之。

谭氏殊圣方　治月里孩儿乳癖。
紫河车草　人参各等分
右为末，用好酢调；拍成饼子如大钱大，如左畔有癖者，药贴左畔脚心，用绯帛扎，干后见效。左右一般使药。

庄氏紫金丸　治小儿因惊，积聚黏滑毒物在脾胃，累曾用药取不下，变成虚中积，体热困重，目闭不开，用黄连甘草桃仁薄荷汤，化下腻粉一字许下。一岁上三岁下三丸，小儿只可一丸二丸。
蝎梢三七个　犀角末　银末　朱砂各一钱
右研极细末，用水面糊为丸菉豆大，依前汤使。

庄氏软金丸　治惊疳，下积聚。
青黛飞　腻粉研　胡黄连　麝香各二钱半　寒食面三钱　使君子三个　天浆子三七个
右七味研匀，滴水丸，梧桐子大，每服一丸，用金银薄荷汤化下。

刘氏桃红散　治小儿惊积疳积，常服进食，面如桃花。
马牙硝　朱砂　茯苓　人参各等分
右末之，二岁服二字，一岁一字，三岁亦二字，四五岁三字，新汲水入少蜜调下，蜜水约盏内三分许。

王先生灵砂丹　下虚中积，脏腑虚滑泄泻，久经取转，里急后重，久积恶痢暴泻，久不止，神效。
通明硇砂一钱　辰砂通明有墙壁者，二钱半
右二味，衮研极细，用黄蜡半两，先于盏内熔化，入去皮尖巴豆三七粒煎，候巴豆紫色为度，漉豆出细研，入前二味再研匀，于黄蜡内三分取一熔成汁，便药入内，急搅令匀，刮入磁盒收之。每服，暴泻恶痢旋(上绝下刀)三丸如菉豆大，浓煎艾汤，先呷三五口，然后吞下；水泻，冷水吞下。如取积，每服三丸如梧桐子大，浓煎甘草汤，放冷吞下，临卧服。其久积，药随积下，其小可，不动便安。按既是虚，即不宜用峻剂取积，仍须用四君子益黄散之类相兼服之。

良方妙香丸　治小儿虚中积，潮发寒热，心腹胀满疼痛。
辰砂一两　牛黄　生龙脑　麝香各二钱半　金箔十四片　粉霜　腻粉各一钱　黄蜡二两　巴豆肥者，一百二十粒
右丸如弹子大，量虚实加减，龙脑浆水下，夜半后服。脏虚即以龙脑米饮下，每服三丸，如小豆。欲药势缓，即按令扁。疾坚者，加至十丸。皆以针刺作数孔。以行药力。小儿取积，丸如菉豆。治小儿吐逆尤效。此药最下胷中烦及虚积。

少饮子　小儿自下后，得寒热，血结成气在左胁下，或寒饮，或冷食，积聚气动，胷心留热，不下食饮，闇瘦，宜先服少饮子，散气下食，后服紫霜丸，去宿食，自充溢也。
柴胡　白茯苓　人参　鳖甲酢涂炙令香熟　白朮各半两
右切如豆大，水二升，煮五合，空心分温三四服，相去如人行一二里久再服，食粥将息。

茅先主蓬朮散　主小儿痃气，一切气疾。
蓬莪朮　青橘皮　益智各半两　木香二钱半　糯米一两
右为末，每服一大钱，用陈米饮调下，日进四服。

圣惠鳖甲散
鳖甲一枚，涂酢炙令黄去裙襕
右捣罗为末，每服一钱，以童子小便一小盏，煎至五分，量儿大小，分加减服之，日三服，神效。

曾氏化癖丸　主癖结气块在胁之间，日久不化，乍寒乍热，腑脏不调，米谷不消，哽气喘促，胷腹满闷，及理丁奚哺露。
南木香　陈皮去白　莪朮炮剉　三棱炮剉　青皮用巴豆九粒去皮膜心微炒熟，去巴豆　枳壳去瓤麸炒　槟榔七味各半两　白朮　丁香二味各二钱　细辛烧存性，四钱
右除木香、槟榔、丁香不过火，余七味焙，同前三味为末，曲糊丸作麻仁大，每服十五丸至二十一丸，清水汤空心下。有寒热往来，以柴胡饮间服。忌油腻生冷。

外台必效方　疗小儿癖。
车下李仁微汤退去皮及双仁，与干面相半捣之
右为饼，如犹干，和淡水，如常搜面，大小一如病人手掌，为两饼，微炙使黄，勿令至熟，空肚食一枚，当快利。如不利，更食一枚。或饮热粥汁即利。以快利为度。至午后利不止，即以酢饭止之。利后当虚。病未尽者，量力一二日更尽一服，以病尽为限。小儿亦以意量之。不得食酪及牛马肉，无不效。但病重者，李仁与面相半，轻者以意减之，亦须量力。频试无不瘥，神效。

圣惠前胡丸　治小儿癖气腹痛。
前胡　桔梗各去芦　赤芍　赤茯　枳壳　川大黄　当归　郁李仁去皮微炒，各半两　鳖甲一两，炙令黄
右件捣罗为末，炼蜜为丸如菉豆大，三岁儿每服空心，以粥饮化破五丸服，量儿大小加减。一方无桔梗，亦作散服。

茯苓汤　治小儿闪癖，身体壮热，频服冷药，冷气漫心成癖，下焦又冷，肠结大便难。
茯苓　川芎　鳖甲炙　枳壳炙　芍药各二分　柴胡四分
右剉，以水一大升三合，煎至三合，空心为二服，去如人行五六里再服。忌苋子。

朱氏知母丸　治小儿腹痛不调，兼癖气。
知母六分　鳖甲炙，四分　牡蛎　枳壳各三分　大黄一钱二分，纸裹煨熟
右件为末，蜜丸如菉豆大，米饮下五丸，大小量儿分减服。

柴胡饮　治小儿七八岁多睡，或时壮热，日加羸瘦，身虽不痛，有时痢脓，呕逆不食，是癖气之候，其疾似疟疾，人多不识此患。
柴胡　黄芩各一分　枳壳炒，两片　甘草　知母　芍药各二分　大诃梨勒煨取皮，一个
右件为末，水一盏，煎服。

枳朮丸
白朮四两　枳实二两
右为末，荷叶包煨，烂饭为丸桐子大，每服四五十丸，空心白滚汤下。

枳实理中丸
枳实十六片，麸炒　白茯苓　人参　白朮　干姜炮　甘草炙，各二两
右末，炼蜜和丸，如龙眼大，每服一丸，热汤化下，连进二三服，胷中豁然。渴者加瓜蒌根一两，自汗者加牡蛎二两煅过，下利亦加。

快膈汤　理胷膈不快，饮食少进；亦能顺气和中，消导宿滞。
人参　青皮　砂仁　乌药　良姜制　香附　炙草各一两
右细末，每一钱，温盐汤空心调服。

参朮陷胷汤
人参　白朮　茯苓　橘红　半夏各一钱　瓜蒌全用细切带湿，三钱　黄连　甘草各五分
右用水一钟半，生姜三片，枣一个，煎七分，温服。洁古云：饮食不进，四君子加姜、枣煎。

四季肥儿丸 【 《穷乡便方》，下同】 　治小儿脾弱，不拘四时服之，妙。
山药　山楂　使君子　神曲　白茯各三钱　苡仁米四钱　白朮土炒，一钱　白莲肉五钱　粉草二钱　诃皮末一两
右为末，早糯米糊为丸，量儿大小加减，米汤吞下。

猪肚补脾丸
豮猪肚一个，洗净去油膜，用莲肉四两去皮心入肚内缝之，用水煮令极热　黄连四两，姜汁炒为末
右前物，共捣烂为丸如萝卜子大，每服五分，米汤吞下。

七味保婴汤　治小儿脾胃虚弱，此方妙甚，无忽。
老仓米主清胃　炒黄土养脾　苦竹叶去热　萝卜子去食积　灯草去夜啼　麦芽和脾胃　薄荷叶去惊热
右随证所主者多用，余次之，每服不过三钱，袋盛煮汤，任意渴饮，或加蜜少许。

八反膏 【 《身经通考方》】 　治小儿积块发热。
硼砂五钱　山栀子　皮硝　胠油各二两　鸡子一个　白萝卜皮一两　葱白五枝，连须用　蜂蜜一酒钟，纸摊贴布绢缠定。

　　单方

小儿乳癖，胷腹高，喘急吐乳：以不入仓黑豆七粒，去皮研极细，滴水七遍，和成作七丸，以青黛末滚之令遍，用白面和作皮裹药，慢火煨熟，去面再研细，别入腻粉、生脑子、麝香各少许，再滴水丸作七丸。每服一丸，临卧温水送下。儿子小嚼破无妨，极效。 【 《中藏经》，下同】 

小儿奶癖：以白芥子不拘多少，研成膏，摊纸花子上，贴痛硬处坐中效。

小儿症病：用麝肉二两切焙，蜀椒三百枚炒，捣末，鸡子白和丸小豆大，每服二三丸，汤下，以知为度。 【 《范汪方》】 

治小儿食不知饥饱：用鼠屎二七枚烧为末，服之。 【 《千金方》，下同】 

治小儿食土：取肉一斤，绳系曳地行数里，勿洗，火炙与食。

小儿闪癖：取苦瓠未破者，煮苓熟，解开熨之。 【 《陈藏器本草》】 
又：以巴豆一粒，同枳壳一枚，切作二片，去穰内巴豆，以麻系合，不拘多少，水煮，令枳壳软烂，则去巴豆，焙干枳壳为末，面糊丸如桐子大，食后熟水下十五丸。老人小儿皆可服之。 【 《退斋雅闻录》】 

小儿吃土：用干黄土一块研末，浓煎黄连汤调下。 【 《救急方》】 

小儿痞积：急性子、水红花、大黄各一两，俱生研末，每味取五钱，外用皮硝一两拌匀；将白鹁鸽一个，或白鸭亦可，去毛屎，剖腹，勿犯水，以布拭净，将末装入内，用绵扎定，沙锅内用水三碗，重重纸封，以小火煮干，将鸽鸭翻调焙黄色，冷定，早晨食之，日四时，疾软，三日大便下血，病去矣。忌冷物百日。 【 《孙天仁集效方》】 

小儿痞块腹大，肌瘦面黄，渐成疳疾：使君子仁三钱，木鳖子仁五钱为末，水丸龙眼大，每以一丸用鸡子一个，破顶入药在内，饭上蒸熟，空心食之。 【 《杨氏简便方》】 

小儿脾癖疳积：锦纹大黄三两为末，酢一盏，沙锅内文武火熬成膏，倾瓦上，日晒夜露，三日再研，用舶上硫黄一两，形如琥珀者，官粉一两同研匀。十岁以下小儿半钱，米饮下。忌一切生冷鱼肉，只食白粥。半月前一服不愈，半月之后再服。若不忌口，不如勿服。 【 《圣济总录》】 

小儿癖疾：疮朮四两为末，羊肝一具，竹刀批开，撒朮末线缚，入沙锅内煮熟，捣作丸服。 【 《生生编》】 

小儿诸果成积，伤脾作胀，气急：用麝香一钱，生桂末一两，饭和丸菉豆大，大人十五丸，小儿七丸，白汤下。盖果得麝则落，木得桂则枯故也。 【 《济生方》】 

小儿症瘕：用老鼠肉煮汁作粥食之。 【 《姚和众方》】 

小儿闪癖，头发稀黄，瘰(疒果)瘦弱者：干林檎脯研末，和酢敷之。 【 《子母秘录》，下同】 

小儿气癖：三棱煮汁作羹粥，与奶母食日亦以枣许与儿食。小儿新生百日及十岁以下，无问癎热痃癖等皆理之，秘妙不可具言，大效。

治小儿吃泥土及(月襄)肚：用腻粉一分，沙糖和丸麻子大，空心米饮下一丸，泻出土即瘥。 【 《纲目》方。】 

小儿食土：取好土，浓煎黄连取清汁和，日干，与服即止。 【 《回春》方】 

治胃虚气逆，吮乳不食：人参一钱，丁香、藿香叶各半钱，水半盏煎熟，入乳汁少许煎服。

治胃弱吐逆，手足心热，不进乳食：陈红曲三钱半，白朮一钱半麸炒，甘草炙一钱为末，每服半钱，姜枣米饮下。 【 《准绳》方，下同】 

治脾胃不和，呕逆恶心，乳食不进：厚朴姜制一钱，白朮半钱，干姜炮、甘草炙各三分，水一盏，姜二片煎，空心热服。

治宿食伤脾，消食快膈：缩砂仁、三棱、莪朮、神曲、麦芽各半两，香附子一两各炒为末，面和丸如麻子大，食后白汤下，随大小加减丸数。

小儿癖积：用粪中蛆洗净晒干为末，入甘草末少许，米糊丸梧子大，每服五七丸，米饮下甚妙。 【 《总微论》】 

小儿疳积有痰：用南星一两，半夏五钱，水泡七次，切片，用姜一两捣汁浸，以不麻为度；甘草、白附子各五钱，水滴为丸，紫苏汤下五分。 【 《幼幼近编》，下同】 

一小儿吃粽成腹痛：用黄连、白酒药为末服之愈。

　　针灸
]

晋皇甫谧《甲乙经》曰：小儿食晦头痛，譩嘻主之。
小儿口中腥臭，胸胁搘满，劳宫主之。
小儿嗽而泄不欲食者，商丘主之。
小儿腹满不能食饮，悬钟主之。
《千金方》曰：治小儿癖，灸两乳下一寸各三壮。
《古今医统》曰：小儿癖气，灸章门、脊中；积聚泻泄痃癖，于十一椎下两旁，相去各一寸五分，灸七壮。
王肯堂《证治准绳》曰：小儿癖气久不瘥者，灸中脘一穴、章门二穴各七壮。章门在大横外直脐，季胁肋端，侧卧，曲上足伸下足，举臂取之。中脘在上脘下一寸，脐上四寸，居心蔽骨与脐之中，从(暍去日改骨)骭下取病人四指定穴。并灸脐后脊骨中二七壮，无不验。
《古今医鉴》曰：灸癖法，穴在小儿背脊中，自尾骶骨将手揣摸脊骨，两傍有血筋发动处两穴，每一穴用铜钱三文，压在穴上，用艾烟[艾烟　疑当作「艾炷」。]安钱孔中，各灸七壮。此是癖之根，贯血之所，灸之疮即发，即可见效。灸不着血筋，则疮不发而不效矣。

　　医案

钱乙《小儿直诀》曰：曹宣德子三岁，面黄，时发寒热，不欲食而饮水，及乳不止，众医以为潮热，用牛黄丸、麝香丸不愈，及以止渴干葛散服之反吐。钱曰：当下白饼子，后补脾。乃以消积丸磨之，此乃癖也。后果愈。何以故？不食但饮水者，食伏于管内不能消，致令发寒热。服止渴药吐者，以药冲脾故也，下之即愈。

罗天益《卫生宝鉴》曰：真定总管董公长孙，年十一岁，病癖积，左胁下硬如覆手，肚大青筋，发热肌热，欬嗽自汗，日晡尤甚，牙疳臭恶，宣露出血，四肢困倦，饮食减少，病甚危笃，召太医刘仲安先生治之，约百日可愈。先与沉香海金沙丸一服，下秽物两三行；次日合塌气丸服之；十日复以沉香海金沙丸导利之，又令服塌气丸。如此互换，服至月余，其癖减半，未及百日良愈。近年多有此疾，愈之者多，录之以救将来之病者。

《汤氏小儿方》曰：户部张侍郎小娘子，患此蕴积结聚，已经年矣。其候腹满壮热，大小便闭，不食。诸医皆作虚热潮热。或作胃寒不食治。然既不食，大小便自然少。又欲作疳热治，百药俱试而无一中，势已窘迫，招予视之。问曰：合服何药？答曰：当服甘遂、大黄。涨惊骇曰：前诸医者，皆用补剂。此女不进饮食久矣，不宜利动肠胃。予答曰：信我者生，逆我者死。张曰：更有无甘遂而次于此药方者可否？予令即服大承气汤。二服而愈。次日诊之，尚有余滞积实，其证必过数日而复闭，须服前药，始可除根。数日后，果再闭，腹满痞结，再投此药，一服而痊。

《保婴金镜录》曰：一小儿人中青黄，嗳腐酸气，用平胃散一服，宿滞顿化，余云不必多药，但节其饮食自愈。不信，复伤食而嗳腐，另用克滞之药，更加吐泻以致不救。惜夫！

一小儿伤食呕吐，服克伐之药，呕中见血，用清热凉血之药，又大便下血，唇色白而或青，问其故于余。余曰：此脾土亏损，肝木所乘而然也。令空心服补中益气汤。食远用异功散，以调补中气，使涎血各归其源而愈。

《体仁汇编》曰：昔有一人从贵州来得瘴，夫妇相继而死，存二子归，皆病，腹中有块如瓜，其苦欲死。用大黄酒洗、荜拨微炙，等分为细末，蜜丸桐子大，每服五十丸，空心麝香水送下。方十服，气块皆消。此方小儿做小丸用，大人大丸。初服五十丸，以后只逐日二十丸或服三十丸，不可太多，病去八分止服，以俟自消尽也。

《薛氏医案》曰：一小儿伤食，发热唇动，或用养胃汤、枳实、黄连、山楂之类，更加腹胀，午后发热，按其腹不痛。余以为服前药，饮食虽化而脾胃复伤也，用六君子汤数剂而痊。

一小儿伤食，风热呕吐，唇口蠕动，服消导清热之剂，饮食已消，热犹如故。余曰：此胃经虚热耳。用四君子、升麻、柴胡四剂而愈。

一小儿素面白，忽然目唇微动，时面色黄青，良久，其唇口手足亦微动，此脾虚而肝侮之也，用五味异功散加钓藤钩、白附子一剂而面青少退，再二剂唇口动亦止，又用异功散加升麻柴胡四剂而痊。

治一小儿腹中痞塞，却服二陈、枳实、黄连，其痞益甚。余谓：属脾经血虚。用六君子加当归，数剂胃气渐复；乃朝用异功散加升麻，夕用异功散加当归而愈。

一小儿未及周岁，气短喘急，乳食少进，时或吐乳，视其形如去蛇，乃脾伤而食积，先用六君子加山楂、枳实，渐愈；后乳食复伤，吐泻作渴，候二日不止，先与胃苓膏以治吐泻，继以七味白朮散生胃气而愈。

一小儿患痞，服克滞之药。余谓：形气有余，病气有余者，当泻不当补；形气不足，病气不足者，当补不当泻。前证属形病俱虚，非调补中气不愈。不信，仍行克伐，元气亏损，虚火上炎，齿龈蚀烂，颔下结核，余用大芜荑汤及异功散之类，寻愈。

一小儿停食发热，服芩、连、三棱等剂，饮食日少，胷腹膨胀，肢体羸瘦。余谓脾虚饮食停滞，元气复伤，先用补中益气汤加木香、钓藤钩数剂渐愈，又用六君、炮姜调理而安。

一小儿素嗜肉食，腹中作痛，大便不调，半载之后，肚腹膨胀，右胁内结一块，不时转移；又三月，左胁内亦结一块，胷腹亦胀，龈溃作渴，小便赤濇或澄白，大便色秽不一；又半载，颔下结核三五枚。服消块行滞等药，元气益虚，其块益甚。余用四味肥儿丸、五味异功散之类，随证进退治之，热渴渐止；又月余，腹胀渐消，更佐以九味芦荟丸，齿龈渐愈；乃用四君子汤为主，佐以芜荑丸之类而痊。

一小儿饮食不节，或作泻，或腹痛，或腹胀，腹中一块，大便不调，作渴发热，龈烂口臭，专服消导克滞，前证益甚，形体益瘦。余曰：面色黄中隐青，脾土亏损而肝木所侮也。法当调补中气平肝木，则脾气自旺，虚火自退，诸证自愈。遂月冲和汤、大芜荑汤之类，果愈。

一小儿小腹胀坠，小便濇滞，午前为甚，以补中益气汤加木香与朝服，以五味异功散加升麻、柴胡与夕服，两月余而愈。后饮食失节，腹胀咽酸，用五味异功散、四味茱萸丸而痊。毕姻后，复患如前，更恶寒腹冷，小便清频，大便不实，手足并冷，用补中益气汤、八味地黄丸而寻愈。

一小儿伤食腹胀，胷满有痰，余用异功散而痊。后复伤食，腹胀作痛，或用药下之，痛虽止而胀益甚，更加喘粗，此脾气伤而及于肺也，用六君、桔梗调补而愈。

一小儿腹胀，恶食，寒热恶心，证类外感。余曰：气口脉大于人迎，此饮食停滞也，用保和丸一服，诸证顿退，但腹胀未已，用异功散而痊。

一小儿伤风欬嗽痰涌，用六君、桔梗、桑皮、杏仁而愈。后饮食停滞，腹泻胀痛，又用六君加山楂、厚朴而安。复停食作呕，或用药下之，更加欬嗽。余谓：此脾肺益虚，欲行调补。彼以为缓，乃服发表克滞之药，前证益甚，更加摇头。余用天麻散倍加钓藤钩及异功散而愈。

一小儿胷腹胀痛，寒热烦闷，以手按腹即哭，此饮食停滞也，先用保和丸一服，前证即愈。更加烦渴，按其腹不哭，此宿食去而脾气未复也，用五味异功散加柴胡治之而瘳。

一小儿饮食停滞，服消导之剂，饮食既消，热尚未退，此胃经虚热，用六君子加柴胡、升麻四剂而逾。

一小儿先因饮食停滞，服克伐之剂，更加腹痛，按之即止，余用六君子汤而愈。后复伤食，用保和丸及三棱、槟榔之类，更加腹重善噫，此脾气虚而下陷也，仍用前汤加升麻、柴胡、木香而愈。

一小儿面色青白，饮食难化，大便频泄，或用消积化痰等药，久不愈。余谓：脾胃虚弱也，用六君子汤渐愈。或以为食积，宜驱逐之，遂反作泻痰喘发搐。余谓：脾气复伤，不能生肺，肺虚不能平肝而作是证。先用六君子加钓藤钩，饮食少进；又用五味异功散加升麻而愈。

一小儿患前证腹痛，服攻下之剂，发热不已，大便不化，按其腹不痛，与冷水不饮，此食积去而脾气虚也，用五味异功散加当归、升麻而愈。

一小儿患痞癖，服槟榔、蓬朮、枳实、黄连之类，痞益甚。余曰：此脾经血虚痞也，不可克伐。逐用六君子加当归，数剂胃气渐复，诸证渐愈。乃朝用异功散加升麻柴胡，夕用异功散加当归、芍药而愈。

一小儿患痞结，久而四肢消瘦，肚腹渐大，寒热嗜卧，作渴引饮，用白朮散为主，佐以四味肥儿丸，月余诸证渐愈。

一小儿患痞结，身热如火，病状多端，不可尽述，朝用五味异功散，夕用四味肥儿丸，月余诸证稍愈；佐以地黄丸，自能行立；遂朝用地黄丸，夕用异功散及虾(虫麻)丸，数服而愈。

古今图书集成医部全录卷四百四十三

　小儿诸疳门

　　小儿直诀 【 宋?钱乙】 

　　　五脏内外疳证主治

凡小儿疳在内，目肿腹胀，泻利青白，体渐瘦弱；疳在外，鼻下赤烂，频揉鼻耳，或肢体生疮。鼻疮用兰香散，诸疮用白粉散。
肝疳一名筋疳，白膜遮睛，或泻血而瘦，用地黄丸。
心疳，面黄颊赤，身体壮热，用安神丸。
脾疳，一名肥疳，体黄瘦削，皮肤干濇而有疮疥，腹大嗜土，用益黄散。
肾疳，一名骨疳，肢体瘦削，遍身生疮疥，喜卧湿地，用地黄丸。
肺疳，一名气疳，喘嗽气促，口鼻生疮，用益黄散。
若患潮热，当先补肝，后泻心。若妄以硝黄诸药利之；若患癖当消磨，若误以巴豆、硼砂下之；又伤寒误下，皆能成疳。其初病者为热疳，用黄连丸；久病者为冷疳，用木香丸；冷热相兼者，用如圣丸；津液短少者，用白朮散。凡此因大病脾胃亏损，内亡津液所致，当固脾胃为主，而早为施治，则不变败证也。
 【 注　按疳证，或哺食太早，或嗜食甘肥，或服峻厉之药，重亡津液，虚火炽盛；或因禀赋，或乳母厚味七情致之，各当调治其内。】 
若口舌蚀烂，身体壮热，顋唇赤色，或作肿痛，腹膈烦闷，或掌热咽干，作渴饮水，便赤盗汗，啮齿虚惊，此心经内外疳也，用安神丸之类主之。
若鼻外生疮，眼目赤烂，肢体似癣，两耳前后，项侧缺盆，两腋结核，或小腹内股，玉茎阴囊睪丸肿溃，小便不调，或出白津，或咬指甲，摇头侧目，白膜遮睛，羞明畏日，肚大青筋，口干下血，此肝经内外疳也，用地黄、芦荟二丸主之。
若头不生发，或生疮痂，或发成穗，或人中口吻赤烂，腹痛吐逆，乳食不化，口干嗜土，泻下酸臭，小便白浊，或合目昏睡，恶闻木音，此脾经内外疳也，用肥儿丸主之。
若鼻外生疮，咽喉不利，颈肿齿痛，欬嗽寒热，皮肤皱错，欠伸少气，鼻痒出涕，衄血目黄，小便频数，此肺经内外疳也，用地黄清肺饮主之。
若脑热吐痰，手足逆冷，寒热往来，滑泄肚痛，口臭作渴，齿龈溃烂，爪黑面黧，身耳生疮，或耳出水，或食自发，此肾经内外疳也，用地黄丸主之。凡疳热上攻，或痘毒上升，为患甚速，名为走马疳，急敷雄黄散，服蟾蜍丸。轻则牙龈腐烂，唇吻肿痛，可治；重则牙龈蚀落，腮颊透烂，不治。
世传方又云：有无辜等疳一十二证。

　　原机启微 【 明?倪维德】 

　　　深疳为害之病

卫气少而寒气乘之也，元气微而饮食伤之也，外乘内伤酿而成之也。父母以其纯阳耶，故深冬不为裳；父母以其恶风耶，故盛夏不解衣。父母以其数饥耶，故饲后强食之；父母以其或渴耶，故乳后更饮之。有愚戆而为父母者，又不审其寒暑饮食也，故寒而不为暖，暑而不能凉，饮而不至渴，食而不及饥，而小儿幽元衔默，抱疾而不能自言，故外乘内伤，因循积渐，酿而成疳也。渴而易饥，能食而瘦，腹胀下利，作嘶嘶声，日远不治，遂生目病。其病生瞖睫闭不能开，眵泪如糊，久而脓流，竟枯尔目。何则？为阳气下走也，为阴气反上也。治法当如阴阳应象大论曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各还其原，不反其常，是其治也。当作升阳降阴之剂，茯苓泻湿汤主之，升麻龙胆草饮子主之。此药非专于目，并治已上数证。然勿后，后则危也，为父母者其审诸！

　　儒门事亲 【 元?张从政】 

　　　疳眼

凡小儿疳濇眼，数日不开，皆风热所致。可服凉膈散，泻肝经风热郁甚，郁结散而自开也。

　　　牙疳

凡小儿牙疳齿龋者，是齿龈腐烂也。下牙属手阳明大肠之经，燥金为主，上牙属足阳明胃经湿土，上下是肠胃二经也。或积热于内，或因服银粉、巴豆大毒之药，入于肠胃，乳食不能胜其毒，毒气循经而至于齿龈牙缝嫩薄之分，反为害也。可以麝香玉线子治之。乳母临卧，当服黄连解毒汤一服，牙病自愈。

　　奇效良方 【 明?方贤】 

　　　虫

儿童疳(上匿下虫)，昏睡烦躁，鼻烂汁臭，齿断生疮，下利黑血，虫食下部为狐，下唇有疮；虫食其脏为惑，上唇有疮。三虫者，谓长虫、赤虫、蛲虫也，乃有九种，而蛲虫及寸白人多病之。寸白从食牛肉饮白酒所成，相连一尺则杀人，服药下之，须结裹溃然出尽乃佳。若断者相生未已，更宜速除之。蛲虫多是小儿患之，大人亦有。其病令人心痛，清朝口吐汁烦躁则是也。其余各种种不利，人人胃无不有者，宜服九虫丸以除之。

　　婴童百问 【 明?鲁伯嗣】 

　　　疳证

诸疳皆脾胃之病，内亡津液之所作也。因大病或吐泻后，以药吐下，致脾胃虚弱，内亡津液。且小儿病疳，皆庸医所坏。病如潮热，是脾脏虚一脏实而内发虚热也，法当补母而泻本脏则愈。假令日中发潮热，是心虚热也，肝为心母则宜先补肝，肝实而后泻心，心得母气则内平而潮热愈也。医见潮热，妄谓其实，乃以大黄、牙硝辈诸冷药利之，既利多矣，不能禁约而津液内亡，即成疳也。又有病癖，其疾发作，寒热饮水，胁下有形硬痛。治癖之法，当渐消磨，医反以巴豆、硇砂辈下之，小儿易虚易实，下之既过，胃中津液耗损，渐以疳瘦。
小儿脏腑娇嫩，饱则易伤。乳哺饮食，一或失常，不为疳者鲜矣，则疳以伤得。恣食甘肥粘腻，生冷咸酸，以滞中脘，则疳因积成。或乳母寒暄失理，饮食乖常，喜怒房劳，即与儿乳，则疳因母患传气而入，此非病家不能调适之过乎？疳之为候，头皮光急，毛发焦稀，腮缩鼻干，口馋唇白，两眼昏烂，揉鼻挦眉，脊耸体黄，鬬牙咬甲，焦渴自汗，尿白泻酸，肚胀肠鸣，癖结潮热，酷嗜瓜菓、咸酸、炭、米、泥土而欲水饮者，皆其候也。
夫疳曰五，疳病关乎五脏以别之。
心疳即惊疳。外证身体壮热，脸赤唇红，口舌生疮，胷膈烦闷，小便赤濇，五心烦热，盗汗发渴，咬牙虚惊是也。
肝疳即风疳。外证摇头揉目，白膜遮睛，眼青多泪，头焦发立，筋青脑热，躁渴汗多，下利疮癣是也。
肾疳即急疳。外证脑热肌削，手足如冰，寒热时来，滑泄肚痛，口鼻干渴，齿龈生疮，爪黑面黧，身多疮疥是也。
肺疳即气疳，亦名疳(上匿下虫)。外证欬嗽喘逆，壮热恶寒，皮肤粟生，鼻痒流涕，咽喉不利，颐烂唾红，气胀毛焦，泄利频并是也。
脾疳即食疳，亦名奶疳。外证身面俱黄，肚大脚细，吐逆中满，水谷不化，泄下酸臭，合面困睡，减食吃泥是也。
诸疳宜大芦荟丸、肥儿丸、胡黄连丸、地黄丸、生熟地黄汤，皆要药也。集圣丸、嚏疳散、脂连丸、五疳良方至圣丸、通神丸、天麻丸、地黄清肺饮、化(上匿下虫)丸、灵脂丸、下虫丸、龙胆丸、黄连丸、香蔻丸、木香丸、褐丸子、黄芪汤鳖血煎、蚵蚾丸、厚朴丸等剂，对证详明施治。

　　　疳伤

五疳出虫，五脏疳也。其余曰蛔疳、曰脊疳、曰脑疳、曰干疳、曰疳渴、曰疳泻、曰疳痢、曰疳肿胀、曰疳劳、曰无辜疳、曰丁奚、曰哺露，其状非一，不可不撮其要而条析之。
五疳出虫者，疳伤之源，虽起于乳哺不调，然脏腑停积已久，莫不化而为虫。其虫或如丝发，或如马尾，多出于头项腹背之间，黄白或赤者可治，青黑者难疗也。
蛔疳者，失乳饭早，食肉太早，或伤胃停蓄甜腻，化为蛔虫，皱眉多啼，呕吐青沫，腹中作痛，肚胀青筋，唇口紫黑，头摇齿痒是也。从口鼻出者难治。
脊疳者，虫食脊膂，身热羸黄，积中生热，烦渴下利，拍背如鼓鸣，脊骨如锯齿，或十指皆疮，频啮爪甲是也。
脑疳者，胎中素挟风热，生下乳哺越常，头皮光急，满头饼疮，脑热如火，发结如穗，通身多汗，顋肿顖高是也。
干疳者，瘦悴少血，舌干，其病在心；目不转睛，干啼少泪，其病在肝；身热尿干，手足清冷，其病在肾；身焦皮燥，大便干结，其病在肺；搭口痴眠，胷脘干渴，其病在脾，总为五疳也。
疳渴者，脏中风有疳气，加之乳母恣食五辛酒面炙煿，使儿心肺壅热，日则烦渴饮水，乳食不进，夜则渴止是也。
疳泻者，毛焦唇白，额上青纹，肚胀肠鸣，泄下糟粕是也，勿用热药止之。
疳痢者，挟受风寒暑湿，或冷热不调，或停积宿滞，水谷不聚，频下恶物是也。
疳肿胀者，虚中有积，其毒气交并，故令肚腹肿胀，由是脾复受湿，故令头面脚手虚浮是也，法当磨积调气。
疳劳者，潮热往来，五心烦热，手足心及胷前热而发疮，盗汗骨蒸，嗽喘枯悴是也。或渴而复泻，饮水恶食，肚硬如石，面色如银，断不可治。
无辜疳者，脑后项边有核如弹丸，按之转动，软而不疼，其间有虫如米粉，不速破之，则虫随热气流散，淫食脏腑，以致肢体痈疮，便利脓血，壮热羸瘦，头露骨高是也。针刺破，用膏药贴。或濣濯儿衣，露于檐下为鸩鸟落羽所污，儿着此衣，虫入皮毛，亦致无辜之疾。儿衣已晒，须微火烘之。其若手足极细，项小骨高，尻削体痿，腹大脐突，号哭胷陷，或生谷症，是为丁奚；虚热往来，头骨分开，翻食吐虫，烦渴呕哕，是为哺露。皆因脾胃久虚，不能消化水谷，以致精神减损，无以荣其血气，故肌肉销烁，肾气不足，复为风冷所伤，使形骨枯露；亦有胎中受毒，脏腑血少致之。此皆无辜疳伤种类之疾，病而至此，不几殆哉！宜肥儿丸、大芦荟丸、五疳丸、胡黄连丸、至圣丸、茯苓丸、天麻丸、地黄丸、十全丹、香蔻丸、褐丸子、消食丸、鳖甲丸、下虫丸、集圣丸、黄鸡煎丸等药，及早治之，方为全美。
又有疳伤久利，肠胃受湿得之，状如狐惑伤寒齿蚀之证，或以走马命名。盖齿属肾，肾虚才受热邪，疳气直奔上焦，故以走马为喻。初作口气，名曰臭息；次第齿黑，盛则龈烂，热血迸出，曰宣露；甚者齿皆脱落。治之之法，用铜绿、生蜘蛛细研，入麝少许，合和擦齿。如无蜘蛛，用其壳亦可。

　　　虚羸

仲阳云：虚羸者，脾胃不和，不能乳食，致使肌肤瘦弱；亦因大病或吐泻后，脾胃尚弱，不能传化谷气也。有冷者时时下利，唇口青白；有热者身热温壮，肌肉微黄，此冷热虚羸也。冷者木香丸主之，夏月不可服，如有此证则少服之。热者胡黄连主之，冬月不可服，如有此证则少服之。伤寒后虚羸者，竹叶汤主之。常服四君子汤、异功散、参苓白朮散之剂，皆可服也。橘连丸久服充肥。兼服肥儿丸。

　　医学正传 【 明?虞抟】 

　　　诸疳证

《内经》曰：数食肥，令人内热；数食甘，令人中满。盖其病因肥甘所致，故命名曰疳。若夫襁褓中之乳子，与四五岁之孩提，乳哺未息，寡气未全，而谷气尚未充也。父母不能调助，惟务姑息舐犊之爱，遂令恣食肥甘，与夫瓜果生冷，及一切烹饪调和之味，朝餐暮食，渐成积滞胶固，以致身热体瘦，面色萎黄，或肚大青筋，虫痛泻利，而诸疳之证作矣。钱仲阳曰：小儿病疳，多因大病后或吐泻后，以药下之，致脾胃虚损，亡津液而成。盖此证实由愚医之所害耳。斯言也，特一端耳，未可悉以为然。其所谓大病吐泻，岂非饮食之所致与？夫仲阳为儿医之袓，岂有误耶？其所论诸疳形证治法，班班可考，学者不可不审。如疳在肝，则膜遮睛，法当补肝，地黄丸主之；疳在心，则面颊赤，身体壮热，法当补心，安神丸主之；疳在脾，则体黄腹大，好食泥土，法当补脾，益黄散主之；疳在肺，则气喘，口鼻生疮，亦当补脾，益黄散主之，此虚者补其母也；疳在肾则极瘦而身生疮疥，法当补肾，地黄丸主之。骨疳喜卧冷地，当服补肾地黄丸。内疳则目肿腹胀，利色无常，或沫青白，渐而瘦弱，此冷证也，宜服木香丸。外疳鼻下赤烂，自揉，鼻头有疮，不结痂，绕目而生，当用治疮烂兰香散、白粉散等药。法曰：诸疳皆因本脏，而补其母，则子自安。假令日中潮热，是心经虚热也，肝为心之母，宜先补肝，肝实而后泻心，心得母气，则内平而潮热愈矣。余皆仿此。大抵疳病，当辨冷热肥瘦而治：其初病者为肥热疳，久病者为瘦冷疳。冷则用木香丸，热则当用胡黄连丸，冷热疳并，宜用至圣丸之类。惟小儿之脏腑柔弱，不可痛击，大下必亡津液而成疳证，为儿医者当以幼幼之心为心而善调之，毋纵巨胆，妄为施治，以绝人之嗣续，幸甚！

　　医学准绳六要 【 明?张三锡】 

　　　疳眼

小儿肥甘恣意，寒暑不适，生冷油腻伤脾，糖面热物助火，因循积渐，酿成疳疾。渴而易饥，善食而瘦，发竖下泄，腹胀鼻干，作嘶嘶声。久久不治，脾弱肝强，肝火自燎其窍，遂成目眚，多生瞖膜，睫闭不能开，眵泪如糊，久而脓流，乃中州弱而清阳不升，肝火盛而浊阴不降所致。当升清降浊，以白朮、人参先补脾胃为君，柴胡、枳壳辅上药理脾为臣，苍朮、茯苓、泽泻渗湿降浊为佐，羌活、蔓荆、升麻、川芎、薄荷诸风药胜湿为使，乃正治妙法。
小儿过用甜物，口臭牙痛眼肿，气口脉洪数，属胃火，泻黄散妙。
小儿肝经湿热内甚，上攻于目，眼眵腹胀，九味芦荟丸妙。兼脾虚萎黄瘦弱不食者，间服肥儿丸。禀来阴弱有相火证者，心虚，少与六味地黄丸。

　　古今医鉴 【 明?龚信】 

　　　诸疳

夫诸疳者，谓肥甘饮食之所致也。治宜理脾胃，消积化虫，清热止泻住痢，以肥儿丸、疳积饼为主。此二方不问诸疳冷热，服之最效。大抵疳之为病，皆因过餐饮食，于脾家一脏有积不治，传之余脏而成五疳之疾。何谓五疳？心肝脾肺肾也。如疳在心，则面赤口干，咬牙舒舌，口舌生疮，身热体瘦，以安神丸主之；疳在肝，则面青瞖膜遮睛，摇头揉目多泪，头焦发竖，筋青脑热瘦弱，以补肝汤主之；疳在脾，则面黄身热，腹胀肚大，好食泥土，水谷不消，泄下酸臭，困睡减食肌瘦，以益黄散主之；疳在肺，则面白欬嗽喘逆，口鼻生疮，咽喉不利，肚热恶寒，鼻流清涕，以清肺汤主之；疳在肾，则面黑肌肉瘦而体生疮，身热尿濇，手足冰冷，口鼻干渴，以地黄丸主之。

　　保婴撮要 【 明?薛铠】 

　　　疳

小儿诸疳，皆因病后脾胃亏损。或用药过伤，不能传化乳食，内亡津液，虚火妄动；或乳母六淫七情，饮食起居失宜，致儿为患。五脏之疳不同，当各分辨。其证虽多，要不出于五脏治法。肝疳，用地黄丸以生肾。心疳，用安神丸以治心，异功散以补脾。脾疳，用四味肥儿丸以治疳，五味异功散以生土。肺疳，用清肺饮以治肺，益气汤以生金。脑疳亦用地黄丸。无辜疳用大芜荑汤、蟾蜍丸。丁奚、哺露用服儿丸，大芦荟丸。走马疳敷雄黄散，服蟾蜍丸。若作渴泻痢肿胀劳瘵等类，当详参方论而治之。盖疳者干也，因脾胃津液干涸而患。在小儿为五疳，在大人为五劳，总以调补胃气为主。

　　　疳伤

大抵多因乳哺失节，脾气有伤，元气下陷，或乳母饮食七情所致。小便如泔，或大便泔白者，用四味肥儿丸；积滞黄黑者，用四君子汤加黄连、木香；色青日久不复，或兼泄泻，或腹痛者，用六君子汤加木香、芍药；若小便不利，大便褐色，发黄脱落，鼻下疮痍，用栀子茯苓汤；乳食少思，胷腹膨胀，大便频数，用四味肥儿丸。仍审乳母饮食七情主之。

　　　虫

蛔虫者，九虫之一也，长只许，或五六寸者。因脏腑虚弱，及食甘肥而动，其动则腹中攻痛，或作或辍，口吐涎水，贯心则死，用使君子丸之类下之。钱仲阳云：吐水不心痛者胃冷也，吐沫心痛者虫痛也，与癎相似，但目不斜，手不搐耳，安虫散主之。田氏云：虫痛者，啼哭俛仰，坐卧不安，自按心腹，时时大叫，面色青黄，唇色兼白，目无精光，口吐涎沫也。若因胃冷即吐，用理中汤加炒川椒五粒，槟榔五分，煎下乌梅丸。古云：虫蚀上部则上唇有白点，虫蚀下部则下唇有白点。腹中诸虫，望前其头向上，望后其头向下。如饮用药，先以猪肝，油炙香，令儿闻其香味，使虫头向上，则药易入。若中气虚而虫不安者，但调补脾胃自安。丹溪先生云：冬月吐虫，多是胃气虚寒，用钱氏白朮散加丁香二粒主之。

　　证治准绳 【 明?王肯堂】 

　　　疳

疳有病伤寒五六日，间有下证，以冷药下之太过，致脾胃虚而津液少，即便引饮不止而生热也。热气内耗，肌肉外消，他邪相干，证变诸端，亦成疳病。又有吐泻久病，或医妄下之，其虚益甚，津液烦躁，亦能成疳也。
小儿病癖，由乳食不消，伏在腹中，乍凉乍热，饮水不止，或喘而嗽，与潮热相类，若不早治，必成劳疳。以其有癖症，则令儿不食，致脾胃虚而发热，故引饮也。饮多即荡涤脾胃，亡失津液，不能传化水谷，其脉沉细，盖不能饮食，致脾胃虚衰，四肢不举，诸邪遂生，羸瘦而成疳矣。
儿童二十岁以下，其病为疳；二十岁以上，其病为痨。疳与痨，皆气血虚惫，肠胃受伤致之，同出而异名也。何者？小儿脏腑娇嫩，饱则易伤，乳哺饮食，一或失常，不为疳者鲜矣。疳皆乳食不调。甘肥无节而作也。或婴幼阙乳，粥饭太早，耗伤形气，则疳之根生；或三两晬后，乳食稍多，过饱无度，则疳以伤得；或恣食甘肥粘腻，生冷咸酢，以滞中脘，则疳因积成；或乳母寒暄失理，饮食乖常，喜怒房劳，即与儿乳，则疳因母患传气而入。此非病家不能调适之过乎？疳皆脾胃受病，内无津液而作也。有因吐泻之后，妄施吐下，津液虚竭得之者；有因潮热大下，利无禁约，胃中焦燥得之者；有因伤寒里证，冷快太过，渴引水浆，变而生热，热气未散，复于他邪得之者；又有病癖寒热，胁下痛硬，或者不能渐与消磨，遽以硇巴峻决，津液暴伤得之者。此非医家轻药坏病之过乎？
肝疳亦名风肝，亦名筋疳。其证白膜遮睛，筋疳泻血而瘦，眼白青，眼睛濇痒，摇头揉目，流汗遍身，合面而卧，面色青黄，发疏头焦，筋青脑热，浑身疮癣，腹中积聚，下痢频多；久而不痊，转甚羸瘦，目生眵粪，发际左脸多青，或白睛微黄，泻利夹水，或如苔色。
心疳亦名惊疳。面黄颊赤，身壮热，口内生疮，挥身壮热，吐利无常，颊赤面黄，胷膈烦满，鼻干心躁，口舌生疮，痢久不痊，多下脓血，有时盗汗，或乃虚惊，小便赤濇，五心皆热，咬牙舒舌，爱饮冷水，喜伏眠于地。
脾疳亦名食疳。其证脾疳食不消，胃疳多吐，腹多筋脉，喘促气粗，乳食不多，心腹胀满，多啼欬逆，面色痿黄，骨立毛焦，形枯力劣，胷膈壅闷，水谷不消，口鼻常干，情意不悦，爱暗憎明，肠胃不和，利多酸臭，爱食冷物，引饮无度，身面俱黄，发稀作穗，头大项小，腹胀脚弱，间或酿泻，肌瘦目慢，昼凉夜热，不思乳食。钱氏云：肥疳，即脾疳也，身瘦虚黄，干而有疮，其候不一，种种异端，今略举之：目濇或生白膜，唇亦身干，黄或黑，喜卧冷地，或食泥土，身有疮疥，泻青白黄沫水，痢色变易，腹满，身耳鼻皆有疮，发鬓作穗，头大项细，极瘦饮水，皆其证也。
此言脾疳证候，多与余疳相滥，盖疳为脾经本病，固应兼之。
肺疳亦名气疳，其证气喘，口鼻生疮，欬嗽气逆，皮毛干焦，饶涕多啼，咽喉不利，揉鼻咬甲，壮热憎寒，唇边赤痒，腹内气胀，乳食渐稀，大肠不调，频频泄痢，粪中米出，皮上粟生，鼻下赤烂，手足枯细，口有腥气，右腮晃白。
肾疳亦名急疳，又名骨疳。其证肾疳极瘦，身有疮疥，骨疳喜卧冷地，齿爪黑，肌骨消瘦，齿龈生疮，寒热作时，口鼻干燥，脑热如火，脚冷如冰，吐逆既增，乳食减少，泻利频并，下部开张，肛门不收，疳疮痒痛，两耳内外生疮，脚如鹤膝，头缝不合，或未能行，牙齿生迟，其缝臭烂，传作走马疳之类。又有小儿久患肾疳，内虚不食，甚者天柱骨倒。治法当用钱氏地黄丸加驱疳等剂，仍与贴项强筋。若不识证，谓之五软，非也。天柱骨倒，凡有三种：有吐泻日久羸弱成者；有肝胆伏热面赤唇红忽变此者；有伤寒不及发表成者，是皆风邪入肝，以致筋络舒弛。吐泻者，当调胃气。肝热者随轻重以凉肝，并与强筋贴项。惟伤寒天柱骨倒者，难疗。

　　　庄氏二十四候

第一候，泻脓血，日渐瘦，是冷热疳。
第二候，脚细肚高，胷前骨生，爱吃泥土酸咸，日久通身黄，时时吐逆下痢，腹内疼痛，是脾疳。
第三候，鼻下赤烂，爱揉眼，兼血痢，是肺疳。乃因吃着热物，或病奶所损心肺，加之欬嗽，更以服凉冷药过多，便上热下冷，渐渐昏沉，日夜烦哭。
第四候，皮虚皱，面无颜色，身上燥痒，心烦。
第五候，毛发稀疏，鼻生疮，是肺疳。
第六候，头生疮，毛发稀焦，是肝疳。
第七候，牙变黄赤不定，是肾疳。
第八候，头发焦干，鼻下疮生，是肺疳。
第九候，咬指甲，毛发作穗，四肢沉重，是心疳。
第十候，肚上筋生，齿虫蚀，是骨槽疳。
第十一候，齿龂臭烂，面无颜色，心不思食，是脾疳，又名口疳。
第十二候，吐逆腹胀，是胃疳，又名奶疳。
第十三候，爱合面卧，多睡如醉，腹胀气急，盖是因曾吃生肉如此，腹内有虫，是心脾疳。
第十四候，鼻内干痛，口申臭气，齿根有鲜血，是肝肺疳。
第十五候，脚细肚高，并肚上有青脉，是脾疳。
第十六候，非时生疮，爱吃冷水，是热疳。
第十七候，皮肤上生粟子，粪中米出，是脾冷疳。
第十八候，气满腹胀，及口干，是心胃疳。
第十九候，爱餐生米面炭砖瓦，是脾胃疳。
第二十候，揉鼻揩眼，及咬指甲，爱饮水，是肝渴疳。
第二十一候，多寒热，爱卧不起，是骨热疳。
第二十二候，爱饮水，眼目不开，是肝疳。
第二十三候，肌体或热或凉，发渴无时，是急疳。
第二十四候，齿龂黑，唇懒开，开则赤，是心疳积热。
凡小儿疳在内，眼濇腹胀，痢色无常，或如泔淀，日渐羸瘦，此候可疗。若鼻下赤烂自揉，鼻头上有疮，生痂痛痒，渐渐流引绕于两耳，时时目赤，头发稀疏，脑皮光紧，头大项细，肌体羸瘦，亦可治也。若唇口被蚀，齿龂作五色，或尽峭黑，舌下有白疮，上腭有窍子，口中时有臭气，齿龂渐染欲烂，亦可治也。若下部开张，有时赤烂，痒不可忍，下痢无常，亦可治也。若疳蚀脊膂，十指皆痒，自咬指甲，头发作穗，脊骨如锯，有时腹胀，有时下痢，若急治之，无不瘥也。
凡小儿肝脏疳，若目睛带青脉，左胁下硬，多吐涎沫，眼角左右有黑气所冲，不可治也。心脏疳，若每惊啼，常好饮水，便食辛味，耳边有脉，舌上有黑靥者，不可治也。脾脏疳，若肚大，唇无血色，人中平满，下痢无度，水谷不消，好吃泥土，皮枯骨露，不可治也。肺脏疳，若欬逆气促，多泻白沫，身上有斑生如粟米大，色若黑者，不可治也。肾脏疳，若爱食酸咸，饮水无度，小便如乳，牙齿青黑，耳脑干燥，肩竦骨枯，不可治也。又五疳有五绝候：一衬着脚中指底，不觉痛；二抱着手足，垂亸无力；三病未退，遍身不暖；四脏腑泻青涎及沫不止；五项筋舒展无力。如此之候，皆不可治也。凡医用药，切在审详也。
疳者小儿病癖，或久吐泻，医者妄投转过之药，小儿易为虚实，致令胃虚而亡津液，内发虚热，外消肌肉，一脏虚则诸脏皆弱，其病目胞肿，腹胀，痢色无常，渐加瘦削，久不痊可，是肠胃有风积，法当宣风散导之，后各依本脏补其母。

　　　诸杂证

热者凉之，冷者温之，冷热者温凉之，此其要也。热疳病多在外，鼻下赤烂，头疮湿痒，五心烦热，掀衣气粗，渴饮冷水，烦躁卧地，肚热脚冷，潮热往来，皆热疳也。冷疳病多在内，利色无常，其沫青白，肢体软弱，目肿面黧。又有燥渴卧地，似有热状，惟饮食不进，滑泄无已，亦冷疳也。其有泻多脓血，日加瘦弱，此则谓之冷热疳。大抵疳之受病，皆虚使然。热者虚中之热，冷者虚中之冷。治热不可妄表过凉，治冷不可峻温骤补。故钱氏又曰：小儿易为虚实。脾虚不受寒温，服寒则生冷，服温则生热，当识此而勿误。是岂非幼幼之纲领乎？上医处此，消积和胃，滋血调气，随顺药饵以扶之，淡薄饮食以养之，荣卫调和，脏腑自然充实。一或过焉，君子未保其往也。取积之法，又当权衡。积者疳之母，由积而虚极谓之疳。诸有积者无不肚热脚冷，须酌量虚实而取之。若积而虚甚，则先与扶胃，使胃气内充，然后为之微利；若积胜乎虚，则先与利导，才得一泄，急以和胃之剂为之扶虚。然取积虽当疏利，如白豆蔻、萝卜子、缩砂、蓬朮消积等辈，亦不可无。胁间癖痛，亦虚中之积也，先寒后热，饮水不食，或因饮水以致喘嗽，钱氏有癖为潮热之说，治法解散寒热，即与下癖。合是而观，发作不同，疗治不一，又可无权度于此哉！
大抵疳之为病，皆因过餐饮食，于脾家一脏，有积不治，传之余脏而成五疳之疾。若脾家病去，则余脏皆安，苟失其治，日久必有传变。然脾家病宜芦荟丸、沉香槟榔丸，或水晶丹、乌犀丸，更察虚实疗之。有虫者投使君子丸、化虫饮。如心腹痛，吐清水，虫自下，多投二圣丸。诸疳证皆宜用局方五疳保童丸成万应丸常服，化积治疳。仍各投本脏调理之剂，宁心用茯神汤，调肝用芪归汤，调脾用参苓白朮散，补肺用补肺散，补肾用调元散。庶各得其宜，则前证不致再作。
积是疳之母，所以有积不治，乃成疳候。又有治积不下，其积存而脏虚，成疳尤重。大抵小儿所患疳证，泄泻无时，不作风候者何？惟疳泻名热泻，其脏腑转动有限，所以不成风候。虽泻不风，亦转他证。作渴虚热，烦躁下痢，肿满喘急，皆疳候虚证。古云：疳虚用补虚，是知疳之为疾，不可更利动脏腑。发作之初，名曰疳气。腹大胀急，名曰疳虚。泻痢频并，名曰疳积。五心虚烦，名曰疳热。毛焦发穗，肚大青筋，好吃异物，名曰疳极 【 受病传脏已极。】 热发往来，形体枯槁，面无神采血色，名曰疳劳。手足细小，项长露骨，尻臀无肉，肚胀脐突，名曰丁奚。食加呕哕，头骨分开，作渴引饮，虫从口出，名曰哺露。此皆疳候。又因多食生冷甘粘肥腻，积滞中脘不化，久亦成疳。治疳之法，量候轻重，理其脏腑，和其中脘，顺其三焦，使胃气温而纳食，益脾壮元以消化，则脏腑自然调贴，令血脉与气脉相参，筋力与骨力俱健，神清气爽，疳消虫化，渐次安愈。若以药攻之五脏，疏却肠胃，下去积毒，取出虫子，虽曰医疗，即非治法。盖小儿脏腑虚则生虫，虚则积滞，虚则疳羸，虚则胀满，何更利下？若更转动，肠胃致虚，由虚成疳，疳虚证候乃作，无辜之孩难救矣。
若证候庞杂，不能名为何等疳者，即于通治诸疳方内检之。若证候的与五疳等条下证候对者，即检本疳方分寒热虚实择而用之，常须识此，勿令误也。

　　　肝疳

肝疳者，由乳食不调，肝脏受热所致也。若乳母寒温不调，滋味不节，或外感风寒，内伤喜怒，邪气未散，遽以乳儿，多成风疳。肝者眼之候，上膈伏热，痰涎壅滞，以致肝风入眼，赤肿瞖生，眵泪烂眶，痛痒揉擦，昏暗雀盲，甚至经月合眼，亦名疳眼。外证摇头揉目，白膜遮睛，眼青泪多，头焦发竖，筋青脑热，甲痒筋挛，燥渴汗多，下痢疮癣是也。钱氏以地黄丸主之，杨氏以天麻丸、生熟地黄汤主之，曾氏调肝用芪归汤。

　　　心疳

由乳食不调，心脏受热所致也。盖其血气未定，乳哺有伤，易生壅滞，内有滞热，未得疏通，故心神惊郁而作惊疳之候。外证身体壮热，脸赤唇红，口舌生疮，胷膈烦闷，小便赤濇，五心皆热，盗汗发渴，啮齿虚惊是也，钱氏安神丸主之。薛氏用安神丸以治心，异功散以补脾；杨氏以茯苓丸、钱氏安神丸主之；曾氏宁心用茯神汤。

　　　脾疳

由乳食不节，脾胃受伤所致也。或乳母恣食生冷肥腻，或乳儿过伤，或饭后与乳致吐，或乳多眠久则变为乳癖，腹胁结块，亦为奶疳。外证面黄身热，肚大脚弱，吐逆中满，乏力叫啼，水谷不消，泄下酸臭，合面困睡，减食吃泥是也，钱氏益黄散主之。杨氏以灵脂丸同益黄散主之；薛氏用四味肥儿丸以治疳，五味异功散以生土；曾氏调脾用参苓白朮散。

　　　肺疳

由乳食不调，壅热伤肺所致。肺主乎气，鼻乃肺所通，其气不和，则风湿乘虚客于皮毛，入于血脉，故鼻下两傍，赤痒疮湿，名为鼻疳。其疮不痛，汁所流处，随即生疮，亦名疳(上匿下虫)。外证欬嗽喘逆，壮热恶寒，皮肤粟生，鼻疮流涕，咽喉不利，颐烂吐红，气胀毛焦，泻痢频并是也。钱氏主补脾生肺，以益黄散主之；杨氏以清肺饮化(上匿下虫)丸，钱氏阿胶散主之；薛氏用清肺饮以治肺，益气汤以生金；曾氏用补肺散。

　　　肾疳

由乳食不调，脏腑伏热所致也。凡甘味入于脾而动虫，虫动则侵蚀脏腑，遂使孩提心下扰闷。若上食齿龂，则口疮出血，齿色紫黑；下蚀肠肾，则下痢肛烂，湿痒生疮。疗治不早，精髓消耗，难以有瘳。虫者(上匿下虫)也，目为湿(上匿下虫)，多因疳伤久痢，肠胃受湿得之，状如狐惑伤寒齿蚀之证，或以走马命名。盖齿属肾，肾主虚，才受热邪，疳气直奔上焦，故以走马为喻。初作口气，名曰臭息；次第齿黑，名曰崩砂；盛则龂烂，名曰溃槽；热血迸出，名曰宣露；甚者齿皆脱落，名曰腐根。其根既腐，纵得全活，齿不复生。外证脑热肌削，手足如冰，寒热时来，滑泄肚痛，口臭干渴，齿龂生疮，爪黑面黧，身多疮疥是也，钱氏地黄丸主之；仍当于生脉散中多加黄芪以补肺。曾氏用调元散。

　　　冷热疳

疳之新者为热疳，面黄脸赤，骨热盗汗，鼻干口臭，唇焦烦渴，心躁惊悸，情意不乐。若疳之久者为冷疳，目肿腹胀，便痢不定，泻粪肥腻，或似油珠，烦渴黄瘦。热疳病多在外，冷疳病多在内。又有冷热二证交互，非新非久，不内不外者。

　　　无辜疳

儿面黄发直，时壮热，饮食不生肌肤，积经日月，遂致死者，谓之无辜。言天上有鸟名无辜，昼伏夜游，洗濯小儿衣席，露之经宿，此鸟即飞从上过，而取此衣与小儿着，并席与小儿卧，便令儿生此病。
小儿无辜，脑后有核如弹丸，捏之反下转是也。凡小儿有此物，如禽兽舌下有禁虫，若不速去，常殒其命。此核初生，软而不痛，中有虫如米粉，得热气渐长大，大则筋结定，定则虫随血气流散，所有停留，子母相生，侵蚀脏腑，肌肉作疮，或大便泄脓血。致使小儿渐渐黄瘦，头大发立，手足细弱，从兹夭折也。
夫小儿无辜疳痢者，大腹泄痢脓血，毛发皮肤枯槁，肌体日渐羸瘦，肠胃既虚，痢无时节，故名无辜疳痢也。
汉东王先生云：小儿无辜疾者，古云天上有一鸟名无辜，因晒小儿衣物，失取过夜，遇此鸟过尿之，令儿啼叫，诸病杂生，日渐黄瘦者非也，此盖是八邪所伤得之。其八邪者，饥、饱、劳、役、风、惊、暑、积，谓之八邪。久则令人日渐黄瘦，吃食不长肌肉，夜则啼哭，身上或发微微壮热，多渴，吃食不知饥饱，或生疮癣是也。
朱氏八片锦歌：孩子无辜气，多因母作为。若人能慎护，安得见尩羸？惊薄成风疾，暄寒作气痿。须交除病乳，莫更着重衣。吃食无令早，能言不怕迟。论中八不许，胷起力频微。头皮光哲哲，毛发薄离离。肝壅侵双眼，脾黄入四肢。浑身生瘾疹，遍体是疮痍。泻痢无休歇，增寒少定时。绣球全不顾，竹马岂能骑？白昼眸中现，清涎口畔垂。鬬牙须咬甲，举手要挦眉。夜夜餐瓜果，朝朝食土泥。胃伤肠肚胀，肺盛喘何疑？饮食无休歇，眈眠似醉迷。

　　　虫

五疳久而不瘥，则腹内有虫，肌体黄瘦，下痢不止，宜服药出之，则疳气渐退也。

　　　蛔疳

玉诀歌：恶哭痰青蛔齩心，涎生积冷痛难任，每餐甜物并时果，致得虫生病转深。先用使君子散、芦荟丸取蛔，后温脾胃。

　　　干疳

身体壮热，或时憎寒，舌濇口干，睡多盗汗，皮肤枯燥，发立毛焦，乳食虽多，肌肉消瘦，四肢无力，好睡昏昏，日往月来，转加尩瘁，是其候也。

　　　内疳

小儿乳食不消，心腹虚胀，眼目濇痒，体热皮枯，肠胃不调，痢下五色，渐渐羸瘦，虫蚀肛肠，日月弥深，痢转不止，故号内疳。此冷证也，宜使君子丸。

　　　外疳

疳在外，则鼻下赤烂自揉，鼻头上有疮，不着痂，渐绕耳生疮，今分走马疳、口齿疳、鼻疳、眼疳等，胪列如下。
走马疳，疳蚀之极也，乃五脏蒸热上攻，甚即遍沿作崩砂候，牙边肉肿烂，口内气臭，身微有潮热，吃食不得，齿缝出鲜血，常动摇似欲脱，肉烂自落。治之先以淡淡盐汤洗口内，即下紫金散掺之，一日三次，揩杀牙边肉内虫；如大段甚，即下秋霜散掺之，然后将朱砂膏、牛黄膏夹天竺黄散调理，此茅先生法。或以天竺黄散夹地黄膏亦好，此惠眼法。如此调理即安。如调理不退，先落齿一两三个，即死不治。相次面光发顋漏，见骨而殂。
形证论先与退脾肺风热，宜吃槟榔散五七服，后用此药贴龂上，以大枣一个，砒少许，去枣核，入砒在内烧灰存性，临卧时贴龂上数次，效。
凡得此候，多因气虚受寒，及有宿滞，留而不去，积温成热，虚热之气上蒸，或食甘酸咸腻之物，而脾虽喜甘，积滞日久，蕴热上熏于口，致齿焦黑烂，间出清血，血聚成脓，脓臭成虫，侵蚀口齿，甚至顋颊穿破，乳食不便，面色光浮，气喘热作，名走马疳。治之之法，先去积热，用当归散合三棱散，水、姜、枣煎服；次投芦荟丸、玉露饮，及以温盐水灌漱。或软鸡翎蘸盐水拂洗，略拭干，仍以烧盐散、内金散、密陀僧散敷之。若经久不愈者，敷于唇之上下，及成崩砂证，或穴发漏腮，齿落骨露，饮食减少，气促痰鸣，必致危矣。
口齿疳，其候唇口痒痛，牙齿峭黑，舌上生疮，脑中干热，龂肉赤烂，颊肿齿疼，热毒熏蒸，口多臭气。
此乃走马疳之轻而慢者。《圣惠》形容似太过。治法宜清胃散、甘露饮内服，外用炒黑五倍子、绿矾烧红、人中白等分，入冰片少许揩牙，或加槟榔末杀虫亦得。
鼻疳之候，小儿乳食不调，上焦壅滞，令疳虫上蚀于鼻也。其候鼻中赤痒，壮热多啼，皮毛干焦，肌肤消瘦，欬嗽上气，下利无常，鼻下连唇，生疮赤烂，故曰鼻疳也。
疳湿之病，多因久利，脾胃虚弱，肠胃之间虫动，侵蚀五脏，使人心烦懊闷。其上蚀者则口鼻齿龂生疮，其下蚀者则肛门伤烂，皆难治。或因久痢，或因脏热嗜眠，或好食甘美之食，并令虫动，致生此病也。
小儿嗜食甘味，多动肠胃间诸虫，致今侵蚀脏腑，此犹是(上匿下虫)也。凡食五味之物，皆入于胃，其气随其脏腑之味而归之。脾与胃为表里，俱象土，其昧甘，而甘味柔润于脾胃，脾胃润则虫动，虫动则侵蚀成疳也，但虫因甘而动，故名之为疳也。若虫蚀下部，则肛门生疮烂开，急者数日便死，宜速疗之。
凡小儿乳食不节，冷热相乖，伤于脏腑，致疳气也。若脾胃虚弱，则哺乳不消，大肠虚寒，遂变泄痢。因其久痢不止，肠胃俱虚，为水湿所乘，腹内虫动，侵蚀下部，故名疳痢湿(上匿下虫)也。
夫小儿疳疮生于面鼻上，不痒不痛，常有汁出，汁所流处，随即成疮；亦生身上，小儿多患之，亦是风湿搏于血气，所以不痒不痛，故名疳疮也。

　　　五疳

铜壁山人曰：凡治疳不必细分五疳，但虚则补之，热则清之，冷则温之；吐则治吐，利则治利，积则治积，虫则治虫。不出集圣丸一方加减用之，屡试屡验。

　　　疳热

汉东王先生论小儿发热形瘦，多渴吃食，不长肌肉者，谓之疳热。凡疳热当服进食丸磨积，仍间服化虫丸；后服鳖甲散退热，次服肥儿丸。

　　　疳劳

即疳热而骨蒸，兼诸欬嗽盗汗等证是也。汤氏鳖甲散、猪肚丸皆对证之药。

　　　疳积

其候面带青黄色，身瘦肚膨胀，发竖身热，肚中微痛。此因疳盛而传为此候。治之，先用匀气散、醒脾散调理二日。后下青金丹取下疳积，再下匀气醒脾散补之，常服保童丸即愈。
《玉诀》云：疳气腹胀潮热，先与调胃气，后与取虚积药，次服疳药。

　　　疳泻

先用青金丹取下疳积，后用匀气散、香连散、乳香散调理；泻止，常服保童丸。
《石壁经》云：疳泻因不慎饮食，或食交乳致然。腹中有片子或如鸡子，又加三二指大，所以作泻粪如糟，毛发硬，面无光，或青黄色，目多仄视。当分水谷，仍须温和药，和气即愈。若药热，则作肿而死。
泻而多食为虫疳，宜杀虫药；泻而少食为冷疳，宜温药。

　　　虚羸

母气不足，则羸瘦肉极。
小儿羸瘦，不生肌肤，皆为脾胃不和，不能饮食，故血气衰弱，不能荣于肌肤也。挟热者，即温壮身热，肌肉微黄，其挟冷者，实时时下痢，唇口青白。
小儿经诸大病，或惊癎，或伤寒，或温壮，而服药或吐利发汗，病瘥之后，气血尚虚，脾胃犹弱，不能传化谷气，以荣身体，故虚羸也。
更当审其形色，察其见证。如面赤多啼，心之虚羸也；面青目札，肝之虚羸也；耳前后或耳下结核，肝经虚火也；颈间肉裹结核，食积虚热也；面黄痞满，脾之虚羸也；面白气喘，肺之虚羸也；目睛多白，肾之虚羸也。仍审相胜而药之。又寒热二证，不可不辨。若腹痛，泻利清白，不渴喜热，此属寒证，虽在夏月，宜木香丸。身热烦躁，泻利焦黄，作渴喜冷，此属热证，虽在冬月，宜胡黄连丸。皆舍时从证之治法也。

　　　丁奚

小儿丁葵病者，由哺食过度而脾胃尚弱，不能磨消故也。哺食不消，则水谷之精减损，无以荣其气血，致肌肉消瘠。其病腹大，颈小，黄瘦是也。若久不瘥，则变成谷症伤饱、哺露病，一名丁奚，三种大体相似，轻重立名也。
凡小儿或因吐而泻久不瘥，或病退不能行，膝大胫小，号曰丁奚。七成以下号鼓槌风，十五以下名鹤膝风。盖此并是风冷伤于肾所致，肾主骨故也。
疳胀、丁奚，辨证云：小儿腹大，如有青筋见，即曰疳胀。如无青筋，乃名丁奚，是因过饱伤食而得之。
丁奚者，亦久积成疳之证，皆因饮食过伤于脾胃，脾胃虚，不能磨化饮食，饮食渐减，无以生其气血。面白色惨，潮热往来，腹大而多青筋，手足如筒，颅顖开解，颈项小而身黄瘦。先投万应丸；次参苓白朮散，早晨一服，与养胃气；及醍醐散进食，食后下乌犀丸三粒，至五粒，助脾化食。此即用迎夺之法。间投醒脾散、沉香槟榔丸、木香莪朮丸，次第调理。有渴泻腹痛，千金膏亦好。若脾气稍和，饮食渐进，再以化癖丸、快活丸常服；或用乌犀丸略下二三行，匀气散止补。有寒热往来，柴胡饮主之。腹胀投南星腹皮散。有余热，麦芽、柳枝煎汤，调三解散。有虫，下使君子丸。斯疾得之非一朝一夕，然施治之法，亦须渐渐令其平复；欲求速效则难矣。凡鸡、酒、羊、面、鱼、酢、甘甜、生冷、毒物，宜忌之。

　　　哺露

哺露者，因乳哺不消，脾胃衰弱，渐不能食，血气减损，肌肉不荣，柴骨羸露，吸吸苦热，谓之哺露也，宜麝香进食丸。
哺露者，亦由乳哺不节，损于脾胃，脾胃损而饮食减，形容羸瘦，则脏腑之气不能宣通，时间有热，谓之哺露。此候与丁奚相去不远，但食多吐逆，脏气虚冷，而泄泻无度，粪中有虫。治法同前丁奚证药，惟加养脏汤服之。

　　医学纲目 【 明?楼英】 

　　　十二无辜疾证

天吊　鹅口　木舌　悬痈　重腭　胡孙噤　脐风　撮口　重舌　乳渊　龟胷　着噤

　　　五疳

心疳者，苦要惊啼，常只吃水，少食辛味，耳边有青脉，舌上有焦点者，不治。
肝疳者，目带青，左胁下硬，多吐沫，眼头黑者，不治。
脾疳者，肚大青筋，唇口无血色，人中平，下痢不止者，不治。
肺疳者，欬逆气急，泻白水，身上黑斑者，不治。
肾疳者，要吃咸酸，吃水不住，小便如粉汁，齿黑有疮骨出，耳干脑焦，不治。

　　小儿卫生总微论方 【 宋?撰人未详】 

　　　五疳

小儿疳病，诸论丛杂，唯五疳之说为当。其证候外则传变不同，内则悉属五脏。一曰肝疳，其候摇头揉目，白膜遮睛，遍身多汗，喜覆面而卧，眼中濇痒，色泽青黄，发竖头焦，筋青脑热，腹中积聚，下痢频多，日渐羸瘦。二曰心疳，其候浑身壮热，颊赤面黄，心胷膈脘烦躁满闷，口舌生疮，盗汗多惊，下痢脓血，神彩衰耗。三曰脾疳，其候腹大如鼓，上多筋脉，喘促气粗，心腹壅胀，多啼欬逆，水谷不消，唇口干燥，好食泥土，情意不乐，憎明好暗，痢多酸臭，肌肉内消，形枯力劣，甚则大肉陷下。四曰肺疳，其候欬嗽气逆，皮毛焦落，咽喉不利，揉鼻咬甲，口鼻生疮，腹内气胀，乳食不进，大肠不调，泄痢不常，憎寒体栗，粪中米出，洞下白泔。五曰肾疳，其候上热下冷，寒热时作，齿龂生疮，耳焦脑热，手足逆冷，吐逆滑泄，下部生(上匿下虫)，脱肛不收，夜啼饶哭，渐成困重，甚则高骨乃败。小儿疳疾，乃与大人劳瘵相似，故亦名疳劳。大人劳者，因肾脏虚损，精髓衰枯；小儿疳者，因脾脏虚损，津液消亡。病久相传，至五脏皆损也。大人劳疾，骨削而气耗；小儿疳疾，腹鼓而神羸。以其病之始也，其脏之传受不同故也。至于传久，五脏皆损则一也。故五损者，经言一损于皮毛，皮聚毛落，肺也；二损于血脉，血脉虚少不能荣于脏腑，心也；三损于肌肉，肌肉消瘦，饮食不为肌肉，脾也；四损于筋，筋缓不能自收持，肝也；五损于骨，骨痿不能起于床，肾也。病极则大肉陷下，高骨败坏，以至死矣。凡小儿有疾，多是上下所坏。小儿脏腑嫩软，易虚易实，于一切诸病悞行转下，致脾胃虚弱，津液内耗，皆能成疳。且如潮热日中时发者，是脾脏虚心脏实 【 日中乃心用事之时，】 而内发其热，法当先补其肝母 【 肝乃心之母也，】 肝实而后泻心，心得母气则平而潮热乃愈。医见潮热，妄谓其实，便以大黄、牙硝等冷药利之，利既多而不能禁，则津液内亡，渐成疳也。又如癖病发作，寒热饮水，胁下有形而硬痛，法当用药渐消磨之。医见有癖，便以巴豆、硇砂辈快药下之，下既多而津液耗，则渐成疳也。又如伤寒五六日之后，有下证，因以冷药下之太过，致脾胃虚而津液耗，即便引饮不止而热生，如此则热气内耗于津液，肌肉外消而羸瘦，他邪相干，证变百端，亦因成疳也。又如吐泻病久，津液耗亡，亦能成疳。又如小儿食肥甘物多，因伤为积，则蕴痢发热，津液内耗，亦能作甘，故甘即疳也。《圣济经》云：肥甘之过，积为疳黄，乃谓是矣，故诸病皆能成疳也。凡疳之候，眼濇多困，或生白膜，唇口淡白，身色黄黑，食泥土生米，喜卧冷地，疥癣头疮，洞泄青白黄沫，下痢脓血，腹满喘欬，耳鼻生疮，发稀作穗，头大项细，肚大青筋，脚手垂亸，瘦瘠饮水，筋痿骨重，形劣尩羸，皆其证也。本因脾虚津耗，久则传变而成，传缓者则为慢疳，传紧者则为急疳。又当辨认冷热肥瘦：其肥热疳者，乃因食肥甘，积聚生热而作，故多病于初也，治用黄连丸。其瘦冷疳者，乃因转下泻痢生冷而作，故多病于久也，用木香丸。通治冷热疳者，用如圣丸。凡治小儿之病，必量虚实冷热，不可妄行转下，恐变生疳也。若病初之脾虚津少，发渴欲饮者，当生胃中津液，煎钱氏白朮散与服。

　　　诸虫

经言人脏腑中有九虫，内三虫偏能发动为病，人脏腑实强，则不能为害，若脏腑虚弱，则随虫所动而生焉。故经亦别立三虫之名：一曰蛔虫，又曰长虫，居胃脘之间，动则令儿吐青白沫，或吐清水，心腹刺痛，若虫贯心者即死。二曰蛲虫，居洞肠之间，多则发动，为痔瘘(上匿下虫)蚀疮疥痂癞。三曰寸白虫，居肠胃之间，动则损人精气，令腰脚痛弱。更有一虫形若细丝，或如马尾，故俗呼马尾虫。此虫不在九虫之数，或云饮食中误咽油发所变，亦居胃中，动则令儿腹中搅刺发痛，不可忍受。小儿虫动者，多病于诸病之后，盖因脏腑虚弱故也。患疳劳吐泻者，尤甚。治法用药，惟每于月初四五日间，在五更时服之，至日午前，虫即尽下矣。后以平调药一两服和之，不可多也。

　　　虚羸

小儿虚羸者，由诸病之后，或误行转药，或吐而利，致脾胃虚弱，不能传化谷气，饮食不入，肌肤消瘦，乃成虚羸也。

古今图书集成医部全录卷四百四十四

　小儿诸疳门

　　方

木香圆 【 《中藏经》，下同】 　治小儿吃食太早，遂成疳疾，腹胀疳泻，及酿肚等病。
木香　沉香　青皮去白，各一钱　牵二钱，炒　肉豆蔻一个面裹煨
右为细末，酢面糊圆如麻子大，二三岁儿服三粒，五六岁服五七粒，浓煎萝卜汤下。

玉柱杖散　治小儿疳瘦。
黄芪　人参　白茯苓
右等分为末，每服一钱，水一盏，煎至六分，呷之，不拘时。《证治准绳》加白朮。

肥儿丸 【 《钱氏直诀》，下同】 　治食积五疳，颈项结核，发稀成穗，发热作渴，无辜等证。
川黄连炒　神曲炒　广木香各一两五钱　槟榔二十个　肉豆蔻二两，泡　使君子酒浸　麦芽各四两
右为末，面糊丸麻子大，每服三五十丸，米饮下；良久，用五味异功散一服，以助胃气。

九味芦荟丸　治小儿肝脾疳积，体瘦热渴，大便不调，或瘰疬结核，耳内生疮等证。
芦荟　胡黄连　黄连　木香　芜荑炒　青皮　白雷丸　鹤虱草各一两　麝香三钱
右为末，蒸饼糊丸麻子大，每服一二钱，空心白汤下。王肯堂曰：愚按前方，肝脾疳积，食积发热，目生云瞖，或疳热颈项结核，或耳内生疮，肌体消瘦，发热作渴，饮食少思，肚腹膨胀，或牙龈蚀落，颊顋腐烂，或阴囊玉茎生疮，或胷胁小腹作痛，并效。内青皮以龙胆草代之，麝香不用，尤效。

黄连丸　治疳劳、疳渴、干疳。
川黄连五钱，胆汁浸晒　瓜蒌根　乌梅肉　杏仁浸去皮，焙　石莲各二钱
右为末，牛胆汁浸糊丸麻子大，每服一二十丸，煎乌梅姜蜜汤下。

木香丸　治冷疳。
木香　青黛　槟榔　肉豆蔻　麝香各一钱半　续随子一两，去油　虾蟆三个，烧存性
右为末，蜜丸菉豆大，每服三五丸，薄荷汤下。汤氏曰：小儿冷疳多渴，喜卧冷地，烦躁啼叫，饮食不进，渐成羸瘦，其候难治，有若热证，但大便滑泄，百药不效是也。因一女子百药俱试而无偶中者，竟与钱氏木香丸，不数服而愈。自后凡有此证，无不获验。薛己曰：前方消疳清热，逐水破气之剂。然云冷疳者，乃阳气虚而脾胃冷也。其槟榔、续随子，恐导损真阴，克伐阳气，治当审之！

胡黄连丸　治热疳。
胡黄连　黄连各五钱　朱砂二钱，另研
右为末，填入猪胆内，以线扎定，再用杖悬挂铫中，淡浆水煮数沸，取出研烂，入芦荟、麝香各二钱，饭糊丸麻子大，每服一二十丸，米饮下。一方，加虾蟆半两，不烧。薛己曰：愚按前证当以本方为主，佐以四君子加芜荑。脾胃虚甚者，以四君子加芜荑为主，以前丸为佐。

如圣丸　治冷热疳泻。
胡黄连　川黄连　白芜荑炒，各二两五钱　真麝香五分，另研　干虾蟆五个，酒煮杵膏　使君子肉一两
右为末，以虾蟆膏杵丸麻子大。每服一二十丸，煎人参汤下。薛己曰：愚按疳之为患，乃肝脾虚热，津液干涸之证，前方乃专于治疳清热之剂，若脾胃虚弱者，当佐以六君子汤调补脾胃，使邪气退，庶可收全功也。

兰香散　治鼻疳赤烂。
兰香叶二钱，烧灰　铜青　轻粉各五分
右为末，干贴。

白粉散　治诸疳疮。
海螵蛸三分　白芨二分　轻粉一分
右为末，先用浆水洗，拭干贴。薛己曰：按前二方，治表之药。如未愈，用四味肥儿丸以治其内。

四味肥儿丸　治呕吐不食，腹胀成疳，或作泻不止，食积脾疳，目生云瞖，口舌生疮，牙根腐烂，发热瘦怯，通身生疮，小便澄白，腹大青筋，一切疳证。
黄连炒　芜荑炒　神曲　麦芽炒，各等分
右为末，水糊丸桐子大，每服一二十丸，空心白滚汤下。

蟾蜍丸　治无辜疳证，一服虚热退，二服烦渴止，三服泻痢愈。
蟾蜍一枚，夏月沟渠中取腹大不跳不鸣身多(疒畾)者
右，取粪蛆一杓，置桶中，以尿浸之，却将瞻蛛跌死，投与蛆食，一昼夜，用布袋盛蛆，置急流中一宿，取出瓦上，焙干为末，入麝香一字，粳米饭丸麻子大，每服二三十丸，米饮下，其效如神。

芜荑散　治虫动口内流涎。
白芜荑　干漆炒，各等分
右为末，每服五六分，米饮下。

安虫散　治虫动心痛。
胡粉炒黄　槟榔　川楝子　鹤虱各三钱　枯白矾二钱五分
右为末，每服五六分，痛时米饮调下。薛己曰：按虫动之因，多属胃气虚弱，或闻饮食气味而动。前二方乃化虫之剂，若因脾胃虚弱者，须当调补中气。

大芜荑汤　治小儿脾疳少食，发热作渴，大便不调，发黄脱落，面黑便青，鼻下生疮，能乳嗜土等证。
芜荑　山栀各五分　黄蘗　甘草　黄连　防风各二分　麻黄　羌活　柴胡各三分　白朮　茯苓　当归各四分
右作二剂，水煎。王肯堂曰：前方治黄疸土色，为热为湿，当小便不利，今反利者知黄色为躁，胃经中大热，发黄脱落，知膀胱肾俱受土邪，乃湿热之证。鼻下作疮者，土逆行，营气伏火也；能乳者，胃中有热故也；喜食土者，胃气不足也；面色黑者，为寒为痹。大便青属寒，褐色血黑色热蓄血中间，黄色肠胃有热。治法当滋营润燥，内除寒热，外致津液。

秘旨补脾汤　治久病面黄肌瘦，咬牙目剳，头发稀少，误药所致。
人参　白朮各一钱　白芍酒炒　白茯各八分　陈皮　川芎各六分　炙甘草　黄芪蜜炙　当归各四分，酒洗
右，每服二三钱，姜水煎。

大黄煎   崔知悌方　治小儿无辜，闪癖瘰疬，或烦干黄耸，或乍痢乍瘥，诸状多者。
大黄九两，锦纹新实者，若微朽即不中用，削去皮捣筛为散，以好米酢三升和置瓦碗中，于大铛内浮汤上炭火慢煮，侯至成膏，可丸，乃贮器中
右三岁儿一服七丸，梧子大，日再服，以下出青赤脓为度。若不下，或下少，稍稍加丸。若下多，又须减之。病重者七八剂，方尽根。此药惟下宿脓，不令儿利也。须禁食毒物，乳母亦禁之。一加木香一两半。

猪肚黄连丸 【 《直指方》】 　小儿疳热流注，遍身疮蚀，或潮热肚胀作渴。
猪肚一个，洗净，宣黄连五两切碎，水和纳入肚中缝定，放在五升粳米上蒸烂
右石臼捣千杵，或入少饭同杵，丸菉豆大，每服二十丸，米饮下。仍服调血清心之药佐之。盖小儿之病，不出于疳，则出于热，常须识此。

天麻丸 【 《原机启微》，下同】 　治小儿肝疳、风疳、疳眼。
青黛　黄连　天麻　五灵脂去石　夜明砂炒　川芎藭　芦荟各一钱　龙胆草酒拌炒焦　防风　蝉蜕各一钱半　全蝎三个　麝香少许　干蟾头二钱，炙焦　为末，猪胆汁浸糕，丸如麻子大，每服十丸，薄荷汤下。

二草散　治小儿疳眼睛疼，并赤眼肿痛。
甘草　龙胆草酒炒　当归　细辛各一钱　为末，三岁儿一钱，水半盏，砂糖少许，煎三分，食后服。

生熟地黄散　治小儿疳蚀眼患，闭合不开，羞明畏日，或生内障。
生地黄一两　熟地黄一两　麦门冬去心，半两　当归　枳壳米泔洗炒　防风　杏仁　甘草　赤芍药各二钱半　为末，每服三二钱，黑豆七粒，煎豆熟，去滓服之。

茯苓燥湿汤　治小儿易饥而渴，瘦瘠腹胀不利，作斯?言斯?言声，目病生瞖，睫闭不开，眵泪如糊，久而脓流，俗谓之疳毒眼。
人参一分　柴胡四分　白朮　茯苓　薄荷　炙草　蔓荆子　枳壳各二分　泽泻分半　前胡　苍朮　独活　川芎三分　羌活三分半　作一服，水一盏，煎至七分，去滓稍热服。
右方为小儿寒暑不调而酿成此证。夫寒暑饮食不节，皆能伤动脾胃。脾胃，阴阳之会元也。故清阳下而不升，滞阴上而不降。今以白朮、人参先补脾胃为君，柴胡、甘草、枳壳辅上药补脾胃为臣，苍朮燥湿，茯苓、泽泻导浊阴下降为佐，然后以羌活、独活、防风、蔓荆子、前胡、川芎、薄荷诸主风药以胜湿，引清阳上升为使，此正治神效之方也。

升麻龙胆草饮子　治小儿疳眼，流脓生瞖，湿热为病。
升麻二钱　麻黄一钱半　炙草　谷精草　蛇蜕　郁金各半钱　黄芩　羌活　龙胆草　青蛤粉各三钱　为细末，每服二钱，热茶清浓调服。
右方君以升麻，足阳明胃足太阴脾也；臣以羌活、麻黄，风能胜湿也；佐以甘草承和上下，谷精草明目退瞖，蛇蜕主小儿惊疳等疾；使以青蛤粉治疳止利，川郁金补血，龙胆草疗眼中诸疾，黄芩除上热目内赤肿，火炒者妙。龙胆草性已苦寒，恐重之则又过于寒也。

胡黄连丸 【 《平治会萃》】 　治疳病。
胡黄连半钱，去果积　阿魏一钱半，酢煮，去肉积　神曲炒，去食积　黄连各二钱半，炒，去热积　麝香四厘
右为末，猪胆汁丸如黍米大，每服二十丸，白朮汤下。

大肥儿丸 【 《疠疡机要》】 　治脾疳饮食少思，肌肉消瘦，肚大颈细，发稀成穗，项间结核，发热作渴，精神倦怠，便去酸臭，爱食泥土，或口鼻头疮，或肚见青筋，啮齿下痢，便白五疳。即四味肥儿丸，加干蟾一两，芜荑五钱。

雄黄解毒丸 【 《片玉心书》】 　下痰去热，追虫打积。
雄黄一钱，另研　郁金三钱　巴豆霜二钱　共为末，米糊丸如粟大。痰涎壅甚，竹叶汤下。积痛，茴香汤下。缠喉风，白水化开吐痰。虫痛，苦楝子根白皮汤下。

蝎虎丹 【 《奇效良方》】 　治一切疳瘦下痢，证候全备，及无辜疳毒如邪病者。
干雄蝎虎一个，微炒　蜗牛壳　兰香根　靛花　雄黄　麝香各一分　龙脑半分
右各为末，米醋煮糊丸黍米大，每用脂麻汤下十丸，日三服，取效。

肥儿丸 【 《婴童百问》，下同】 　治疳多因缺乳，食肉太早，或患脏腑胃虚。疗诸般疳化虫，治黄瘦肚急，消疳。可常服之，退疳热。
黄连 【 《局方》加肉豆蔻】 　陈皮去白，《局方》用木香　神曲 【 《局方》有使君子】 　麦牙各一两，《局方》加棱朮　白芜荑半两，《局方》用槟榔　川楝子一两，去核炒
右为末，神曲糊丸麻子大，每服三十丸，空心米饮吞下。
又
三棱　蓬朮　川楝子　龙胆　黄连各四钱　柴胡　地骨皮各半两　枳壳麸炒　麦芽　当归各三钱　白芜荑二钱　芦荟　木香各一钱
右为末，神曲糊丸麻子大，每服三十丸，米饮下。

胡黄连丸　治婴儿一切疳疾，及一切虚痢，他药无功，此药极效。
胡黄连　川黄连　芦荟　肉豆蔻煨　桂心　人参　朱砂　麝香　使君子　木香　钩藤　龙齿　白茯苓各等分
右为末，取豮猪胆两枚，裂汁和末，令匀，却入袋内盛之，以绳扎定，汤煮半日，取出切破袋子，更入茛菪子二钱微炒，黄丹一钱，二味别研如粉，入前药和匀，捣五百杵，为丸如菉豆大。但是疳与痢，用粥饮下五七丸，幼者三丸。不吃粥饮，乳头令吻。能治一十二种疳痢，及无辜疳之证，功效非常。

吴希亮疳方　治一切疳。
三棱煨　蓬朮煨　神曲炒　麦芽炒，各半两　青皮　陈皮　乌梅肉　芜荑仁　胡黄连　百草霜　雷丸各三钱　元胡索　甘草各二钱　巴豆五十粒
右为末，合了，先用一两，入巴豆五十粒，丸麻子大，每服五七丸，米汤下，大小以意增减。加川楝子、使君子亦可。

地黄丸　治肾疳。
熟地黄八钱　赤茯苓　山茱萸肉　当归　川楝肉　丹皮　山药　泽泻　使君子各三钱
右为末，蜜丸如桐子大，每服三丸，温水化下。

生熟地黄汤　治疳眼闭合不开，内有蒙雾。
生地黄　熟地黄各半两　川芎　赤茯苓　枳壳炒　杏仁水浸去皮　川黄连　半夏曲　天麻　地骨皮　甘草炙　当归各二钱半
右剉碎，每服二钱，姜三片，黑豆十五粒，水一盏，煎至六分，空心温服。

脾积丸　治疳极妙。
山楂子青者多用　香附子　乌药　紫金皮　砂仁　生甘草各等分
右为末，山楂子生用捣碎成末，米糊丸桐子大，米饮下三五十丸。大人小儿皆可服。

嚏疳散　治疳。
芦荟　川黄连各一钱　瓜蒂　猪牙皂角　虾(虫麻)灰各半两　麝香少许
右末，吹入鼻内，嚏出可疗。

脂连丸　治五疳潮热，肚胀发焦。
胡黄连　五灵脂
右为末，獖猪胆汁丸麻子大，每服十五丸，米饮下。五疳潮热，慎勿用大黄、黄芩。

五疳良方
川黄连　芜荑仁　神曲炒　麦芽炒　陈皮　木香　虾(虫麻)灰各一两　使君子三十个，煨去壳　生肉豆蔻二个　鸡心槟榔二个　麝香一字
右为细末，雄猪胆二个取汁，入好酒，打清面糊丸芥子大，每服十五丸，米饮下。

茯苓丸　治心疳与惊疳。
茯苓　芦荟　琥珀研　黄连净　赤茯苓　钩藤皮　远志肉姜制焙干　虾(虫麻)灰各二钱　石菖蒲一钱　麝香少许
右为末，粟米丸麻子大，每服十丸，薄荷汤下。

神效换肌丸　治小儿脾疳肌瘦，潮热盗汗，欲食易伤，脏腑不调，泄泻糟粕不化，头大腹急。
川黄连炒　鳖甲酒炙　肉豆蔻煨　使君子　神曲炒　麦芽炒，各半两　真麝香另研，半钱　诃子肉一钱半
右为末，面糊丸如芥子大，米汤下，量大小加减。

地黄清肺汤　治肺热疳(上匿下虫)，欬嗽气逆，多啼，壮热恶寒。
桑白皮炒，半两　紫苏　前胡　防风　赤茯苓　黄芩　天门冬去心　当归　连翘　桔梗　生地黄　炙甘草各二钱五分
右剉，每服二钱，水煎，食后服。

灵脂丸　治脾疳食疳。
白豆蔻　麦芽炒　五灵脂　缩砂仁　蓬朮煨　青皮　使君子　橘红　虾(虫麻)炙焦，各二钱
右为末，米糊丸麻子大，每服十丸，米汤下。

下虫丸　治疳蛔诸虫。
苦楝根皮酒浸焙　绿色贯众　木香　芜荑焙　桃仁　槟榔各二钱　鹤虱炒　轻粉各半钱　干虾(虫麻)炙焦，三钱　使君子五十个，煨取肉
右为末，飞面糊丸麻子大，每服二十丸，天明清肉汁下。治脊疳兼疳劳，加当归、川黄连，各二钱半。

龙胆丸　治脑疳脑热饼疮。
龙胆草　川升麻　苦楝根皮　赤茯苓　芦荟　防风　油发灰各二钱　青黛　黄连净，各三钱
右为末，猪胆汁浸糕丸麻子大，每服二十丸，薄荷汤下，食后仍以芦荟末入鼻。

香蔻丸　治疳泻。
黄连三钱，炒　生肉豆蔻　木香　诃子煨　砂仁　茯苓各二钱
右为末，揉饭丸麻子大，每十五丸，食前米饮下。

木香丸　治疳痢冷热不调，五色杂下，里急后重。
黄连净，三钱　木香　紫厚朴姜汁炒　砂仁　夜明砂隔纸炒，各二钱　诃子肉一钱半
右为末，粳米饭丸麻子大，每服十五丸，干艾叶、生姜煎汤，食前温服。

褐丸子　治疳肿胀。
莱菔子炒，一两　陈皮　青皮去白　槟榔　黑牵牛取净半生半炒　五灵脂　赤茯苓　蓬朮煨，各半两　木香二钱半
右为末，面糊丸如菉豆大，每服十五丸，紫苏叶白汤送下。

黄芪汤　治疳劳欬嗽不定，虚汗骨蒸，渴而复泻，乳食迟进而不克化。
黄芪蜜炙　当归　川芎　白芍药　生地黄　虾(虫麻)去足炙焦　鳖甲酢炙焦，各三钱　人参　白茯苓　陈皮　半夏曲　柴胡　使君子　甘草炙，各一钱
右剉散，每服二钱，姜、枣煎，食前服。

鳖血煎　治疳劳。
白芜荑　柴胡　川芎各一两　人参半两　使君子二十一个　胡黄连　川黄连各一两
右用鳖血一盏，吴茱萸一两，拌和二黄连，淹一宿，次早炒干，拣出茱萸并血，只用二连同余药末，粟米饭糊丸麻子大，每二十丸，食前服。

蚵蚾丸　治无辜诸疳，一服虚热退，二服烦渴止，三服泻痢住。
蟾蜍一枚，夏月沟渠中取腹大不跳不鸣，其身上多癞磊者　胡黄连三钱
右取粪虫一杓置桶中，以尿浸之，桶上要干，不与虫走，却将蟾蜍打死，顿在虫中，任与虫食一日一夜。次以新布袋包系定，置之急流水中浸一宿，取出，瓦上焙干，共为末，入麝一字，研匀，揉饭糊丸，麻子大，每二三十丸，米饮下。一本无胡黄连。一名蚵蚾丸，一名蟾蜍丸。

君朴丸　治小儿诸疳，小便白浊，久则黄瘦，不长肌肉。
使君子煨　厚朴制　黄连各一两　木香三钱
右为末，糊丸如小豆大，三岁三十丸，米汤下三五服效。

紫霜丸　治小儿因母复胎，致有寒热羸瘦，曰继病。
代赭石煅酢淬七次　赤石脂研末，各一两　杏仁去皮尖　巴霜去油，各五十枚
右先将杏仁、巴霜入乳钵内，细研如膏，却入代赭石脂末研匀，以汤浸蒸饼为丸如粟米大，一岁服五丸，米饮吞下；一二百日内儿三丸，乳汁下。更宜量其虚实加减，微利为度。此药兼治惊痰诸疾，虽下，不致虚人。

益黄散　治小儿吐泻脾虚不食，米谷不化，困倦力少，滑肠夜起，并疳虚盗汗，并治涎唾流出。
陈皮一两　丁香二钱，一用木香　诃子炮去核　青皮去穰　甘草炙，各半两
右为末，每服二钱，水一盏，煎三分，食前服。

消乳丸
砂仁　橘皮　三棱炒　蓬朮炒　神曲炒　麦芽炒，各半两　香附子炒，一两
右为末，面糊丸麻子大，食后白汤送下。

龙胆汤　治小儿因乳母复受胎孕，令儿渐渐消瘦，骨立毛竖，竟成瘵疾，名曰鬾病，此方大效。
龙胆草　钩藤钩　柴胡　黄芩　白芍药　茯苓　生甘草各半两　蜣蜋二枚，去翅足炙　大黄煨，二钱半
右剉散，每服二钱，水一盏，煎半盏服之，以渐加服，得利即止。《直指方》加防风、麦门冬以导心热，黄芩减半，北枣煎服。去蜣蜋虫亦可。

十全丹　治丁奚哺露。
青皮　陈皮　川芎　五灵脂　蓬朮　白豆蔻　槟榔　芦荟各半两　使君子焙　虾(虫麻)灰　木香各三钱
右为末，猪胆汁浸糕糊丸麻子大，每二十丸，米饮下；有热，薄荷汤下。
又　治丁奚哺露。
槟榔　枳壳麸炒　青皮　陈皮　三棱煨　蓬朮煨　砂仁炒，各半两　丁香二钱五分　木香二钱　香附一两，炒
右为末，神曲糊丸黍米大，空心食前下一百丸。

消食丸　治小儿乳哺饮食，取冷过度，冷气积于脾胃，胃为水谷之海，脾气磨而消之，胃气调和，则乳哺消化，脾伤于冷，则宿食不消。此药宽中快气，消乳食，正颜容。
缩砂仁　橘皮　三棱煨　蓬朮煨　神曲炒　麦芽炒，各五钱　香附炒，一两
右为末，面糊丸菉豆大，食后紫苏汤下二十丸。

鳖甲丸　治小儿无辜疳，腹中毒气，四肢瘦弱。
鳖甲酢涂炙令黄去裙襕　黄连　枳壳麸炒　夜明砂微炒，各一两　诃藜勒二枚一生一熟　麝香一字　蝎虎一枚，微炙
右为末，炼蜜丸如菉豆大，每以粥饮下五丸，日三服，量儿大小加减服之。

蒸鸡丸　治小儿疳劳，骨蒸潮热，盗汗瘦弱，腹急面黄，食不生肌肉，日夜啼，多渴少食。
黄连二两　鹤虱　芜荑各半两　柴胡　秦艽　知母　丹参　使君子去壳，一两
右为末，黄雄鸡一只，约斤余，笼之，专以火麻子饲之，至五日后，去毛令净，于背上开孔，去肠肚净，拭干，令前药入鸡腹内，以线缝之。小甑先以黑豆铺甑底，厚三寸，安鸡在甑中，四旁将黑豆围裹，上以黑豆盖之，自日出蒸至晚，候温冷，取鸡净肉，研和得所，如硬入酒面糊同药末为丸，如小豆大，二岁二十丸，以意加减，米汤下无时。如十五岁，以温酒送下。忌食猪肉雌鸡肉。

黄鸡煎丸
柴胡　知母　秦艽　川楝肉炒　宣连各一两　胡连　芦荟　鹤虱　芜荑　槟榔　丹参　川芎　神曲　麦芽炒　青皮　五灵脂各半两　使君子肉一两半　水银粉一钱　麻子五两　黑豆五升
右药依前方修合。

梅肉丸　治小儿诸疳烦渴，饮水不止。
龙胆草　定粉　乌梅肉炒　黄连蒸，各等分
右为末，炼蜜丸黍米大，每服二十丸，温水送下。

竹叶汤　治伤表里俱虚，及诸烦不安。
石膏二两　半夏四钱　人参　甘草各二钱　麦门冬六钱
右剉散，每服二钱，水一盏，青竹叶、生姜各四片，粳米七十粒同煎。呕加竹叶、生姜。

四君子汤　治荣卫俱虚，脏腑怯弱，不食泻痢。
人参　茯苓　白朮　甘草各等分
右为末，每服二钱，水一盏，煎七分，通口服，不拘时。盐少许，白汤点服，温和脾胃，进饮食，辟寒邪，障雾气。

参苓白朮散　治脾胃虚弱，饮食不进，多困少力，烦满痞噎，心忪气喘，呕吐泄泻，及伤寒欬嗽。此药中和不热，久服养气育神，醒脾悦色，顺正辟邪。
白扁豆斤半，姜汁浸去皮微炒　人参　白茯苓　白朮　甘草炙　山药各二斤　莲肉　桔梗　薏苡仁　砂仁各一斤
右为末，每服二钱，枣汤调下，小儿量大小加减。

橘连丸　治瘦。久服消食和气，长肌肉。
广陈皮　黄连各一两，去须
右为末，别研入麝半钱，用猪胆七个，分药入胆内，将水煮，候临熟，以针微剳破，以熟为度，取出，以粟米粥和丸如菉豆大，每服二三十丸，米饮下，量大小与之，无时。

快活丸　治脾胃虚弱，虽进乳食，则迟化而中满，呕吐肚急，面黄肚疼，脏腑不调，宽中快膈；亦治大人十噎五隔，并宜服之。
檀香　益智仁　蓬朮各五钱　三棱一两　砂仁　姜黄　甘松　白豆蔻　甘草各一两半　陈皮七钱　香附子三两
右为末，滴水丸麻子大，每服三五十丸，姜汤白汤任下。

全胃汤 【 《明医杂着》，下同】 　治小儿大病后面黄肌瘦，目时动，齿微咬，发稀少，未能大行，因误服解表泻利伤克诸药而致者，宜长缓调理，复全胃气。
白朮一钱二分　白芍药酒炒　白茯苓各八分　人参　陈皮　川芎各六分　炙草　黄芪蜜炙　当归酒洗，各四分　半夏　山楂各六分
右，用姜、枣水煎服。

白朮汤　治小儿大便色泔白，及小便浊，或澄之如米泔者，此疳病也。
白朮　黄连姜汁炒　白茯苓　泽泻　山楂　白芍药炒，各一钱　青皮四分　甘草三分
右，姜水煎服。薛己曰：按前证，若因脾气虚而兼湿热者，宜用四味肥儿丸；若兼泄泻，当以自朮汤间服。

治疳丸　小儿要药。
胡黄连　芦荟　使君子　黄连炒，各五钱　神曲炒，一两　真阿魏　青黛净，二钱，另研　麝香少许，另研
右为末，稀糊丸黍米大，每服十丸，清汤下。薛己曰：按前方乃肝脾疳证之药也。或内疳，或疮发于外，亦效。盖疳干也，或因哺食太早，或因恣食甘肥，或因峻剂，重亡津液，虚火上炎，或因乳母饮食起居，七情劳役所致。

清中解郁汤　治小儿脾弱，饮食停滞，郁热生痰，或身发赤晕。
白朮　茯苓　陈皮　山栀炒　山楂　神曲炒　麦芽炒　川芎　桔梗　甘草炒，各五分
右，每服二钱，水煎。

芪归汤 【 《证治准绳》，下同】 　治小儿禀弱，痘疮出不快者，及肝虚目视不明
黄芪一两，蜜水涂炙　当归酒洗焙干　白芍药　川芎各半两　甘草三钱，炙
右件(口父)咀，每服二钱，水一盏，煎七分，无时温服。

熊胆天麻丹　治风疳羸瘦，摇头揉目，百脉拘急。
天麻　羌活　真熊胆　蝉壳　使君子去壳　胡黄连各一两　芦荟　干蟾酥炙黄，各半两
右件捣罗为细末，粳米饭和如黍米大，每服十粒，煎荆芥汤下，量儿大小加减。

人参散　补虚，调胃气，进乳食，止吐泻。
人参　白茯苓　白莲子肉去心炒，各一分　黄芪半两，搥蜜炙　炙草二钱
右为末，每服婴孩一字，二三岁半钱，四五岁一钱，以水一药注，或半银盏，入枣子半片，煎十数沸服。

肝疳方　庄氏第六候，头面生疮，毛发稀焦。
肉豆蔻　蟾灰全者各一个　桔梗　茯苓煨　大黄煨，各一两　龙脑　麝香各一钱
右为末，软饭丸麻子大，粟米饮下三丸，只可两服。

通神丸　治小儿手足动，眼目不开，有时自笑，或即嗔怒，兼多惊，手指甲青，形状似死，人妄称天钓。
茯苓　龙齿煨，半两　鈆丹　胡黄连各一分　银箔五片　麝香一钱　钓藤一两，煨
右为末，炼蜜丸麻子大，每十丸，米饮下。庄氏第二十二候用此方。

金箔茯苓散　第三风疳，小儿手足拘挛，眼目不开，有时自笑，或嗔怒惊叫，手爪甲青，状似鬼形，又似天钓，须服此。
金箔五片　茯苓　牛膝　胡黄连各一两　龙骨一分　木香　麝香各一钱
右件为末，每服一字，米饮下，日二服。忌油腻。

朱砂安神丸　治心疳怔忡，胷中痞闷。
朱砂四钱　当归　黄连　生地各半两　甘草二钱半
右为末，蜜丸梧子大，每服三十丸，睡前白温水送下。

茯神汤　治心气不足，虚而惊悸，日常烦哭，及婴孩生下，羸瘦多惊。宜子母同服，自然有效。
茯神一两　人参　当归酒洗，各半两　炙草二钱
右件(口父)咀，每服二钱，水一盏，煎七分，无时温服。有微热烦躁，入麦门冬去心同煎。

张涣参黄丹　治惊疳挟热，夜卧惊悸。
干蝎二十一个，微炒　天浆子一十四个，干者微炒　人参　胡连各一两　天竺黄半两，俱为末，次入　青黛　朱砂各一分　龙脑一钱，并细研
右件一处拌匀，炼蜜和如黍米大，每服十粒，人参汤下，量儿大小加减。

天竺黄丹
天竺黄一两，细研　晚蚕蛾微炒　白殭蚕微炒　川黄连各半两。已上捣罗为细末，次用　青黛　朱砂　麝香各一分，并细研
右件拌匀，粳米饭和如黍米大，每服七粒至十粒，煎人参汤下，量儿大小加减。

朱砂丸　《仙人水鉴》治小儿惊疳，五岁至十五岁，并宜服之。
朱砂研飞，三钱　青黛研净，一两　川黄连　郁金为末　夜明砂炒焦黑，各半两　麝香　熊胆用冷水一鸡子壳浸一宿，各一钱
右同研如粉，次入浸熊胆水和为丸如菉豆大，空心临卧，金银箔薄荷汤下三丸至五丸。切忌生冷油腻，神效。

真珠散　治小儿心疳，体热黄瘦。
真珠制末　麦门冬去心，各半两　天竺黄　金银箔各研，五十片，临和加入诸药末内　牛黄　麝香各细研　胡黄连　甘草炙　羚羊角屑　川大黄炒　当归微炒　朱砂　雄黄　茯神　犀角屑，各一分
右捣罗为散，每服以茵陈汤调半钱，量儿大小服之。

惊疳方　朱氏治小儿肚大项小。
钓藤　甘草各二分　人参　瓜蒌各一分
右件为末，以水一茶碗，入药二钱，煎取六合，去滓重煎，温服。

芦荟丸　治五疳八痢，心脏热。
芦荟半两　轻粉　青黛　墨　飞面各一钱　使君子肉一个　蜗牛五个，和肉炒焦细研　麝香五分
右为末，细研滴水为丸芥子大，生地黄汁化下一丸至二丸，薄荷汤下亦得。庄氏第九候用此方。

麝香丸　治小儿一切惊疳等病。
龙胆草　胡连各半两　木香　蝉脱各一钱　瓜蒂　龙脑　麝香　牛黄各一钱，并细研
右，猪胆为丸如桐子及菉豆大。惊疳或秘或泻，清米饮送下，小儿五七粒至一二十粒。眼疳猪肝汤下。疳渴燖猪汤下，猪肉汤下亦得。惊风发搐，眼上窜，薄荷汤下一丸，更水研一丸滴鼻中。牙疳疮口疮研贴。虫痛，苦楝根汤或白芜荑汤送下。百日内小儿，大小便不通，水研封脐中。有虫候，干漆、麝香各少许，并入生油一两，煎温水化下一大丸。慢惊勿服。

睡惊丸　治小儿一切惊疳，食积风癎之证。
使君子五十个，烧　墨枣大一块　金银箔各七片　腻粉二钱
右先将使君子存性，同墨研细，次入金银箔乳钵内研，次入腻粉并麝香少许研，令极细，稀糊丸如桐子大，阴干，每服一丸，薄荷汤磨下。一岁以下半丸。一名青金丹。极效。

奶疳方　治小儿因吃着患热病奶而腹痛，并及惊风毒奶，便乃下痢吐逆。
桃仁去皮尖炒　胡黄连炒，各半两　沉香　朱砂别研，各一分　金箔五片
右为末，软饭丸麻子大，米饮下五丸，奶汁下亦得。庄氏第十一候用此方。

进食方　治小儿胃疳。
胡黄连　芦荟各一分　肉豆蔻一个　槟榔　干虾(虫麻)炙，各半个　夜明砂半分，炒　朱砂　麝香各半钱
右为末，炼蜜丸菉豆大，一岁一丸，米饮下，乳亦得。如是疳盛，次加二丸至三丸，取下虫屎为验，五日一服。

桃花丸　治小儿心脏积食，热生疳。
寒水石一两，用炭火烧熟研　朱砂半钱，细研
右合和，如桃花色为末，浸蒸饼丸如粟米大，冷水下三五丸，服旬日，自然安妙。庄氏二十四候用此方。

张涣木香煎　治食疳不知饥饱，积滞内停，腹大脚细，痢下无度。
木香剉　肉豆蔻去壳，各一两　干蟾二个，酥炙　胡连　使君子肉　五灵脂各一两。已上末，次用　巴豆七粒去油　麝香一分
右件药同拌匀，滴水于石臼中，捣一二百下，和如黍米大，每服二粒至三粒，温生姜汤下，乳食后，看儿大小加减。

槟榔丹　治能食，不生肌肉，宜常服。
槟榔面裹煨面干为度　木香　胡黄连各一两　代赭石一分，研。已上罗末，次用　麝香研，一分　香墨烧存性细研，一分
右件通拌匀，糯米饭丸如黍米大，每服十粒，煎橘皮汤下，食后，量小儿大小加减。

肉豆蔻丹　肌瘦挟积，常服尤佳。
肉豆蔻去壳　使君子肉　青橘皮炒黄，各一两　牵牛子炒黄，一分，已上捣罗，次入　芦荟一分，研　麝香一钱，研
右件一处拌匀，用糯米饭丸如黍米大，每服十粒，生姜汤下，食后，量儿大小加减。

圣惠木香丸　治小儿食疳，腹中多痛，大肠或痢，鼻痒干瘦，时有体热。
木香　胡黄连　蟾头炙令焦黄　麝香　芦荟　青黛　雄黄各细研　香墨　熊胆各一分　使君子半两
右件药捣罗为末，炼蜜和丸如菉豆大，每服以粥饮下五丸，量儿大小，以意加减。

诃梨勒丸　治小儿食疳，水谷不消，心腹胀满，好吃泥土，肌体瘦弱。
诃梨勒皮三分　肉豆蔻一枚，去壳　青黛　麝香　芦荟　朱砂各细研　熊胆研入，各一分
右件药捣罗为末，都研令匀，用酒煮粳米饭和丸如黍粒大，每服以粥饮下三丸，日二服，量儿大小加减服之。

古今图书集成医部全录卷四百四十五

　小儿诸疳门

　　方

桃花散 【 《证治准绳》，下同】 　治小儿食疳腹胀。
桃花一分　干蟾涂酥炙令黄　肉豆蔻去壳　青黛细研　赤芍药　紫笋茶各半两
右件药捣细罗为散，每服以温粥饮调下半钱，看儿大小，临时加减。

孔氏家传方　治小儿脾疳。
胡黄连　使君子　五味子　槟榔各一钱　南木香半钱
右为末，粟饭丸如菉豆大，饭后与五七丸，日三服。

大胡黄连丸　治一切惊疳，腹胀虫动，好吃泥土生米，不思饮食，多睡吼啀，脏腑或泻或秘，肌肤黄瘦，毛焦发黄，饮水五心烦热，能杀虫进食，兼治疮癣。常服不泻痢。
胡黄连　川黄连去须　苦楝子肉各一两　白芜荑半两，秋初三钱　干蟾头烧存性研，一分　麝另研，一钱　青黛研，一钱半　芦荟另研，一分
右先将前四味为细末，猪胆汁和为剂，每一丸如胡桃大，入巴豆仁一枚，置其中，用油单纸一重裹之，同米一升许蒸米熟为度，入后四味，入面少许，糊丸如麻子大，与十丸或十五丸，清米饮下，食后临卧，日三服。

脾疳方　治小儿脾疳面黄，多睡，手足浮肿。
桑白皮　汉防己　人参　茯苓　胡黄连　麝香各一分
右为末，炼蜜为丸如麻子大，用米饮下五丸，一日二服。庄氏第十候用此方。
又　庄氏第二候，脚细肚高，胷前骨生，爱吃泥土酸咸，日久通身黄，时时吐逆下痢，腹内疼痛，是脾疳，宜服。
虎睛一对，焙　牛黄　朱砂　麝香各一分　桔梗半两，焙
右为末，炼蜜丸，生姜汤下三丸至五丸。
又　治小儿脾疳泻血，肚大气喘。
丁香　白朮土炒　龙脑　干蝎　胡黄连　夜明砂炒，各一分
右为末，软饭丸米粒大，芜荑汤下。
又　治小儿通身黄瘦，大小便结濇，脾所召也。
汉防己炒　甘草炙，各一两　桑白皮　木通　木香各半两　槟榔一个　胡黄连一分
右为末，每服一钱，水七分盏，生姜少许，煎至五六分，分温二服。庄氏第十五候用此方。

黄芪散　治小儿疳气，进饮食。
黄芪　五味子　厚朴姜汁炙　白朮　苍朮　芍药　甘草炙　陈橘皮　干姜煨　干蝎　当归各一两　木瓜二两
右为末，每服半钱，米饮调下。

丹溪小儿吃泥方
石膏　黄芩　陈皮　茯苓　甘草　白朮
右为散，煎服。
又　治小儿吃泥及(月襄)肚
腻粉一分　沙糖和丸如麻子大，空心米饮下一丸，泻出土，瘥。

芦荟丸　治小儿惊风五疳，庄氏第十九候。爱餐生米、面、炭、砖瓦，是脾胃疳。
芦荟　胡黄连　牛黄　天竺黄　龙胆草　茯苓各半两　龙脑　麝香　人参　川大黄　雄黄各一分　生犀角屑二分
右为末，炼蜜丸如菉豆大，每服三丸，薄荷汤下，温酒亦得，化下无妨。

虎睛丸　小儿脾疳，尝吃泥土，日久遍身通黄，医人不识，或呼为阴黄，宜服此。
虎睛一个　真牛胆黄二钱　桔梗　麝香　胡黄连各一钱
右件为末，炼蜜为丸麻子大，每服三丸，食前米饮下，日二服。

补肺散　治久患欬嗽，肺虚气促，有痰恶心。
阿胶一两半，剉炒　白茯苓　马兜铃去老梗　粳米各半两　杏仁二十一粒，汤泡去皮尖　甘草四钱，炙
右剉，每服二钱，水一盏，煎七分，无时温服。

张涣麝香丹　治小儿肺疳，皮毛枯燥，欬嗽上气。
胡连一两　半夏半两，汤洗七遍　紫苏子微炒　五味各一分　干蟾一枚，酥炙黄。已上罗末，入　麝香　芦荟　朱砂各细研，一分
右件一处拌匀，以枣肉和黍米大，每服五粒至七粒，米饮下，量儿大小加减。

灵砂丹　因嗽成疳，最宜服之。
人参半两，去芦　甜葶苈炒研　净五灵脂　胡黄连各一分。已上捣罗为末，入　辰砂半两　芦荟　麝香各研细　杏仁麸炒去皮尖，各一分
右件一处拌匀，以粳米饭和如黍米大，每服十粒，煎人参汤下，量儿大小加减。

五灵脂丹　久嗽恐成疳，常服尤佳。
五灵脂半两　蟾头一枚，酥炙黄　蝉壳微炒　款冬花各半两。已上捣罗为细末，次用　青黛　雄黄各细研，一分
右件药一处拌匀，糯米饭和如黍米大，每服十粒，煎人参汤下，不拘时服，量儿大小加减。

胡黄连丸　治小儿肺疳，不欲乳食，时复腹痛。
胡黄连　当归炒　诃梨勒皮　木香各半两　青皮　苏子　杏仁去皮尖麸炒微黄，各一分　麝香一钱，研
右件捣罗为末，用粟米饭和丸菉豆大，每服三丸，以粥饮下，量儿大小加减。

张国材肺疳方
真珠七十粒　辰砂半钱　人参　甘草各二钱　麝香半字　轻粉五钱　白附子一个
右件，先将人参甘草剉碎炒熟，白附子炮碾末，次研入真珠、辰砂、麝香、轻粉匀毕，每服半钱或一字，用金银薄荷煎汤调服，日进一服，食后。只三服，肺疳立愈。

肺疳方　庄氏第三候，鼻下赤烂，爱揉眼，兼血痢，是肺疳。乃因吃着乘热物，或病奶所损心肺，加之欬嗽，更以服凉冷药过多，便上热下冷，渐渐昏沉，日夜烦哭。
龙脑　朱砂各一分　钩藤　元参各一两　胡黄连炮半两　麝香一钱
右为末，炼蜜丸如黄米大，米饮下三丸至五丸。

大蟾丸　治小儿头项细，心腹胀满，皮肤干皱，毛发焦黄，鼻下赤烂，口舌生疮，泻痢不止，日渐羸瘦。
大蟾一个，去四足，劈开腹，去肚肠，入胡黄连一两，和在内，线缝合，以湿纸三重裹，用泥固济，四面令干，微火出阴气，更用炭三斤烧令通赤，即焦候冷净，去泥土，细研如粉，入　麝香　熊胆　芦荟各半两　右一处细研如泥，面糊丸如麻子大，米饮下三丸，乳汁亦得。三岁以上加丸。

诸疳方　理小儿五疳八痢，腹胀羸瘦，头发焦干，口鼻生疮。
夜明沙用水淘五次焙　白芜荑与黄连同炒焦　黄连各一两　右为末，豮猪胆汁和丸如菉豆大，三丸至五丸，不计时候，麦门冬熟水下。如久患疳气，服药无效，或腹胀气促，不能饮食，米饮下，取出疳虫即瘥。庄氏第八候用此方。

调元散　主禀受元气不足，颅顖开解，肌肉消瘦，腹大如肿，致语迟行迟，齿生迟，神色昏慢，服之效。
干山药五钱　人参　白茯苓　茯神　白朮　白芍　熟地　当归酒洗　黄芪蜜炙，各二钱半　川芎　甘草炙，各三钱　石膏二钱
右碎，每服二钱，水一盏，姜二片，枣一枚，煎七分，无时温服。如婴孩幼嫩，乳母同服。

九味地黄丸　治肾疳。
熟地四钱五分　赤茯　山茱萸肉　川楝子　当归　川芎　牡丹皮　山药　使君子肉各二钱
右为末，蜜丸桐子大，每服八十丸，空心温酒下。

张涣熊胆散　治急疳，虫伤脏腑，上蚀口齿，生疮赤烂，世呼为走马疳。
莨菪子炒令微黑　虾蟆灰　白矾各半两　生硫黄一分。已上捣末，入　熊胆半两，细研　麝香　雄黄　芦荟各一分，并细研
右件药，一处拌匀为细末，每服一字，煎荆芥汤调下。如有疮处，宜薄敷之。如鼻痒，即取少许，逐日吹鼻中，日三两上。

熊胆膏　截急疳病。
熊胆半两，研　蚺蛇胆　芦荟　牛黄各一分　龙脑　麝香各一钱，并细研
右件药都细研，以井华水一小盏搅和匀，以磁器盛，重汤，慢火熬成膏，每服一豆大，薄荷汤化下，兼涂患处。一方加黄矾。

立圣膏　治急疳侵蚀。
人乳汁半合　黄矾一粟大　白矾一枣大　石胆一豆大
右件药都研细，以绵裹，内乳汁中，浸经一宿，看汁有味，慢火熬成膏。每服少许，涂于口里。如鼻中有疮，滴入少许。若有肿处，即以三棱针刺破，除去血，然后即涂此药。

二金散　治急疳盛毒。
砒霜一分　麝香半两　右件药，先将砒霜去纸上炒过后，入麝香同研令细，每用一字，用鸡羽掠在疮上，日使三两度，随时搌去药，无令咽津。

肾疳方　治小儿肾疳，并疝气偏坠寒热。
没药炮　甘草各二分　石硫黄　南木香　胡连各一分
右为末，用蒸枣肉丸如麻子大，苁蓉汤下三丸，可两服。庄氏第七候用此方。

五疳保童丸　治小儿乳食不择冷热，好餐肥腻，恣食甘咸，脏腑不和生疳。
青黛　苦楝根皮　夜明砂　五倍子　芦荟　黄连　胆草　芜荑　干蟾各一分　麝少许　蝉壳去嘴爪，一分　猪胆大者五个，拌诸药焙
右件，粟米煮糊丸如麻子大，一岁儿三丸，不拘时，米饮下，日三服。忌猪肉。

曾氏芦荟丸　主五疳八痢，蛔虫，脏腑虚弱，身体瘦悴，头发焦疏，腹胀青筋，小便白浊，渴饮无度，洞泄不时，谷食难化，遍身疮疥，神色干燥。此药大能养胃，壮气止痢，除(上匿下虫)长肌。
南木香　丁香各二钱半　诃子去核取肉　肉豆蔻各半两　使君子肉　芦荟各四钱　枣子肉一两，薄切用瓦盛慢火焙干
右除使君子肉薄切，于乳钵内极细捣，仍将前南木香等四味湿面裹煨，至香熟取出，地上候冷，去面剉焙，用枣肉、芦荟为细末，再入乳钵，同使君子肉杵匀，炼蜜丸作麻仁大，每服三十丸至五十五丸，温米汤送，须是空心服之。儿小，米汤化服。

万应丸　治诸疳证，胃口有热，饮食不进，头发作穗，面色萎黄。
五倍子去内虫屑　胡连　青皮　陈皮　黄蘗　神曲　麦芽净洗焙干　三棱　莪朮炮剉　芜荑　槟榔　胆草　川连肉　使君子各一两
右除槟榔不过火、麦芽二味外，余十二味剉碎，炒令微焦色，候冷同前槟榔、麦芽研为细末，水煮面糊丸麻仁大，每服三十丸至五十丸，或七十丸，温米清汤，无时送下，或空心。儿小者，丸粟壳大，粒数、下法同前。

博济至圣青金丹　治小儿一十五种风疾，五般疳气，变蒸寒热，便利枣花粪，脚细肚胀，肚上青筋，头发稀疏，多吃泥土，挦眉毛，咬指甲，四肢羸瘦，疳蛔咬心，泻痢频并，饶惊多嗽，疳蚀口鼻，赤臼疳疮，疳眼雀目，悉皆能治。
青黛二分，《良方》三分　雄黄二分，《良方》二两　龙脑少许，《局方》一字　朱砂一分，《良方》一钱　腻粉一分，《良方》一钱　胡黄连二方，《良方》二两　熊胆一分，同温水化入药，《良方》一钱　麝半分　白附二枚，《良方》、《局方》二钱　芦荟一分，《良方》一钱　蟾酥一皂子大，《局方》一字　鈆霜少许，《局方》一字　水银一皂子大，《局方》一钱，同腻扮研不见星
右件一十三味，细研杵罗为末，后再都入乳钵内细研令匀，用豮猪胆一枚取汁熬过，浸蒸饼少许，为丸如黄米大，暴干，于瓷器内收密封，或要旋取，每服二丸，各依汤使如后：小儿患惊风天吊，戴上眼睛，手足搐搦，状候多端，但取药一丸，用温水化破，滴入鼻中，令喷嚏三五遍后，眼睛自然放下，搐搦亦定，更用薄荷汤下二丸。小儿久患五疳，四肢瘦小，肚高挦眉，吃土咬指甲，发稀疏，肚上青筋，粥饮下二丸。小儿变蒸寒热，薄荷汤下二丸，化破服。小儿久患泻痢，米饮下二丸。小儿久患疳蛔咬心，苦楝子煎汤下二丸。小儿患鼻下赤烂，口齿疳虫并口疮等，用初胎妇奶汁研二丸，涂在患处。小儿患疳眼雀目，用白羊子肝一枚，以竹刀批开，内药二丸在肝内，以麻缕缠定，用淘米泔水内煮令熟，空腹吃，仍令乳母常忌毒鱼、大蒜、鸡、鸭、猪肉等。此药若小儿常隔两三日吃一服，永无百病，不染横夭之疾。凡有患，但与服，必有效。

灵苑红丸子　治五疳肥孩儿。
(木郁)李仁一百粒，温水浸去皮尖　坯子臙脂一分　麝香半钱，别研
右先研(木郁)李仁细烂，次入胭脂、麝香同研，用粳米饭为丸如麻子大，每服三丸至五丸，一日三服，用薄荷汤下，量儿大小临时加减丸数。

谭氏虾(虫麻)丸　治五疳羸瘦，毛发疏稀，揉鼻咬甲，好食泥土，腹大颈细，痢如泔淀，乳食不消，小便白浊。
绿矾半斤，为末　枣一升半，去核
右先用酢五升，并矾煮枣熟后，入黄连四两，诃子去核二两，使君子二两，夜明砂二两，干虾(虫麻)四个，烧灰存性，同捣碎入前药内搅匀，直到干焦为度，再杵罗为末，枣肉丸如黍米大，三四岁每服三十丸，米饮下，乳食前。

张涣夜明丹　治五疳腹胀，目濇多睡。
夜明砂一两，炒　胡连　胆草　苦楝根各半两　干虾(虫麻)五个，烧存性，并为细末，入　芦荟　青黛　麝香各细研，一分
右件一处拌匀，粳米饭和丸如黍米大，每服十粒，米饮下，不拘时候，量儿大小加减。

刘氏全蟾丸　治小儿五疳羸瘦，合面卧地，筋青脑热，吐泻无度，浑身壮热，口舌生疮，痢下脓血，心腹胀满，喘促气急，乳食全少，多啼呕逆，饮食不化，或时增寒，多涕欬嗽，鼻下毒烂，十指皆痒，蚀于唇齿，生疮出血，肛门不收，毛发焦黄，但是疳疾，神效。
干虾(虫麻)五个，烧灰　胡黄连　宣连　鹤虱　肉豆蔻　苦楝根　白皮　雷丸　芦荟　芜荑　雄黄一分，飞过
右为末，面糊为丸菉豆大，雄黄为衣，每服十五丸，饭饮下。

张氏香蟾丸　治五疳杀虫，消肚膨上痛，住泻痢，生肌肤。
干蟾酥炙黄　大黄连洗去须　芜荑仁　芦荟
右件等分为末，猪胆面糊为丸如桐子大，每服四十粒，用饭饮吞下，不拘时，一日二服至三服。忌生冷宿食毒物。

庄氏五疳丸
熊胆　芜荑各一钱　麝一字　胡连一分　大干蟾用上截去髆剉碎，入在瓶内，盐泥固济，以炭火烧通赤，取出停一夜，取药碎为细末，称一分
右件先将芜荑研极细，次入麝香，次入胡黄连，蟾研末令匀倾出，却研熊胆，以沸汤熔化，再入前四味，更研令匀，糊为丸如菉豆大，每服三四岁十丸，四五岁十五丸，米饮下，食前服。

王氏保童丸　治五疳，消化宿滞，进饮食，长肌肥孩儿。
胡黄连　龙胆草末炒紫色，各半两　使君子　木香　芦荟细研，各一钱　川苦楝一分，炒紫色　大麦芽半两　巴豆三七个，去皮心，同麦芽妙令芽紫色，去豆不用，以芽为末
右为细末，同研令细，用酢糊为丸如菉豆大，每服十粒至十五粒，米饮下，不计时候。此药大治小儿疳腹胀。

吴氏黄芪饮　治小儿五疳，或伤脾腹胀，发黄，时时壮热，头上虚汗，日渐黄瘦，或泄泻。
黄芪一两　人参　陈皮微炒不去白　白茯苓　白槟榔极大者　炙草各半两　肉豆蔻一个，小者
右为粗末，每服三钱，水一大盏，慢火煎至七分，滤去滓，时时与服，温吃。

赵氏家传方　治小儿五疳，退黄荣肌肤，解积热，压惊，消饮进食。
使君子二十一个　胡黄连半两　五灵脂　蟾头炙令焦，各一分　麝香半钱，研　芦荟　熊胆各研，二钱
右为末，粟米饭为丸菉豆大，每服二十丸，米饮下。
又　治小儿五疳，面色黄瘦，身体壮热，吃乳食不能消化，眼目濇痛，及胷膈痰涎，爱食酸咸，常多泻痢。
胡连　母丁香　黄连炒　芦荟　熊胆各半两　麝香一分，细研　蟾头一枚，涂酥炙焦黄
右为末，用牛胆和丸菉豆大。庄氏第四候，用此方。如患心脏疳，煎芜荑甘草汤下三丸。食疳泻血或赤白痢，新汲水下三丸。吐逆不止及水泻，生姜汤下。眼疳，羊子肝血与酒和，看多少微煎，下三丸。

圣惠鳖甲散　治小儿无辜疳，项细肚大，毛发干立作穗。
鳖甲三分，酥炙黄去裙襕　槟榔三个　沉香　漏芦　牛蒡微炒　使君子　赤芍　诃梨勒皮　炙草各半两
右件捣罗为散，每服一钱，以水一小盏，煎至五分，去滓，不计时候，量儿大小分减温服。

香甲汤　截疳辟邪。
漏芦一两　沉香剉　牛蒡炒　诃梨勒皮微炮　安息香　鳖甲涂酥炙黄去裙襕　乳香研，各半两
右件捣罗为细末，同乳香拌匀，每服一钱，水八分，入人参少许，煎四分，去滓放温热服，量儿大小加减。

玉粉散　定痢截疳。
胡粉一两　白龙骨　水磨雄黄各研微炒　楮根白皮　漏芦　白马夜眼洗净焙干，各半两
右件捣罗为细末，都拌匀，每服一字至半钱，以鸡卵清调下，乳食前。

二肝丹　治无辜疳痢不止。
地胆草　菖蒲一寸，九节者　漏芦各一两　胡黄连　地榆各半两，已上捣罗为细末，次用　鸡肝　猪肝俱薄切，入盐少许，同诸药煮熟，各一两
右件同于石臼中，捣一二百下成膏，和丸和黍米大，每服十粒，麝香汤下，食前，量儿大小加减。

梅肉散　治无辜疳，渴痢不止，眼出障瞖，身体浮肿。
乌梅肉炒干　绵黄芪　干葛各一两　川黄连　瓜蒌根　干姜炮　甘草炙，各半两
右件捣罗为细末，每服一钱，水一盏，煎至六分，去滓放温，时时与服。

蓝叶汤　治无辜疳，血痢不断。
蓝叶一两　地龙　人参　乌梅肉　冬瓜仁　黄连　赤茯苓　蜗牛壳微炒，各半两
右件捣罗为细末，每服一钱，水一小盏，煎至六分，去滓温服，乳食前。

天灵丹　治无辜疳，痢久不瘥。
天灵盖　干蟾蜍烧灰存性，各一个　胡黄连　莨菪子淘去浮者炒令黑色，半两　麝香一分　砒霜一分，同天灵盖湿纸裹三五重，胶泥固济，于大炭火上烧令通赤，取出候冷
右件都捣罗为细末拌匀，软饭和丸如黍米大，每服五粒，乳汁下，量儿大小加减服之。

温脏汤　治小儿无辜疳，痢久不止，手足逆冷。
肉豆蔻去壳　干姜炮，各一两　龙骨　当归　厚朴去粗皮剉，涂生姜汁，炙令香熟，各半两　附子一枚重半两，炮去皮脐　茅香半分，剉
右件捣罗为细末，每服一钱，水八分一盏，入生姜三片，煎至五分，去滓温服，乳食前。

朴附丹　治无辜疳，痢赤白相杂。
厚朴涂姜汁炙令熟　诃梨勒皮面裹煨，各一两　附子一枚，炮去皮脐　龙骨煅研　乌梅肉　赤石脂各半两
右件捣罗为细末，炼蜜和丸如黍米大，每服十粒，米饮下，乳食前。

人中白散　治小儿无辜疳气寒热，积滞不化，肚腹胀痛。
人中白一分　麝香半分　虾(虫麻)涂酥炙炒　芦荟各半两
右件药细研为散，每日空心及晚后，用熟水调下半钱，服后当下恶物，量儿大小加减服之。

朱砂丸　治小儿一切无辜疳，黄瘦腹痛，或痢有虫，冷之与热，悉主之。
朱砂一分，细研。一方三分　菖蒲　漏芦各一两　雄黄一分，细研。一方三分　干蟾一枚，酢炙令黄　麝香一两，细研。一方一分，《万全方》亦一分
右件药捣罗为末，都研令匀，用粟米饭和丸如麻子大，每服以粥饮化下二丸，空心午后各一服，随儿大小，以意加减。

决明子丸　治小儿冷热无辜疳，或时惊热，或时夜啼，大便青黄白汁，头热身热，头发作穗，四肢黄瘦，不多食物。
马蹄决明子二两，捣罗为末
右，蜜和丸如麻子大，每于食后，以熟水下三丸，更量儿大小加减服之。

漏芦散　治小儿无辜疳肚胀，或时泻痢，冷热不调。
漏芦一两，捣细罗为散
右每以猪肝一两，散子一钱，盐少许，斟酌以水煮熟，空心顿服，粥饮下。

漏芦丸　治小儿无辜疳痢羸弱，不欲饮食，及腹内虫动作，多吐清水。
漏芦二两　猪肝煿干　楮根白皮剉，各一两
右件药捣罗为末，炼蜜和捣一二百杵，丸如弹子大，每服以温水研一丸，不计时候，量儿大小加减。

圣惠方
地胆子一两，捣细罗为末
右，每服一钱，以猪肝一两，入盐少许，煮熟无时，量儿大小加减食之。
又方　治小儿无辜疳痢不止。
没石子二枚，炒令赤黑色，捣细罗为散，以面半字和作饼子煿熟
右研为末，不计时候，以粥饮调下半钱，量儿大小加减服之。

外台备急方　治小儿无辜疳痢。
当归　龙骨煅　川黄连　人参　没石子　炙草各一两
右六味，捣散蜜丸，服三丸，日再，以瘥为度。大小增减量之。

颅顖经朱砂丸　治孩子疳痢，辨虫颜色，定吉凶。
朱砂　阿魏俱如半石莲大　蝙蝠血三两点　蟾酥少许
右细和少许，口津调，先桃柳枝煎汤浴儿后，看儿大小，以菉豆大填儿脐中，后用纸可脐中贴之，用青衣盖儿。看虫出来，黄色轻，青黑色重。

圣惠干蟾丸　治小儿五疳，及惊风，出虫定生死。
干蟾一枚，五月五日日者良　蛇脱皮一条，火煅　谷精草二两，同前药入罐，盐泥固济，干煅赤研　胡黄连　瓜蒂　母丁香三味同为末　牛黄　朱砂　雄黄　芦荟　天竺黄　龙脑　麝各一分　青黛半两
右件药，都入乳钵内，研令极细，用豮猪胆汁煎面糊和丸如菉豆大，一二岁儿以温米泔半合化下五丸。服药后，以桃柳汤浴儿，着青衣盖。疳虫多出衣上，及眉毛鬓边，如细麸片子，或如糁面尘毒，黑色者难治，黄白色易治。仍宜粥饮下二丸，日三服。甚者半月内瘥。

麝香丸　治小儿五疳瘦弱，毛发干焦，口鼻多痒有虫。
麝　芦荟　粉霜　朱砂各一分　蟾酥豆许　皂荚三寸，烧灰　蛇脱皮五寸，烧灰
右用蝙蝠三个，取血拌药细研，以油熔蜡和丸如小豆大。先以桃柳汤洗儿，后用药一丸，涂于脐中、上以酢面封之，良久即虫出，黄白赤者易治，黑者难疗。

芦荟丸　治小儿五疳，四肢干瘦，腹胀气粗，频揉鼻眼，宜服此出虫。
芦荟　牛黄　蝉壳各一分　腻粉　粉霜　硫黄　麝香各一钱　田父一枚，烧，烟似绝便住　青黛半两　巴豆十粒，为霜　蛇脱皮一条，烧灰
右为极细末令匀，以粳米饭丸如菉豆大，每服以温水下二丸，良久，煎桃柳水浴儿，后以青衣盖遍身，当有虫出，白黄色者可治，青黑者难治。

出虫丸　治小儿五疳久不瘥，羸瘦极甚。
朱砂　麝香　牛黄　蜗牛子炒　夜明沙炒　熊胆各一分　蟾酥半钱
右件药都细研，以面糊和丸如菉豆大，每服以温水下三丸，更别以水研一丸，滴向鼻中，得嚏五七声，良久，当有虫随汗出，立效。

干蟾丸　治小儿五疳出虫。
干蟾一枚，烧灰　天灵盖灰半两　麝香半分　蝉壳去足炒　鳖甲酥炙黄焦去裙襕，各一分
右件药为细末，每用烧饭丸如菉豆大，二岁以下，以蛤粉汤下一丸，三岁已上至五岁二丸。服药后，续以桃柳汤浴儿，后用青衣盖之，当有虫出，赤白者轻，黑者重。

熊胆丸　治小儿五疳出虫。
真熊胆　朱砂　麝香　蚺蛇胆　蜣蜋炒　瓜蒂各半两
右件为极细末，再研匀，用豮猪胆汁和丸如菉豆大，先用桃柳汤浴儿了，用粥饮下三丸，以青衣盖，当有虫出也。

定命散　治五疳有虫。
干虾(虫麻)一枚，烧灰　蛇蜕皮炒　蝉壳各一分
右件为极细末，入麝香末半钱研匀。但是一切疳，至午时后，以暖水调下半钱，一二岁即服一字。后前桃柳汤放温浴儿了，便用青衣盖，当有虫出，即效。

青黛丸　治五疳体热干瘦，发立鼻痒，有虫，不欲饮乳。
青黛　芦会　人中白各半两　牙皂　蝉壳　麝香各一分　胡连三分　蟾涎　人乳各少许
右件为末，五月五日午时修合，以粽子肉、枣肉及蟾涎、乳汁丸如黍米大。以桃柳汤浴儿后，以米饮下三丸，后用青衣裹儿，看身上有虫出，青黑者不治，黄白赤者易瘥。

钱乙胡黄连麝香丸　治疳气羸瘦，白虫作。
胡黄连　白芜荑各一两半　麝香一钱　黄连　木香各半两　辰砂一分
右末，面糊丸如菉豆大，米饮下五七丸，至三五岁可十五丸，无时。

钱乙榆仁丸　治疳热瘦悴，有虫，久服充肥。
榆仁　黄连各一两
右为末，用猪胆七枚，破取汁，与药同和，入碗内，甑上蒸九日，每日一次，候日数足，入研麝香半钱，汤浸蒸饼和丸菉豆大，每服五七丸，至一二十丸，米饮下。

使君子散　治小儿蛔疳。
使君子十个，瓦上炒为末　甘草猪胆汁浸　白芜荑各一分　苦楝子五个，炮去核
右末之，每服一钱，水煎服。

芦荟丸　治小儿蛔疳。
芦荟　安息香　胡黄连　枳壳麸炒，各一钱　使君子三七个，炒　芜荑一分　定粉一钱半　麝香少许
右末、豮猪胆糊丸如菉豆大，五七丸，米饮吞下。

张涣三根散　治蛔疳虫动，啼叫不止。每至月初间尤甚，状如神祟。
贯众根　棠梨根　石榴根各一两　栗刺　故绵　干漆各半两
右六味，并烧灰存性，捣罗为末，每服一钱，用水八分，煎四分，去滓，放温服，不拘时。

除毒丹　治蛔疳不差，传染兄弟姊妹。
鬼臼一两，去毛　苦参　青葙子　胆草各半两　硫黄　绯绢　干虾(虫麻)　白矾各一分
右件药，并烧灰存性，捣罗为细末，炼蜜和如麻子大，每服十粒，磨沉香汤下，量儿大小加减。

猪肚丸　治小儿疳瘦盗汗，多倦少力，大便有虫，曾经大效。
川黄连拣净　胡黄连　木香各一两　羌活　芦荟　肉豆蔻煨取肉　鳖甲酥炙去裙襕　白芜荑各半两
右件捣罗为细末，用豮猪肚一个，洗刮令净，先以好香白芷二两，内肚中蒸极熟，去白芷不用，却入诸药，缝合再蒸如泥，取出同猪肚捣二三百下成膏，丸如黍粟大，每服十粒，米饮下，不拘时候，量儿大小加减。

谷精丹　治诸病下虫如丝发，或如马尾，甚者便至夭伤。
谷精草三两，入瓶盐泥固济慢火煨赤为度取出　干蟾三枚，五月五日取酥炙黄　皂荚三寸，烧灰　胡连　瓜蒂　母丁香各半两。已上捣为末，次入　粉霜　芦荟　麝香各一分，并细研
右件都拌匀，用猪胆汁和如黍米大，每服十粒，米泔放温下，量儿大小加减。

桃柳汤　服诸药后，用此法助之。
桃枝　柳枝各二两
右件并剉碎，以水两大碗，煎数沸，浴儿甚佳。浴儿毕，用一青衣服盖之，疳虫自出为验。

苦楝丸　治小儿合地，面无颜色，啼声乍高，状似心痛，往往口干发动，有时医人不识，妄呼见祟，不知小儿曾吃生肉，肉化为虫，此方大效。
苦楝根　鹤虱　朱砂各一两　槟榔三个　麝香一钱
右末面糊丸如小豆大，每服二丸，白汤下，日三服。忌毒物。

圣惠金蟾散　治小儿脊疳，头大项细，四肢黄瘦，肚大胷高，毛发干立。
蟾一枚，大者涂酥炙黄　夜明砂微炒　桃白皮　樗根白皮　地榆　黄蘗　砢梨勒煨用皮　百合白芜荑微炒　人参　川大黄微炒　黄连去须，各三分　胡粉三钱　丁香三七粒　槟榔一分
右件药捣细罗为散，每服用粥饮调下半钱，日三服。

地骨皮丸　治小儿脊疳，渐渐黄瘦，以手指击之，背如鼓响，脊骨高是也，此因奶热所致。
地骨皮　紫参　黄耆剉　川大黄剉碎微炒　郁李仁汤浸去皮尖微炒，各半两　龙胆草　子芩　枳壳麸炒微黄　木香　猪苓去黑皮　海蛤细研，各一分
右件药捣罗为末，炼蜜和丸如菉豆大，每服以温水研下五丸，日三服，量儿大小加减服之，常得微利为效。

杀疳丸　治小儿脊疳，日渐羸瘦，腹中有虫。
没石子　瓜蒂　鹤虱各半两　蟾头炙令焦黄　芦荟　青黛各半两　麝香　腻粉各一分
右件药捣罗为末，以糯米饭和丸如黍米大，每服以粥饮下五丸，日三服，量儿大小加减。

芦荟丸　治小儿脊疳，腹内有虫，上攻背膂，脊骨渐高，肌体羸瘦。
芦荟　青黛　朱砂　麝香各细研　熊胆　胡连　贯众　地龙微炒　黄连　蝉壳炒去足　雷丸各半两　虾(虫麻)一枚，涂酥炙令焦黄
右件药捣罗为末，用蜗牛肉研和丸如麻子大，每服以粥饮下五丸，日三服，量儿大小，增减服之。

青黛丸　治小儿脊疳，四肢瘦弱，腹胀壮热，头发干疏，时时烦渴。脊骨如锯。
青黛　朱砂　夜明砂微炒　定粉各一分　蟾酥　熊胆　羚羊角屑　犀角屑，各半分　黄连半两　麝香一钱，细研
右件药捣罗为末，用软饭和丸如菉豆大，每一岁，以粥饮下二丸。

朱砂丸　治脊疳，十指爪甲痒痛，头发焦干，肚腹虚鸣，脊骨如锯，时时下痢，状如青淀，或脓或血。
天灵盖炙，一个　柴胡　白朮　麝香各一钱　槟榔一个
右件枣肉为丸如麻子大，每服三丸，米饮枣汤下。

脊疳方　朱氏治小儿脊疳，泻血不止。
定粉　好枣十个，捣碎　头发少许，剪碎
右件为团，砖衬火煅通赤，细研，米饮下半钱。

历脊疳方　庄氏治小儿久下血不止。
穿山甲米醋浸炙为末
右，每服一钱，米饮调下，空心服。

仙人水鉴方　小儿二岁已下，多睡卧，合面在地者，便是脑中疳气，宜服此方。
黄葵花　菊花　釜下墨　硝石　柏叶各等分
右为散，吹入鼻中，永不合面卧地也。吹鼻中，有恶物似泥泄数条，即便是脑中疳气，此是杀人之本。

脑疳方　小儿脑疳，乳母宜服此。
柏叶　松叶　黄葵花　鼓子花　鳖甲　虎骨　槟榔　大黄各二钱
右并生为末，与醋三升煎膏，丸如菉豆大，每日空心饮下三丸效。
又　《药性论》治小儿脑疳。
芦荟不以多少
右为细末，每用少许吹鼻中，杀脑疳鼻中痒。

圣惠牛黄丸　治小儿脑疳，身热发枯。
牛黄　芦荟各细研　熊胆研入　胡黄连　木香　犀角各一分　龙脑　麝香各细研　蟾酥研入，各半分　青黛细研，半两
右件药捣罗为未，都研令匀，以面糊和丸如黄米大，每服以温水下五丸，日三服，量儿大小以意加减。

龙脑丸　治小儿脑疳，羸瘦烦热。
龙脑　麝香　雄黄各一钱　胡黄连末　牛黄　朱砂　熊胆　芦荟　干虾(虫麻)灰各一分
右件药都研令如粉，以水化熊胆和丸如麻子大，若硬更入糯米饭同丸，每服用薄荷汤下三丸，日三服，量儿大小以意加减。

吹鼻龙脑散　治小儿脑疳，鼻塞头痛，眼目昏暗，羞明怕日。
龙脑　麝香各细研少许　蜗牛壳炒令黄　虾(虫麻)灰　瓜蒂　黄连　细辛各一分
右件药捣细罗为散，入瓷合内贮之，每取少许，吹于鼻中，每日两上用之。

庄氏追虫方　治小儿合面卧地多睡，或气急面黄，哭声高叫，或心痛口干，盖是因曾吃生肉，如此腹内有虫。
鹤虱炒，二分　伏苓一两，煨　南木香一分　苦楝根三两　桧株根半两
右先将二味根，用水一斗煎成膏，然后将三味为末，捣和成丸黍粒大，每服三五丸，米饮下。庄氏第十二候用此方。

安息丸　治脑疳鼻下赤烂，身心烦躁，鼻内生疮，头发自落，日夜痛无休歇，状似鬼形。
安息香　丁香　胡黄连　麝香　雄黄各一钱　肉豆蔻　金银箔各五片
右末，炼蜜丸如麻子大，每服三丸，米汤下。

仙人水鉴方　治干疳。
天灵盖　生鳖甲　波斯青黛　北海黄盐各一分
右并同研令细，日服一字，空心熟水下。若是温疳，不治。干疳，治之不过三服，神效。

圣惠天竺黄散　治小儿干疳，心脏烦热，眼目赤濇，皮肤干燥，夜多盗汗，羸瘦不能乳食。
天竺黄半两　牛黄　雄黄　朱砂　芦荟　麝香各细研　蟾头炙黄　胡连　屑角屑　木香　炙草　钩藤各一分　龙脑一钱，细研
右件药捣细罗为散，都研令匀，每服以温水调半钱，日三服，量儿大小以意加减。
又方　治小儿干疳，体瘦烦热，眠卧不安。
牛黄　雄黄　芦荟　青黛各细研　丁香　黄连　熊胆　蛇脱　皮灰　天竺黄　天浆子炒　犀角屑，各一分　胡黄连半两　蟾酥半钱，研入　麝香一钱，细研
右件药捣罗为末，更研令匀，以炼蜜和丸如菉豆大。每服以粥饮下三丸，量儿大小，以意加减。

青黛丸　治小儿干疳，肌体羸瘦，皮毛干焦，寒热发渴，昏昏多睡。
青黛三分，细研　牛黄　芦荟　朱砂　麝香　雄黄各细研　胡黄连　蛇脱皮灰　龙胆草　蝉壳微炒，各一分　蟾一枚，涂酥炙焦黄
右件药捣罗为末，都研令匀，用面糊和丸如黍米大，每服以粥饮下三丸，日三服，量儿大小，临时以意加减。

牛黄丸，治小儿干疳，烦渴壮热，皮肤焦燥，日渐羸瘦。
牛黄半钱，细研　雄黄细研　黄连　芦荟　天竺黄各一分　龙脑　麝香一钱，俱细研　炙草半分
右件药捣罗为末，都研令匀，用糯米饭和丸如菉豆大，每一岁以粥饮下一丸。

胡黄连丸　治小儿干疳瘦弱，不能乳食，发立脑干，肌体柴瘦。
胡黄连半两　朱砂　波斯青黛　芦荟各三分　麝香一分　蛇脱皮一条，烧灰　蟾酥一杏仁大
右件药都研为末，用猪胆一枚，取法酒一盏，和药末都于铫子内，熬如膏，丸如菉豆大，五岁至七岁，以粥饮下五丸。日三服。三岁以下三丸。

青黛散　治小儿干疳，日久不瘥，骨立形枯，诸治无效者。
青黛　朱砂　芦荟　地龙　夜朗砂各微炒　干虾(虫麻)各一分，灰　麝香二分
右件药都细研为散，每服半钱，空心以粥饮调下，更用少许药吹入鼻中，后以桃枝汤看冷热浴儿，衣盖，有虫子出为效也。

牛黄丸　治小儿干疳，体热羸瘦，心神烦躁，少得眠卧。
牛黄细研　朱砂细研　子芩　犀角屑，各半两　麝香一分，细研
右件药捣罗为末，都研令匀，以糯米饭和丸如麻子大，每服以粥饮下三丸，量儿大小增减服之。按干疳既是五脏之涸，则当以人参白朮散、加减八味丸之类，补而濡之。若专恃以上诸丸药，恐无愈理。

使君子丸　治脏腑滑及疳瘦下痢，腹胁胀满，不思乳食。常服安虫补胃，消疳肥肌。
厚朴姜汁涂炙　诃子半生半煨，各半两　使君子一两，面裹煨　陈皮一分　炙草　青黛各半两
右为细末，炼蜜和丸如小鸡豆大，每服一丸，米饮化下。儿生百日已上，三岁已下，服半丸，乳汁化下。元方无青黛，是兼惊及带热渴者，宜此；如止脏腑不调，不用青黛。

东垣厚肠丸　治小儿失乳，以食饲之，不能克化，或生腹胀，四肢瘦弱，或利色无常。
陈皮　半夏　苍朮　人参各三分　麦芽　枳壳　曲末各五分　青皮　厚朴各二分
右为细末，面糊丸如麻子大，每服二十丸，温汤送下。忌饱食。

张涣金粟丹　治腹大疳瘦，好吃泥土，泄利不调。
干蟾五枚，酥炙焦黄　川连夏用二两，冬用一两　母丁香忌火　厚朴姜汁制　龙胆草各一两　夜明砂　蝉壳　诃子皮炮，各半两。已上捣末，入　好朱砂细研水飞　青黛研，各一两　麝半两
右件一处拌匀，用炼蜜一半，白面糊一半，和如黍米大，每服十粒，米饮下，不拘时候，量儿大小加减。

本事芎朴丸　治小儿疳瘦，泻白水，腹胀。
芎藭　厚朴各一两　白朮半两
右为细末，炼蜜丸如小弹子大，每服一丸，米饮化下。三岁已下半丸。

消食散　小儿腹大泄泻，水谷不化，吃食不知饥饱，累效。
神曲炒　麦芽炒　三棱　青皮　香附　山楂　厚朴　甘草　藿香　枳实　地黄　砂仁　黄连　枣子各等分
右为末，白汤调下，量儿加减。

圣惠木香丸　治小儿内疳，乳食不调，心腹胀满，肌肤羸瘦，下痢无常。
南木香　蝉壳炒去足　麝香细研　川黄连　黄丹炒　熊胆　夜明砂炒　干蟾酥炙，各一分　赤石脂半两　肉豆蔻一粒　田父半两，炙黄
右件药捣罗为末，用水浸蒸饼丸如麻子大，每服以温粥饮下二丸，量儿大小以意加减。

芦荟丸　治小儿内疳，四肢羸瘦，腹胀鼻痒，皮肤干燥，下痢不常。
芦荟　雄黄各细研　没石子　蝉壳微炒去足　蛇脱皮灰　丁香　熊胆研入，各一分　麝香　蟾酥各一钱　黄连半两
右件药捣罗为末，炼蜜和丸如黄米粒大，每服以粥饮下三丸，日三服。别研一丸，吹入鼻中。量儿大小以意加减。《圣惠》又以治疳痢。

麝香散　治小儿内疳，下痢不止，肌肤消瘦，诸治未瘥。
麝香　芦荟各细研　蛇脱皮灰　夜明砂微炒　蜗牛壳　黄连微炒　没石子各一分　黄丹　定粉各一两　诃梨勒半两，煨用皮
右件药捣，细罗为末，都研令匀。每服以粥饮调下半钱，早晨午后各一服，看儿大小，以意加减服之。

胡粉丸　治小儿内疳，下痢不止，昏沉多睡。
胡粉微炒　青黛各半两　黄连末，一两，微炒　麝香一钱
右件药同研令细，以猪胆一枚取汁和丸如黄米粒大，不计时候，以粥饮下五丸，量儿大小以意加减。

谭氏殊圣保命丹　治内疳。
猪牙皂角一两，炙令焦黑色，去皮为末，三分　巴豆二七个，去心膜细研，新瓦上出油了用之　雄雀儿粪二钱
右细末，以粟米饭丸菉豆大，空心温水下三丸。

古今图书集成医部全录卷四百四十六

　小儿诸疳门

　　方

紫金散　 【 《证治准绳》，下同】 　茅先生名黑鈆散。治小儿走马疳。
黄丹　蛇床子炒令黑　地龙炒令黑，各半两　青矾一分，煅过
右末，每服一字，揩牙龂上，一日揩三次。

秋霜散　治小儿崩砂。
好砒半两　白矾四分
右，用水三分一盏，先煎水令蟹眼沸来，便下砒煅，水干为度，即下白矾末，同煅干为末，取出，入好麝香少许，好坯子少许同拌，合为末，每使一字，用鹅毛点拂牙龂上，一日三四回拂即愈。

惠眼秋霜散　治崩砂，齿龂欲落。
粉霜　砒霜　白矾各一钱
右为末，用北艾一大团裹定上件药末，以石灰渗艾上，后用碗盛，发火烧尽，细研，以手捻少许揩齿上，用盐汤嗽口。烧时以盏子盖定，恐走了药气。

乳香丸　治走马牙疳如神。
乳香　轻粉　砒霜研，各五分　麝香少许
右，先将乳香研细，入轻粉、麝、砒共再研匀，薄纸一韭叶阔，去药内按过，揉纸少许，丸如黄米大，临卧将药填在患处，至明则愈。忌食酱醋盐等物。

龙骨散　治口疳疮，走马疳。
砒霜　蟾酥各一分　粉霜半钱　龙骨一钱　定粉一钱半　龙脑半字
右，先研砒粉极细，次入龙骨再研，次入定粉等同研，每用少许敷之。
右方皆犯砒，非极不可用。

走马疳方　《仙人水鉴》治小儿走马疳，虫透损骨者。
天南星一枚，当心剜作窍子，安好雄黄一块在内，用大麦面煨，候雄黄熔作汁，以盏子合定，出火毒一宿，去面　研为末，入好麝香少许，扫在疮上，验。

集验方　治小儿走马疳。
蚕退纸不计多少，烧灰存性
右入麝香少许，贴患处佳。

茅先生小儿崩砂方
鸡内金　芦荟　白矾火煅乳香　地龙　麝香
右，各少许为末，候小儿睡着，以药末掺牙断上。

定命散　治小儿走马疳。
白矾　绿矾各等分，抄一大钱
右同研匀，用大麦面五钱，葱一寸研烂，将面同捣和，软硬得所，为饼子，将研匀药裹在中心，用文武火烧存性，于地坑内出火毒一宿，又研如粉，入鈆霜二钱，同研令细，每用少许，揩牙上一二遍，自瘥。

蟾灰散　治小儿走马疳。
干虾蟆一个，大者烧灰存性　五倍子一钱　麝香少许
右同研，蜜水调涂齿根上，末止更用之。

圣散子　治小儿走马疳。
胆矾　龙胆草各一两
右同于瓦瓶中煅烟尽，略存性，贴疮上。

生金散　治小儿走马疳。
天南星一个，重一两者　绿矾一两
右，先安排南星在干地上，用矾与南星同处，四边以炭火烧，烟尽为度，取出研如粉，入当门子一粒，先含浆水洗，贴之。

麝香散　治小儿走马急疳，口臭牙齿损烂，及攻蚀唇鼻顋颊，累治未效者，可用此方。
麝香一钱　黄蘗一两，杵末　青黛半两，上好者　雄黄一分，飞过研
右件杵研极细，如有患者，先以绵缠箸擦齿上蚀损死肌，以软帛拭去恶血。量疮大小干掺，日夜五次用之。或血盛并多不定者，加定粉半两同研，用如前法。

黑神散
龙胆草剉　青胆矾
右等分，用甘锅子一个，先入胆矾在内，次入龙胆草，用盐泥固济，留一眼子，周回用炭火烧至眼子上烟断为度，放冷取出研细，入麝香少许。如有患人，看疮内大小干擦，贴之立效。牙痛，干擦。牙根有鲜血出，并肿烂牙，擦之即愈。

孔氏无比散　治小儿走马疳。
麝香一分，别研　真蟾酥　绿矾各半分　胆矾　没药各半分
右四味，用大砖一口，凿中心作窍穴子，勿令透地，便安四味药在穴中，周回用红着炭三斤烧过，取出，
同麝香再研匀。如有患者，以鸡翎微湿沾药末，扫于小儿齿上，立效。

王氏手集方　治小儿走马疳，口鼻生疮，牙断肿烂，诸药不能治者。
檞叶十片，干者　麝香少许
右以芦荟为末，水调涂叶上，炙干，又涂又炙，凡涂炙数遍为末，疮湿干掺。

安师传走马疳药　治疳齿中不住血出多。
蚕退纸烧灰
右止血时间令住，若用地骨皮中嫩处为末，贴之便永止。

曾氏烧盐散　治走马疳，牙根肉溃烂黑臭。
橡斗子不拘多少
右每用大者两个，入盐满壳，盖作一合，或五六个至十数个，安在火内，和盐烧透，取出地上，以瓦碗盖定存性，候冷，入麝香少许，乳钵内研匀极细，每以半钱涂擦患处。常收用小瓦合盛贮，勿使纸裹，恐常作润也。

内金散　治牙根肉臭烂黑色，有虫作痛。
鸡内金即鸡肫内粗皮，阴干，一两　香白芷　铜青各半两　麝香一字
右前三味剉晒，或焙为末，仍以麝香乳钵内同杵匀，每用一字或半钱，干擦患处，先用温盐水灌嗽，后敷药。

密陀僧散　治走马疳，牙焦黑烂。
密陀僧一两　轻粉五十贴　麝香一字
右件为细末，同轻粉、麝香乳钵内杵匀，每用半钱擦患处。

红铅散　治走马疳。
绿矾不以多少，色鲜明者，入干锅用炭火烧，锅赤倾出，以好酒洒拌，再入锅，如此数遍，色红研细末，入麝香少许
右，先以温浆水洗漱净，用指蘸药，有疳处搽之。

演山兰香散　治小儿走马疳，牙齿溃烂，以至崩砂出血，齿落者。
轻粉一钱　兰香子一钱，末　密陀僧半两，醋淬末
右研如粉，傅齿及龈上，立效。议曰：婴孩受病，证候多端，良由气郁三焦。疳分五脏，内有肾经常虚得疳，名之曰急，以马走为喻，治疗颇难。此等一证，初作口气，名曰臭息；次则齿黑，名曰崩砂；盛则龈烂，名曰溃槽；又盛血出，名曰宣露；重则齿自脱落，名曰腐根。其根既腐，何由理之？今将秘方具述于后。

傅齿立效散
鸭嘴胆矾一钱，匙上煅红研　麝香少许
右研匀，每以少许，敷牙齿龈上。一方用蟾酥一字，加麝和匀敷之。议曰：血之流行者荣也，气之循环者卫也。变蒸足后，饮食之间，深恐有伤于荣卫而作众疾。其或气伤于毒，血伤于热，热毒攻之，虚脏所受。何脏为虚？小儿肾之一脏常主虚，不可令受热毒攻及。肾脏伤于筋骨，惟齿受骨之余气，故先作疾，名曰走马，非徐徐而作。所宜服药，甘露饮、地黄膏、化毒丹、消毒饮。其外证，以前件立效散及麝酥膏敷之。切忌与食热毒之物。此疳不同常证，乃系无辜之证，医者宜深究保全为上。若用常方，难拟愈活。

独活饮子　治肾疳臭息候。
天麻　木香　独活　防风　麝香少许，为细末
右等分为末，每服一钱匕，小者半钱，麦冬汤调下。

三黄散　治肾疳崩砂候。
牛黄　大黄　生地黄　木香　青黛
右等分为末，每服一钱匕，熟水调服。

人参散　洽肾疳溃槽候。
肉豆蔻炮　胡黄连　人参　杏仁炒　甘草炙
右件各等分为末，每服一钱匕，小者只半钱，温熟水调服。

槟榔散　治肾疳宣露候。
木香　槟榔　人参　黄连　甘草炙
右等分为末，每服一钱，小者半钱，熟水调下。

黄芪散　治肾疳腐根候。
黄芪蜜炙　牛黄　人参　天麻　全蝎炒　杏仁炒　白茯苓　川当归　生地黄酒洗　熟地黄酒洗
右等分为末，每服一钱，小者半钱，煎天门冬熟水调服，麦门冬亦得。

地骨皮散　治肾疳，龈腭牙齿肉烂腐臭，鲜血常出。
生地黄半两　地骨皮　五倍子炒令焦，二钱　细辛一钱
右件为细末，每用少许敷之。

茅先生朱砂膏　治小儿惊积惊热。
朱砂半两　硼砂　牙硝各三钱　真珠末一钱　元明粉二钱，并别研　龙脑　麝香各一字
右为末，于一处拌和，合用好单角起不久其药自成膏。如小儿诸般惊，用药一黄豆大，常用金银薄荷汤少许化开下。如遍身潮热，用甘草煎汤下。狂噪恶叫，用生地龙自然汁化下。一腊及一月内，小儿不通下药，可用药使乳调涂在奶上，令儿吃奶吮下。

茅先生牛黄膏　治小儿膈热及诸热，镇心解毒。
马牙硝　甘草炙，各半两　朱砂一钱　硼砂　寒水石各一分　龙脑　麝香二味随意入　川郁金半两，用皂角三寸，巴豆七粒，水一碗，铫内煮干，不用皂角、巴豆
右件为末，炼蜜为膏，芡实大，每服一丸，麦门冬熟水化下。

天竺黄散　治小儿诸热。
天竺黄　川郁金用皂角水煮干　白茯苓　麦门冬各半两　蝉蜕去足　全蝎去丝嘴　殭蚕各十四个　甘草一两，炙　朱砂一分　龙脑　麝香少许
右件各净洗，研罗为末，每服半钱一钱，用蜜熟水调下。

三解牛黄散　治小儿潮热实热。
白殭蚕　全蝎炙　防风　白附子　川黄芩　桔梗　川大黄　甘草炙　白茯苓　人参　川郁金用皂角水煮干
右前件各等分为末、每服半钱一钱，用薄荷蜜熟水调下。

槟榔散
槟榔　大黄蒸　青皮各二钱半　黑牵牛一钱　木香少许
为细末，薄荷蜜水调下一钱。

谭氏殊圣方　治小儿牙疳诸恶疮。
黄丹飞　乳香　白矾飞　轻粉　胭脂各一钱　麝香少许
右件为细末，看疮大小，临时用药，先用浆水洗疮净，上药干掺。

黄矾散　治小儿齿断宣露，骨槽风；及急疳，牙断肉臭烂恶肿痛。
黄矾一两，研入甘锅烧赤　生地黄　梧桐泪　川升麻各半两　干虾(虫麻)头二枚，炙焦
右五味为末，每用半钱干贴，良久吐津，甘草水嗽口，一两服立效。一方，用熟干地黄及蟾头烧灰。

刘氏家传方　治小儿口中疳疮及下部有虫。
烧大麻子烟熏之。

庄氏家传方　治小儿牙疳坏烂。
百药煎　坯子胭脂
右各等分为细末，罗过贴患处。

青霞散　治小儿口齿疳。
虾(虫麻)一个，烧灰　甘草炙　青黛各一分
右研为细末，更入真麝少许，或儿满口有疮臭烂，落下牙齿者，以鸡翎扫上立效。凡用先以盐汤漱了，拭干用。

安师传方　治小儿口齿，并喉腭疳疮如白膜。
轻粉　黄丹等分
右乳汁和涂疮上，实时如壳退下。
又　治小儿疳蚀动唇齿及生疮。
蟾头一个，大者烧灰　麝香半钱
右研匀如粉，掺于疮上立效。
又　治小儿唇口及齿根宣露，牙断生疮臭烂。
葶苈炒　胡黄连各二钱　黄丹半两
右为末，每半钱于牙断上贴之，不得咽津。庄氏第十二候用此。

秘方　治牙疳腐烂，及下疳疮。
海巴白者二个，赤者一个　银朱　轻粉各五分　海螵蛸一分　真珠二分　龙骨二分
右为细末，用冷茶漱净，将药敷上。

急治方　治小儿鼻下赤烂，心烦躁，鼻中生疮，渐渐转多，及身上焦躁，日夜痛疼。
诃子二个　豆蔻三个　黄连三分　防风半两　朱砂一分
右为末，饭丸麻子大，每服荆芥汤下三丸。

五福化毒丹　治(上匿下虫)鼻，清膈凉血。
元参　桔梗各一两　赤茯苓　人参　马牙硝　青黛　甘草各一分　麝香五分
右除麝香、牙硝另研一处为末，次和青黛等，炼蜜丸如芡实大，金银箔为衣，薄荷汤下。疮疹余毒，磨生犀角水下。上焦热壅，口齿鲜血，宣露臭气，用生地黄汁化下，食后。一方有龙脑五分。

泽泻散　治小儿肺积，鼻内生疮，及鼻下赤烂。
津泻　生川郁金　炙草　栀仁炒，各一分
右为末，每服婴孩一字，二三岁半钱，五七岁一钱，甘草汤调下，一日二服。宜再用青金散敷之。

枇杷叶散　治鼻疳赤烂。
枇杷叶去毛，阴干，一两　山栀子半两　百部　槟榔各二钱半
右为细末，每服三钱，儿小者二钱，更小一钱，白汤调下。

青金散
铜青　生白矾各一钱
右为末，每用少许敷鼻下。

张涣石胆散　治鼻疳，疳虫上蚀于鼻，赤痒，及连唇生疮赤烂。
石胆一两　地龙一分，洗净　乱头发烧灰　莨菪子生用，各半两
右件捣罗为细末，入麝香一钱，同研匀，每服一字，贴于疮上。

吉氏家传方　治鼻下赤烂疳。
青黛一钱　麝香少许　熊胆末半钱
右末，睡时贴少许在鼻下。

朱氏家传方　治小儿鼻下湿痒疳疮。
大枣一枚，去核，以白矾一块内枣中，文武火煅存性
右细研涂疮；如疮干，以麻油调涂。

蝉壳散　治小儿鼻疳痒，吹鼻。
蝉壳微炒　青黛细研　蛇蜕皮灰　滑石　麝香细研，各等分
右件药捣细罗为散，都研令匀，每用菉豆大，吹入鼻中，日三。用之，疳虫尽出。

白粉散　治诸疮。
乌贼鱼骨末三分　白芨末二分　轻粉一分
右末，先用清浆水洗，拭过贴之。

龙木杀疳散
防风　龙脑　牡蛎　白芷　细辛　五味各二两
右为末，每服一钱，食后粥饮调下。

退瞖丸
黑参　川防风各一两　北细辛　石决明　车前子各半两　桔梗　黄芩各一两半
右为末，炼蜜为丸梧桐子大，空心茶下十丸。

玉诀泻肝散
木贼　威灵仙　紫参　家菊花　羌活　蝉蜕　生大黄　炙草　石决明各等分　脑子少许
右为末，每用药二钱，豮猪肝一两，批开去膜，掺药在内，线缠，米泔煮熟嚼下。

蕤仙膏
蕤仁四十九粒，去皮出油　脑子少许
右研成膏，用灯心点少许。

灵苑羚羊角丸　治肝肺壅热，眼生努肉，赤脉濇痛；及赤眼障瞖，睛疼痒痛羞明；及小儿风疳，烁阳眼神，妙。
羚羊角屑晒干为末　生甘草　白何首乌　瓦松以纱绢内洗去土，各一两　 生地黄洗　郁金炮过用，地上去火气，各二两
右件六味，并细剉曝干，捣罗为细末，炼蜜为丸如梧桐子大，每服十五丸，用浓煎淡竹叶黑豆汤冷下，食后，临卧服。小儿丸如菉豆大，每服七丸至十丸。

殊圣退云散　治小儿疳眼嗞啀，啼叫不住。
草决明　土瓜根　大黄炮　元参各半两　甘草　宣连　砱砱石即井泉石，研，各一分
右细为散，每服一钱，水一盏，同煎至七分，五度与吃。

张涣井泉石散　治眼疳邪热攻于眼目，渐生瞖障，致损睛瞳。
井泉石一两　晚蚕砂　夜明砂各炒　石决明　甘菊花　黄连各半两
右件捣罗为细末，每服一钱，用米泔一盏，入生猪肝少许，煎五分，肝烂为度，放温时时服，乳食后。

猪胆黄连散　治小儿疳瘦，大冶肝疳作眼疾，白膜遮睛，诸药不痊者。
胡黄连　雄黄细研　夜明砂细研，各等分　猪胆数个　麝香少许，不入胆煮
右为末，以猪胆汁调药，稀稠得所，却入原胆皮内，以线紧系口，米泔水煮五七沸，取出放冷。先以麝香于乳钵内研细，却入药一处同研，不用胆皮，只取出药，候细，用软饭为丸如麻子大，每服十丸，大者加至十五丸，米饮吞下。如疳气盛，须用陈米饮下。

决明散　治小儿肝脏风热，眼中不见物及有汗。
石决明　乳香各一分　胆草二分　大黄半两煨
右为末，每服两钱，用薄荷温水调下。庄氏第十六候用此方。

除热结肠丸　断小儿热下黄赤汁沫，及鱼脑杂血，肛中疮烂，坐(上匿下虫)生虫。
黄连　蘗皮　苦参　鬼臼　独活　橘皮　芍药　阿胶各半两
右八味末之，以蓝汁及蜜丸如小豆，日服五丸至十丸。冬无蓝汁，可用蓝子一合，春蜜和丸。

姜蜜汤　治湿(上匿下虫)。
生姜汁五合　白蜜三合　黄连三两
右三味，以水二升别煮黄连，取一升去滓，内姜蜜更煎，取一升二合，五岁儿平旦空腹服四合，日二。

杏仁汤　治(上匿下虫)。
杏仁五十枚　苦酒二升　盐一合
右三味和煮，取五合顿服之。小儿以意量服。
又方　治虫蚀下部。
胡粉　雄黄
右二味各等分末，着谷道中。亦治小儿。

张涣桃白散　治肠胃俱虚，腹内虫动，侵蚀下部，疳痢湿(上匿下虫)。
桃木白皮　黄蘗蜜炙　黄连去须炒，各一两　净蛇脱皮半两，烧灰　蜗牛干者，一分，烧灰　青州枣五十枚，去核烧灰
右件同捣罗为细末，入定粉、麝香各一分，同研匀，每服一字，粥饮调下，乳食前。

如圣丹
干蟾蜍七枚，烧灰　蝉壳去土，半两　蚺蛇蟾　大枣去核烧灰，各一分。已上捣罗为细末，次用　黄丹　定粉　麝香并细研，各一分
右件同拌匀，用好醋一大盏，都捣一二百下，成膏如黍米大，每服五粒至七粒，米饮下，量儿大小加减；或化三两粒涂患处，若(上匿下虫)出，乃愈。

钱乙金华散　治小儿一切湿疮癣疳。
黄蘗　黄连各半两，并为细末　黄丹一两，火飞　轻粉一钱　麝香一字，别研
右同研匀，先以温水洗，后贴之。

化(上匿下虫)丸　治诸疳生虫，不时啼哭，呕吐清水，肚腹胀痛，唇口紫黑，肠头湿(上匿下虫)。
芜荑　芦荟　青黛　川芎　白芷梢　胡连　川连　虾(虫麻)灰各等分
右为末，猪胆汁浸糕糊丸麻子大，每服一二十丸，食后临卧，杏仁煎汤下。其鼻常用熊胆煎汤，小笔蘸洗，俟前药各进数服，却用青黛、当归、赤小豆、瓜蒂、地榆、黄连、芦荟、雄黄为末，入鼻敛疮。

张涣四珍丹　治诸疳羸瘦，毛发焦黄，口鼻生疮。
干大蟾一枚，去四足，劈开腹，入胡黄连半两在内，以线缝合，用湿纸三两重裹，以泥四面固济，用炭火烧令通赤为度，放冷去泥捣为细末　芦荟半两，研　麝香一分，研
右件都拌匀，再研令细，以白面糊和如黍米大，每服五粒至七粒，粥饮下，量儿大小加减。
又方　治小儿一切疳毒有疮。
苦楝皮五斤　漆姑叶半两　甘草　矾各二两　葱白十茎
右粗捣令匀，用水五斗，煮五七沸，旋旋添，洗疮处。如久患，只两服立效。

殊圣方　治小儿疳肥，疮多生头上，浸淫久不瘥，及耳疮等，悉皆治之。
石绿　白芷各等分
右以生甘草水洗疮，敷药自愈。

集圣丸
芦荟　五灵脂　夜明砂炒　砂仁　橘红　木香　莪朮煨　使君子肉各二钱　川连　川芎　干蟾灰各三钱　当归　青皮各一钱半　因于虚者加人参二钱，白朮三钱，去莪朮、青皮。因于热者，加龙胆草三钱，去砂仁、莪朮。因于吐泻下利者，加白朮二钱，煨肉果、诃肉各一钱五分，去青皮、莪朮。因于积痛者，加煨三棱、川楝子肉、小茴香各二钱，去当归、川芎。因于疟者，加鳖甲醋炙三钱。因于虫者，加白芜荑一钱五分、川楝子肉二钱，去当归、川芎。因于渴者，加人参、白朮各二钱，去莪朮、砂仁。
右为细末，用雄猪胆汁二个和面糊为丸，看大小服，米饮送下。

疳积散　治鬾乳，病乳，夹乳，夹食；大病之后，饮食失调；平居饮食过饱伤脾，致成疳积。面黄腹大，小便色如米泔，大便泻黄酸臭，头皮干枯，毛发焦穗，甚至目濇羞明，睛生云瞖，形体骨立，夜热昼凉，丁奚哺露等证，并用主之。
厚朴厚而紫色有油者佳，去粗皮切片，生姜自然汁炒熟为末净，一两　广陈皮去白为末，八钱　粉甘草去皮净为末　真芦荟净末，各七钱　芜荑真孔林大而多白衣者，去白衣壳净末，五钱　青黛取颜料铺浮碎如佛头青色者，研净末，三钱　百草霜乃山庄人家锅底墨也，净末，二钱，研　旋覆花净末，一钱半
右件匀和成剂用，每一岁药一分，用灯心汤，早上空心时调服，服后病即愈。当再用肥儿丸调理。如脾气未实，用启脾丸或大健脾丸。如疳气未尽，用陈皮一两，白朮木香三钱，白茯苓五钱，加好平胃散三钱，陈米粥汤调服。

神效丹　治小儿疳气不可疗。
绿矾用火煅通赤，取出用酸醋淬过复煅，如此三次
右细研，用枣肉和丸如菉豆大，温水下，日进二三服。

麝香丸　主小儿疳瘦，面黄发穗，骨立减食，肌热惊癎疳虫。
麝香研　芦荟研　黄连末
右等分研匀，滴水丸黄米大，一岁三丸，三岁五丸至七丸，人参汤下，日三服，无比奇效。一方：胡黄连四分，余二物各二分，疗疳痢温疟无比尤验，一名圣丸，疳药百数无如此者，小儿癫癎、惊风、五疳、三虫，服之立见功效。蛔虫作疾枯瘁，久痢不住，熟药调护，最难得法，惟以四味饮、散，紫圆，至圣散，五加皮治不能行，蜀脂饮，并此麝香圆七方，谓之育婴七宝。紫阳道士亦名保子七圣至宝方，专为一书者，此是也。

灵苑千金丸　治小儿一切疳。久服令儿肥壮无疾。
川楝子肉　川芎各等分
右同为末，猪胆汁和杵为丸如麻子大，量儿大小加减丸数，每以饭饮吞下，日二服，常服三丸至五丸。张氏家传：丸如菉豆大，分五分，用朱砂、青黛、定粉、光墨、密陀僧，名为五色丸，非时进，米饮下。孔氏家传：治疳热下虫方同，用腊月干猪胆膏为丸，如干，汤化动，丸菉豆大，十丸十五丸，肉汤下。疳虫如发，便看即见，稍迟即化。

太医局芦荟丸　治疳气羸瘦，色面萎黄，腹胁胀满，头发作穗，揉鼻咬甲，如吃泥土，痢色无定，寒热往来，目濇口臭，齿龈烂黑，常服长肌退黄，杀疳虫，进乳食。
干虾(虫麻)　大皂二味等分，同烧存性末，每一两入　青黛二钱半　芦荟　麝香　朱砂各一钱
右蒸饼为丸，每服二十丸，米饮下，量儿大小加减。

钱氏胆矾丸　治疳消癖，进食止泻，和胃遣虫。
胆矾真者，一钱　绿矾真者，二两俱为粗末　大枣十四个　好醋一升。已上四物同熬，令枣烂，和后药　使君子二两，去壳　枳实去穰炒，三两　黄连　诃勒皮各一两，并为粗末　巴豆二七枚，去皮破之。已上五物，同炒令黑，约三分干，入后药：
夜明砂一两　虾(虫麻)灰一两　苦楝根皮末半两　已上三物，再同炒候干，同前四物杵罗为末，却同前膏和，入臼中杵千下。如未成，更旋入熟枣肉，亦不可多，恐服之难化。太稠即入温水下，不拘时。

西京丁左藏虾(虫麻)丸　肥孩儿常服得效。
干大虾(虫麻)一枚，泔浸三宿，去肠肚头爪净酥炙香　陈皮二钱半　胡连一两　郁金　芜荑仁各半两
右为末，于陶器内，用豮猪胆汁和，令稀稠得所，于饭上蒸熟为度，取出半日，丸如菉豆大，常服五七丸，陈米饮下。

张氏神曲散　治小儿诸般疳。
神曲　陈橘皮不去白　川大黄湿纸裹炮熟　芍药各一钱二分　桔梗　川芎　厚朴姜汁制　枳壳麸炒　白茯苓各二钱半　人参一钱五分　甘草五钱，炙
右为细末，每服一钱，入姜一片，煎服无时。

庄氏方　治小儿一切疳，肌肤消瘦，泻痢不止，口鼻坐疮，水谷不化。
虾(虫麻)灰　矾　乌贼鱼骨炙　密陀僧各二钱半　麝香一钱二分半
右为末，炼蜜丸如菉豆大，温水下三丸。《圣惠方》同，但麝香用半两。庄氏第五候用此方。

治小儿一切疳方。
蟾头一个，炙　腻粉　豉　芜荑　黄连各二钱半
右为末，软粟米饭为丸麻子大，早晚米饮下三丸。
又方　庄氏第十七候，用此方及香连丸。
芦荟　胡黄连　朱砂　青黛　麝香各二钱半　蟾酥少许
右为末，饭和丸如芥子大，每服空心临卧，温热水下五七丸。

定命丹　洪州张道人传，治小儿一十二种疳：肝疳、急疳、风疳、肉疳、脊疳、口疳、脑疳、食疳、蛔疳、脾疳、肾疳、心疳，定生死。有此候者，取得虫青者死，黄者可治。
木香　夜明砂　麝香各一分　蝉蜕三分　胡黄连二钱　金箔　银箔各五片
右件为末，米饭丸如麻子大，空心米饮下三丸，日三服。忌咸酸油腻。
又方　第一肝疳，小儿虽饮乳，渐喜食肉，尤爱酸咸，只服定命丹，次服此药。
肉豆蔻煨，三个　枳壳炒，七钱半　白茯苓　胡连各半两　大黄　甘草　丁香　麝香各二钱
右为末，每服一字，米饮下，日二服。久者五服效。

演山使君槟榔丸　治小儿食肉太早，伤及脾胃，水谷不分，积滞不化，疾作疳痢等候，并宜服之。
肉豆蔻一个　生槟榔一个　宣连　胡黄连　陈皮　青皮　川楝肉炒　芜荑炒去皮　神曲　麦芽并炒　木香　夜明砂淘净炒　芦荟　川芎各一钱　麝一字
右件为末，豮猪胆汁、薄荷汁为丸如麻子大，每服三五十丸，温饭饮下。

胡黄连丸　治一切疳候，及一切虚痢，他药无功，此药极效。
胡黄连　芦荟　黄连　肉豆蔻炮　桂心　人参　朱砂　使君子去壳　木香　钩藤　龙齿　白茯苓以上各一钱　麝香一字
右件各生用，为细末，取豮猪胆二枚，裂汁和末令匀，却入袋内盛之，用线扎定，汤煮半日，取出切破袋子，加莨菪子二钱，黄丹一钱，二味另研如粉，入前药和匀，捣五百杵，丸如菉豆大。但是疳与痢，用粥饮下五七丸。子幼者三丸，不吃粥饮，乳头令吮。能治一十二种痢及无辜者，功效非常。

肥肌丸　治小儿一切疳气，肌瘦体弱，神困力乏。常服杀虫消疳，开胃进食。
黄连去须　川楝肉妙　川芎各半两　陈皮　木香二钱　香附子各二钱半，酒煮炒干
右件为末，水煮细面糊为丸如麻子大，每服三五十丸，温饭饮下。

汤氏鳖甲散　治劳疳骨热。
鳖甲九肋者，汤浸用童便涂炙　黄芪蜜炙　白芍药各一两　生地黄　熟地黄　地骨皮　当归　人参各半两
右(口父)咀，每服二钱，水半盏煎服。

化虫丸　治疳热。
白芜荑　黄连　神曲　麦芽各炒，等分
右末，糊丸如黍米大，空心米饮下。猪胆汁尤佳。

猪肚丸　治骨蒸疳劳，肌体黄瘦。
木香半两　黄连　生地　鳖甲九肋者童便炙　银柴胡　青皮各一两
右为末，猪肚一枚，入药于内，以线缠之，于砂罐内悬肚煮熟，取出细研猪肚为丸如麻子大，米饮送下，量大小加减，不拘时服。

三因龙胆丸　治疳病发热。
龙胆草　黄连　使君子肉　青皮各等分
右为末，猪胆汁和丸如桐子大，每服三十丸，临卧熟水下，量儿加减。

二丁丸　治乳癖、食癖、疳热。
丁香　密陀僧各一两　韶粉一钱　硫黄三钱　白丁香半两
右为细末，糊丸如小豆大，三岁儿十丸，日晡时米饮下，饮乳者乳汁下。次日当取下恶物，热即随退。加黄莺屎一钱尤妙。

谭氏殊圣金瓜丸　治小儿疳热，身多壮热，黄瘦，久服令肥。
黄连　黄蘗　甘草微炮　青皮各等分
右为末，入麝香少许，用獖猪胆一枚，入药胆内，线扎定，入石器中，浆水煮五七沸，取出，风吊一宿，丸如菉豆大，每服五七丸，米饮下，量儿大小加减。《玉诀》方同，外以朱砂为衣，仍治脾疳。《博济方》同，刘氏家传方亦同。或添胡黄连。若早晨服使君子丸，晚服金瓜丸，永无疾，消食，长肌肉。庄氏家传方同，仍加夜明砂一味，等分。赵氏方亦同，名良疳药。长沙朱司理以为有神效。

芦荟丸　治小儿惊，热疳，不思食。
芦荟　熊胆　朱砂各二钱半　青黛七钱半　诃勒皮煨取肉，三钱　麝一钱
右为末，糯米饭为丸如麻子大，空心随岁数与之，用砂糖水咽下，五七丸。

茅先生柴胡散　治小儿疳热，四肢如柴，不能起立。
柴胡　知母　贝母去心　茯苓　茯神　干葛　甘草炙，各等分
右为末，每服用小麦一匙头，药一匙头，水一盏，同煎六分，去滓服。

六物黄芩汤　治小儿腹大短气，热有进退，不安，谷为之不化。
黄芩　大青　炙草　麦冬　石膏碎，各半两　桂皮三钱
右每服三钱，水一盏，煎至六分，去滓温服。

庄氏青黛丸　治疳热。
青黛研，一两　胡连　宣连　天竺黄研，各半两　朱砂水飞，二钱半　麝香研，一钱　肉豆蔻二个　干蟾一枚，端午日取者，酒浸洗去肚肠，涂酥炙黄　牛黄半钱，研
右件，除研药外为末，再同研匀，菉豆粉煮糊丸如芥子大，每服空心夜后熟水下三丸。恐菉豆粉难和圆，菉豆面作糊亦得。

王氏使君子散　治疳热。
使君子不拘多少　曝干为末，空心米饮下，大者一钱，小者半钱，取虫出为度。

柴胡饮　治骨蒸疳气，五心烦热，日晡转盛，口干无味，渴多身瘦，胷满痰紧，小便黄色，食减神昏。
北柴胡　人参　当归酒洗　黄芩　赤芍药　炙草各一两　生大黄　桔梗炒　北五味　半夏汤煮透去滑，各半两
右药，每服二钱，水一盏，乌梅一个，姜二片，煎七分，无时温服。

干地黄煎　治小儿疳劳，肺气热欬嗽，四肢渐瘦，心脉干。
生地黄汁五两　酥　生姜汁　蜜各一两　鹿角胶半两
右先以地黄汁入铛内，慢火煎，手不住搅，约五六沸下酥，又五六沸下蜜，次下胶，又下姜汁，慢火煎后如稀饧即住火。每食后两度，共与一匙头。忌诸毒物。

王先生鸡肉煎丸　治小儿十岁以上疳劳，壮热形瘦。
宣连二两　银柴胡　秦艽　知母　使君子肉　子芩各一两　芜荑去衣　川鹤虱各半两
右为末，以黄雄鸡一只，重一斤许，笼之，专以大麻子饲之，至五日后宰，去毛令净，于臀后开孔，去肠肚净，洗拭干，入药末于鸡腹内，以线缝之。取小甑，先以黑豆铺甑底厚三寸，安鸡在甑中，四旁以黑豆围裹，上亦以黑豆盖之，自日出蒸至晚，候温冷，取鸡，去腹中药及筋头翅，以净肉研匀和得所，如干入酒，面糊为丸如大麻子及小菉豆大。每服十丸、十五丸、二十丸，以意加减，空心临卧，麦门冬熟水吞下。如小儿疳劳骨热，十五岁以上，温酒下。忌猪肉。

张氏三和饮子　治三焦膈塞，五脏濇滞，气逆痰涎，米食后恶涎，太阳昏痛；及治山岚瘴气，吐逆，不美饮食，面色浮黄，指甲青黑；小儿疳劳吐乳；及久病乍安，神气未复，寒热往来，并皆救疗。
紫圆人参三两半，洗剉　甘草一两半，炙剉　绵黄芪五两，酒浸一宿洗净剉
右件三味，同入木臼内，用木杵捣为粗散，每服三大钱，生姜三片，水二盏，枣三枚，同煎八分，去滓服，不拘时候。

犀角散　治小儿骨热，解毒。
银柴胡　川大黄　甘草炙　川芎　茯苓　芍药　干葛　地骨皮　桑白皮　山栀仁　黄芩　贝母各半两
右为末，每服一大钱，水一盏，入青蒿一枝，小麦十粒，煎七分，温温服之。大段有患，更入麻黄、连翘二味，与前药等分为末，煎服之，效。庄氏第二十一候用此方。

鳖血煎　治劳疳。
芜荑　银柴胡　川芎各一两　人参半两　使君子二十一枚，去壳　胡黄连　宣黄连各七钱
右用鳖血一盏，吴茱萸一两，和二黄连，淹一宿，次早炒干，去茱萸并血，用二连入余药末，粟米粉糊丸麻子大，食前熟水下。

黄连丸　治疳劳。
黄连半两，净猪胆汁浸晒　石莲子　瓜蒌根　杏仁汤浸去皮焙　乌梅肉各二钱
右为末，牛胆汁浸糕糊丸麻子大，煎乌梅姜蜜汤下。

天竺黄散　治小儿疳多渴，体热烦躁，少得睡卧。
天竺黄细研　黄连去须　马牙硝　栀子仁　葛根剉，各半两　甘草炙微赤剉　牛黄细研　款冬花　紫菀　犀角屑　土瓜根各二钱半
右件药捣细罗为散，都研令匀。不拘时候，以蜜水调下半钱，量儿大小加减服。
又方　治小儿疳热，烦渴不止。
干蟾头二枚，酥炙焦黄　蜗牛壳微炒　胡黄连　瓜蒌根各半两
右件药捣罗为散，每服以竹叶汤调下半钱，不计时候，量儿大小，临时加减服之。

五胆丸　治小儿渴疳。
猪胆　狗胆　牛胆　鲫鱼胆　猬胆已上各一枚
右件药，四胆汁并入牛胆内，在灶北后悬，候稍干，可丸即丸如黍米大，每服以新汲水下二丸，以饮水足为度，空心午后各一服，更量儿大小加减。

胡黄连散　治小儿疳热渴干瘦。
胡黄连　犀角屑，各二钱半　生地黄汁一合　蜜半合　羊子肝一具，研取汁　麝香半钱，细研
右件药，捣胡黄连、犀角，细罗为散，入麝香研匀，以羊肝汁、地黄汁、蜜等调令匀，每服煎竹叶汤调下药汁一茶匙，量儿大小加减服之。

黄连丸　治小儿疳热烦渴。
黄连　天竺黄　牛黄各细研　炙草　栀仁　款冬花　葛根　紫菀　犀角屑，各二钱半　川朴硝半两　竹沥二合
右件药捣罗为末，先用竹沥拌和，更入熟蜜和丸如菉豆大，每服以新汲水研破五丸服之，日四五服，量儿大小加减。
又方
蜗牛三十五枚，净盘内以物盖令行，即有似银泥处
右以腻粉和揩取，便丸之如黍米大，不拘时候，以温汤下二丸。
又方
杏仁汤浸去皮尖双仁，二钱半　腻粉一钱
右件药，研杏仁如膏，入腻粉相和令匀，用面糊和丸菉豆大，空心以粥饮下三丸。

龙粉丸　治疳渴。
草龙胆　定粉微炒　乌梅肉焙称　黄连各二分
右为细末，炼蜜和麻子大，米饮下一二十丸，无时。

清香丸　治小儿疳渴，引饮不休，肌体羸劣。
胡黄连　青黛　朱砂　鹤虱各等分
右为末，豮猪胆汁和丸菉豆大，每服三丸，米饮下。

刘氏方　治小儿疳渴。
猪胞一个，大者　甘草一两，寸断劈破入胞内
右以水一斗，煮至三升，去甘草，将胞焙干末之，每服二钱或三钱，熟水调下。

庄氏方　治小儿疳渴。
蛤粉取生大鲇鱼一尾，以粉涂顶上，刮下涎入粉
右同研，丸鸡豆大，每服一丸；更用活小鲇鱼一尾，水半盏，浸涎水一药注子，化下一丸，立止；便与和气散一二服补之。
又方　治疳渴不止。
井泉石又名石甘遂　太阴元精石　马牙硝
右各等分为末，入生硫黄少许，每服半钱，以生米泔水调下。

吉氏家传方
干葛　胡黄连　炙草　黑参　麦冬各等分
右件为末，每服一钱，水半盏，姜一片，煎四分服。
又方　治小儿疳渴。常服五疳不生。
干虾(虫麻)二枚，长流水刮去肚肠，以法酒三升甑内煮令烂，去骨研如粉　黄连凈，四两，别为末　朱砂一钱半　麝香一钱，研
右先将虾(虫麻)膏与黄连末同研后，更与麝香、朱砂等研匀，作丸如菉豆大，每服十丸，陈米饮下。如患疳，用黄蜡茶清下。如难丸，入些酒面糊不妨。
又方　治小儿一切疳热渴。
蚧虾(虫麻)大者，两枚　蜗牛虫半升，用水淘凈为度，然后用新瓦罐入二物在内，用盐泥固济，不得透风，更进火烧令通赤，候冷取出二物，不用罐子，入　大黄　黄连各半两　麝香二钱半
右为末，面糊丸如芥子大，每服三丸至五丸，米饮下。庄氏第十六候用此方。
又方　治小儿疳渴。
人参　干葛　黄芩　柴胡　甘草炮，各二钱半
右为末，每服一钱，水一盏，煎五分，去滓候冷，分为五服，每吃药时，更点铅白霜、寒水石共研一字服之。庄氏第二十候先用此止渴。

惠眼防己丸　治疳嗽不止。
汉防己　牵牛子　马兜铃炒　甜葶苈研，各等分
右为末，煮枣肉为丸如菉豆大，每服十丸，煎糯米饮下，与温肺散相间服。

温肺散
瓜蒌根半两　甘草炙，二钱半
右为末，每服一钱，蜂蜜熟水调下。

杏仁散　治小儿肺疳，多是吃着热米食及病奶，伤损心肺，便生喘嗽，愚医不辨冷热，以药攻之，变成黄肿，渐觉昏沉，宜服。
杏仁十四粒　甘草　(艹款)冬花各二钱　麝香　胡黄连各一钱　半夏汤泡九次，半两
右件为末，每服一字，枣汤调下，日进二服。

牛黄丸　治小儿疳积。
雄黄研水飞　天竺黄各二钱　牵牛末，一钱
右同再研，面糊为丸粟米大，每服三丸至五丸，食后薄荷汤下。兼治疳消积。常服尤佳。大者加丸数。

张涣褐丸子　治小儿疳气腹胀如鼓，及奶癖食癖。
卜子一两半，炒　黑牵牛一两，炒　胡椒二钱半　木香　莪朮湿纸裹煨，切作片子，各半两
右为细末，面糊为丸黍米大，每服二十丸，煎仙人骨汤下。

换骨丹
陈粟米一合　橘皮　青皮　黑牵牛各半两　巴豆去壳，二钱半
右件一处同炒令焦黄色，拣去巴豆不用，却入木香半两为细末，面糊为丸黍米大，每服十丸，橘皮汤下。

庄氏参苓散　治小儿因积成疳久，致脾胃虚弱，不思饮食。
人参　茯苓　川芎各一两　甘草　芍药　黄芪各半两　青皮去白二钱半
右为细末，每服一钱，水一小盏，煎至五分，去滓温服。

古今图书集成医部全录卷四百四十七

　小儿诸疳门

　　方

香甲丸　治小儿积疳，潮热盗汗，羸瘦烦渴，手足心热，服之皆效，轻骨长肌。
木香二钱五分　鳖甲去裙襕醋炙　槟榔　使君子肉　柴胡　黄连各半两
右为末，豮猪脂汁和丸菉豆大，每服二十丸，临卧米饮下。久发潮热，多汗无力者，服之即效。

赵氏青蒿丸　疗小儿久积疳气，日渐羸瘦，面黄头发作穗，好食土，咬指甲捻鼻；兼治骨蒸劳热，及取疳虫，退诸脏横热。小儿常服，遍身香为效。
槟榔一枚　白芜荑四十九个　黄连十四茎　夜明砂淘净，二钱半，已上为末　太阴元精石　麝香　小葱子炒　朱砂飞，各半钱　芦荟　天竺黄　青黛各一钱
右将后七味同研细，与前四味一处再研匀，令极细，取青蒿自然汁慢火熬浓，仍用豮猪胆一枚取汁同捣，丸如粟大，每服五丸至七丸，并用米饮下，酽醋汤亦得。取疳虫，煎酸石榴汤下，二十服取尽虫。

五疳伤积方
芜荑　黄连各一两　使君子连壳，十四个　鹤虱少许　神曲半两　末之，猪胆调面糊为丸菉豆大，每服十丸，米饮下。

青金膏　治疳积。
青黛　朱砂　芦荟　蟾酥各一钱　麝香半钱　蜣蜋一枚　蛇皮项后，四寸
右末，水化酥丸粟大，每服两丸，倒流水送下；又水化一丸，注于鼻中，须臾眉上白虫出便安。青难治。

豆蔻散　治疳积或冷利，腹大脚小，身热，面无颜色。
肉蔻二个　胡连一钱　使君子四枚　青黛　楝根　芜荑　厚朴姜汁炙　炙草各半两　麝香少许　夜明砂一钱半，别研
右末，每服一钱或半钱，蜜水或粥饮调下。

知母散　治诸般疳积肚胀，无时泻痢，或时壮热，状如疟疾。
知母　青皮焙干　柴胡各二钱　甘草炙　紫参各三钱　诃子肉煨熟，三枚
右为细末，每服一钱，水五分，煎至三分，温服。有热则退，有痢则除，有结则通。

经验槟榔丸　治小儿疳病，积气成块，腹大有虫等证，其效如神。
槟榔一两　三棱醋炙　莪朮醋炒　青皮麸炒　陈皮　雷丸　干漆炒烟尽　麦芽　神曲炒　山楂肉各半两　鹤虱炒　木香不见火　炙草　胡连各三钱　芜荑二钱半　良姜土炒，二钱　砂仁一钱
右为细末，醋糊为丸如菉豆大，每服三五十丸，空心淡姜汤下。

粉霜丸　治小儿疳一切泻。
粉霜　白丁香各一钱　巴豆二枚，不出油
右末，烂饭为丸如小菉豆大，每服井华水下二丸。

二圣丸　治小儿脏腑泻久不愈，羸瘦成疳，宜常服此方。
川黄连　黄蘗去粗皮，各一两
右为细末，将药末入猪胆内，汤煮熟，丸如菉豆大，每服二三十丸，米饮下，量儿大小加减，频服无时。

胡黄连饮子　治小儿疳热，作泻少食，面黄体黑，日渐瘦悴。
胡黄连　黄药子　人参　炙甘草　白朮微炒　秦艽　柴胡各等分
右各味，用净(口父)咀，每服二钱匕，水一盏，嫩桃柳枝各七寸，乌梅少许，同煎八分，去滓分作两分，早食后少空一服，临卧再服，以小便深赤为验，候小便清住药，便生肌肤进食。大抵小儿羸瘦，并宜服此。

黄连丸　治疳泻疳痢。
净黄连为末　大芜荑仁乳钵研细，各等分
右二末一处和匀，糯粟米相和，煮稀粥为丸小菉豆大，量儿大小，三岁七丸至十丸，三岁以上十五丸至二十丸，空心陈米饮下，日进三服。

胡黄连丸　治小儿疳疾泻痢。
胡黄连　丁香　密陀僧各半两　肉豆蔻一个　槟榔一枚　红雪一两　诃子二枚，一煨一生用
右七味研细，入麝香二钱半和匀，入菉豆末少许，水和丸如麻子大，三岁以下一丸，三岁以上五丸。孩子脑疳、鼻痒及赤烂，黄连汤下。脾虚羸瘦，泄痢，四肢虚肿，青州枣汤下。肝疳眼濇生疮，甘草汤下。骨疳冷地卧，爱食土，紫苏茶汤下，常服米饮下。肺疳上气急喘，橘皮汤下。筋疳泻血，盐汤下。疳虫及泻无定，生姜汤下。

钱氏没石子丸　治泄泻白浊，及疳痢滑儿腹痛者。
木香　黄连各二钱半　没石子　豆蔻各二个　诃子肉三个
右为细末，饭丸麻子大，米饮下食前，量儿加减。

聚宝黄龙丸　定小儿疳冷泻。
朱砂研，一钱　龙脑半字，研　舶硫黄一两　雄黄二钱半
右用甘锅子，上炭火，烧甘锅，其药飞在盏底上，刮与珠砂、雄黄同研，入脑子，糯米粥丸如黄米大，每服三丸，食前椒汤下。

吉氏芦荟丸　治疳泻不止，不思饮食腹胀。
丁香　肉豆蔻去皮　木香剉，各半两
右三味，用面裹，慢火中煨熟为度，取出去面，入芦荟一两、使君子肉半两，同为细末，稀糊为丸如黍米大，每服十丸至二十丸，米饮下。

良方吴婆散　治小儿疳泻不止，日夜不计遍数，渐渐羸瘦。
楝根白皮一钱半　桃根白皮　黄蘗蜜炙　芜荑　黄连微炒，已上各二钱半　厚朴姜汁炙　木香　槟榔　丁香各一钱　没石子一钱半
右为末，每服一字，三岁以上半钱，五六岁一钱，用紫苏木瓜米饮调下，乳食前一日三服。张三锡曰：此药若是疳泻，无不验者。药性小温，暴热泻者，或不相当。

斗门方　治小儿疳泻。
赤石脂
右杵罗为末，极细如面，以粥饮调半钱服立瘥。或以京芎等分同服，更妙。

庄氏家传方　治疳泻久不瘥。
赤石脂　绿矾　石灰各二两　硫黄半两
右研匀，入罐子内，烧令焰碧，去火放冷，取研，每服一字或半钱，煎小黄米饮放冷调下，食前服。
又方
便君子炮　五倍子瓦上炒黄　没石子各等分
右为末，每服半钱，陈米饮调下。

孟诜方　疗小儿疳痢。
樗木根取白皮一握　仓梗米五十粒　豉二合　炙草二寸　葱白一握
右以水一升，煮取半升，以意服。枝叶与皮勿用。

青黛散　治小儿疳痢不止，下部痒。
青黛　蟾灰　胡粉微炒　黄连去须微炒　麝研，各二钱半　赤石脂半两　诃梨勒皮一两，煨
右件捣罗为散，每以乳汁调下半钱，日三四服。

杀疳丸　治疳痢不止。
雄黄　麝香　牛黄　芦荟　朱砂各研细　龙骨烧赤　密陀僧烧红　胡黄连各二钱半　青黛半两　金箔十片　肉豆蔻二枚，去壳　蟾酥一钱二分半，热水化如泥
右件药捣罗为末，入研药及蟾酥，研令匀，汤浸蒸饼和丸如黄米大，每以温水下三丸；煎黄连苦参汤洗身上，用青衣盖出虫瘥。

白龙骨丸　治疳痢不止。
白龙骨　白石脂　矾烧令汁尽　黄连微炒　胡粉微炒　白茯苓　阿胶捣碎炒黄，各半两
右为末，炼蜜圆麻子大，每粥饮下五丸，日三四服。

肉豆蔻丸　治小儿疳痢，不吃乳食。四肢瘦弱。
内蔻去壳一枚　木香半两　人参　诃子肉煨　朱砂　麝香并细研，各二钱半
右捣罗为末，都研令匀，用软饮和丸如麻子大，每服以米饮化下三丸，日三四服，量儿加减。

圣惠黄连散　治小儿疳痢久不瘥，肌肉消瘦，面黄发焦，啼叫不常。
胡黄连末　白矾烧令汁尽　白龙骨末，各半两　胡粉微炒，二钱半
右件药同细研为散，一岁儿每服以米饮调下一字，二岁每服半钱，随儿大小，量病轻重加减。

芜荑丸　治小儿久疳痢不瘥。
芜荑末，半两　羊子肝一具
右先以子肝切作片子，以芜荑末掺在肝内，线缠合，米泔中煮令熟，捣烂，糯米饭和丸如麻子大，每以粥饮下五丸，早晨晚后各一服，量儿加减。

八香丸　庄氏第一候，泻脓血，日渐瘦，是冷热疳，宜服此。
胡连一钱　脑　麝各半钱　牛黄一钱二分半　芦荟一钱五分　蟾酥五捻子作块者亦得　白花蛇半两，酒浸去骨　蝎梢二钱半
右为细末，猪胆丸如黄米大，每服五丸，米饮下。如患甚，仍用生米泔调，作散服半钱，日三服。
又方　治小儿肠鸣泻痢，口鼻干，常有鲜血，日夜疼。
白朮炮　硫黄各二钱半　枳壳炒　胡黄连　当归各半两
右为末，每服半钱，熟水调下。

沉香丸　治小儿疳痢，下赤色脓血，下部脱肛。
沉香　人参　蝎　胡黄连　乳香各一分　龙骨　甘草各二分
右件枣肉丸麻子大，每服三丸，米饮下，日二服，久患七服效。

白朮散　治小儿疳痢，腹胀(疒丂)痛，日夜三二十行。
白朮一两，微炒　当归　地榆并剉微炒　木香　赤芍药　甘草炙，半两
右件药捣粗未为散，每服一钱，以水一小盏，煎至五分，去滓，不计时候，量儿大小分减。

胡黄连丸　治小儿疳痢，腹痛不止。
胡黄连半两　没药　木香各二钱半
右件药捣罗为末，糯米饭和丸如菉豆大，每服粥饮下五丸，日三四服，量儿大小加减。

疳肿胀方　治小儿五疳八痢，及发焦黄，肚胀手足瘦细，肚上筋脉起，揩眼，鼻涕垂至口，咬指甲，或下部生疮，及大小便不通，宜此疗之。
芦荟　夜明砂炒　蛇脱灰　黄牛角屑，各一分　蟾酥少许
右为末，入麝香少许，炼蜜丸菉豆大，每服三丸，用米饮下。间用桃柳叶汤浴儿，将青衣盖之，更用药一二丸，安儿脐中，醋面糊青帛贴之，候虫出为度。如无虫，但汗出为妙。服药三日后，宜减一丸。
又方　治小儿疳气腹肿，有似水气。
肉豆蔻一个　木香炮　麝香　朱砂各一分　胡黄连半两，煨
右末饭丸麻子大，米饮下三五丸。庄氏第十八候，用此方。

吉氏家传方　治疳肚如鼓。
密陀僧　风化灰各一钱　黄丹半钱
右为末，以猪肉炙一片，用药半钱蘸上与吃。如不会吃，乳母嚼与。

御苑匀气散　治脾肺气逆，喘欬面浮，胷膈痞闷，小便不利。
桑白皮二两　陈皮一两半　桔梗炒　炙草　赤茯各一两　藿香半两　木通四两　姜水煎服。

乌金膏　治小儿疳气灌入阴，黄亮色。
通草　黄皮　大黄各二钱半，烧
右各烧存性为末，每用一钱，猪胆调成膏，于阴上涂；如未退，煎蛇床子汤洗后，再调涂之。

地黄丸　治肾疳脑热消瘦，手足厥冷，寒热往来，滑泻肚胀，齿龈溃烂，爪黑面黧，遍身两耳，生疮出水。
熟地黄八钱　赤茯苓　山茱萸肉　牡丹皮　山药　泽泻各三钱
右为末，丸如梧子大，每服三丸，温水化下。加肉桂一两，名加减八味丸。

补中益气汤　治中气虚弱，体疲食少，或发热烦渴等证。
人参　黄芪各一钱　白朮土炒　炙甘草　陈皮各五分　升麻　柴胡各二分　当归八分
右，姜枣水煎，空心午前服。

钱氏异功散　治吐泻不食，凡虚冷证，先与数服，以正胃气。
人参　白朮炒　白茯苓　炙甘草　橘红　木香各一两
右剉散，每服二钱，姜枣煎服。一方去木香。

充悦方 【 《外壹》小品】 　疗四五岁儿因食及在胎中宿热，乳母饮食粗恶辛苦，乳汁不起，儿哺不为肌，心腹痞满，痿黄瘦脊，四肢痿躄缭戾。
芍药一钱，炙黄　黄芪　鳖甲炙　人参各四分　柴胡八分　茯苓六分　甘草炙　干姜各二分
右八味捣筛，蜜和为丸如大豆，服五丸，日二。《千金》有大黄，无黄芪。如热，去干姜用枳实。

圣惠黄芪丸　治小儿羸瘦体热，面色萎黄，不欲乳食。
黄芪剉　赤芍药　人参　甘草炙微赤剉　胡连各半两　麦门冬　鳖甲醋炙微黄，各一两　柴胡三分
右件药捣罗为末，炼蜜和丸如麻子大，不拘时候，以粥饮下五丸，量儿大小以意加减。

秦艽丸　治小儿羸瘦体热，心神烦闷，小便赤黄。
秦艽　桑根白皮　枳壳麸炒微黄　地骨皮　黄芪　人参　赤茯苓　炙草　犀角屑，各半两　龙胆一分　柴胡三分
右件药捣罗为末，炼蜜和丸如菉豆大，不计时候，用粥饮下五丸，更随儿大小加减。

麦门冬丸　治小儿虽食，不着肌肤，羸瘦骨热，小便赤黄。
麦门冬一两　人参　黄芪　青蒿子　黄连　桑根白皮　枳壳麸炒微黄　地骨皮各半两　柴胡三分
右件药捣罗为末，炼蜜和丸如菉豆大，不计时候，以熟水研五丸服，量儿大小以意加减。

烧黄瓜丸　治小儿羸瘦体热，乳食全少。
黄瓜大者一枚　陈橘皮焙　黄连各半两　鳖甲童便浸三宿炙黄　胡连　柴胡各一两
右件药捣细罗为散，以黄瓜切开头去瓤，内药末令满，以切下盖子盖之，用香麦面和捣固济，可厚三分，于糖灰火内烧面焦黄，取出去面放冷，入麝一钱，都研和丸如菉豆大，每服食前，米饮下七丸。

大黄丸　治小儿胃气不调，不嗜食，不生肌肉。
大黄　干地黄　茯苓　当归　柴胡　杏仁
右各三钱为末，蜜丸麻子大，饮下五丸，日进三服。

猪肚丸　解小儿肌热，时泄泻，及积滞，不思饮食，肌肉消瘦。
鳖甲一两，同童便并醋共一升，热浸炙尽为度　白朮　薯蓣各一两　胡黄连　人参　青橘皮　紫菀　桃仁去皮尖　木香　炙草各半两　柴胡一两
右末，入净猪肚内系定，煮令极烂，与药同杵令黏，丸如桐子大，每服二十丸，不计时候，温水饮下。

香甲丸　治童男室女气血虚疏，肌肤消瘦，百节疼，潮作温，五心烦热，四肢逆冷，不思饮食，中满气滞。健脾胃，畅神气，充肌肤，泽颜色。
柴胡　生干地黄　三棱各三分　鳖甲醋炙黄　神曲　杏仁　熟干地黄　麦芽炒，各一两　牛膝　木香　姜黄　当归各半两　白朮　川芎各一分
右为细末，白面糊丸如梧桐子大，每服十丸，空心茶清下，或米饮亦得。
右八方，挟热者宜之。

圣惠诃梨勒散　治小儿羸瘦，脾胃气弱，挟宿食，不乳食，四肢不和。
诃梨勒皮　陈橘皮焙，各半两　黄芪　人参　白朮　藿香　桂心　白茯各一分　炙草半分
右件药捣粗罗为散，每服一钱，以水一小盏，入生姜少许，枣一枚，煎至五分，去滓温服，日三四服，量儿大小以意加减。

温脾散　治小儿脾气不和，食少无力，肌肤羸瘦。
诃梨勒皮　人参各三分　白朮　木香　黄芪　白茯苓　藿香　陈橘皮焙　桔梗各半两　炙草一分
右件药捣粗罗为散，每服一钱，以水一小盏，入生姜少许，枣一枚，煎至五分，去滓，不计时候温服。

五香煎　治小儿脾胃久虚，吃食减少，四肢羸瘦。
丁香　沉香　木香　藿香　白朮各一两　麝三钱　白茯苓　陈橘皮焙　黄芪各一两　诃梨勒皮　炙草半两
右件药捣筛为散，以水五升，慢火煎至一升，以布绞汁入锅内，煎麝香及蜜三合、生姜汁半合、枣肉二十枚，慢火熬成膏，每服以粥饮调下半茶匙。
右三方，挟冷者宜之。

芦荟丸　汤氏云：小儿疳积，其状渐黄瘦，拍背如鼓鸣，脊骨如锯，乃积而成热成疳也，宜服此。
芜荑去皮，先炒黄色，次入后二味一处炒赤色　龙胆草　黄连各一两
右为末，另入芦荟一分和匀，烂饭丸如黍米大，二岁儿服三十丸，空心米饮送下。

露星膏
黄芪蜜水炙　胡黄连　地骨皮　柴胡各等分
右为末，炼蜜丸如芡实大，隔宿酒浸露一宿，次日澄去酒，薄荷汤浸服之。

二圣丸　治小儿脏腑或好或泻，久不愈。羸瘦宜常服。
黄连　黄蘗去粗皮，各一两
右为细末，入猪胆内，重汤煮熟，丸如菉豆大，每服二三十丸，米饮下，量儿加减，频服无妨。

香蟾丹　治肌瘦面黄，胷高脚细。
干蟾五枚，浸去骨，用瓦藏瓶一枚，入蟾瓶内，盐泥固济，炭火烧，留一窍子，以烟息为度，取出存性　胡黄连二两　蛇蜕一两，烧灰　地龙半两，微炒　天竺黄　蝉壳各一分，并为细末，入　朱砂半两　麝香一分
右件都一处研匀，糯米饭和如黍米大，每服十粒，米饮下，不拘时候，量儿大小加减。

雷丸丹　万全云：治小儿一切疳，肚大脚细，眼目口鼻生疮，身体壮热，痢下泔淀，日渐羸瘦，面无光泽。
生雷丸　土鹤虱　生史君子去壳　胡黄连　芦荟各半两　蟾一枚，酒浸炙热去皮足骨焙　木香　肉豆蔻各一分　芜荑一两，微炒，研入　朱砂二钱，研留少许为衣　麝香半钱
右为末，研合令匀，用豮猪胆一个，取汁倾入瓷盏中，外以重汤煮过，和杵为丸如桐子大，每服五丸至七丸，麦门冬熟水下，早晨日午空心临卧服。

孔氏神圣丸　治小儿疳，常服永无肠脏之疾。
胡黄连　宣连　白芜荑　木香　芦荟各一钱　使君子二十枚
右除芦荟一味，外五味银器内用猪胆汁熬成膏，后入芦荟，同丸如菉豆大，每服五七粒，空心日午临卧米汤下，神效。

猪肚丸　治小儿疳热而瘦。
芜荑二两，同瓦煿干取肉，别为末，临时入用　柴胡　黄连　秦艽各一两
右用猪肚一个，中庸者，破开洗净，入柴胡、秦艽、黄连末于内，以酒半缾、童便一升煮干，舂令得所，放芜荑末，又舂匀，丸如桐子大，每服二十丸饮下。

赵氏斧槌丸　治小儿疳，久服肥白。
芦荟　熊胆各一钱　干虾(虫麻)一枚　白矾　胆矾　绿矾各半两。四味同入罐内烧，矾枯为度　京三棱　石三棱　鸡爪三棱　萆薢　鹤虱　雷丸　淡芜荑　黑狗脊　南木香各半两　三枚使君子　十枚没石子
右为末，醋煮干枣，取肉烂研，入少面糊，和药极熟，丸如菉豆大，每服七丸，米饮下。

芦荟丸　治小儿诸疳羸瘦，不生肌肉。
芦荟另研　南木香　红芍药　没石子半两　使君子去壳　胡黄连各二钱半　肉豆蔻二钱　人参一钱
右为细末，入麝香半钱，别研令细，与药拌匀，蜜水打面糊为丸，每服十五丸，米饮下，空心食前服。

吉氏益儿丸　治小儿一切疳瘦，夜多盗汗，肌肉热。
人参　白朮　茯苓　柴胡　炙甘草　陈皮　鳖甲醋炙去裙襕　京三棱湿纸裹煨香，各等分
右末，炼蜜圆鸡头实大，每一丸，米饮化，食前，日三。

秘方肥儿丸　消疳进食。
黄连五钱　木香一钱　神曲　麦芽各一两，炒　白朮一两　使君子肉煨　白豆蔻煨，各五钱　槟榔一枚　虾蟆一个
右为末，面糊丸如粟米大，空心米饮下，量儿加减。

朱氏家传方　治小儿脾疹疳瘦惊积。
黄瓜蒌一个，去瓤，用黄连末填满，蒸烂取出，用(石卜)硝末一钱盖头，临夜方取露一宿
右研烂为丸如小菉豆大，每服五丸，熟水下。

圣惠人参丸　治小儿哺露，失衣当风，腹大时痢，或寒热如疟，不欲食，纵食不生肌肉，或不消化，四肢羸瘦。
人参　麦门冬去心焙　半夏汤洗七遍去滑　黄芪　大黄微炒　白茯　柴胡　黄芩各三分　诃梨勒皮　炙草　鳖甲酢炙黄去裙襕，各一两　芎藭半两
右件药捣罗为末，炼蜜丸如麻子大，一二岁儿以粥饮下三丸，四五岁五丸，日三服，量儿大小加减。

醍醐散　治吐泻后调和脾胃，消进饮食，及丁奚哺露，虚热烦渴，气逆恶心。
陈皮　砂仁　厚朴姜汁浸一宿。慢火焙干　麦芽洗净焙　乌梅各五钱　良姜剉东壁土炒　干葛　乌药各二钱半　草果仁炮，二钱　炙草三钱
右碎，每服二钱，水一盏，姜二片，枣一枚，盐少许，煎七分，空心温服。

快活丸　治丁奚疳，皮肤瘦削，骨露如柴，肚大青筋，小便白浊，睡卧烦躁，神气昏沉。常服健脾化积，进食肥肌。
蒸饼一两，去顶剜空，入青矾半钱，仍以碎饼屑紧塞，上用水纸封定，灰火中炮透，取出候冷用之
右件剉焙为末，别以肥枣用米泔水浸经一宿，饭上蒸少时，去皮核，用乳钵烂杵如糊，同前饼末停分再杵匀，丸麻仁大，每服三十丸至五十丸，温米清汤无时送下。儿小者，亦以米汤化服。其蒸饼不拘个数，大约以一两入青矾半钱重为定，下常如前法制半觔作一料，后人切勿以见方不重药为误，余尝屡试屡验。其饼如南馒头样是也。

圣惠赤芍药丸　治小儿丁奚，虽食不生肌肉，腹大，食不消化
赤芍药　川大黄微炒　鳖甲醋炙黄，各三分　桂心　赤茯苓　柴胡各四分
右件药捣罗为末，炼蜜和丸如麻子大，每服煎蜜汤下五丸，日三服。

婴孺芍药丸　治小儿寒热腹大，食不消化，不生肌肉，痿痹。
芍药　白茯苓　大黄各五分　柴胡四分　鳖甲三分，炙　桂心二分　人参一分，一方二分
右为末，蜜丸，三岁以下服三小豆大，不知加之；七八岁三桐子大，不知加之。若腹坚大者，加鳖甲一分。渴者加瓜蒌二分。病甚者，服二十日效，已试大良。一方有杏仁二两，人参三分。

张涣大麝香丹　治小儿羸瘦，腹大见青筋，及丁奚等病。
麝香研　朱砂细研水飞　粉霜研，各半两　五灵脂　肉豆蔻仁　干蟾涂酥炙，各一两　夜明砂　白矾灰各半两　干地龙炒，一分　干蜣蜋七个，去翅炙令黄熟
右件捣罗为末，与朱砂等同研匀细，炼蜜和如黍米大，每服三粒至五粒，温水下，量儿大小加减服。

　　单方

小儿羸瘦：甘草三两炙焦为末，蜜丸菉豆大，每温水下五丸，日二服。 【 《金匮玉函》】 

小儿疳痢：地榆煮汁，熬如饴糖，与服便已。 【 《肘后方》，下同】 

治哺露：捣生薤根，以猪脂煎服；或炙鼠肉哺之。

治小儿疳湿疮：用铁衣着下部，即瘥。 【 《千金方》，下同】 

治小儿疳疮：以猪脂和胡粉傅之，日五六度。
又：嚼麻子傅之，日五六度。
又：羊胆二枚，和酱汁，于下部灌之；猪脂亦佳。

治小儿鬾病：炙伏冀熟，嚼哺之。
又：烧伏翼末，饮服之。

小儿鬾病：寒热如疳，用冬瓜仁、扁蓄各四两，水二升，煎汤洗之。

小儿蚘病羸瘦：猪膏服之。一云治蛲虫。

小儿疳痢频数；用生蔷薇根洗切，煎浓汁细饮。

治小儿蛔虫：削楝木上苍皮，以水煮取汁饮之，量大小多少为之。此有小毒，或为末，米饮服二钱。

治小儿羸瘦有蛔虫：以雚芦二两，水一升，米二合煮，取米熟，去滓与服。
又：用扁蓄三两，水一升，煮取四合，分服或捣汁服。
又：以桃白皮三两，东引吴茱萸根白皮四两，二味 (口父)咀以酒一升，二合渍之，一宿渐与服取，瘥 。
又：捣槐子内下部中自瘥。
又：楝实一枚内孔中。

治白虫：以东行石榴皮一把，水一升，煮取三合分服。
又：捣桃叶绞取汁服之。

治小儿三虫：以雷丸、芎藭等分为末，服一钱，日二。

小儿疳瘦，久服消食和气，长肌肉：用陈橘皮一两，黄连以米泔水浸一日，一两半，研末，入麝三分，猪胆盛药，以浆水煮熟，取出用粟米饭和丸菉豆大，每服一二十丸，米饮下。 【 《钱氏小儿方》，下同】 

小儿疳热，有虫瘦瘁：用榆仁一两、黄连一两为末，猪胆汁七枚，和入碗内，饭上蒸之，一日蒸一次，九蒸乃入麝香半钱，汤浸蒸饼和丸菉豆大，每服五七丸至一二十丸，米饮下。久服充肥。

小儿脾疳：使君子、芦荟等分为末，米饮一钱。 【 《儒门事亲》】 

小儿疳泻吐利：白药子一两、甘草半两为末，猪肝一具，批开掺末五钱，煮熟食之。 【 《直指方》，下同】 

小儿鬾病：以红纱袋盛夜明砂佩之。

小儿疳痢：薤白生捣如泥，以粳米粉和蜜作饼，炙熟与食，不过三两服。 【 《杨氏产乳》】 

解小儿疳热疳痢杀虫：用青黛，不以多少，水研服。 【 《宫气方》】 

疗小儿瘦头干无辜兼痢：用马齿苋捣绞汁，服三合，以瘥止。 【 《外台》方，下同】 

治疳痢晓夜无度者：取樗根浓汁及粟米泔各一鸡子壳许，以竹筒吹入下部，再度瘥。

治疳痢大孔开，痢不止：以黄连末入麝香少许和匀，以竹筒吹入。

小儿疳疮：生嚼栗子傅之。

小儿疳痢困重者：用樗皮白捣粉，以水和作羹，枣大如饨子，日晒少时，又拌，如此三遍，以水煮熟，空肚吞七枚，重者不过七服。忌油腻热面毒物。

小儿一切疳疾：用自死蜗壳七枚，皮薄色黄白者，洗净，不得少有尘滓，日干，内酥蜜于壳中，以瓷盏盛之，盖纸糊盏面，置炊饭上蒸之，下甑时即坐甑中，仍装饭，候蒸饭熟取出，研如水淀，渐渐与吃，一日令尽取效止。 【 《圣惠方》，下同】 

五疳下痢：兔屎炒半两，干虾(虫麻)一枚，烧灰为末，绵裹如莲子大，纳下部，日三易之。

小儿诸疳：棘针、瓜蒂等，研为末，吹入鼻中，日三次。

小儿急疳疮：水调蚺蛇胆敷之。

小儿吃泥及肚胀：用腻粉一分，沙糖和丸麻子大，空心米饮下一丸，良久泄出泥土瘥。 【 《经验方》，下同】 

走马牙疳：用鸡肫黄皮不落水者五枚，枯矾五钱，研搽立愈。

治小儿无辜痢赤白兼成疳：用胡粉熟蒸，熬令色变，以饮服之。 【 《子母秘录》，下同】 

治一岁至二岁无辜病：用夜明砂熬捣为散，任意拌饭，并吃食与吃。三岁号干无辜。

小儿疳疾：椿白皮日干二两为末，以粟米淘净，研汁和丸梧子大，十岁三四丸，米饮下，量大小加减，仍似一丸纳竹筒中，吹入鼻内三度，良。

小儿闪癖，头发坚黄，瘰痹瘦弱者：干林檎脯研末，和醋傅之。

小儿冷疳，面黄腹大，食即吐者：母丁香七枚为末，乳汁和蒸三次，姜汤服之。 【 《卫生易简方》】 

小儿嗜土：买市中羊肉一觔，令人以绳系，于地上拽至家，洗净沙炙食，或煮汁亦可。 【 《姚和众方》，下同】 

小儿好食土：取好黄土煎黄连汁和之，晒干与食。

小儿一切疳疾：六月取粪坑中蛆淘浸，入竹筒中封之，待干研末，每服一二钱，入麝香，米饮下。 【 《圣济总录》，下同】 
又：用蛆蜕，米泔逐日换浸五日，再以清水换浸三日，晒焙为末，入黄连末等分，每半两入麝香五分，以豮猪胆汁和丸黍米大，每服三四十丸，米饮下，神效。

口鼻疳蚀穿唇透颊：用银屑一两，水三升，铜器煎一升，日洗三四次。

小儿虫病，胃寒虫上，危恶证与癎相似者：干漆捣烧烟尽，白芜荑等分为末，米饮服一字至一钱。 【 《杜仁方》】 

小儿疳泻：赤石脂末，米饮调服半钱立瘥；加京芎等分更妙。 【 《斗门方》】 

小儿蛔痛：五灵脂末二钱，灵矾火飞半钱，每服一钱，水一盏，煎五分温服，当吐虫。 【 阎孝忠《集效方》】 

小儿疳痢垂死者：益母草嫩叶，同米煮粥食之，取足，以瘥为度，甚佳；饮汁亦可。 【 《广利方》】 

小儿疳气不可疗者：绿矾煅赤，醋淬三次为末，枣肉和丸菉豆大，每服十丸，温水下，日三。 【 《集验方》】 

小儿疳气浮肿，常服自消：黑牵牛、白牵牛各半生半炒，取末，陈皮、青皮等分为末，糊丸菉豆大，每服三岁儿服二十丸，米汤下。 【 《郑氏小儿方》，下同】 

小儿疳气攻肾，耳聋阴肿：牵牛末一钱，猪腰子半个，去膜薄切，掺入，内加少盐，湿纸包煨，空心服。

小儿蛔虫，口流涎沫：使君子仁为末，米饮五更调服一钱。 【 《全幼心鉴》】 

胃气热吃泥：用石膏、生地黄、白朮、茯苓。 【 丹溪方，下同】 

小儿蛔虫：楝树根为君，佐以二陈汤煎服。

小儿吃枯炭瓦片泥土等积：宜诃子、白朮各一两，使君子肉炒、甘草各二钱，麦芽炒半觔，随其素所好食之物半斤共为细末，入白糖调食。 【 周慎斋方】 

小儿疳疾：木鳖子仁、使君子仁等分捣泥，米饮丸芥子大，每服五分，米饮下。 【 孙天仁《集效方》】 

小儿疳疾：土裹蜣蜋煨熟，与食之。 【 《韩氏医通》】 

小儿诸疳羸瘦：用熊胆、使君子末等分研匀，磁器蒸，浸蒸饼丸麻子大，每米饮下二十丸。 【 《保幼大全》，下同】 

小儿疳泻，冷热不调：胡黄连半两，绵姜一两，炮为末，每服半钱，甘草节汤下。

小儿疳：以水珠子、甘遂炒、青橘皮等分为末，三岁用一钱，以麦芽汤下，及利为度。忌酸咸三五日。

小儿疳：以天南竺煎汤饮效。 【 《幼幼近编》，下同】 

治吃泥：以腻粉、砂糖，丸麻子大，空心米饮下一二丸。

疳虫食土及生物：以皂矾煅，猪胆汁为丸，米饮下二三十丸。

疳痢垂死：新羊屎一升，水一升，浸一夜绞汁，顿服，日午乃食。

疳积：金眼虾蟆一个，去头足肠肚，蛆一升，俱入新瓦中，以铁线系定两头，泥团慢火炙脆，加瓦垄子煅过、谷精草等分，吐泻加木香、橘皮为末，白汤下五分。

小儿疳积，腹大黄瘦骨立，头生疮，结如麦穗：用立秋后大虾蟆去首足肠，以清油涂之，阴阳瓦炙熟食之，积秽自下。连服五六，形容改变，妙不可言。 【 《本草纲目》，下同】 

小儿热疳，尿如疳，大便不调：粪蛆烧灰，杂物与食。

小儿继病者，母有娠乳儿，儿病如疟痢，他日相继腹大，或瘥或发，他人有娠相近，亦能相继也，宜取伯劳鸟毛与儿带之。

小儿蛔虫：用楝根皮同鸡卵煮熟，空心服，次日虫下。
又：用苦楝皮二两，芜荑半两为末，每服一钱水煎。

走马牙疳：干姜、白矾、枣子烧焦存性为末，敷患处。

尿桶中白，焙干为末，入冰片少许，揩牙立效。

治走马牙疳：用溺桶中白垢火煅过，每一钱入铜绿三分，麝香一分半，敷之立愈。

治走马牙疳：用鲫鱼一个去肠，入砒一分，生地黄一两，纸包烧存性，入枯矾、麝香少许为末，掺之效。

小儿鼻(上匿下虫)，鼻下两道赤色，有疳：以米泔洗净，用黄连末敷之三四次。

小儿口疳：以人中白煅、黄蘗炙焦为末，等分，入冰片少许，以青布拭净，掺之累效。 【 陆氏方】 

治小儿口疳：用天南星一个去皮为末，好醋调，摊在纸上，男左女右，贴在脚心底，以帛系定，三日外取了，以温水洗尽脚下药。

治小儿牙疳：炼信、青黛、轻粉各一钱，麝香五分，同为细末，用麻油调，薄摊纸上，用木锤锤实，收起。每用临卧以浆水洗净印干，可疮口大小，以药纸封之，至晓去药纸，漱净，勿令咽下，大者不过三上，必效。

小儿诸疳遍身，及面上生疮烂成臼，如大人杨梅疮者：用蒸糯米甑蓬四边滴下气水，以盘承取，扫疮上，不数日即效。百药不效者，用之神效。 【 《集简方》，下同】 

牙疳口疮：孩儿茶、硼砂等分为末搽之。

治走马牙疳：用孩儿茶、雄黄、贝母等分为末，米泔漱净搽之。

治走马牙疳：以铜青、滑石、杏仁等分为末擦之。 【 《经验方》】 

口鼻疳疮：铜青、枯矾等分研敷之。
又：以桃白皮三两，东引吴茱夷根白皮四两，二味口?父咀，以酒一升二合渍之一宿，渐与服，取瘥。

口疳龈烂，气臭血出，不拘大人小儿：铅白霜、铜绿各二钱，白矾豆许为末扫之。 【 《宣明方》】 

走马牙疳，臭烂出血：雄黄豆大七粒，每粒以淮枣去核包之，铁线穿于灯上，烧化为末，每以少许掺之，去涎，以愈为度。 【 《全幼心鉴》】 

小儿牙疳：雄黄一钱、铜录二钱为末，贴之。 【 《陈氏小儿方》】 

疳虫蚀鼻：雄黄、葶苈等分研末，用腊猪胆和，用槐枝点之。

走马牙疳：北枣一枚去核，入鸭嘴胆矾，纸包煅赤，出火毒，研末敷之。 【 《简便方》】 

小儿齿疳蚀烂：胆矾烧烟尽，研末掺之，一二日愈。

小儿齿疳：鸭嘴胆矾一钱，匙上煅红，麝香少许研匀，敷龈上立效。 【 《活幼口议》，下同】 

走马牙疳：砒霜石、铜绿等分为末，摊纸上贴之，其效如神。

走马牙疳：绿矾入锅内，炭火煅红，以醋拌匀，如此三次为末，入麝香少许，温浆嗽净按之。 【 《试效方》】 

小儿口疳：黄连、芦荟等分为末，每蜜汤服五分，走马疳入蟾灰等分，青黛减半，麝香少许。 【 《简便方》】 

治小儿疳热肚胀，潮热发焦，切不可用大黄、黄芩伤胃之药，恐生别证，止以胡黄连五钱，五灵脂一两为末，以雄猪胆汁和丸如菉豆大，每服米饮下一二十丸。

小儿肥热疳疾：用胡黄连、黄连各半两，朱砂二钱为末，入猪胆内扎定，以杖子钓悬于沙锅内，不可着底，用浆水煮一炊久，取出研烂，入芦荟、麝香各一分，饭和丸麻子大，每服五七丸至一二十丸，米饮下。 【 《钱乙小儿方》】 

小儿肝疳病肚胀，或时泄痢，暖热不调：以漏芦一两杵为散，每服一钱，以猪肝一两，入盐少许，同煮熟，空心顿食之。 【 《圣惠方》】 

治小儿疳(上匿下虫)蚀口：及蚀下部，用飞廉蒿烧灰捣筛，以两钱匕着痛处，甚痛则忍之，若不痛便非疳也。下部虫如马尾大，其相缠处无数，用此十日瘥，二十日平复。 【 《千金翼方》】 

小儿疳疾，及诸病后天柱骨倒，乃体虚所致：宜木鳖子六个去壳，蓖麻子六十粒去壳，研匀，先用包头擦。脾病则肺虚不能生肾，故有是证，当先消导积滞，遂用越鞠丸加三棱、蓬朮，姜汤下四服，二便通利；又用大安丸二服，下血亦止。后复伤食，发热腹胀，小便下血，服保和丸四服而愈。

小儿走马牙疳侵蚀，透骨穿腮：用生南星一个，当心剜空，入雄黄一块，面裹烧，候雄黄作汁，以盏子合定，出火毒，去面为末，入麝香少许，拂疮上甚验。 【 《经验方》】 

小儿走马牙疳：用橡斗壳入盐填满，合定烧透，出火毒，研末，入麝香少许，先以米泔漱过，后用涂之，神效。 【 《全幼心鉴》】 

走马牙疳：胡桐碱、黄丹等分为末掺之。 【 《医林集要》】 

小儿口疳：蔗皮烧研掺之。 【 《简便方》】 

小儿五疳：川楝子肉、川芎等分为末，猪胆汁丸，米饮下。 【 《摘元方》】 

小儿疳劳，潮热往来，五心烦噪，盗汗欬嗽：用黄连、胡黄连各二两，以鳖血一盏，吴茱萸一两，同入内浸过一夜，炒干去茱，血研末，入柴胡、川芎、芜荑各一两，人参半两，使君子仁二十个为末，煮粟米粉糊和为丸如黍米大，每用熟水量大小，日三。 【 《全幼心鉴》】 

小儿疳蚀口鼻，数日欲尽：以文蛤烧灰，用腊猪脂和涂之。 【 《千金翼》】 

五疳八痢，面黄肌瘦，好食泥土，不思乳食：用大干蟾蜍一枚烧存性，皂角去皮弦一钱烧存性，蛤粉水飞三钱，麝香一钱为末，糊丸粟米大，每空心米饮下三四十丸，日二服。 【 《全婴方》】 

小儿疳泄下痢：用虾蟆烧灰存性研，米饮服方寸匕。 【 《子母秘录》】 

走马牙疳，侵蚀口鼻：用干蚵蚾黄泥裹固煅过、黄连各二钱半，青黛一钱为末，入麝香少许和研敷之。 【 《郑氏小儿方》】 

治疳疮顋穿牙落：以抱退鸡子软白皮包活土狗一个，放入大虾蟆口内，草缚泥固，煅过取出，研末贴之，以愈为度。 【 《普济方》】 

一切疳(上匿下虫)，无问去处，皆能治之：虾蟆烧灰，醋和敷，一日三五度。 【 《梅师方》】 

一切口疮：鸡内金烧灰敷之，立效。 【 《活幼心书》】 

治小儿腹大项小，四肢瘦者：用黑骨鸡子一个，破顶，入蜘蛛一枚于内，外以湿纸糊窍，仍裹数层，用文武火将鸡子煨熟，剥去蝴蛛，食其鸡子，累效。然必数枚方愈。 【 《初虞世方》】 

　　针灸

《千金方》曰：小儿疳湿疮，灸第十五椎夹脊两傍七壮；未瘥加七壮。
《原机启微》曰：小儿疳眼，灸合谷二穴各一壮，炷如小麦大，手大指次指两骨间陷者中。
田氏曰：小儿疳瘦，于胷下骨尖上灸三壮，次于脊下端尾翠骨尾上灸三壮。
小儿疳瘦，脱肛体瘦，渴饮，形容瘦悴，诸方不瘥者，取尾翠骨上三寸骨陷中，灸三壮。
小儿身羸瘦，贲豚腹肿，四肢懈惰，肩背不举，章门二穴各灸七壮。
《医学纲目》曰：疮蚀龂断，臭秽冲人者，灸劳宫一壮。
《古今医统》曰：小儿多疳者，是脑门被风拍着及肺寒也，灸顖会一穴二壮。在上星上一寸，直鼻上。
小儿羸瘦，饮食少进，不生肌肉，灸胃俞二穴各一壮，在十二椎下两傍，各开一寸半陷中。

　　医案

钱氏论用药识证曰：郑人齐郎中者，家好收药散施人，其子忽脏热，齐自取青金膏二服并一服而饵之。服毕，至三更泻五行，其子困睡。齐言子睡多因惊，又与青金膏一服，又泻二行，加口干而身热。齐言尚有微热未尽，又与青金膏。其妻曰：用药十余行未安，莫生病否？召钱氏，曰：已成虚羸。先多煎白朮散，时时服之，后用香瓜丸，十三日愈。

《医学纲目》曰：一富家子年十四岁，面黄，善啖易饥，非肉不饱，泄泻一月，来求治。脉之，两手皆大，怪不甚瘦倦，以为湿热，当脾困而食少，今反形健而食多，且不渴，余意其疾必疳虫作痢也，取大便视之，果蛔虫所为。适往他处，有一小儿医在侧，教其用治虫药治之，禁其勿用去积药，约回途当为一看诊而止痢也。偶弗果至。次年春夏之交，其泻复作，腹不痛而口干，此去年治虫而不治疳故也。遂以去疳热之药，浓煎白朮汤下，三日而泻止。半月后偶过其家，见其子甚瘦，余教以白朮为君，芍药为臣，川芎、陈皮、黄连、胡黄连，入少芦荟为丸，白朮汤服之，半月而止。禁其勿食肉与甜物，三年当自愈。

《保婴金镜录》曰：一小儿眼泡微肿，欬嗽恶心，小便泔白，余谓脾疳食积，脾气虚甚也，以五味异功散为主，佐以四味肥儿丸而愈。后不禁饮食，视物不明。余曰：此脾胃复伤，须补养为主。不信，乃服峻厉之剂，后变风证，竟为不起。

一小儿四肢消瘦，肚腹渐大，寒热嗜卧，作渴引饮。余曰：证属肝脾，名为丁奚哺露也。以白朮散为主，佐以徐氏十全丹，月余诸证渐愈；乃以异功散加当归，及六味丸，又月余寻愈。

一小儿患前证，诸疳悉具，热如火炙，病状不能尽述。朝用异功散，夕用四味肥儿丸，月余，诸证稍愈；佐以地黄丸，自能行立；遂朝以地黄丸，夕以异功散及虾蟆丸数服而全愈。

一小儿言步未能，牙发犹少，体瘦骨立，面赤作渴，服肥儿丸不应。余谓此肾虚疳证，乃禀父精气不足故也。盖肥儿丸，脾胃经之药也，久服则肾益虚而疳益甚。不信，果牙发渐落。余用六味地黄丸加鹿茸、五味子，半载元气健而诸证愈。

一小儿十岁，患疮疥久不愈，肌体羸瘦，寒热时作，脑热足冷，滑泻肚痛，龈烂口臭，干渴，爪黑面黧，此肾疳也。服六味地黄丸，更搽解毒散而愈。

一小儿项结一核，坚硬如疬，面色萎黄，饮食不甘，服托里药不应，此无辜疳毒也。余以蟾蜍丸治之而愈。若数服不消，按之转动，软而不痛者，内有虫如粉，宜急针去之。若不速去，则虫随气走，内蚀脏腑，不治。

《外科心法》曰：一小儿眉皱多啼，呕吐清沫，腹中作痛，肚胀筋青，唇口紫黑，肛门作痒，名曰蛔疳。以大芦荟丸治之而愈。
古今图书集成医部全录卷四百四十八

　小儿痢门

　　河间六书 【 金?刘完素】 

　　　泻痢

小儿脾疳泻痢者，皆热甚。急惊，泻痢色多青，为热证明矣。痢色黄者何？为火甚则水衰而脾土旺，故痢色黄也。痢色红赤者为心火，热甚深也；痢色黑者为火热过极，则反兼水化制之，故色黑也。

　　儒门事亲 【 元?张从政】 

　　　痢

凡小儿久泻不止，至八九月间，只为秋深冷痢，泄泻青白者，时时撮痛，乳癖不化，可用养脾丸如黍米大，每服二三十丸，米饮送下，日进三服则愈。益黄亦可用之。

　　幼科全书 【 元?朱震亨】 

　　　痢疾

凡痢不论赤白，皆属湿热。或谓白为寒者非也。亦有食积而成者。其治有补有泻。赤白，湿热皆有。但热证腹痛，湿证腹不痛耳。
凡赤痢者，湿热伤在血分，从小肠中而来也，治法以四物汤加黄连、黄芩、黄蘗治之。
凡白痢者，湿热伤在气分，从大肠中而来也，以四君子汤加黄连、苍朮治之。
凡赤白相杂者，此血气俱伤也，以八物汤加黄连、黄芩、黄蘗、滑石、苍朮治之。
以上三证后重者，俱加槟榔、枳壳。
凡治痢疾，不问赤白，初起之时，里急后重，腹中胀痛者，先用三黄丸下之，大者承气汤下之，后用香连丸补之。
凡痢赤白日久，人事虚弱，原未经下者，若下之则人事虚空，不可损其不足，若不下则其积不去而难愈，只用保和丸连服数次，以腹痛愈为度；后用香连丸调之。
凡治痢者，通药中切不可妄用巴豆、牵牛等药，只用三黄丸为是。
凡痢下鲜血者，治法用清血丸，车前草、陈米炒煎汤吞下，神效。
凡痢下白涎，久不止者，用固肠丸，陈米饮送下，神效。
凡痢下赤白，日久不止者，用二根丸，陈米饮送下，即效。
凡暑月下痢纯赤者，以益元散炒过滑石，加红曲为丸，陈米饮送下。
凡赤白痢脱肛者，此气下陷也，宜升提之，用和中丸、以升麻汤下。
凡赤白痢作渴者，用白朮散主之。
凡赤白痢呕吐不食者，此名噤口痢。用木香则失之温，用山药则失之闭，只以参苓白朮散加石菖蒲末，以陈米饮调下，胷次一开，自然思食。
一海上方，用初生小儿胎粪，将小磁罐盛之，入麝香一分，水银一钱，搅匀收之。如小儿噤口痢，将此药点入眼内二三次，神效。
凡痢止后，身热不退，或人事瘦弱者，只以集圣丸调之。
凡痢疾日久，大热大渴不退者，不治。六脉洪数，面赤身弱者，不治。呕不食，服药无效者，不治。日久不止，下紫血成块者，不治。下黑水如屋漏尘水者，不治。痢久转作惊搐者，不治。痢后变作泄泻，虽饮食如常者，不治。日久作渴不止，饮食渐减者，不治。手足消瘦，大肉折者，不治。脱肛一寸不收者，不治。
以上俱痢疾日久，犯此者不救。
袓传治痢。不问赤白，先以解毒丸下之，后以香连丸调之。
西江月
痢疾古名滞下，食积湿热相参。肠鸣疼痛不能安，里急后重无偏。赤乃小肠火盛，白乃大肠邪传。愚医以白作寒看，辛热乱行丸散。
治痢初无二法，河间秘诀流传。行气和血术中先，管取子全无变。气行后重自止，血行下痢须安。寒凉淡渗禁辛甘，不怕年深日远。
凡痢先行通药，黄连枳壳槟榔。当加酒蒸过大黄，甘草芒硝相傍。若还赤白日久，人事虚弱彷徨。保和丸子是仙方，最要认病的当。
下后痛除里急，再将赤白猜详。赤痢无过剪红方，白痢固肠稳当。赤白相兼不愈，香连丸子高强。明医四海把名扬，夺取锦缠头上。
若遇时行痢疾，排门一样无差。头疼身热慢吁嗟，疫疠时行须怕。先用人参败毒，次将承气推车。然须察脉再减加，虚实分明方罢。
痢久前方不止，气陷肠滑无停。急将良药与提升，固濇兼行甚稳。参朮升麻归芍，乌梅粟壳连芩。干姜诃子赤茯苓，粳米陈皮作引。
记取痢家药品，解毒栀子连芩。硝黄二味可推陈，木香青皮痛定。枳壳槟榔后重，升麻柴胡提升。固肠粟壳诃梅灵，泽泻猪苓水顺。
痢疾不治数证，脉如洪大须防。噤口不食吐水浆，大热渴烦腹胀。大孔不收魄户，粪如尘黑瓜穰。面红唇赤陷眉眶，气急闷乱死样。

　　婴童百问 【 明?鲁伯嗣】 

　　　泻痢

小儿春秋月，晨夕中暴冷，冷气折其四肢，热不得泄则壮热，冷气入胃变下痢，或赤白滞，起数去，小儿腹胀，痛极壮热，气脉洪大或急数，热者宜调中汤下之，热便歇，痢亦瘥也。但壮热不吐下者亦宜服之。又夏月秋初，急有暴寒，折于盛热，无可发散，客搏肌中，发于外则为疟，发于内则为痢，内外俱发则疟痢俱作，皆由荣卫不和，肠胃虚弱，冷热之气，乘虚客于肠胃；又因饮食所伤，冷热不调，夹冷则白，夹热则赤，冷热交攻则脓血相杂；亦因沉积所作，赤痢积热，白痢积冷，赤白相杂，冷热之积。若脾胃气虚，不能消化水谷，则糟粕不聚；或春间解脱，风冷所伤，肠胃虚弱，卒被风寒所折，便为下痢多矣。经云：春伤于风，夏必飧泄故也。调中汤去大黄加枳壳，更痢不止则加黄连治之。其暴下痢者，车前子末之，米饮调下，亦效。暑月用五苓散、车前子散，灯心汤调服；泼火散加减服。太阳阳明合病者，必下痢，葛根汤主之。呕者加半夏。四逆散亦可服。

　　　诸色痢

小儿痢候，皆因饮食无节，或餐果食肉物，不知厌足，乃脾胃尚弱，不能克化，停积于脏，故成痢也。热搏则赤。风寒之气入于肠胃，致今津液凝滞，则成白痢。或夹青者有惊积；或如鱼脑，肚中疼甚者。大抵八痢但冷热赤白，药性虽有不同，治法不相远矣。又有赤白相杂者，当先去其热积，须用大黄、枳实、(石卜)硝之剂，以去其热毒，然后以黄连、黄芩、黄蘗解其热，痢自止，疼自定，此妙法也。如痢不止，则用地榆、熟艾等剂调理，自然平复。脾虚者，不可轻用粟壳濇滞等剂，必致危困，须用没石子、黄连、阿胶、地榆以止之，方为尽善。其枳壳、芍药，皆要药也。噤口痢不能食者，石莲散主之，香蒲散亦可。冷痢如豆汁肚疼者，胃风汤主之。脾毒痢脏热，常服香连丸、黄连香薷饮、去桂五苓散、茅根汤、当归、芍药、枳壳、地榆、川芎等剂，先与解毒退热，却与开胃进食，分利水谷。宽肠定痛，先与水浸丹、败毒散、地榆饮、宽肠枳壳散。有热而痢不止者，三黄熟艾汤主之。积滞不通者，神芎亦可用。热甚烦躁者，黄连解毒汤解之，泼火散亦效。

　　医学纲目 【 明?楼英】 

　　　痢疾

小儿痢疾，大抵多由脾胃不和，饮食过伤，停滞不能克化，又为乳母恣食生冷热毒厚味以传之，又为风温湿热之邪以干之，故有此疾。有里急窘迫急痛者，火性急速而能燥物故也。或夏末秋初，忽有暴寒折于内，无所发散，客搏肌肤之中，发于外则为疟，内外俱发则为疟痢。凡痢久则令肿满，下焦偏冷，上焦热结，则为上实下虚。若脾肩湿热之毒，熏蒸清道而上，以致胃口闭塞而成噤口之证。又有一方、一家之内，上下传染，长幼相似，是疫毒痢也。当先推其岁运以平其外，察郁结以调其内，审其所伤，别其虚实冷热以治之，条然明白，不致妄投也。

　　　赤白痢

赤白之痢，世人莫不曰赤为阳为热，白为阴为冷；或曰无积不成痢。至于调治，若以冷热之剂互进，或投去积之药。必难取效。不究其原，何由可疗？且四时八风之中人，五运六气之相胜，夏秋人多痢疾。《内经》曰：春伤于风，夏生飧泄。至真要大论曰：少阳在泉，火淫所胜，民病注泄赤白。其可拘于无积不成痢之说？若专以积为论，岂一岁之中独于夏秋人皆有积，春冬不然？盖风邪入胃，木能胜土，不为暴下则成痢疾，赤白交杂，此为阴阳不分。法当分正阴阳，五苓散以导其逆，理中汤以温其胃，使色归一，然后施治。若一分之后，仍赤白同下，则当究其所患之因。若先白后赤，乃内伤生冷，失于盖覆，由元气感于暑热，治法先救其里，次解暑毒。若先赤后白，乃先伤热而后失盖感冷，先宜解热，后治其痢。
有挟热而痢者则下纯鲜血，此风能动血，宜冷服黄连香薷散、川草散及当归散。加酢炒蒸柏叶，水姜煎服，或羌活散加三和汤，水姜仓米煎。
有挟冷而痢者，则下纯白冻，或白上有粉红色，或似猪肝瘀血，皆为阴证，盖血得寒则塞濇故也。先用(口父)咀五苓散加守中汤煎投，次以附子理中汤带凉服，或固真汤。倘不辨其虚实冷热，妄行施治，以致脾胃愈虚，不能乳食，或噤口痢者，则难疗矣。又有里急后重，盖里急为阳，后重为阴。未圊前腹痛为里急，已圊后腹痛为后重。故里急者，大肠濇也，先以大顺饮加宽气饮和解，及羌活散，水、姜、仓米煎服；次以宽肠丸。后重为气虚，用五苓散加人参，生姜煎服，并投香连丸。若二证俱作，前二丸子并进，或双金饮、金粟丸亦佳。然泻痢自是二证：粪夹水来，多而顺者，曰泻；带血冻白冻，来三五点而痛者，曰痢。轻重阴阳，由此而分，斯为治法。有脓血交杂，经久不止，昼轻夜重，或昼夜频数，食减痛多，并用万金散、神效散主之。
有五色痢者，乃因五脏蕴热，日久不散，故有是证。盖五脏受热，荣卫不调，五谷不化，熏腐脏腑，神气昏沉，此候已危，最是腹中刺痛，儿小者无治法。盖五色者，乃五脏之色皆见于外，儿大者可用局方三神丸，或小来复丹，以五苓散送下，或者可疗。若投药如故，不可为也。
又有风痢，多是黄褐色，与疳泻颇同，但不臭为异耳。此风毒停滞于脾，宜去脾经风毒，泻黄散主之。若见赤白同下，久而不禁，小便少濇，痛热并作，唇裂眼赤，气促心烦，坐卧不安，狂渴饮水，谷道倾陷，时复面容如妆，饮食不进者，难治。
泻痢黄赤黑，皆热也；泻痢青白，米谷不化，皆冷也。东垣云：白者湿热伤于气分；赤者湿热伤于血分；赤白相杂，气血俱伤也。海藏用四君、芎、归治虚弱之痢，四君、干姜治虚寒之痢。愚常治手足指热饮冷者为实热，用香连丸；手足指冷饮热者为虚寒，用异功散送香连丸。若兼体重肢痛，湿热伤脾也，用升阳益胃汤。小便不利，阴阳不分也，用五苓散。若湿热退而久痢不愈者，脾气下陷也，用补中益气汤，倍加升麻、柴胡。泻痢兼呕，或腹中作痛者，脾胃虚寒也，用异功散加炮姜、木香。或变而为疟者，肝克脾也，用六君、柴胡、钓藤钩。若积滞已去，痢仍不止者，脾气虚也。用四君子送下香连丸。若因乳母膏粱厚味六淫七情，致儿为患者，当各推其因，仍兼治其母，并参冷热泻及积滞腹痛等证览之。若挟表证，宜发表。
治痢之法，若欲取积，只用官局进食丸甚稳，取积又能治痢，万无一失。积已下，急以四君子汤加豆蔻、诃子补之，次服厚肠香连丸得效。

　　　热痢用凉药

海藏治赤痢，用四君子加赤芍药、当归，入粟米少许同煎。

　　　纯血痢

巢氏云：小儿痢如膏血者，此是赤痢。肠虚极，肠间脂与血俱下故也。
《圣惠》云：夫小儿血痢者，由热毒折于血，血入大肠故也。血随气循环经络，通行脏腑，常无停滞。若为毒热所乘，遇肠虚血渗入于肠，则成血痢也。
《宝鉴》云：小儿肠热即痢下鲜血，一如肠风。

　　　冷痢用温热药

海藏治白痢，用四君子等分，加干姜减半，入粟米少许同煎。

　　　白脓痢

《婴童宝鉴》论小儿肠寒，即下白脓腹痛。

　　　脓血相杂痢

《圣惠》云：夫小儿脓血痢者，由毒气在脏，血得热则流溢渗入大肠，与肠间津液相搏，积热蕴结，血化为脓，腹虚则泄，故成脓血痢也。
葛氏《肘后》云：小儿脏毒，滞下如鱼脑。

　　　五色痢

《形证论》歌曰：五色之痢最多端，见此方知有五般。青色只有惊积聚，黄多食积在脾间。白色冷虚肠胃患，赤为积热最难安。鸡肝隐积多成片，黑血相和不易安。唇搐胷高兼露齿，脸红筋出每居前。急安脏腑和汤散，医者留心按古贤。
又歌曰：五色之痢莫言奇，四岁之前始有之。青色只因惊积聚，黄因食积毒于脾。赤黑已知心肾病，白多残害是脾为。三七以前无变动，休令多睡饮餐迟。
此疾且须和五脏，补荣卫，方渐惭安愈。如目肿不进饮食，只与平胃散补之。

　　　蛊痢

《巢氏病源》云：小儿蛊毒痢，岁时寒暑不调而有毒厉之气，小儿解脱为其所伤，邪与血气相搏，入于肠胃，毒气蕴积，值大肠虚者则变痢血，其痢状血色，蕴瘀如鸡鸭肝片，随痢下。此是毒气盛热，食于人脏，状如中蛊，故谓之蛊毒痢也。
《石壁经》脾毒痢歌曰：脾间有毒号纯阳，本为医人热药伤。致使大肠多结濇，多饶枯血在枯肠。如风腹闭难开眼，身热头温脚转凉。舌赤胷高为此候，多啼喘急更如狂。先须解热并开胃，便是明医用药良。
此脾受热积失治则伏毒，治当凉脾，次去其积。若胷前骨忽然高者，更加喘急，则不治也。
《凤髓经》注云：宜与金华散、香连丸。
《形证论》风毒痢歌：八痢之中风转难，形如青草汁多般。毒风豆汁添邪热，胃败鸡肝片片全。加积不须先下积，闭眸食绝不堪看。若归白痢还须下。脏腑频温得本原。

　　　泻痢兼证

《巢氏病源》云：小儿痢兼渴候，此是水谷痢。津液枯竭，脏腑虚燥则引饮。若小便快者，痢断渴则止；若小便濇，水不行于小肠，渗入肠胃，渴亦不止，痢亦不断。凡如此者，皆身体浮肿，脾气虚不能克水故也，亦必眼痛生障。小儿上焦本热，今又痢，下焦虚，上焦热，气转盛，热气熏肝故也。
茅先生以为食伤脾胃所致，先用醒脾散、匀气散调；一日后下调中饮，夹乳香散、龙涎膏调理即愈。或单捣冬瓜汁饮之。

　　　羸瘦

巢氏云：小儿肠胃虚弱，受风冷则下痢，痢断后，脾胃尚虚，谷气犹少，不能荣血气，故羸瘦。

　　　浮肿

《惠济》论小儿痢瘥后遍身肿候歌云：冷痢日久失医治，遍身浮肿却如吹，脉洪是气化为水，沉实还因积有之。顺气肿消为上法，气平两日定多尿。莫教食饱还忧滞，此疾元因积损脾。

　　　脱肛

肺与大肠为表里。肛者大肠之门，肺实热则闭结不通，肺虚寒则肠头出露。有因痢久里急后重，努力肛开，为外风所吹，或伏暑作泻，肠滑不禁；或禀赋怯弱，易于感冷，亦致大肠虚脱。凡小儿所患泻痢，皆因暑湿风热，乘脾胃虚而得。盖风属木，木胜则制土，土主脾胃，虚而受制；又湿喜伤脾，因虚受湿，不能分别清浊，水谷交杂则为洞泄，洞泄既久，大肠亦虚。大肠乃手阳明燥金，而土虚不能生金，金气既虚，则传送之道亦虚，又为风冷所袭，故肛门脱而不收。法宜补脾温胃，使金得受母之益而气实，宜藿香饮、匀气散、平胃散主之；次则内投固肠之剂，用健脾饮、养脏汤服饵。外以敷贴之法，用伏龙肝散傅之，及萆麻膏贴顖门，使引气上，令其自收；如收尽，仍以水洗其膏。及有邪热积滞于大肠，未经疏涤，亦成此疾。其肛门色红而软，肺脉浮数，右手指纹紫见，身微有热，时或烦躁，先投清肺饮疏解，次用薄荷散、蟠龙散为治，间服万安饮亦佳。
巢氏云：实热则大便秘结，虚寒则肛门脱出，此多因吐泻脾气虚，肺无所养，故大肠之气虚脱而下陷也，用补中益气，或四君子为主。若脱出绯赤或作痛者，血虚而有热也，用补中益气汤佐以四物、牡丹皮。微红或作痛者，气虚而有热也，佐以四君、牡丹皮。大凡手足指热者属胃气热，手足指寒者属胃气寒。
汤氏方治脱肛，大肠自粪门出，宜用葱汤熏洗令软，款款送上。此因泻利得之者，亦可服泻利之药，然后用槐花等药。又有用一味五倍子煎汤，入(石卜)硝熏洗而缩者。又有用真蒲黄碾极细，以猪肝拌匀，敷肛门上而入者。《全婴方》用濇肠散。兼有痔证肿痛者，用黄丹、滑石等分，井水调涂即消；并用铅白霜半钱，片脑半字，好酒调敷肿处甚佳。黄连解毒汤亦可服。用苦参汤洗亦效。亦有用密陀僧、白矾、脑子末之，敷上，更用荆芥、防风等项洗之。用生瓜蒌根者亦效。

　　小儿卫生总微论方 【 宋?撰人未详】 

　　　八痢论

小儿气血怯嫩，脏腑软弱，因触冒风寒，饮食冷热，以邪干正，致脾胃不和，凝滞停积，蕴毒结作，或水谷不聚，或脓血纯杂，变而为痢。其候有八：一曰水谷痢，谓便下粪稀薄而不聚，快利出易，水谷不化也。然虽是泻，便时亦觉里急后重，故为痢也。二曰冷痢，谓便下纯白脓也。三曰热痢，谓便下纯赤血也。四曰滞痢，谓便下脓血相杂也。五曰积痢，谓有积伤为痢，浸久或差而复发也。六曰疳痢，谓患疳积而下痢也。七曰蛊痢，谓如蛊毒下紫黑血，或如赤豆汁，或如鸡鸭肝片也。八曰休惜痢，谓下血黑黯中有白物，如肠中之脂或如烂鱼肠之状。此肠胃溃伤，患者更休爱惜，故以名之。亦名休息者，谓患即无休息而至死也。凡痢若粥药不能进者，此便为死候也。

　　方

经验大黄汤 【 《千金方》，下同】 　治小儿暴冷，水谷下；或乳冷下青，结不消；或冷实吐下，干呕烦闷；及冷滞赤白下者，良。若已服诸利汤去实，胃中虚冷，下如水，干呕眼陷，烦扰不宜利者，可除大黄。若中乳，乳母洗浴，水气未消饮儿，遂为霍乱者，但用大黄。小儿诸霍乱宜利者便用大黄，不须利宜温和者除之。
大黄六分　桂心　厚朴　甘草　干姜各一分　人参　茯苓　白朮　当归各二分　桔梗三分
右十味，以水三升半，煮取八合。凡儿三十日至六十日，一服二合；七十日至一百日，一服二合半；二百日以来，一服三合。

黄蘗汤　治小儿夏月伤暴寒，寒折大热，热入胃，下赤白滞如鱼脑，壮热头痛，身热手足烦，此太阳之气外伤寒，使热气便入胃，服此方良。若误以利药下之，或以温脾汤下之，则热剧。以利药下之便数去，赤汁如烂肉者，或下之不瘥，宜以濇热药断之。下既不止，倍增壮热者，服之即效。或是温病热盛，复遇暴寒折之，热入腹中，下血如鱼脑者，服之良。
黄蘗　黄连　升麻　当归　白头翁一作白敛　牡蛎　石榴皮　黄芩　寄生　甘草各二分　犀角　艾叶各一分
右十二味(口父)咀，以水三升煮取一升二合。百日儿至二百日，一服三合半。

治中结肠圆　治小儿湿冷，滞下赤白青色如鱼脑，肛脱出，积日腹痛，经时不断者。
赤石脂五分　吴茱萸三分　干姜　附子　当归　厚朴　白朮　木兰皮　白头翁　黄连　石榴皮　黄蘗各二分
右十二味为末，蜜丸如大豆，二岁儿五丸，三岁已上服十丸，十岁已上二十丸。暴下者服少许便瘥，积下者尽一剂更合。

栀子丸　治少小热痢不止。
栀子七枚　大枣四枚，炙黑　川黄连五分　矾石四分　黄蘗三分
右五味为末，蜜丸如小豆大，服五丸，日三夜二服；不知，稍至十丸。

黎芦圆　治少小泄清痢。
黎芦二分　黄连三分　附子一分
右三味为末，蜜和丸如麻子大，以粥饮下二丸，立愈。

四物梁米汤　治少小泄注。
粱米　稻米　黍米各二升　蜡如弹子大
右四味，以水五升，东向灶煮梁米三沸去滓，复以汁煮稻米三沸去滓，复以汁煮黍米三沸出滓，以蜡内汁中和之，蜡消取以饮之，数试有验。

龙骨汤　治少小壮热引饮下痢。
龙骨　甘草　大黄　赤石脂　石膏　寒水石　瓜蒌根　桂心各二两
右八味治下筛，以酒水各五合，煮散二合，二沸去滓，量儿大小服之。

大黄汤　治少小下痢，苦热不食，伤饱不乳。
大黄　甘草　麦门冬各一两
右三味(口父)咀，以水二升，煮取一升，二三岁儿分三四服。

生金牛黄汤　治少小积下不止，因发癎。
生金三铢，一方用六铢，无生金用熟金亦得。法应作屑，方今尽用成器者　牛黄三铢　麻黄二分　黄连　干姜　人参　甘草各一分　细辛半分
右八味(口父)咀，以水一升六合，煮取八合，去滓，临服研牛黄以煮汤中。嫌儿热者，用生姜代干姜。今世乏生金，但用成器亦善，二三两皆得用之。

泽漆茱萸汤　治小儿夏月暴寒，寒入胃则暴下如水，四肢被寒所折则壮热，经日不除，经月许日，变通身虚满腹痛，其脉微细，服此汤一剂，得渐渐安神。
泽漆　青木香　海藻各二分　吴茱萸　茯苓　白朮　枯梗　芍药　当归各三分　大黄一分
右十味(口父)咀，以水四升，煮取一升半，二百日至一岁儿一服二合半，一岁已上至二岁一服四合。

枳实散　治少小久痢淋沥，水谷不调，形羸不堪，宜此。
枳实二两　治下筛，三岁已上饮服方寸匕，若儿小以意斟酌，日三服。

鳖头圆　治小儿积冷久不瘥，后余脱肛不瘥，腹中冷，肛中疼痛不得入者。
死鳖头二枚，炙令焦　磁石四两　桂心三两　小猬皮一枚，炙令焦
右四味为末，蜜丸如大豆，儿三岁至五岁服五丸至十丸，日三。儿年大，以意加之。

除热结肠圆　断小儿热下黄赤汁沫，及鱼脑杂血，肛中疮烂，坐(上匿下虫)生虫。
黄连　蘗皮　苦参　鬼臼　独活　橘皮　芍药　阿胶各半两
右八味为末，以蓝汁及蜜丸如小豆，日服五丸至十丸。冬无蓝汁，可用蓝子一合，皆蜜和为丸。

香连丸 【 《真诀》方】 　治赤白痢疾，并水泻暑泻。
黄连净，二十两　吴茱萸去梗，十两
右先将二味用热水拌和，入磁器内，置热汤中顿一日，同炒至黄连紫黄色，去茱用连为末，每末入木香末一两，淡酢米饮为丸如麻子大。

益黄散 【 《儒门事亲》】 　治小儿痢。
陈皮一两　青皮　诃子肉　甘草各半两　丁香二钱
右为细末，每服二钱，水煎，食前服之。

香连丸
木香　诃子肉面炒　黄连炒，各半两　龙骨一钱
右为细末，饭丸如黍米大，每服二十丸，米饮汤下。

丹溪方 【 《平方会萃》，下同】 　治食积痢疾。
黄芩　黄运　陈皮　甘草　煎服。赤痢加红花、桃仁，白痢加滑石末。一方，去陈皮加大黄。

食积痢方
炒曲　苍朮　滑石　芍药　黄芩　白朮　甘草　陈皮　茯苓
右(口父)咀，煎下保和丸。

二朮汤　治小儿八岁下痢纯血，以食积治。
苍朮　白朮　黄芩　白芍　滑石　茯苓　甘草　陈皮　神曲炒
右，煎下保和丸。

三黄丸 【 《幼科全书》，下同】 
黄连　黄芩　大黄
右共为末，神曲糊丸，以木香槟榔汤下。

大承气汤
枳壳　厚朴　大黄　芒硝　甘草　槟榔
右作一服，此通肠去积之药也。

保和丸
南山楂肉二两　神曲炒　半夏　白茯苓　白朮各一两　萝卜子　连翘　陈皮各五钱
右为末，粥丸如黍米大，饮吞下。盖小儿食积脾虚，以补药下之者，此也。

清血丸
槐子炒　荆芥穗煨　侧柏叶炒
右为末，醋糊丸，陈米汤吞下。

固肠丸
樗根白皮，不拘多少，细切略炒
右为末，糊丸如黍子大，陈米汤吞下。

和中丸
黄连炒　陈皮各五分　泽泻　车前子　白茯　山药　人参　干姜各二钱
右为末，酢糊丸，陈米汤吞。脱肛，用升麻汤送下。

二根丸
红椿木根皮　白椿木根皮即樗根
右为末，米糊丸，陈米饮下。

益元散
滑石炒，一两　甘草二钱五分　红曲去壳炒，五钱
右为末，米糊丸，陈米饮下。

参苓白朮散　此药性平，凡脾胃虚弱，饮食不进，及大病后助补脾胃必用之药也。
人参　白朮　白茯　山药　甘草　桔梗　苡仁　莲肉　石菖蒲　白扁豆姜汁制，各一两
右为细末，陈米饮下。
又方　治痢疾。
陈细茶　生姜等分　无根水浓煎，露一宿温服。

香连丸 【 《片玉心书》】 　治赤白痢相杂，里急后重。
黄连　吴茱萸同炒，五钱，去茱萸　木香五钱　石莲肉三钱　共为末，酢糊丸如粟米大，陈米汤送下。久痢不止者，加肉豆蔻，面包煨去油五钱。

金锁散 【 《全幼心鉴》，下同】 　治小儿久痢赤白。
桂去皮姜汁炙紫　黄连以茱萸炒过
右等分为末，紫苏、木瓜煎汤服之。

神仙救苦散　治小儿赤白痢下，日夜百行不止。
御罂粟壳醋炒为末，去筋净，再以铜器炒过　槟榔炒赤研末，各收
右每用等分，赤痢蜜汤下，白痢砂糖下。忌口味。

驻车丸　治小儿积痢。
百草霜二钱　巴豆煨去油，一钱
右研匀，以飞罗面糊和丸菉豆大，每服三五丸，赤痢甘草汤下，白痢米饮下，红白姜汤下。

香连丸 【 《穷乡便方》】 
宣黄连一两，去芦须，用吴茱萸浸水拌蒸，不用茱萸，以黄连炒干为细末　小茴香微炒地上存性　元胡索各五钱，酒拌蒸　俱为细末，用早米糊为丸如粟米大，米汤送下。量儿大小：大每服一钱，小者五分。

调中汤 【 《婴童百问》，下同】 　治夏末秋初，忽暴折于盛暑，热结于四肢则壮热头疼，伤寒于胃则下痢赤白。
大黄七钱半　桔梗　藁本　茯苓　甘草炙　干葛　黄芩炒　芍药炒　白朮炒，各半两
右(口父)咀，白水煎，量大小加减服。得快气利，壮热便歇，去大黄，加黄连、枳壳，止利尤妙。或加地榆，或加当归皆可。感风加荆芥。

五苓散　治伤寒温热病，发热口燥，咽干烦渴，饮水，或水入即吐，或小便不利，及治吐泻下痢。
泽泻二两半　猪苓　白朮炒　白茯各一两半　肉桂一两
右为细末，每服二钱，白汤调下，不拘时，服讫多饮热汤，有汗出即愈。

车前子散　治暑月伏热，霍乱吐泻，烦闷引饮。
白茯苓　猪苓　陈香薷　车前子各一两　人参半两
右为细末，每服一钱，灯心泡汤调下。腹痛加芍药，泻不止加石莲。

泼火散　治中暑烦躁，发渴口干，及治血痢。
青皮　赤芍药　黄连去须　地榆各一两
右为细末，冷水调下一钱。如血热妄行，加甘草。

葛根汤　治太阳病项强几几，恶风无汗，不恶寒。
葛根四两　麻黄三两　肉桂　生甘草各一两　白芍药二两，炒
右剉散，每服五钱，水一盏，生姜三片，枣子二枚，同煎至七分，去滓服，取微汗。

四逆散　治少阴病，其人或欬或悸，或小便不利，或腹中痛，或泄痢下重者。
甘草炙　枳实炒　柴胡　白芍药炒，各一两
右捣筛为细末，水饮调下二钱，日进三服。如欬者，加五味子、干姜各半两。下利悸者，加桂半两。小便不利者，加茯苓半两。泄利下重，先浓煎薤白汤。内药末三钱匕，再煮一二沸，温服。

石莲散　治小儿噤口痢，哕逆不食，止而复作。
莲肉去心炒
右为末，米饮下一钱。一方用山药为末，米饮调服亦妙。

香脯散　治小儿刮肠下痢，噤口不食，闭眼合口，危急之证。
精猪肉一两，薄批一片　腻粉一钱
右将肉于炭火上慢炙，旋铺腻粉炙令成脯，每以少许与吃，如未知吃，且放鼻间，自然要吃。此方治胃口有毒，至奇至妙。

香连丸　治瀼积泻，亦治痢。
黄连　吴茱萸各一两，炒去茱萸　木香二钱半　诃子半两
右为末，面糊丸如麻子大，空心米饮下三十丸。

黄连香薷饮　治暑热所伤，下痢赤色。
扁豆炒　厚朴姜炒，各半两　黄连姜汁炒　香薷各一两
右剉散，每服三钱，水姜煎服。

茅花汤　治鼻衄不止，吐血下血。
茅花一大把
右用水三盏，煎浓汁一盏，分二服即瘥。无花，根梗代之。亦治血痢黑痢。

顿止丹　治泻利先锋之药。
黄丹一两　巴豆四十九个　乳香二钱
右用麻油二钱，蜡半两，溶化和丸。冷证加木香二钱半。

败毒散　治伤寒时气，头痛项强，壮热恶寒，身体烦疼；及寒壅欬嗽，鼻塞声重。
人参　茯苓　生甘草　前胡　川芎藭　羌活　独活　桔梗　柴胡　枳壳麸炒黄，各一两
右剉散，每服二钱，水一盏，生姜、薄荷各少许。止泻痢，用陈仓米煎，粳米亦可。

地榆散　治泻痢血痢。
地榆　诃子　生甘草各一两
右为末，盐米汤调下。有热加黄芩。

芍药蘗皮丸　治一切恶痢，窘痛脓血。
芍药炒　黄蘗各一两　当归　黄连各半两
右为末，滴水丸如小豆大，每服二三十丸，白汤下。一古加枳壳。

宽肠枳壳散　顺气止痢。
甘草六钱，炙　枳壳炒，二两四钱
右为细末，每服一钱，空心沸汤点服。

三黄熟艾汤　治下痢赤白，及治伤寒四五日而大下，热痢时作，诸药不效，宜服此汤。
黄芩　黄连　黄蘗各七钱半　熟艾半鸡子大
右剉散，每服三钱，水一盏，煎六分，去滓服。

神芎丸　治小儿痢。
生大黄　黄芩各二两　生牵牛头末一两　滑石四两　黄连　薄荷叶　川芎各半两
右末，滴水丸桐子大，每服五十丸，温水下，食后服。一方加蒲黄，止血证用。

黄连解毒汤　治热痢如神之剂。
黄连三钱　黄蘗半两　栀子四个　黄芩一两
右剉散，每服三钱，水煎服。

汤氏异功丸　治渴止泻，消暑毒，生津液。夏月出路含化，免吃水，妙。
泽泻一两二钱　猪苓去皮，七钱　肉桂三钱半　茯苓　人参　白朮　辰砂各半两
右末，蜜丸芡实大，灯心竹叶汤下二三十丸。一方加陈皮。

胃风汤 【 《保婴撮要》下同】 　治风冷客于肠胃，乳食不化，泄泻肠鸣，腹满而痛，或下如豆汁，或瘀血，日夜无度。
白芍药　白朮　肉桂　人参　当归　川芎　茯苓
右为末，每服二钱，入粟米，水煎，空心热服。

地榆饮　治冷热痢，腹痛下痢，赤白频并。
地榆三分　甘草　赤芍药炒　枳壳各二分
右，水煎服。

升阳益胃汤　止渴消暑，生津液。
黄芪二钱　半夏　人参　甘草炙　白朮　川黄连各一钱　川独活　防风　白芍药　羌活各五分　陈皮　茯苓　柴胡　泽泻各三分
右，水二钟，姜三片，枣二枚，煎四分，食远服。

羌活散 【 《证治准绳》，下同】 　治伤风时气，头痛发热，身体烦疼，痰壅欬嗽，失音鼻塞，声重，及解时行痢赤白。
人参　羌活　赤茯苓　柴胡　前胡　川芎　独活　桔梗　枳壳麸炒微黄色，去麸不用　苍朮米泔水浸一宿，去粗皮滤干，剉片炒微黄色　甘草各一两
右剉，每服二钱，水一盏，姜三片，薄荷三叶，煎七分，无时温服。发散风邪，入葱白同煎。痢证，姜、仓米煎。

水浸丹　治泻痢先锋之药。
黄丹研细，一两　大巴豆二十五个，去皮膜研出油
右研匀，用黄蜡半两，熔作汁拌匀，量大小旋丸，水浸吞下，临病随意用。一方，黄丹二两半。

宽肠丸　治痢后里急，大腑闭濇不通。
枳壳炒微黄，仍用清油浸透一两，焙干，五钱　麻仁去壳　木通去皮节　大黄半生半炮　槟榔　大腹皮洗净焙干，各二钱半
右除麻仁，用乳钵极细研，外五味，槟榔不过火，余焙，同研成末，入乳钵中与麻仁再杵匀，炼蜜丸菉豆大，每服三十丸，至五十丸，仍似枳壳甘草煎汤，空心送下。一二岁婴孩，温蜜汤下。
地榆散
地榆　诃子　厚朴姜制，各等分
右剉散，每服二钱，水一盏，姜、枣煎服。
又方
地榆　乌梅　药皮　甘草　当归各等分
右剉散，每服二钱，水煎服。

川草散　治腹痛，下痢赤白，不拘远近。
川芎　白芷　甘草半生半炙，各七钱　赤芍　当归酒洗　黄连各五钱
右剉焙为末，每服半钱至一钱，白痢白姜汤调，赤痢甘草汤调，赤白痢温米清汤调，并空心服。

备急方　治热痢。
蜡茶　蜜磨生姜
右用井花水调，渴则饮之。

钱氏黄蘗丸　治小儿热痢下血。
黄蘗去皮，半两　赤芍药四钱
右为末，饭和丸如麻子大，每服一二十丸，食前米饮下，量儿加减。

外台子芩汤　治小儿热痢。
子芩十二分　知母　女萎各六分　竹叶八分　黄蘗　甘草炙，各四分
右六味切，以水二升，煮取一升，分服甚妙。

圣惠栀子仁散　治小儿热痢腹痛，心烦口干，小便赤黄，不欲饮食。
栀子仁　当归酒洗剉微炒，各半两　黄蘗　地榆微炙，各三分　黄连一两，去须微炒
右件药捣细罗为散，每服以粥饮调下半钱，日三四服，量儿大小加减。

乌梅散　治小儿热痢，但壮热多渴，而痢不止。
乌梅肉二枚，微炒　黄连微炒　蓝叶各一分　犀角屑　阿胶捣碎，炒令黄燥　炙草各半
右件药捣粗罗为散，每服一钱，以水一小盏，煎至五分，去滓放温，不计时候，量儿大小分减服之。

开胃散　治赤痢。
白朮　茯苓　人参各半钱　石莲子肉十个
右为末，藿香汤下半钱。

养脏汤　主生津益气，温肠止痢。
人参　炙草各二钱半　白芍药　白朮各半两　南木香　肉桂去粗皮，各一钱　肉豆蔻煨　罂粟壳去蒂蜜水炒　诃子肉各一钱半
右件(口父)咀，每服二钱，水一盏，姜二片，枣一枚，煎七分，空心温服；或入仓米同煎。

广济方　疗客冷白痢。
人参六分　厚朴炙　甘草炙，四分　茯苓　桔梗各五分　梁州榉皮八分，炙
右六味切，以水三升，煮取一升，量大小可一合为度，以瘥止。忌如常法。

婴孺方　治五六岁儿冷痢。
当归　黄连　龙骨各四分　赤石脂　厚朴炙　干姜　酸石榴皮各二分
右切，以水三升半，煮一升六合，为四服，相去一炊，久服。

雄朱散　治小儿肠胃虚冷，下痢频并，日夜疼痛不可忍。
雄黄一分，研飞　乳香细研　白矾煅，各一钱
右为末，每服婴孩一字，二三岁半钱，陈米汤调下，一日三服。

玉脂散　治冷痢大便青色，甚则有脓。
白石脂　当归洗焙干　丁香　白朮炮，各一两　草豆蔻去皮　厚朴生姜汁制，各半两
右件捣罗为细末，每服半钱，以粥饮调下，量儿大小加减。

艾汤　治白痢。
艾叶微炒　当归各一两　干姜炮　木香　诃梨勒皮炮，各半两
右件捣罗为细末，每服一钱，水八分一盏，入粟米少许，煎至五分，去滓，食前温服。

养脏汤　治白痢频并。
当归洗焙　乌梅肉　干姜　黄芪　白朮炮　龙骨各一两
右捣罗为细末，每服一钱，水一小盏，生姜、粟米各少许，煎至五分，去滓温服，乳食前，量大小加减。

香连丸　治赤白下痢，烦渴作痛。
净黄连一两剉，用吴茱萸同炒黄，仍去茱萸　乌梅肉二钱半，薄切片，用新瓦上慢火焙干　南木香半两，不过火
右为末，用阿胶半两剉碎炒胀，水化为糊，候冷入乳钵内，同前药末停分杵匀，丸作麻仁大，赤痢每服三十三丸至五十五丸，或七十七丸，甘草汤空心下；白痢丸数同前，白姜汤空心下；赤白交作，温米清汤，空心咽服。

金粟丸　治下痢赤白，水谷不化。
净黄连一两　川芎　枳谷制　谷芽洗焙　赤茯苓　白芷　木香各半两
右除木香别剉不过火，余六味焙，入木香同为末，用神曲末一两煮糊，丸粟米大，每服七十丸至百丸，空心温米清饮汤下，或不拘时。

白附香连丸　治肠胃暴伤，乳哺冷热相杂，渴痢赤白，里急后重，腹痛扭撮，昼夜频并，乳食减少。
黄连　木香各一钱　白附尖二个
右末，饭丸如粟米大，每服十丸至二十、三十丸，米饮下，食前，日夜各四五服。

豆蔻香连丸　治泻泄，不拘寒热赤白，阴阳不调，腹痛肠鸣切痛，立效如神。
黄连炒，三钱　肉豆蔻　木香各一钱
右为细末，粟米饭丸米粒大，每服十丸至二三十丸，日夜各四服，食前米饮下。

吉氏香连丸　治赤白痢。
黄连　木香　诃子皮各一两　肉豆蔻二个　子芩半两
右末，蜜丸菉豆大，空心酢浆汤下。小儿五丸，空心日午再服，煎姜蜜汤下。

葛氏鸡子饼　疗小儿秋夏暴冷痢，腹胀，乍寒乍热，白滞下。
鸡子一枚　胡粉一丸，碎绢筛
右合鸡子黄白调熬令熟，如常鸡子饼，儿年一岁一食半饼，日再，不过二饼即瘥。儿大倍作。凡羸弱不堪与药，宜与此饼。

脂附丸 【 《王氏手集》】 治小儿纯脓白痢，其效如神。
大附子一枚
右先用猪膏摅成油半盏许，蘸前件附子令裂，捞出放冷，削去皮脐，研为细末，以枣肉和丸如菉豆大，每服五七丸至十五、二十丸，米饮送下，空心食前服。

朱氏家传方　治小儿白脓冷痢，脐下绞痛。
诃子皮　青木香各等分
右为末，以粳米饭丸如菉豆大，米饮下五丸。

附子散长沙医者丁时发传　治小儿疳痢，多有白脓腹，内(疒丂)痛。
附子炮去皮尖，一枚　龙骨　赤石脂各半两　密陀僧　黄丹　胡粉炒　乌贼鱼骨烧灰　赤芍药各一分
右件为末，每服半钱，米饮下，一日三服。

血痢方　治小儿热毒。
犀角十分　地榆六分　蜜三分　地麦草五合
右四味切，以水三升，煮取二升，去滓，量儿大小服。
又方
葱白三两　香豉三合　栀子七枚　黄连一两
右四味切，以水三升，煮取九合，去滓分服。
又方 【 《外台》刘氏】 　疗小儿血痢。
地榆　酒黄蘗　川黄连　酒黄芩各六分　马蔺子二分　茜根一两　生姜三分
右七味切，以水二升，煮取一升分服，大小量之，与一合至二合为度。
又方 【 《食医心鉴》】 　治小儿血痢。

生马齿苋绞汁，一合
右和蜜一匙匕，空心用之。

黄连散 【 《圣惠》】 　治小儿血痢烦热，口干腹痛。
黄连去须微炒　犀角屑　白蘘荷根　黄芩　蔓青根　吴蓝各一两　白头翁三分　炙草　当归剉微炒，各半两
右件药捣粗罗为散，每服一钱，水一小盏，煎至五分，去滓，不计时候，量儿大小分减服之。

马齿菜汁粥 【 《圣惠》】 　治小儿血痢不瘥。
马齿菜汁一合　蜜半合　粟米一合
右以水一大盏，煮作粥，后入二味和调，食前服之。

水蓼丹　治血痢疳瘦。
蛇蜕皮烧灰　鸡豆壳烧灰，各一两　胡黄连　水蓼各半两，各捣罗为细末。次用　朱砂半两　真芦荟　牛黄　粉霜各细研，一分
右件都拌匀，再研细，软饭和黍米大，每服五粒至七粒，麝香汤下，量儿大小加减。

茜根汤　治血痢不瘥。
茜根剉　地榆剉　黄连去须　赤石脂煅　阿胶炙熟，各一两　甘草炙　黄蘗各半两
右件药捣罗为细末，每服一钱，水八分，煎至五分，去滓放温服。

厚肠丹　治血痢肠虚。
黄连　川楝子各一两　木香　阿胶蛤粉炒　吴茱萸微炒　当归洗焙，各半两
右件捣罗为细末，饭和丸黍米大，每服十粒，米饮下，乳食前，量儿大小加减。

圣效散　治血痢久不瘥。
赤石脂烧赤　白龙骨煅　阿胶炙，各一两　诃梨勒皮　木香　炮姜　黄连　炙草各半两右件捣罗为细末，每服半钱，煎粟米饮调下，食前服。

必效丹　治血痢烦并。
川黄连去须，二两　大枣半升　干姜一两　白矾半两
右件用瓦器盛，盐泥固济，留一窍子，以木炭火烧，烟息为度，取出捣罗为末，白面糊和丸黍米大，每服十粒，米饮下，量儿大小加减。
又方　治小儿热痢下血。
黄蘗去皮，半两　赤芍药四钱
右同为细末，饭和丸麻子大，每服一二十丸，食前米饮送下。大者加丸数。
又方　吉氏家传，治小儿血痢。
宣连为末
右以鸡子捻作饼子，炭火煅令赤，便盖着，勿令泄气，候冷细研，空心米饮下半钱，以意加减服。
又方
好郁金末半钱
右，用热水调下。

吉氏地榆散　治小儿血痢，日久不瘥。
地榆一分，炒　诃子五个，炮去皮　陈槐炒　黄连各一钱，炒
右为细末，每服半钱或一钱，陈米饮下。

白头翁丸
白头翁三分　黄连六分，研　石榴皮三分
右三物，以水三升，煮取八合，儿生四十日以五合为三服，大者则加药。一方，去石榴皮，用犀角屑三分。

肘后乳母方
扁豆茎一升，炙干切　人参三两
右以水三升，煎取一升半，去滓取汁，煮粟米粥与乳母食之，良。

肘后近效方　疗小儿三岁即患痢，初患脓少血多，四日脓多血少，日夜四十余行。
生地黄汁五小合　羊肾脂一小合
右，先温肾脂令暖，分三四服，立效。乳母须禁服，并有乳母方在前。

圣惠吴蓝散　治小儿脓血痢如鱼脑，腹痛。
吴蓝　川升麻　赤芍药　龙骨煅，各一两　栀子仁半两
右件药捣粗罗为散，每服一钱，水一盏，入豉三七粒，煎至五分，去滓，不计时候，量儿大小分减温服。

樗根皮散　治小儿脓血痢如鱼脑，困重。
臭樗根皮一分，剉炒微黄　枳壳去瓤微炒　黄连去须微炒　芜荑微炒　赤芍药各半两
右件药捣粗罗为散，每服一钱，以水一小盏，入豉三十粒，葱白一茎，煎至六分，去滓，不计时候，量儿大小分减温服。

人参散　治小儿脓血痢，多时不瘥，腹痛羸瘦，不欲饮食。
人参　当归微炒　地榆　阿胶捣碎炒令黄燥　黄连　子芩　黄蘗炙　赤芍　白芜荑微炒　厚朴去粗皮，生姜汁炙令香熟，各半两
右件药捣粗罗为散，每服一钱，以水一小盏，入薤白一茎，豉五十粒，煎至五分，去滓，不计时候，量儿大小分减温服。

鸡屎矾丸　治小儿脓血痢不瘥，渐加瘦弱。
鸡屎矾烧灰　龙骨　阿胶捣碎炒令黄燥　黄连去须微炒，各一两　胡粉一分，炒微黄
右件药捣罗为末，煎酽酢为膏和丸如菉豆大，每服以暖浆水下七丸，日三四服，量儿大小以意加减。

黄连阿胶丸　治小儿热痢下重，脓血疼痛，腹中痛不可忍。
真川黄连去须，一两半　白茯苓　白芍药炒　阿胶杵碎，慢火炒如珠子白色，别杵为细末，各半两
右上三味为细末，斟酌米酢多少，熬胶得所，和匀入臼杵万下，众手丸如菉豆大，每服自二十丸为始，至于五十丸，食前温米饮下，日二三，以知为度。未知，加药更丸一等如黄米大，与小儿服。

燔发散　治肠澼下脓血。
白石脂一分　发灰　甘草炙，各二分
右为末，米汁和二刀圭，日二服。

张涣健胃丹　治泄痢兼脓血，日渐羸瘦。
黄连一两，去须微炒　枯白矾一分　乌梅肉炒　龙骨　白石脂　神曲炒　干姜各半两
右件捣罗为细末，酢煮面糊和丸黍米大，每服十粒，米饮下，量儿大小加减。

青橘丹　治冷热相交，赤白相杂脓血。
青橘皮汤浸去白焙　当归酒洗焙　黄连　干姜各一两　厚朴生姜制　肉豆蔻各半两
右件捣罗为细末，白面和丸黍米大，每服十粒，米饮下，食前。

古今图书集成医部全录卷四百四十九

　小儿痢门

　　方

通神丸 【 《证治准绳》，下同】 　治小儿大人，痢下脓血，里急腰重，脐腹疼痛。
没药　净五露脂　乳香各一钱，俱细研炒　巴豆七枚，去心膜，压出油
右四味同研令细匀，滴水为丸如粟米大，每服一粒，生木瓜研水下，不拘时候。

鲊汤丸　治小儿泻痢五色脓血，如烂鱼肠，并无大便，只是脓血，肠中搅痛。
粉霜　轻粉　硇砂各一钱　朱砂抄一钱匕　白丁香四钱　乳香半钱，别研　巴豆七粒，去油
右为末，蒸枣肉丸，每服婴孩三丸如粟米大，二三岁如大麻子大，四五岁亦如麻子大，并旋(上绝下刀)成丸，煎鲊鱼汤吞下，一日二服，间调胃气药与之。

地榆饮　治三十六种内下五色恶物，心神烦热不止。
地榆　白茯苓　黄蘗炙，各一两
右为末，每服一钱，水一盏，煎至五分，去滓，分三服。

三霜丸　治小儿赤白或五色杂痢。
巴豆去皮，拣白色肥好者三钱研细，先用白绵绢包三二十重，次用纸包压令油尽，取二钱，轻者为用　真轻粉　粉霜各二钱
右三味，同研匀极细，别取好黄蜡三钱，酒煮三二十沸，取出，去酒令净，再熔入药和之。如无煮酒，蜡亦堪用。和成剂，油单内盛。如服食，旋丸如小菉豆大，三岁以下如粟米大，每服二三丸，温熟水下，量儿大小加减。

吉氏家传方　治五色痢兼渴不止。
茯苓　宣黄连　黄蘗各等分
右件取黄蘗末，以浆水和面糊，良久和前二味为丸如菉豆大，三岁米饮下七丸。杀疳，熟水下五丸。

至圣丸
厚朴姜制　黄蘗以鸡子白炙黄熟，干再上　当归酒浸
右三味等分细末，炼蜜为丸如梧桐子大，小儿细丸，厚朴汤下，每服四十丸加减。

定粉散　治疳痢五色痢。
定粉　龙骨　黄丹煅，各二钱　诃子肉三个，煨熟
右为末，每服半钱，粥饮下。三岁以上半钱。

酿乳法　治小儿噤口痢。
厚朴　枳壳各五分　白朮　芍药各半两　滑石一两　木通　陈皮　甘草各五分
右分四贴细研，桃仁七枚，水二盏半，取一盏，与母服。服时去宿乳，令尽为妙。

休息痢方　《肘后》治下痢经时不止者。
龙骨炙黄焦，捣服方寸匕
右，日三服即愈。
又方
龙骨四两
右捣如小豆大，水五升，煮取二升半，冷之，分为五服，效。

保生信效松焙饼子　治一切块癖积滞，气血瘕聚等一二十年者。
细墨焙　芫花酢浸炒焦　青礞石　大戟　干漆炒　五灵脂　京三棱　蓬朮　密陀僧　橘皮　牡蛎烧，各半两　大干枣十四个，烧　净巴豆一两，用湿纸裹烧纸焦而止　白丁香　硇砂研　蝱虫去翅足　斑猫各一分
右同为细末，醋煮面糊丸如皂大，作饼子，记以所伤物煎汤、或面汤送下一丸，须以齿啮咽之，其积渐渐移近下再服；再觉移下，更用一丸，其积自下。若寻常要宣转，即以面汤下。血积块癖，经血闭塞，大人小儿久痢脓血，休息恶痢皆治之。

玉命丹　治小儿久患赤白痢，及休息痢不止，腹肚虚鸣，日渐羸瘦，挦眉，多吃泥土，不食者。
硫黄研　密陀僧　黄丹各半两　寒水石　白矾各研，二两，以上入新瓦瓶，盐泥固滴，煅赤研　麝香一字
右件六味研匀，以蒸饼为丸如小菉豆大，每服十粒，用乌梅甘草煎汤下，大小加减。忌生冷毒物鲊面等。

千金蛊毒痢方　治下血，状如鸡肝，腹中搅痛难忍，号蛊毒痢。
茜根　升麻　犀角各三两　桔梗　黄蘗　黄芩各二两　地榆　白蘘荷各四两
右八味(口父)咀，以水九升，煮取二升半，分三服。此蛊毒痢用之，小儿减服。

图经治蛊痢方
侧柏叶焙干为末　川黄连各等分
右二味同煎为汁，服之，以疗小儿大腹，下黑血，茶脚色，或脓血如淀，所谓蛊痢，治之有殊效；又能杀五脏蛊。

圣惠蘘荷散　治小儿蛊毒痢不止，身体热烦。
白蘘荷根　升麻各二两　败鼓皮一分，炙焦　炙草　干蓝叶各半两　赤芍　犀角屑，各三分
右件药捣粗罗为散，每服一钱，以水一小盏，入豉二七粒，煎至五分，去滓，不计时候，量儿大小分减温服。

圣惠黄连散　治小儿蛊毒血痢体瘦。
黄连一两，微炒　败鼓皮炙令焦　白头翁　炙草　蓝青各半两　犀角屑　白蘘荷根　黄芩　茜根剉，各三分
右件药捣粗罗为散，每服一钱，以水一小盏，煎至五分，去滓，放温，不计时候，量儿大小分减服之。

圣惠犀角散　治小儿蛊毒血痢发盛，心神烦闷，腹胀不欲饮食。
犀角镑屑　白蘘荷叶　地榆微炙　桔梗　苏枋木各三分
右件药捣粗罗为散，每服一钱，以水一小盏，煎至五分，去滓，不计时候，量儿大小分减温服。

婴孺蘘荷根汤　治小儿蛊毒痢。
白蘘荷根　犀角屑，各八分　谷皮四寸，炙　升麻一钱　炙草四分　蓝青一升　豉三合　芍药七分
右以水四升，煮一升二合，二岁儿为三服。

婴孺犀角煎　治小儿谷痢挟毒。
地脉草　黄连　葳蕤各十二分　黄蘗　竹茹　茜草各八分　蜜一升　人参六分　牡蛎一钱　梁州榉皮十四分　干蓝四分　犀角镑屑　甘草各五分
右切，以水一斗，煮二升半，绞去滓，下蜜火上煎，余二升，一二岁一合，三四岁一合半，日二夜一，量与之。

张涣白头翁散　治蛊毒痢及肛门脱出。
白头翁　黄连微炒　茜根剉焙　苏枋木　败鼓皮炙令焦，各一两　犀屑　地榆各半两　炙甘草一分
右件捣罗为细末，每服一钱，水一小盏，煎六分，去滓服，量儿大小加减，乳食前。

地榆丹　消毒止痢。
地榆炙剉　黄连　干蓝叶　川升麻各一两　川楝子　苦楝根各半两
右件捣罗为细末，软饭和丸黍米大，每服十粒，米饮下，量儿大小加减，乳食前。

宣连丸　治毒痢。
宣连一钱，作散，用鸡子清和作饼，瓦上焙再为末　肉豆蔻一个，去心脐，内入乳香纸裹火煨黄　朱砂研飞　木香各半钱　杏仁七粒，和皮烧　巴豆四粒，烧
右为末，醋和丸如萝卜子大，陈米饮下七粒。赤痢，槐花汤下。

宝童方　治脏毒痢，为吃诸药不愈者。
槐花半两，炒　白矾一两
右为末，每服一钱，用陈米饮下。

孔氏家传方　治蛊。
荠泥根
右捣末，以饮服寸匕立瘥。一方，可入地榆、臭椿根同服。

双金饮　治下痢赤白，昼夜频数，及泄泻经久。
大罂粟壳去蒂剉碎，用蜜水炒透，候干一两　大川芎剉碎，醇醋炒透，候干半两
右二味，再晒或焙为末，每服一钱至二钱，用糯米清汤，空心调服，或温蜜汤下。

龙骨汤 【 《千金》】 　治少小壮热，渴引饮下痢。
龙骨　甘草炙　大黄　赤石脂　石膏　桂心　寒水石　瓜蒌根各二两
右八味，治下筛，以酒水各五合，煮二沸，去滓，量儿大小服之。

麦门冬汤　疗少小夏月，药大下后，胃中虚热渴。
麦门冬去心　甘草炙，各四分　枳实炙　黄芩　人参各三分　龙骨六分
右六味切，以水二升，煮取九合，去滓分温服。

万金散　治水泻下痢，久不瘥者。
罂粟壳去蒂，二两，一半剉醋蜜炒，一半生用　陈皮去白　甘草不去节，各二两，半生半炙　乌梅一个
右碎，每服二钱，热汤一盏，略煎二沸，去渣，空心温服。

温痢方 【 《外台》】 　疗小儿痢渴不彻，肚胀不能食。
诃梨勒皮六分　桑皮十分，炙末
右二味切，以水一升，煮取五合，去滓分服之。
又方 【 《子母秘录》】 　治小儿赤白痢渴，及得水吃，又呕逆。
楮叶炙令香黄
右以饮浆半升，浸楮叶，使水绿色，然后去叶，以木瓜一个切，内叶汁中，煮二三沸，去木瓜，使暖，细细服。

圣惠黄芪散　治小儿痢渴，心胷烦闷，不欲饮食。
黄芪剉　麦门冬去心焙　黄芩炒，各三分　乌梅肉三枚，微炒　龙骨一两　白朮土炒　黄连微炒，各半两
右件药捣粗罗为散，每服一钱，以水一小盏，煎至五分，去滓，不计时候，量儿大小分减服之。

黄芩散　治小儿痢渴不止。
黄芩　诃梨勒煨用皮　樗皮各半两　瓜蒌根　黄连　当归剉微炒，各三分　乌梅肉一分，微炒
右件药捣粗罗为散，每服一钱，以水一小盏，煎至五分，去滓，不计时候，量儿大小分减温服。

当归散　治小儿痢渴，腹内疼痛不止。
当归微炒　黄连微炒去须　黄芪各三分　干姜炮制　甘草炙微赤，各五钱
右件药捣粗罗为末，每服一钱，以水一小盏，煎至五分，去滓，不计时候，量儿大小分减温服。

龙骨散　治小儿痢渴，体热烦闷。
白龙骨一两　胡黄连半两　茯神　人参　茅根　麦门冬去心焙，各三分
右件药捣粗罗为散，每服一钱，以水一小盏，煎至五分，去滓温服。

蓝叶散　治小儿痢渴，烦热不止。
蓝叶二分　赤茯苓一分　赤石脂煅，一两　黄连微炒　冬瓜仁　醋石榴皮剉微炒，各半两
右件药捣粗罗为散，每服一钱，以水一小盏，煎至五分，去滓，入蜜半茶匙，更煎三二沸，不计时候，量儿大小分减服之。

地榆散　治小儿痢渴，或下五色恶物，心神烦躁不止。
地榆　白茯苓　黄蘗微炙，各一两
右件捣粗罗为末，每服一钱，以水一小盏，煎至五分，去滓，不计时候，量儿大小分减服之。

黄连散　治小儿痢渴烦热，吃水不知足。
黄连微炒　牡蛎粉各半两　乌梅肉微炒　炙草　诃梨勒煨用皮，各一分
右件药捣粗罗为散，每服一钱，以水一小盏，煎至五分，去滓，不计时候，量儿大小分减温服。

榉皮散　治小儿痢渴不止。
榉皮一两　瓜蒌根　茯苓各三分　人参半两
右件药捣细罗为散，不计时候，以粟米饮调下半钱，量儿大小以意加减。

甘草散　治小儿痢渴不止。
炙草　乌梅肉微炒，各一两　诃梨勒二枚，煨用皮
右件药捣罗为散，每服一钱，水一小盏，入生姜少许，煎至五分，去滓，放温，不计时候，量儿大小分减服之。

黄芩丸　治小儿痢渴不止，壮热腹痛。
黄芩　瓜蒌根　黄连微炒　当归微炒，各三分　臭樗株皮炒微黄　诃梨勒煨用皮，各半两　乌梅肉五枚，微炒
右件药捣罗为末，炼蜜和丸如菉豆大，每服以粥饮下七丸，日三四服，量儿大小加减服之。

太医局人参散　调中和气，止呕逆，除烦渴。治昏困多睡，乳食减少；及伤寒时气，胃气不顺；吐利止后，躁渴不解。
人参　白茯苓各一两　南木香　甘草炙　藿香叶各一分　干葛二两
右件为末，每服一钱，水一中盏，煎七分，去滓放温服，不计时候。

婴孺子芩汤　治小儿大热痢，兼渴憎寒。
子芩　枳壳炒　黄蘗各四分　石膏十二分　竹叶切，一升　榉皮十分　人参七分
右以水五升，煮一升六合，七岁儿为三服，四五岁儿为四服，以次量与之服。

瓜蒌汤　治小儿有热不调，渴痢。
瓜蒌　知母　人参　茯苓各六分　黄蘗四分　黄芩　榉皮各十分　甘草三分
右以水五升，煮一升半，五六岁儿为三服。

冬瓜汤　治小儿渴不止，痢不住。
冬瓜八合　瓜叶十二分　茯苓　知母各八分　麦门冬五分　粟米二合半
右，水五升，煮一升四合，新布绞去滓，量儿与之。

张涣健胃散　治泄泻身热烦渴。
厚朴姜制　川黄连　肉豆蔻各一两　缩砂仁　干姜炮　白朮炮　木香各半两
右件捣罗为细末，每服一钱，水一小盏，入生姜、粟米少许，煎至五分，去滓温服。

碧香丹　治小儿吐痢后大渴不止，不得眠睡，甚则成疳。
天竺黄　龙骨煅飞研细　不灰木烧赤放冷　赤石脂各一两，为末　腻粉　定粉　铅白霜　细蛤粉各一两，并细研
右件通拌匀，入麝香半两同研匀，滴水和丸如鸡豆大，每服一粒至两粒，用蚌螺儿两个研细，沸汤浸，水沉极冷，化下。大渴即与服，神效。

宝鉴竹茹丸　治小儿渴泻。
黄连一两，好者剉作块子，一一相似，茱萸一两，二味相和，滴蜜炒令赤色，去茱萸
右件为末，薄荷为丸如萝卜子大，每服十丸，竹茹煎饮吞下。

人参白扁豆汤　治脾胃不和，不思饮食，吐泻渴欲饮水，及小儿虚热烦躁。
人参　白扁豆去皮炒熟　白朮　茯苓各一两　罂粟子　甘草炙　山药各半两
右为末，每用二钱，水一盏，入姜二片，枣半个，同煎至七分，通口服。如腹疼痛，加紫苏煎。小儿虚热，加薄荷同煎。

吉氏家传方　治五痢吃汤不彻，肚胀不食。
诃子皮　桑白皮各六钱
右，水二升，煎三合，服之立瘥。

吉氏六神丸　治疳泻渴饮无度。
使君子去壳　诃子肉去核　木香　丁香　豆蔻以面裹此三味，慢火煨，候面熟为度，各半两　芦荟一两
右件为末，枣肉丸如菉豆大，每服三五丸，米饮吞下。

圣惠黄连散　治小儿久赤白痢不止，腹痛羸弱，不欲饮食。
黄连一两，去须微炒　木香　净艾叶微炒　厚朴去粗皮，涂生姜汁炙令香热　干姜炮制　龙骨各半两　当归微炒　牛角(角思)灰各三分　乌梅肉一分微炒
右件细末，每服以粥饮调下半钱，日三四服，量儿大小加减服之。

黄蘗丸　治小儿久白痢，腹胀(疒丂)痛。
黄蘗微炙炒　当归剉微炒，各一两
右件药捣罗为末，煨大蒜和丸如菉豆大，每服以粥饮下七丸，日三四服，量儿大小加减服之。

木香散　治小儿久赤白痢，腹胁疼痛。
木香　诃梨勒煨用皮臭樗株皮微炙　木贼　黄连去须微炒，各半两
右捣细罗为散，每服以粥饮调下半钱，日三四服。

肉豆蔻散　治小儿久赤白痢，腹内(疒丂)痛，全不思食，渐至困羸。
肉豆蔻三枚，去壳　青橘皮汤浸去白瓤焙　厚朴去粗皮涂生姜汁炙令香熟为度　当归　黄牛角(角思)炙微焦　地榆　黄连微炒，各半两　干姜一分，炮裂剉
右件药捣细罗为散，每服以粥饮调下半钱，日三四服，量儿大小，临时加减。

张涣顺胃丹　治泻痢蛊烦腹痛。
高良姜　干漆　肉桂各一两　白朮炒　肉豆蔻仁各半两
右件捣罗为细末，白面糊和丸如黍米大，每服十粒，粟米饮下，量儿大小加减。

建中丹　治泄注不止，腹痛多啼。
胡椒　蓬莪朮　肉豆蔻各半两　全蝎一分
右件为细末，白面糊和丸如黍米大，每服十粒，米饮下。

九钥卫生固气丸　疗小儿脾胃虚怯，泄泻腹痛。
大肉豆蔻一枚，劈破填滴乳香一块
右用酵面裹，慢火内煨，候面熟为度，去面不用，将肉豆蔻乳香同为细末，面糊和丸如菉豆大，每服二十丸，乳食前，米饮下。

张氏圣饼子　治小儿久痢腹痛，脱肛下血。
神曲一两　腻粉一钱
右件二味拌合令匀，后以鸡子清调拌上件药，稀稠得所，捏作饼子，如钱大小，于火上炙令黄熟，每服一饼，于早晨空心同油饼吃之，后进饮少许。

吉氏紫霜丸　治小儿久积，胷高羸瘦，赤白痢疾，肚腹痛甚。
丁头代赭石半两，火煨五遍，酢淬五遍　乳香　杏仁二七粒，取霜　朱砂　广木香各一钱　宣黄连一分，去头　轻粉半钱　麝香少许　肉豆蔻二个，面包炮　巴豆十粒，取霜
右为细末，稀面和为丸如梧桐子大，每服七丸至十五丸，紫苏饭饮吞下。

外台刘氏方　疗小儿利后虚，手足心热，利终未断，亦可服之。
橘皮　生姜各三分
右二味切，以牛乳半升，煎取四合，去滓，分温服之。

圣惠桔梗丸　治小儿久痢不断，肌体羸瘦，食不消。
桔梗去芦头　神曲微炒，各一两　麦芽　白朮　乌梅肉微炒　厚朴去粗皮，生姜汁炙令香黄　人参去芦头　赤石脂　黄芩　龙骨　桂心　甘草微炒赤剉，各半两　黄连一两半，去须微炒　黄雌鸡骨一具，洗净去肉，酒浸一宿炙令黄
右件药捣罗为末，炼蜜丸如菉豆大，每服以粥饮下五丸，日三服，量儿大小加减服之。

雄黄散　治小儿久痢不瘥，羸瘦壮热，毛发干焦，不能饮食。
雄黄　芦荟　青黛　朱砂　熊胆　麝香各研　龙胆去芦头　黄连去须微炒　黄蘗剉微炒　当归剉微炒　白芷　细辛　甘草炙，各一分　蚱蝉七枚，去足　干虾(虫麻)一两，涂酥炙令黄焦
右件药捣细罗为散，入前研药，更研令匀，每服以井花水调下半钱，日三四服，量儿大小，以意加减。

鸡子粥　治小儿下痢不止，瘦弱。
鸡子一枚　糯米一合
右煮粥，临熟破鸡子相和搅匀，空腹入少酢食之。

张涣龙骨汤　治小儿痢久成疳，渐渐黄瘦。
龙骨煅　诃梨勒皮炮　赤石脂煅，各半两　酸石榴皮炒黄　木香　使君子仁各一分
右件捣罗为细末，每服半字至一钱，点麝香汤调下。

惠济塌气散
茴香　白牵牛　甘草各炒　木香各一钱
右为末，每服半钱，紫苏汤下。

止渴圣效散　治小儿因吐利气虚，津液减耗，生疳烦渴，饮水不休，面肿脚浮，腹大头细，小便利白，全不吃食。
干葛　香白芷各二两。一两炒黄，一两生用　细墨　黄丹各二两，俱一两炒紫色，一两生用
右同为细末，每服半钱，倒流水调下。

张涣芜荑丹　治小儿久痢频并，大肠虚冷，肛门脱出。
白芜荑微炒　鳖耳涂酥炙黄　蜗牛皮炙焦　磁石烧醋蘸七遍，水飞细研，各一两　蚺蛇胆　黄连去须微炒，各半两
右件捣罗为末，用软饭和丸如黍米大，每服十粒，粥饮下，量儿大小加减，乳食前。

妙应散
莨菪子淘去浮者炒黑　天台乌药各半两　白面一分　龙脑半钱
右件都拌匀，每服一字，蜜汤调下，乳食前。

曾氏薄荷散　治阳证脱肛。
薄荷和梗　骨碎补去毛，各半两　甘草二钱半　金罂刺根七钱半
右剉碎，每服二钱，水一盏，入无灰酒一大匙，煎七分，空心温服，或无时。

聚宝象豆丸　治诸痢脱肛。
榼藤子一名象豆，出广南山林间，如通草藤紫黑
右一味为末，每服二钱，血痢热酒调下，三服必效；白痢打破取仁子碎碾，银器中慢火炒黄褐色，碾细罗一两遍后，若带白时，再炒褐色为末，宿蒸饼汤浸却，握干和圆豌豆大，略焙干，每服十五丸至二十丸，仓米饮温下，空心食前服，痢瘥即止。虫毒五痔，小儿脱肛，并可为末，酒调下，立愈。

茅先生方
破故纸一两，于瓦土焙干为末　每服一字或半钱，米饮调下，吴茱萸末亦可。

婴孺方
黄连　黄蘗二味为末　蜜丸桐子大，饮下三丸，日三四服。

庄氏方
干莲蓬焙干为末　米饮调下一二钱。

汤氏方　治大肠虚弱，肛门脱下。
龙骨　诃子煨去核，各一两　没石子大者，二枚　罂粟壳去核，酢涂炙二钱
右为末，白汤点服。仍用葱汤熏洗令软，款款以手托入，用新砖瓦烧红，以酢浇之，气上即用脚布七双重压定，使热气上透，不可过热，令病者以臀坐于布上，如觉布温即减之，以常得温热为度，并常服前药。

洁古五倍子散　治小儿脱肛。
五倍子　地榆各等分
右为细末，每服半钱，或一钱，空心米饮调下。

钱氏赤石脂散　治小儿因利后努躽，气下推出肛门不入。
真赤石脂　伏龙肝各等分
右为细末，每用五分，敷肛头上，频用按入。

曾氏蟠龙散　治阳证脱肛。
干地龙蟠如钱样者佳，一两　风化(石卜)硝二钱
右为细末，仍和匀，每以二钱至三钱。肛门湿润，干涂；或干燥，用清油调涂。先以荆芥、生葱煎水，候温浴洗，轻轻拭干，然后敷药。

伏龙肝散　治阴证脱肛。
伏龙肝一两　鳖头骨一具　百药煎二钱半
右三味，焙研为末，每服一钱至三钱，浓煎紫苏汤，候温和，清油调涂患处，并如前法，浴洗拭干，方上药。
又方　治小儿脱肛。
五倍子为末　量多少掺患处，以物衬手揉入。切忌食发风毒物。
又方　脱肛治法。
蒲黄一两　猪脂二两　炼猪脂和蒲黄成膏，涂肠头上，即缩入。

水圣散　治小儿脱肛不收。
浮萍草不以多少
右杵为细末，干贴患处。

濇肠散　治小儿久痢，大肠头脱出不收。
诃子炮　赤石脂　龙骨各等分
右为末，腊茶少许，和药掺肠头上，绢帛揉入，又治痢，米汤调。又方治脱肛，五倍子为末，入茶，依前方用。

胜雪膏　治随肠番花鼠奶等痔，热痛不可忍，或已成疮者，并皆治之。
片脑　风化硝
右各半字，用好酒少许研成膏子，涂之，随手辄愈。
又方　治小儿脱肛不收。
连翘不以多少，洗净为细末　先以盐水洗，后用药末时时干敷脱肛上，立瘥。

萆麻膏　治暴患脱肛。
萆麻子一两
右件杵烂为膏，捻作饼子两指宽大，贴顖上。如阴证脱肛，加生附末、葱、蒜同研，作膏贴之。

朱氏家传方　治小儿脱肛。
磁母石
右以石碾为末，面和为丸如菉豆大，熟水下五七丸，后以磨刀水洗脱肛处，立效。
又方
东北方陈壁泥土
右汤泡，先洗下，后熏上。

保生方　治久病肠风痔漏，肠出不收，至有出数寸者，苦楚良极。小儿久泻痢，亦多此疾。
五倍子四两　以水五升，煎汤一沸，投入(石卜)硝四两，通手淋洗，至水冷即止。若觉热痛，即津唾调熊胆涂之，痛即止，当渐收。甚者不过淋洗三五次收尽。窃详此药，(石卜)硝能软，五倍子能收，二物相须以为用也。或更以干螂蛛末掺之，乘热软帛揉入尤妙。掺干蝴蛛者，与葛氏方同。

九钥卫生方　治小儿脱肛。
香附子　荆芥穗各等分
右同为粗末，每用三匙，水一大碗，煎十数沸淋洗。

苦参汤　治脱肛并痔。
枳壳　黄连　大黄　甘草　荆芥　苦参　赤芍药　黄芩各等分
右剉散，每用五钱，以车前子、茅草同煎熏洗。

　　单方

治少小洞注下痢：蒺藜子二升捣汁，温服，以瘥为度。 【 《千金方》，下同】 
又：取酸石榴烧灰末，服半钱匕，日三。
又：取木瓜汁饮之。
又：炒仓米末饮服。
又：狗头骨烧灰，水和服之。
又：羊骨灰、鹿骨灰二味，并水和服之，随得一事即用之。
又：炒豉令焦，水淋汁服之，神验。冷则酒淋服。
又：五月五日百草霜末吹下部。
又：小儿赤白滞下，用薤白一把，豉一升，二味以水三升，煮取二升，分三服。
又：柏叶、麻子末各一升，以水五升，煮取三沸，百日儿每服三合。
又：捣榴汁服之。
又：烧蜂房灰，水和服之。
又：乱发灰、鹿角灰二味等分，三岁儿以水和服三钱，日三。

治小儿赤白痢：用白蘘荷根汁、生地黄汁各五合，二味微火上煎一沸，服之。
又：服生地黄汁一合。
又：五月五日，虾蟆灰饮服半钱匕。

治小儿热痢：煮木瓜叶饮之。

治小儿冷痢：蓼叶捣汁，量儿大小与之。一方作芥菜。
又：捣蒜敷足下。

治小儿暴痢：小鲫鱼一头烧灰服之。
又：烧鲤鱼骨服之。一方作龙骨。
又:赤小豆末，酒和涂足下，日三度，油和亦得。

治小儿蛊毒痢：蓝青汁一升二合，分为四服。

治小儿渴痢：捣冬瓜汁饮之。

小儿疟痢：用鸡膍胵黄皮烧存性，乳服。男用雌，女用雄。

治小儿久痢脓湿(上匿下虫)：艾叶五升，以水一斗，煮取一升半，分为三服。

小儿下痢，腹大且坚：用多垢故衣带切一升，水五升，煮一升，分三服。

小儿泄痢噤口：大蒜捣贴两足心，亦可贴脐中。

小儿下痢赤白：用麻油一合，捣和，蜜汤服之。 【 《外台方》，下同】 

小儿疳痢困重者：用樗白皮捣粉，以水和枣作大馄饨子，日晒少时，又捣，如此三遍，以水煮熟，空肚吞七枚，重者不过七服。忌油腻热面毒物。
又方：用樗根浓汁一蚬壳，和粟米泔等分灌下部，再度即瘥，其效如神。

小儿洞痢：柏叶煮汁代茶饮之。 【 《经验方》】 

小儿久痢：没石子二个，熬黄研末，作馄饨食之。 【 《宫气方》】 

小儿下痢赤白，及水痢：云母粉半两，煮白粥调食之。 【 《食医心鉴》】 

小儿白痢：用陈北艾四两、干姜炮三两为末，酢煮仓米糊丸桐子大，每服三十丸，空心米饮下。 【 《永类方》】 

小儿久痢，水谷不调：枳实捣末，饮服一二钱。 【 《广利方》】 

小儿热痢：嫩黄瓜同蜜食，十余枚良。 【 《海上名方》】 

小儿白痢似鱼冻者：白鸭杀取血，滚酒泡服，即止也。 【 《摘元方》】 

小儿血痢：马齿苋菜杵汁三合煎沸，入蜜一合和服。 【 《心镜》】 

小儿下痢赤白：用巴豆煨熟去油一钱，百草霜二钱研末，飞罗面煮糊丸黍米大，量儿用之。赤用甘草汤，白用米汤，赤白用姜汤下。 【 《全幼心鉴》】 

小儿血痢：梁州榉皮二十分炙，犀角十二分，水三升，分三服取瘥。 【 《古今经验方》】 

小儿秋痢：以粳米煮粥，熟时入干柿末，再煮三两沸食之，奶母亦食之。 【 《食疗方》，下同】 

小儿下痢赤白：鸡肠草捣汁一合，和蜜服甚良。

小儿刮肠噤口痢疾，闭目者至重：精猪肉一两，薄切炙香，以腻粉末半钱铺上令食，或置鼻头闻香，自然要食也。 【 《活幼口议》】 

小儿疳痢，羸瘦多睡，坐则闭目，食不下：用蚺蛇胆豆许二枚，煮通草汁研化，随意饮之，并涂五心下部。 【 《杨氏产乳》】 

治小儿赤痢：捣青蓝汁二升，分四服。 【 《本事方》，下同】 

治小儿屎血：用甘草五分，以水六合，煎取二合，去滓，一岁儿一日服令尽。

小儿蛊痢：生芐汁一升二合，分三四服，立效。 【 《子母秘录》，下同】 

小儿下痢赤白作渴，得水又呕逆者：构叶炙香，以饮浆半升，浸至水绿，去叶，以木瓜一个切纳汁中，煮二三沸，细细饮之。

小儿痢下赤白，体弱大困者：麻子仁三合，炒香研细末，每服一钱，浆水服立效。

小儿下痢赤白多时，体弱不堪：以宣连用水浓煎和蜜，日服五六次。

小儿下痢：用羚羊角中骨烧末，饮服方寸匕。

小儿下痢：林檎、构子同杵汁，任意服之。

小儿赤痢：捣青蓝汁二升，分四服。

小儿无辜疳，下痢赤白：胡粉熟蒸熬令色变，以饮服半钱。

小儿丹烦：柳叶一斤，水一斗，煮取汁三升，洗赤处，日七八度。

小儿水痢，形乏不胜汤药：白脂石半两研粉，和白粥空肚食之。

小儿夏秋间患痢：用京芍药、藿香叶、赤茯苓、陈皮各三分，泽泻、苏叶、葛粉各四分，甘草一分，生姜三片，同煎。 【 《穷乡便方》，下同】 

服前药后，如腹中痛，昼夜无度，下痢红白：用车前子、木通、枳壳、黄连各四分，条黄芩小者四分，白芍药生用、槟榔各三分，甘草一分，姜皮、灯心煎服；此不止，用香连丸。

　　针灸

《千金方》曰：小儿脱肛，灸顶上旋毛中三壮，即入。又灸尾翠骨三壮。又灸脐中随年壮。
《圣惠方》曰：治秋深冷痢不止者，灸脐下二三寸动脉中三壮，炷如麦。
《古今医统》曰：小儿脱肛，灸神关[神关　疑当作「神阙」。]三壮，禁针，神关一名气舍，当脐中。或针脊中五分，禁灸。脊中一名神宗，一名脊俞，在十一椎节下间。俛而取之。
小儿脱肛，灸百会、龟尾。
《证治准绳》曰：小儿脱肛者，灸脐中三壮。
小儿脱肛久不瘥，及风癎中风，角弓反张，多哭，言语不择，发无时节，盛即吐沫者，取百会一六，灸七壮。在鼻直入发际五寸，顶中央旋毛中，可容炷如小麦大。

　　医案

《儒门事亲》曰：一宦家小儿病痢，自郾头车，载之朱葛寺，入门而死。戴人曰：有病远行，不可车载马驼。病已扰矣，又以车动摇之，是为重扰，宜即死。

万氏《幼科发挥》曰：一儿五岁病痢，医用药治之，痢转甚，其脾胃中气下陷也。予用参苓白朮散调之，十日痢止。予辞归。有惑者谓其父曰：无积不成痢。富家之子，多是肉积。吾有阿魏尝用治痢有效。父惑而听之，乃以阿魏作丸如小豆大，连服三丸，其子昏睡。予至，以服阿魏丸告予。予惊曰：阿魏虽去肉积，大损元气，令郎脾胃已弱，岂可服之？父曰：病安而喜睡，未醒也。予谓乳母叫之，则目露睛，气已绝矣。

一小儿下痢赤白，里急后重，腹时痛，用黄连丸而痊。后伤食，复变痢，欲呕少食，用五味异功散加木香三分、黄连二分、吴茱萸一分，数剂而愈。

一小儿患痢，口干发热，用白朮散煎与恣饮，时以白朮散送香连丸而安。

一小儿久痢，里急后重，欲去不去，手足并冷，此胃气虚寒下陷也，用补中益气汤加木香、补骨脂，倍加升麻、柴胡而愈。

一小儿久痢，作渴发热，饮汤，用白朮散为主，佐以人参二两、黄连一两，炒黑为丸，时服数粒，尽剂而痊。

一小儿作泻不乳，服克伐之剂，变痢，腹痛后重，余用补中益气汤送香连丸，又用香砂助胃膏、六君子汤而愈。

一小儿伤乳食，不时呕吐，杂用消导之药，变痢不止，先用六君、木香渐愈，后用七味白朮散而痊。

一小儿伤乳食，吐泻变赤痢，后重腹痛，先用香连丸而愈。又乳食过多腹痛，先用保和丸一服痛止，又用五味异功散加木香二剂而愈。

一小儿下痢，腹痛阴冷，小便短少，用五味异功散加肉豆蔻顿愈。复作呕吐咽酸，或用巴豆之药，连泻五次，饮食顿减，手足并冷。余用五味异功散加木香、干姜，饮食少进；倍用干姜，又四剂，手足温和而痢亦痊。

一小儿痢后，腹胀作呕，大便不实，小便不利，诸药不应。余先用五味异功散加木香、肉果数服，二便少调；又数剂诸证少愈；用八味丸补命门之火，腹胀渐消；用金匮加减肾气丸，诸证顿退；又用四君子、升麻、柴胡而全安。

一小儿患痢，喘嗽不已，此肺气虚也，用六君子加木香为末，每服钱许，以人参陈米姜汤调服，即睡，乳食少进；又二服而喘嗽顿安，乃用四君子汤而痊。

一小儿痢后发热烦躁，用四君、当归、升麻、柴胡顿安，又用补中益气汤而愈。又伤食作泻，前证复作，吞酸，先用异功散加吴茱萸、木香为末，二服吞酸悉止，乃去茱萸、木香治之而安。

一小儿痢后烦躁作渴，面赤，脉大按之如无，此血脱烦躁也，先用当归补血汤，又用五味异功散加升麻、当归而安。又伤食作泻不已，复烦躁，用异功散为主，佐以八珍汤而安。

喻昌《寓意草》曰：叶茂卿幼男病痢噤口，发热十余日，呕哕连声不断，诊其关脉，上涌而无根，再诊其足脉，亦上涌而无根。谓其父曰：此非噤口痢之证，乃肾气将绝之证也。噤口痢者，虚热在胃，壅遏不宣，故觉其饱而不思食，治宜补虚清热两法。此因苦寒之药所伤，不能容食，治惟有颛颛温补一法而已。于是以理中汤连投二剂，不一时痢下十余行，遍地俱污。茂卿恐药不对证，求更方。余曰：吾意在先救胃气之绝，原不治痢。即治痢，人之大小肠盘迭腹中甚远，虽神丹不能遽变其粪，今借药力催之速下，正为美事，焉可疑之？遂与前药连服二日，人事大转，思食不哕，痢势亦减，四日后止便蹧粕，以补中益气调理旬日全安。此可见小儿之痢，纵啖伤胃者多，内有积热者少，尤不宜轻用痢疾门中通套活法也。

古今图书集成医部全录卷四百五十

　小儿疟门

　　幼科全书 【 元?朱震亨】 

　　　疟疾

治疟有二法：新疟先截后补，久疟先补后截。凡治疟之法，要分早晚治之。如午前作者，此邪在阳分气位也，先用平胃散加常山、草果治之，后以平疟养脾丸调之。午后作者，此邪在阴分血位也，轻者或以四物汤加桂枝，或以桂枝汤加桃仁、红花，发出血中寒邪；甚者以小柴胡汤加常山、草果截之；略愈，则以平疟养脾汤调之。
如疟来热多寒少者，俱以白虎汤加常山、草果截之；如疟来寒热相半者，俱以柴胡汤加常山、草果截之，后用平疟养脾汤调之。如大人，以补中益气汤调之。
以上数证，皆先截后补者。
凡久疟缠绵不退，或二日一次，或三日一次，其邪已深，不可妄用截药，只以平疟养脾丸调之。有汗要无汗，无汗要有汗，其疟易退。再要避风寒，禁鸡、鱼或冷水。如犯此戒，虽九转灵丹，亦不可治。
凡疟疾后转作痢疾者，此疾多得于夏末秋初，因内有伏阴，多伤坐冷故也。当从虚治，不可妄用通利之药。如单下痢者，以香连丸，陈米汤吞下；如疟痢并作者，以平疟养脾丸、橘皮和中丸治之。
如疟后面目遍身浮肿者，此因汗后受风故也，以胃苓丸，用五加皮灯心长流水煎汤治之。外用浴法，于日当午时，向背风处以温水拂拭遍身，略睡一时，以被盖之，微汗为度。日日依此法行之，甚效。
如疟后腹胀或气喘，或气不喘，此因伤生冷脾肺俱病故也。盖胀属脾，喘属肺。治法以塌气丸消胀，以葶苈丸定喘，后以集圣丸调之。
如疟后腹中有痞者，此疟母也。因多饮冷水所致，亦有热极而成者。治以月蟾丸主之。
凡疟后形体黄瘦且虚热者，只用集圣丸调之自愈。袓传治疟之法，以斩鬼丹截之，以胃苓汤调之。余常用平胃散加常山、草果为末，每服一钱，于临发时，五更用桃枝七根煎汤送下。
西江月
疟疾来时寒热，内伤外感生痰。初时截法似神仙，不可养虎贻患。外感小柴饮子。内伤平胃为先。内加草果与常山，桃柳枝煎引面。
截后才调脾胃，只消清疟养脾。袪邪补正作良医，不让仲阳钱乙。疟久若生痞块，面黄腹胀消肌。月蟾集圣是根基，此个方儿秘记。
如是小儿久疟，或于午后来潮。又于间日及三朝，截法不宜急躁。只用养脾清疟，相兼集圣和调。神仙斩鬼不轻饶，发时五更分晓。
久疟多成坏证，脾焦肚大青筋。头干脚细减元神，饮食全然不进。面目虚浮怯弱，四肢无力难行。不须医治枉劳心，九死一生之证。
疟痢如逢并作，其间凶吉须知。大都饮食如平时，胃气完全可治。若是不思饮食，强将脾胃持支。胃苓丸子莫差迟，间以香连止剂。

　　婴童百问 【 明?鲁伯嗣】 

　　　疟证

巢氏云：疟疾者，由夏伤于暑，热结皮肤，至秋因劳动血气，腠理虚而邪气乘之，动前暑热，正邪相击，阴阳交争，阳盛则热，阴盛则寒，阴阳更盛更虚，故发寒热；阴阳相离则寒热俱歇；若邪动气至，交争复发。小儿未能触冒于暑而亦病疟者，乃乳母持抱解脱，不避风寒者也。夫风邪所伤，客于皮肤，而痰饮积于脏腑，致令血气不和，阴阳交争。若真气胜则邪气退，邪气未尽，故发疟也。邪气虽退，阴血尚虚，邪干于真气，脏腑热气未散，故余热往来也。其病正发，寒热交争之时，热气乘脏则燥而渴，留饮停滞成癖，结于胁下，故瘥后胁下结硬也。若引饮不止，小便濇者，则变成癖也。寒热往来，而热乘五脏，气积不泄，故烦满。寒热相搏而虽于脏气，故腹痛也。寒多热少无汗者，桂枝麻黄各半汤。有汗多者，柴胡桂枝汤。汗多渴者，白虎加桂汤。小便赤热多而渴者，小柴胡汤。疟未散者，鬼哭散止之。寒少热多者，可服清脾汤、养胃汤。治脾胃冷弱者，四兽饮亦可服。其截疟丸子，切不可用砒霜者。但可服有常山者、有阿魏者，真能散痞癖也。热多汗出而渴，腹疼者，大柴胡汤加葛根可也。其疟后加之冷证痞癖结块者，木香丸主之。烦渴者，五苓散。有热甚者，白虎汤或加桂或加人参。时行壮热者，柴胡石膏汤亦可服。头疼甚者，葱白加甘草，亦可服知母麻黄汤，治疟之奇剂也。

　　古今医统 【 明?徐春甫】 

　　　疟疾

经曰：夏伤于暑，秋必痎疟。盖伤之浅者近而暴，伤之重者远而为痎。痎者久疟也。是知夏伤暑气，闭而不能发泄于外，邪气内行，至秋而为疟也。良由乳母抱时解脱，不避风寒，又因触冒暑温，致令邪气客于皮肤，痎积于脏腑，阴阳偏胜，邪正相攻，而作往来寒热也。若阳盛则热，阴盛则寒。先寒而后热者，阳不足也；先热而后寒者，阴不足也；寒多而热少者，阴胜阳也；热多而寒少者，阳胜阴也；寒热相半，阴阳交攻也；寒热相间，阴阳乍离他。大抵小儿皆自饮食上得之者为多，须先消导，然后随其得病所由而调理之，斯为良法。

　　保婴撮要 【 明?薛铠】 

　　　疟

疟证当分六经五脏，及痰食劳暑鬼瘴之不同，邪中三阴之各异。如足太阳之疟，令人腰痛头重，寒从背起，先寒后热，熇熇暍暍然，热止汗出难已。足少阳之疟，令人身体解(亻亦)，寒不甚，热不甚，恶见人，见人心惕惕然，热多汗出。足阳明之疟，令人先寒久乃热，热去汗出，喜见日月光火气乃快然。足太阴之疟，令人不乐，好太息，不嗜食，多寒热，汗出病止则善呕，呕已乃衰。足少阴之疟，令人呕吐甚，多寒热，热多寒少，欲闭户而处，其病难已。足厥阴之疮，令人腰痛腹满，小便不利如癃状，非癃也，数便，意恐惧，气不足，腹中悒悒。此六经疟也。肺疟者，令人心寒，寒甚热，热间善惊，如有所见者。心疟者，令人心烦甚，欲得清水，反寒多不甚热。肝疟者，令人色苍苍然太息，其状若死者。脾疟者，令人寒，腹中痛，热则肠中鸣，鸣已汗出。肾疟者，令人洒洒然，腰脊痛宛转，大便难，目眴眴然，手足寒。胃疟者，令人病善饥而不能食，食而支满腹大。此五脏疟也。

　　证治准绳 【 明?王肯堂】 

　　　疟

治小儿疟疾，多与大人同法，以出汗为瘥，宜桂枝、柴胡、麻黄、参、苓等辈。又视其病食、病痰，以意消息之。大抵多是饮食失节得之，须以消导为先可也。
《内经》疟论：痎疟皆生于风而发作有时，何也？岐伯曰：夏伤于暑，秋必病疟。谓腠理开而汗出遇风，或得于澡浴，水气舍于皮肤，因卫气不守，邪气并居，其疾始作，欠伸寒栗，腰背俱痛，骨节烦疼，寒去则内外皆热，头疼而渴，乃阴阳二气交争，虚实更作而然。阴气独盛则阳虚，故先寒战栗，腰背头项骨节皆痛；阳气独胜则阴虚，故先热。发时不嗜食善呕，头疼腰痛，小便不利，阴盛阳虚则内外皆寒，阳盛阴虚则内外俱热。此外感六淫或内伤七情，蕴积痰饮，病气与卫气并居，故病日作。卫气昼行于阳，夜行于阴。得阳而外出，得阴而内薄。内薄五脏，病气深入，不能与卫气俱出，则间日而作。当卫气所至，病气所在则发。在阳则热，在阴则寒。经曰：亢则害，极乃反。俟阴阳各衰，卫气与病气相离，则病休；阴阳相搏，卫气与病气再集，则病复。各随其卫气之所在，与所中邪气相合而然也。先寒后热者，先伤寒而后伤风，名曰寒疟。先热后寒者，先伤风而后伤寒，名曰温疟。但热不寒者，名曰瘅疟。身重寒热骨节痛，腹胀满，自汗善呕，名曰湿疟。但寒不热者，名曰牝疟。盖疟之为病，为证非一，故处方之制，随其阴阳虚实，脉病证治，汗吐下温，对证施治，以平为期。然百病中人，必因其正气之虚，感受邪气，留而不去，其病为实，自表传里，先汗后下，古今不易。故治疟之法，必须先表，用百解散，水姜葱煎投；次小柴胡汤加桂，水姜枣煎服，以和解表里之邪，自然有效。若表里实，用当归散、五和汤，或乌犀丸、六圣丸下之，匀气散止补，后以藿香饮加草果、良姜，水、姜、枣煎投，正胃气，去寒邪，则自平复。
解表后，寒热往来，以二仙饮截之。寒热既除，用平胃散加茴香汤和匀，盐汤空心调服。温胃燥脾，进美饮食，使中州之土既实，则外邪不战而自屈，此为明论。
有寒多热少，经久不愈，致脾胃弱，饮食减，神色变，二姜丸及清脾汤为治。
经曰：夏伤于暑，秋必痎疟。其证先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲饮冷。盖邪气并于阳则阳胜，并于阴则阴胜。阴胜则寒，阳胜则热。阴阳上下交争，虚实更作，故寒热间发也。有一日一发、二日一发、三日一发，有间一日连二日发，有日与夜各发，有上半日发、下半日发，及发于夜者，有有汗，有无汗，此其大略也。以详言之，当分六经五脏，及痰食劳暑鬼瘴之不同，邪中三阴之各异。痰疟者，胷膈先有停痰，因而成疟，令人心下胀满，气逆烦呕是也。食疟者，是饮食伤脾，其人噫气吞酸，胷膈不和是也。劳疟者，久而不瘥，表里俱虚，客邪未散，真气不复，故疾虽间，遇劳即发是也。暑疟者，其人面垢口渴，虽热已退，亦常有汗是也。鬼疟者，进退无时是也。瘴疟者，感山岚瘴气，其状寒热休作有时是也。作于子午卯酉日，为少阴疟；作于寅申已亥日，为厥阴疟；作于辰戌丑未日，为太阴疟。此所谓三阴各异也。久而不愈，名曰痎疟。痎疟，老疟也。老疟不愈，结癖于两者之间，名曰疟母。此先失于解散，或复外感风寒，内伤饮食，故缠绵不已也。治法，风暑之邪从外而入，宜解散之；解表后即宜扶持胃气。故丹溪曰：无汗要有汗，散邪为主；有汗要无汗，固正气为主。骤发之疟宜解表，久发之疟宜补脾。寒疟宜温，温疟宜和，瘅疟宜清。挟痰则行痰，兼食则消食。劳疟宜安，暑疟宜解。鬼疟宜袪，瘴疟宜散。此亦其略也。更以详言之，则热多寒少者，小柴胡汤；寒多热少者，清脾饮子；无汗者，桂枝麻黄各半汤；有汗者，柴胡桂枝汤；汗多渴者，白虎汤；渴而小便不利者，五苓散；小便赤热多而渴者，小柴胡汤；热多汗出，腹满便秘者，大柴胡汤；渴加葛根。痰疟者，二陈汤加柴胡、黄芩，甚者加枳实；食疟者，先用大安丸，次用异功散；劳疟痎疟，并用补中益气汤；暑疟者，十味香薷饮；鬼疟者，鬼哭散；瘴疟者，四兽饮；疟母者，鳖甲饮。凡脾胃虚而患疟者，不拘有汗无汗，三阴六经，悉以六君子汤为主。热多加柴胡、山栀，寒多加干姜、肉桂；有汗加黄芪、浮麦；无汗加苍朮、葛根；元气下陷及肝木乘脾，并加升麻、柴胡为善。若用青皮、草果、常山等药，以为攻截良法，正气益虚，邪气益深，是多延绵不止而为劳热者有矣。若乳母七情六欲，饮食不调，或寒热似疟，肝火炽盛，致儿为患者，又当治其乳母，斯无误矣。
《全生指迷论》曰：寒热之病，或塞已而热，或热已而寒。若寒热战栗，头痛如破，身体拘急数欠，渴欲饮冷，或先寒而后热，或先热而后寒，或晬时而发，或间日而作，至其时便发，发已如常，此谓之疟。疟脉自弦，弦数多热，弦迟多寒，此皆得之于冬中风寒之气，藏于骨髓之中，至春阳气大发，邪气不能自出，因遇大暑而与邪气相合而发。寒多者宜温之，与姜桂汤；热多者宜解之，与瓜蒌汤；寒热等者宜调之，与鳖甲汤。
凡小儿疟疾，若寒从背起，冷天如手不甚战栗，似欲发热而汗出，或即头痛，吐呕时作，其脉迟小，此由脾胃虚弱，因风寒而收聚，水谷不能克化，变而成痰，伏痰在内，阴上乘阳，阳为阴所乘，所以作寒逼而成汗，宜服旋覆花丸、半硫丸。

　　小儿卫生总微论方 【 宋?撰人未详】 

　　　寒热论

小儿寒热者，由风邪外客于腠理，痰饮内渍于脏腑，致血气不足，阴阳更胜而作也。阳胜则发热，阴胜则发寒。阴阳交争，邪正相干，则寒热往来，时发时止。然此证与疟相似，而发寒不致战栗，发热不致闷乱，所以异也。

　　方

恒山汤 【 《千金方》】 　治小儿温疟。
恒山切，一两　小麦二合　淡竹叶切一升
右三味，以水一升半，煮取五合服。

平胃散 【 《幼科全书》，下同】 　治湿，燥脾。
苍朮米泔水浸，一钱五分　厚朴去皮，一钱　陈皮二钱　甘草一钱

四物汤　此药性平，治血不足之圣药。
当归　川芎　芍药　地黄
右，水煎服。

桂枝汤　此发散风邪之药也。
桂枝　芍药　甘草
右用姜、枣为引，水煎服。

小柴胡汤　此药性平，故用之清表里。
柴胡　人参　甘草　半夏　黄芩
右，姜、枣煎服。

白虎汤　此药性寒，故用之治热，但不可轻用，恐反伤人。
知母　石膏　甘草
右，粳米为引，煎服。以上三方，截疟必用常山、草果，盖此二味截疟圣药也。

补中益气汤　此补气不足之药。
黄芪　人参　甘草　柴胡　升麻　白朮　当归　陈皮
右，煎服。有汗加白朮，无汗加苍朮，治疟加青皮。

平疟养胃丸
白朮　柴胡　黄芩各钱半　白茯　陈皮　青皮　归身　人参　南星炮　草果仁各一钱　炙甘草五分
右为末，水糊丸黍米大，竹叶炒米汤吞下。

加减胃苓汤　此渗利之药。
猪苓不去皮　泽泻　赤茯连皮　白朮　官桂　苍朮　厚朴　陈皮　木通　甘草　五加皮　大腹皮　防己　防风
右，生姜皮、灯心为引，长流水顺取煎服。

月蟾丸
木香　人参　黄芪　当归　桔梗　黄连　枳实　绿矾　三棱炮　莪朮煨　鳖甲酥炙　虾蟆烧　使君子实　苦楝根皮　诃子肉　夜明砂
右为末，醋糊丸，陈米汤送下。

斩鬼丹 【 《片玉心书》】 　治小儿大人疟疾。
黄丹一两，飞过晒干　独蒜大者，七个，捣烂
右和丹为丸，取端午日修合，菉豆大，勿令妇人鸡犬孝服见之。每服发疟日五更，用桃枝长流水煎汤，面向东方，服一丸，其效如神。

桂枝麻黄各半汤 【 《婴童百问》，下同】 　治发热，自汗或无汗。
桂枝一两　芍药　生姜　甘草　麻黄各半两　杏仁去皮尖，十二个　大枣二个
右剉散，每服三钱，水一小盏，煎八分，去滓，量大小加减温服。

白虎加桂汤　治小儿疟发渴。
知母三两　甘草一两，炙　石膏八两，另研　粳米三合　桂枝五分
右剉散，每服三钱，水一盏，煎至六分，米熟为度，去滓温服。《圣惠方》加干葛。

柴胡桂枝汤　治疟身热多汗。
柴胡八钱　黄芩二钱　半夏二钱半　芍药　甘草　桂枝各三钱
右剉散，每服三钱，姜三片。枣一枚煎，食前服。

鬼哭散　止疟疾。
常山　大腹皮洗净　白茯苓　鳖甲醋炙　甘草炙，各等分
右除鳖甲、甘草炙外，三件不得见火，用桃柳枝各七寸，同煎。临发略吐涎不妨。只用常山、白茯苓、甘草亦效。

清脾汤　治瘅疟，脉来弦数，但热不寒，或热多寒少，膈满不能食，口苦舌干，烦渴饮水，小便黄赤，大便欠利。
青皮　厚朴姜制炒　白朮　草果　柴胡　茯苓　半夏汤炮七次　黄芩　甘草炙，各等分
右剉散，每服三钱，水一盏，生姜二片，煎六分，去滓，温服，不拘时。

四兽散　治五脏气虚，喜怒不节，劳逸兼并，致阴阳相胜，给聚痰饮，与卫气相搏，发为疟疾。兼治瘴疟，最有神效。常服温中快膈。
半夏　白茯苓　人参　白朮土炒　草果　橘红各等分　甘草减半
右剉散，每服三钱，乌梅姜枣各一，水一盏煎服。

胡黄连散　治小儿疟。
人参　胡黄连　草果煨　槟榔　甘草炙　柴胡各等分
右剉散，水一盏，煎三分服。

养胃汤　治外感风寒，内伤生冷，温中快膈，能辟山岚瘴气，寒疟，脾胃虚寒。
厚朴　苍朮制　半夏泡，各一两　藿香叶　草果仁　白茯苓　人参各半两　炙甘草　橘红各二钱半
右剉散，每服三钱，水一盏，姜七片，乌梅一个，煎六分，去滓热服。兼治冷饮伤脾，发为疟疾，或中脘虚寒，呕逆恶心。寒疟加桂。
又方
陈皮三钱半　炙草　厚朴炙　半夏各三钱　人参　草果各二钱　白茯四钱　藿香七钱　青皮　三棱煨　蓬朮煨　大腹皮各一钱半　苍朮　乌梅各五钱
右剉散，每服三钱，姜、枣煎服。

经效疟丹　治疟母结癖，寒热无已。
真阿魏　雄黄各二钱半　朱砂一钱半
右，沸汤泡，阿魏研散，雄、朱和之，稀面糊丸梧桐子大，每服一丸，人参汤候冷，空心服。瘴疟，桃枝煎，冷服。临发磨一丸，敷鼻头口畔。

大柴胡汤
半夏汤泡七次切焙，二钱半　枳实麸炒，半钱　柴胡八钱　黄芩　赤芍药各三钱
右(口父)咀，姜、枣煎，加减服之。欲下，加大黄半两。

木香丸
木香　蓬朮　砂仁　青皮去白　朱砂细研　代赭石研，各二钱　丁香一钱　巴豆去油
右为细末和匀，飞白面糊丸麻子大，风干，每服二三丸。乳伤，乳汁下。食伤，米饮下。

五苓散
泽泻二两半　猪苓　白朮　茯苓一两半　桂一两
右为细末，每服二钱，热汤调下，不拘时服。多饮热汤，有汗出，即愈。又治湿热在里，身发黄疸，煎茵陈汤下，食前服。疸病发渴及中暑引饮，亦可用水调服。小儿加白朮末少许。如发虚，加绵黄芪、人参末少许。

柴胡石膏汤
桑白皮　黄芩　荆芥穗各三两　石膏　前胡　赤芍药　干葛　柴胡各五两　升麻二两半
右为粗末，每服二钱，水一盏，生姜二片，淡豉十粒，煎至七分，去滓稍热服。小儿分作三服，量大小加减，不拘时候。无汗，加麻黄、五味子、半夏。

葱白汤　治头疼不止，身痛热渴，小便赤黄，脉浮数无汗。
葛根　芍药　知母各半两　川芎一两
右剉散，每服二钱，水一盏，生姜三片，葱白三寸，煎至七分，去滓，热服出汗。如有汗，温服加甘草。治小儿夹惊伤风，并治发疟头痛，加石膏服。呕者加半夏。

知母麻黄汤　治伤寒差后，或十数日，或半月、二十日，终不惺惺，常昏沉似失精神，语言错谬，又无寒热，医或作鬼祟，或作风疾，多般治之不瘥，或朝夕潮热颊赤，或有寒热，似疟一般，发汗不尽，余毒心包络间所致。
黄芩　知母　麻黄　甘草炙　芍药各半两　桂枝去皮，盛暑可减半
右剉散，每服三钱，水一盏，煎七分，去滓温服，令微汗。若心烦不眠，欲饮水，当稍稍与之，令胃气和即愈。未汗，须再服。大小加减。

瓜蒌汤 【 《全生指迷》，下同】 
瓜蒌八个　柴胡去苗，四两　人参　黄芩　炙草各三两
右为粗末，每服五钱，水二盏，生姜三片，枣一枚劈破，煎至一盏，去滓温服。

姜桂汤
干姜　牡蛎煅　炙草各二两　柴胡八两　肉桂去粗皮，三两　黄芩二两，《活人书》三两　瓜蒌根四两
右为粗末，每服五钱，水二盏，煎至一盏，去滓温服。

草果饮 【 《证治准绳》，下同】 　治寒多热少，手足厥冷，遍身浮肿，肚腹疼痛。
厚朴姜制　青皮　草果　藿香　甘草炙　丁皮　神曲　良姜　半夏曲
右等分(口父)咀，姜、枣煎，空心服。

清脾汤　治诸疟久不瘥者，脾胃虚弱，形容憔悴。
厚朴去粗皮姜汁酿一宿炒干，一两　乌梅去核　半夏汤煮透滤剉焙干　良姜剉用东壁土炒　青皮各半两　炙草三钱　草果炮去壳，二钱半
右件(口父)咀，每服二钱，水一盏，姜二片，煎七分，未发前三服。仍忌生冷油腻时果毒物。

二姜丸　治疟疾往来寒热，经久不愈者。
白姜一两，剉片，巴豆九粒去壳，同炒微黄，去巴豆　良姜一两，剉片东壁土炒
右为细末，用豮猪脂汁和水，煮面糊丸麻仁大，就带润以朱砂为衣，热多用温汤，早晨面北，空心送下；寒多亦于清旦用温酒，面南空心咽服；若寒热相停，用阴阳汤，以一半冷水，一半热汤参和是也，不拘面南北投服。

张涣桃仁汤
桃仁去皮尖双仁麸炒　鳖甲酥炙微黄，各一两　桂心　黄芩　赤茯苓　川升麻各半两
右为粗散，每服一钱，水一小盏，煎至五分，去滓温服，量儿大小加减。

全生指迷旋覆花丸
旋覆花　桂心　枳实麸炒　人参各五分　干姜　芍药　白朮各六分　茯苓　狼毒　乌头炮去皮　礜石煅一复时，各八分　细辛　大黄纸裹煨　黄芩　葶苈炒　厚朴姜汁炙　吴萸炒　芫花炒　橘皮各四分　甘遂炒，三分
右用细末，炼蜜和丸如梧子大，米饮下三丸，未知加至七丸。小儿黄米大二丸。

半硫丸
半夏汤洗七次，三两　硫黄二两，研飞
右为末，生姜汁煮面糊丸如桐子大，每服三十丸，米饮下，不拘时候。小儿黍米大，三五丸。

张涣知母丹　治小儿发疟热甚者。
知母微炒　鳖甲酥炙　川大黄细剉微炒　赤茯苓　朱砂细研水飞，各一两　川芒硝　川升麻各半两　龙脑一钱，研
右件同拌匀，炼蜜和丸如黍米大，每服五粒至七粒，生姜汤下，大便利下即愈，量儿大小加减。

活人方　治疟疾但热不寒者。
知母六两　炙草二两　石膏一斤　粳米二合　桂去皮，三两
右剉如麻豆大，每服五钱，水一盏半，煎至八分，去滓服。

十味香薷散
香薷一两　人参　白朮　黄芪　橘红　扁豆　木瓜　厚朴姜制　白茯　炙草各半两
右为细末，每服一钱，不拘热汤或冷水调下。

千金大补汤　治小儿时行后变成瘴疟。
桂心一两二钱半　远志　桔梗　川芎各二两　茯苓　芍药　人参　白朮　熟地黄　当归　黄芪　甘草各三两　淡竹叶五两　半夏　麦门冬各一斤　生枸杞根　生姜各一斤　大枣二十枚
右十八味，以水三斗，煮竹叶、枸杞取二斗，内诸药，煮取六升，分六服，一日一夜令尽之。小儿量大小加减，以一合至二合，渐服至一升而止。

圣惠犀角散　治小儿热瘴气为疟。
犀角屑　炙草　川大黄剉微炒　知母各半两　鳖甲一两，涂醋炙黄　柴胡　常山各七钱半
右捣罗为粗散，每服一钱，以水一小盏，煎至五分，去滓温服，日三四服，量儿大小加减。

三圣丸　治诸疟不抱远近。
穿山甲浸透，取甲剉碎，同热灰铛内慢火焙令焦　鸡骨常山　鸡心槟榔各一两，薄剉晒干
右件再晒为末，水煮糯米粉为糊丸菉豆大，就带润以红丹为衣，阴干，每服三十丸至五十丸，未发前，隔晚用酒空心投一服，重者二服。经久不瘥，下袪疟丹。

二仙饮
青蒿去根，五月五日采，晒干用，二两　桂枝半两
右二味，俱剉焙为细末，每服一钱，寒热未发前，用凉酒调服，或先隔晚以酒调下。加香薷叶二两、好茶
芽半两，合研成末，又名斩邪饮，治证同前。疗暑疟尤胜，服法同前。

袪疟丹　治疟经久不瘥。
常山细剉，二两　乌梅一两　红丹好者，半两
右除乌梅，屋瓦别焙，常山或晒或焙，仍同乌梅、红丹研为细末，糯米粉煮糊丸麻仁大，每服三十丸至五十丸，未发前，凉酒空心送下，或隔晚酒下。重者二服，轻则一服。忌鸡面羊生冷饮食毒物。

鳖甲饮子　治疟久不愈，腹中结为症瘕，名曰疟母。
鳖甲醋炙　白朮　黄芩　草果　槟榔　芎藭　橘红　甘草　厚朴　白芍药各等分
右为(口父)咀，水一钟，姜三片，枣一枚，煎服。

经效疟丹　治疟母结癖，寒热无已。
真阿魏　雄黄各二钱半　朱砂一钱半
右沸汤泡阿魏研散，雄、朱和之，稀面糊丸桐子大，每服一丸，人参汤候冷空心服。瘴疟，桃枝汤冷服。临发，磨一丸，敷鼻头口畔。

疟母丸
鳖甲醋炙，二两　三棱　莪朮各醋浸透煨，各一两
右为细末，神曲糊丸如菉豆大，每服二十丸，白汤下，量儿大小加减，俟癖消一半即止。

消癖丸
芫花陈久者，好醋煮十数沸，去醋，水浸一宿晒干　朱砂另研水飞，各等分
右为末，蜜丸，二百日儿黍米大二丸，日二服，不知稍加之。

大腹皮汤　治小儿疟疾，用药太早，退热变作浮肿，外肾肿大，饮食不进。
大腹皮　槟榔　三棱　蓬莪朮各五钱　苍朮　枳壳各二两　甘草三钱
右剉散，每服三钱，生姜皮、萝卜子、椒目同煎。

青皮汤　治小儿疟后浮肿，兼寒热不退，饮食不进。
白朮　茯苓　厚朴　青皮　陈皮　半夏　腹皮　槟榔　三棱　木通　甘草　莪朮各等分
右(口父)咀，每服三钱，姜水煎。按上方皆克泄元气之药，若病久脾虚而作肿者，当以钱氏异功散为主，少佐以五皮汤，误用此，必致不救。

断疟饮 【 《寓意草》】 　治久疟二十四味。
常山酒炒　草果　槟榔　知母酒炒　陈皮　青皮　川芎　枳壳　柴胡　黄芩　荆芥　白芷　人参　紫苏　苍朮　白朮　半夏　良姜　茯苓　肉桂　葛根　甘草　杏仁　乌梅各等分
右(口父)咀，每服二两，水二盏，姜三片，枣一枚，煎八分，发日早服。

　　单方

治小儿温疟：鹿角末，临发时先服一钱匕。 
【 《千金方》，下同】 
又：烧鳖甲灰，以酒服一钱匕，至发时服三匕，并以火灸身。
又：烧鸡(月坒)胵中黄皮为末，和乳与服。男雄女雌。

婴儿寒热：冬瓜炮熟，绞汁饮。 【 《子母秘录》】 

小儿疟疾有癖块：用生地、芍药各一钱，陈皮、川芎、炒黄芩、半夏各一钱，甘草三分，加姜煎，调醋炙鳖甲末，效。 【 《医门法律》】 

小儿邪疟：以麝香研墨，书去邪辟魔四字于额上。 【 《经验方》】 

小儿瘅疟，壮热不寒：黄丹二钱，蜜水和，新汲水冷服。 【 《鬼遗方》】 

婴儿疟疾，无计可施：代赭石五枚煅醋淬，朱砂五分，砒霜一豆大，同以纸包七重，打湿煨干，入麝香少许为末，香油调一字，涂鼻尖上及眉心四肢，神应。 【 《保幼大全》】 

小儿夏末秋初患疟：用京芍药、苏叶、粉葛、陈皮、羌活各三分，甘草一分，姜、葱同煎。若寒热不退，用赤茯苓、猪苓、泽泻、白朮、青皮 【 气弱者不用，】 陈皮、半夏各三分，草果去壳膜炒存性，生姜三片同煎。 【 《穷乡便方》，下同】 

截疟：用常山二钱，黑豆水煮过，槟榔二钱，尖者一钱，圆者一钱，丁香五分，生姜二片，煎用水二分，酒一分，煎露一宿，次早未发时，五鼓向东服。

　　针灸

《千金方》曰：小儿温疟，灸两乳下一指，三壮。
《古今医统》曰：小儿久疟，灸足大指次指外间陷中，各一壮。
《水鉴》仙人百日儿疟歌曰：疟是邪风寒热攻，直须术治免成空。常山刻作人形状，钉在孩儿生气宫。如金生人，金生在巳，即钉巳上；木生人，钉亥上；火生人，钉寅上；水土生人，钉申上也。

　　医案

《幼科发挥》曰：吾壻李中庵一儿未周岁，因伤食发疟，间一日一发，在子丑时疟发，搐亦发也。发时咬牙呻唤，大便黄录，努黄而出，用口吮母，口得乳即止。疟后汗出，心下跳，腹中鸣，退后顶上有小热。其父母爱惜之，心疟退搐退则喜而称愈，疟搐俱发则忧惧不胜。其母又不禁口，病未十日成疳矣。面色晃白，顖陷发疏，儿渐羸瘦。请余治之。余曰：此儿先受暑湿，暑则为疟，湿则为痰；又伤饮食，助其暑湿之邪。暑则伤心，湿则伤脾，暑生热，湿生痰，脾土一衰，肝木随旺，疟曰食疟，疳曰食疳，当从虚治。且大哭手撒，皆肝胆之病。子时属胆。咬牙者心肝俱热也，肝木心火，子母病也。大叫哭者肝病也，呻唤者肾病也，肾水肝木，母以子病也。肝者厥阴风木也，心肾者少阴君火也，水火相搏则内作搐，故大便努黄而出。用口吮母之口，此内热作渴也。儿口不能言，得乳自解。汗出者，初发之时邪气拂郁，及其退而有汗，此真气外泄也。故治疟之法，无汗要有汗，散邪为主；有汗要无汗，养正为主。此儿汗泄于外，便泄于内，心下跳，腹中鸣，皆火盛证也。肝胆从火治，此其法也。退后顶热，见顶山颠，亦厥阴肝经之脉也。余制一方两治之，于平肝止搐方中加治疳之药，于补脾消疟方中加止搐之药。调理五日，疟搐俱止，儿亦渐肥而疳瘦除矣。

《保婴撮要》曰：一小儿因停食腹痛，服峻厉之剂后患疟，日晡而作。余以为元气下陷，欲治以补中益气汤。不信，泛行清热消导，前证益甚，食少作泻。余朝用前汤，夕用异功散加当归，月余而愈。

一小儿每午前先寒后热，久不愈，用六君子加炮姜，丸芡实大，每服一丸，旬余而愈。

一小儿患疟，兼便血盗汗年余矣，审乳母素有郁怒寒热便血，早用加味归脾汤，夕用加味逍遥散；儿以异功散酒炒芍药为末，每服三四分，米饮下，月余母子并痊。

一小儿疟发热，服消导之剂，腹胀作呕，四肢浮肿，先用五味异功散加木香，诸证顿退，饮食顿进。后因饮食过多作泻，用补中益气汤加木香，又用五味异功散而痊。

一小儿疟后腹胀，欬嗽倦怠，属肝肺气虚，用补中益气汤、茯苓、半夏寻愈；后伤食发热如疟，服寒凉之剂，更加便血，用四君，升麻、柴胡，便血顿止；又用补中益气汤而愈。

一小儿疟将愈，饮食过多，腹胀发热，大便不通，用消积丸、保和丸、异功散寻愈；后饮食不节，寒热吐泻，用异功散、柴胡、升麻而愈。

一小儿疟后，少思饮食，便血发热，腹胀，属脾虚不能统血，先用异功散加升麻、柴胡而血止；又补中益气汤，饮食顿进；仍用异功散而痊。

一小儿疟后腹胀，用五味异功散、四味肥儿丸而渐愈，用补中益气汤而愈。后伤食腹胀，大便不实，小便不利，用五味异功散、加减金匮肾气丸而愈。

一小儿愈后便濇，用补中益气汤加山栀而小便通；因劳发热不食，小便不利，用补中益气汤、五味异功散加升麻、柴胡而痊。后每劳心，寒热如疟，用补中益气汤；饮食失节如疟，用五味异功散随愈。

一小儿十四岁，疟后肚腹膨胀，小便不利，属脾肾虚寒，朝用补中益气汤，夕用金匮加减肾气丸而痊。毕姻后朝寒暮热，肌体消瘦，服滋阴之剂，更痰甚发热，腹中作胀，小便不利，余朝用补中益气汤，夕用金匮加减肾气丸而愈。

一小儿疟疾将愈，饮食过多，腹胀发热，大便不通，用消积丸、保和丸、异功散，调理脾胃而愈。后饮食不节。寒热吐泻，先用胃苓散，吐泻止；又用异功散、柴胡、升麻，寒热愈。

一小儿十五岁，疟后发热吐痰，余谓脾气所变，不信，反服黄药、知母之类，诸证悉具。谓余曰：胃火盛而滋水，其证益甚，何也？余曰：证在脾阴，土喜温和而想寒湿，前所用药，悉属沉阴，复伤其生气，故病愈甚也。先用六君、柴胡、升麻、木香四剂，诸证顿愈；乃佐以异功散加柴胡、升麻，元气渐充；又朝用补中益气汤，夕用异功散而愈。毕姻后发热如疟，用补中益气汤，寒热益甚，手足并冷，另用清热等药，大便去则小便牵痛，小便去则大便先出，余谓此阴精已耗而复伤耳，乃肾气虚寒之危证也。用大剂补中益气汤、八味地黄丸，喜其远帏幕而得生。

古今图书集成医部全录卷四百五十一

　小儿诸汗门

　　小儿直诀 【 宋?钱乙】 

　　　汗论

喜汗者，厚衣卧而额汗出也；盗汗者，肌肉虚而睡中汗出也，用止汗散。遍身汗，用香瓜丸。胃虚汗者，上至项下至脐也，用益黄散。六阳虚汗者，上至头，下至项，难治。
【 注　按前证因小儿元气未充，腠理不密，或因饮食停滞郁热，或厚衣温暖，脏腑生热而津液妄泄也。其喜汗属心经血热用导赤散，血虚用团参汤。其盗汗属肾经，虚热用五味异功散，气血虚弱用人参养荣汤。若寒水侮土，用益黄散。设泛行施治，误损脾胃，多成疳瘵。其六阳虚汗，乃禀赋不足，若用参附、芪附二汤，亦有生者。大凡汗多亡阳，必至角弓反张，颈项坚强，用十全大补之剂，多有生者。】 

　　幼科发挥 【 明?万全】 

　　　头汗

汗者，心之液也。惟头汗不必治。小儿纯阳之体，头者诸阳之会，心属火。头汗者，炎上之象也。故头汗者，乃清阳发越之象，不必治也。

　　　自汗

自汗者，昼夜出不止，此血气俱热，荣卫虚也，宜当归六黄汤主之。其方以黄芪以补其卫，当归、生地黄以补其荣，芩、连、蘗以泻其气血之火，用浮小麦为引入肺，以泻其皮毛之热，此治诸汗之神方也。

　　　盗汗

盗汗者，梦中自出，醒则干也，其病在肾，宜当归六黄汤加止汗散主之。

　　婴童百问 【 明?鲁伯嗣】 

　　　盗汗骨蒸

仲阳云：盗汗出者，乃睡而汗自出，肌肉虚也。团参汤治小儿盗汗虚汗。或心血液盛，亦发为汗，此药收敛心气。汤氏云：汗者血也。血虚亦能自汗作热，宜服团参汤、牡蛎散、龙胆汤，治小儿一切盗汗。又有通神丸治通身多汗。小儿精气未盛，性体多热，若衣裘伤厚，过食热物，或犯时气大病之后，重亡津液，阳气偏盛，水不胜火，腑脏积热，熏灼肌体，甚则销烁骨髓，是为骨热之病。久而不已，变成骨蒸，日晡发热，肌瘦颊赤，口干，日夜潮热，夜有盗汗，五心烦热，四肢困倦，饮食减少，瘥后余毒不解，生犀散主之。

　　　自汗

议曰：凡初生至周晬之儿，不可自汗。自汗则亡阳气怯，脉虚神散，惊风有作。凡乳幼自汗，切勿止之，宜用白朮二钱半，小麦一撮，煮令干，去麦为末，煎黄芪汤调与服，以愈为度。有伤寒热证自汗，当以小柴胡加龙胆治之。夏月自汗多，宜白虎汤主之。热多自汗而喘者，葛根黄连黄芩汤主之。

　　证治准绳 【 明?王肯堂】 

　　　汗

汗者，心之所藏，在内则为血，发外则为汗。盖汗乃心之液，故人之气血平则宁，偏则病。经云：阴虚阳必凑则发热而自汗，阳虚而阴必乘则发厥而自汗，皆由阴阳偏胜而致也。小儿血气嫩弱，肤腠未密，若厚衣温暖，熏蒸脏腑，脏腑生热，热搏于心，为邪所胜，故液不能内藏，熏出肌肤，则为盗汗也。又或伤于冷热，冷热交争，阴阳不顺。津液走泄，亦令睡中汗自出。其间有虚实之证：虚者谓诸病后大汗后血气尚弱，液溢自汗，或潮热或寒热发过之后，身凉自汗，日久令人黄瘦，失治则变为骨蒸疳劳也。丹溪云：盗汗者，谓睡而汗出也，不睡则不出汗。方其睡熟也，濈濈然出焉，觉则止而不复出矣，亦是心虚，宜敛心气、益肾水，使阴阳调和，水火升降，其汗自止。钱氏云：上至头，下至项，谓之六阳虚汗，不须治之。

　　　自汗

自汗者，汗不待发表而自出也。经曰：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。又曰：阴虚而阳必凑则发热而自汗，阳虚而阴必乘则发厥而自汗。东垣曰：表虚自汗，秋冬用桂，春夏用黄芪。丹溪云：汗者心之液也。自汗之证，未有不由心肾俱虚而得之者。巢氏云：虚劳病，若阳气偏虚，则津液发泄为自汗。夫心为主阳之脏，火也。阳主阴，人身津液随其阳气所在之处而生，亦随其火所扰之处而泄，则为自汗矣。治法当用参、芪甘温益气之药，使阳气外固而津液内藏，则汗止矣。若元气虚者，夏用六君子汤加山药、山茱萸，冬月用加减八味丸、十全大补汤。血虚者，四物加参、芪。有热者当归六黄汤。气血俱虚者，十全大补汤。心肾虚热者，六味丸。虚寒者八味丸。心经血虚者，团参汤。胃经气虚者，六君子汤。饮食劳倦者，补中益气汤。嗜卧倦怠者，升阳益胃汤。热伤元气者，清燥汤。暑干心包络者，清暑益气汤。外伤风邪者，惺惺散。虚劳羸瘦者，人参养荣汤。思虑伤脾者，归脾汤。怒动肝火者，小柴胡汤。肝经虚热者，加味逍遥散。肝经湿热者，龙胆泻肝汤。泄泻脉微者，人参理中汤。手足汗者，补中益气汤。胷腹汗者，四君子汤。当心一片汗者，茯苓补心汤。黄汗者，茵陈五苓散。血汗者，血余散敷之。此皆去汗之大法也。仍推五脏相胜主之。若汗出如油，喘而不休，此为命绝；柔汗发黄，此为脾绝；汗出不流，如贯珠者，为绝汗。数者并不治。若六阳虚，则汗出上至头下至项，亦多主难治。
小儿脾虚自汗，多出额上，沾粘人手，速救胃气，全蝎观昔散，用姜枣煎汤调服，及沉香饮为治。
脾虚泻自汗，遍身冷而出，有时遇泻则无，泻过即有，此候太虚，急当补脾，投益黄散、参苓白朮散、附子理中汤。
肺虚自汗，其候右脸色多晄白，肺脉按之无力。盖久因欬嗽，连声不已，痰少不活，乃肺经虚气上壅，致令汗出。宜令补肺散为治，及以藿香饮调脾，此又益母救子之义也。
慢惊自汗，遍体俱有，其冷如冰，此证已危，金液丹、固真汤主之。
有实证自汗，外因感冒风邪发热，无间昏醒，浸浸汗出，当救表解肌，用百解散，水煎服；或间投五苓散，温白汤调下。
胃怯，汗上至项下至脐，此胃虚，当补胃，益黄散主之。六阳虚汗上至项，不过胷也，不须治之。
喜汗，厚衣卧而额汗出者，止汗散主之。
海藏云：一婴童盗汗凡七年矣，诸药不效，予与凉膈散、三黄丸，三日病已。盖肾为五液，化为五湿，相火逼肾，肾水上行，乘心之虚而入手少阴，心火炎上而入肺，欺其不胜己也。皮毛以是而开，腠理元府不闭而为汗出也。出于睡中者为盗汗，以其觉则无之，故经曰：寝汗憎风是也。先以凉膈散泻胷中相火，相火退；次以三黄丸泻心火以助阴，则肾水还本脏，元府闭而汗为之自已。
有小儿无疾，睡中遍身汗出如水，觉而经久不干，此名积证盗汗，脾冷所致，用三棱散，煨姜水煎服，次投益黄散、参苓白朮散。
有时时冷汗微出，发根如贯珠，面额上濈濈然，此为惊肝证，宜镇惊丸，或琥珀抱龙丸，及茯神汤，加麻黄根，水煎服，取效。

　　　盗汗

睡则汗出，寤则自收也。钱氏曰：小儿睡而自汗出者，肌肉虚也，止汗散主之。遍身汗出者，香瓜丸主之。上至胷，下至脐，此胃虚也，当补脾、益黄散主之。
自汗属阳虚，盗汗属阴虚。盖阳为卫气，阴为荣血。血之所主心也，所藏肝也。热搏于心，故液不能内敛而外泄于皮肤。人卧则静而为阴，觉则动而为阳，故曰自汗属阳，盗汗属阴也。多因心肾不交，水火不能既济，肾虚则闭藏之令失守，故有是证。宜用六味丸、十全大补汤。血虚内热者，当归六黄汤。心经有热者，导赤散。肝经虚热者，六味地黄丸。血脱盗汗者，当归补血汤。肝胆风热者，柴胡清肝散。食积内热者，二陈、枳实、山栀。胃气虚热者，六君子汤及浮麦散。血气俱虚者，人参养荣汤。余证见自汗，当参览之。
有夜睡中而汗自出者，名盗汗，此因阴虚所致。久不已者，令人羸瘠枯瘦，心气不足，津液妄出故也。用茯神汤加黄芪，水姜烧枣烧盐服。

　　方

二物通汗散 【 《千金方》，下同】 　治少小有热不汗。
粉半斤　雷丸四两
右捣为细末，治下筛，以粉儿身。

二物茯苓粉散　治少小头汗。
茯苓　牡蛎各四两
右件筛，以粉八两，合捣为散，有热辄取粉，汗即止。

二物黄连粉散　治少小盗汗。
黄连　牡蛎　贝母各十八铢
右以粉一升，合捣下筛，取粉儿身，佳。

止汗散 【 《小儿直诀》，下同】 　治睡而自汗。
败蒲扇烧灰存性
右研细，每服三钱，温酒调下，无时。

香瓜丸　治遍身汗出。
胡黄连　川大黄煨　柴胡　鳖甲醋炙黄　黄连　黄蘗　芦荟　青皮各等分
右为末，将黄瓜一个，去穰纳药，煨熟杵和面糊丸菉豆大，每服三五丸，新水下。薛己曰：按自汗属阳虚，盗汗属阴虚。若心经血虚用团参汤，肾经虚热用地黄丸，血气虚用人参养荣汤之类。胃气虚用六君子汤，或用一味白朮炒为末，以浮麦炒，浓煎汤调服。

当归六黄汤　治血气不足，虚火内动，盗汗不止。
当归　熟地黄　黄芪炒　黄蘗已上俱炒黑　黄芩　黄连　生地黄各等分
右，每服二钱，水煎。

团参汤　治心血虚热，自汗盗汗。
人参　当归各等分
右用猪心一片，每服三钱，水煎服。

芪附汤　治禀赋气虚阳弱，自汗不止，肢体倦怠；或大病后阳气亏损，并急服之，多有生者。
黄芪蜜炙　附子炮等分
右，每服一钱，姜水煎。

参附汤　治禀赋不足，上气喘急，自汗盗汗；或病久阳气脱陷，急宜服之。
人参五钱　附子炮，一两
右，每服一钱，姜水煎。

人参养荣汤　治脾肺俱虚，发热恶寒，肢体瘦倦，食少作泻；或久病虚损，口干食少，欬而下痢，惊热自汗。
白芍药一钱五分　人参　陈皮　黄芪蜜炙　桂心　当归　白朮土炒　甘草炙，各一钱　熟地黄　五味子杵炒，各七分　远志五分
右，每服二三钱，姜、枣水煎。

扑汗方 【 《婴童百问》，下同】 　治表虚自汗。
黄连　牡蛎粉　贝母各半两　米粉一升
右末，敷于身上。

牡蛎散　治血虚自汗；或病后暴虚，津液不固自汗。
牡蛎煅，二两　黄芪　生干地黄各一两
右剉散，每服二钱，水半盏，煎五分，去滓，不拘时服；或为末，米汤下；或加小麦煎。

龙胆汤　治小儿血虚自汗。
龙胆草　钓藤　柴胡　黄芩　桔梗　芍药　茯苓　甘草各六铢　蜣蜋二枚，去翅俱炙　大黄一两，煨
右十味(口父)咀，以水一升，取五合为剂也。服之如后节度。药者有虚实，药宜足数合水也。儿生一日至七日，分一合为三服；儿生八日至十五日，分一合半为三服。以渐加服，皆得下即止，勿再服也。《直指方》为末，每服一钱，北枣煎服。或加防风、麦门冬以导心热，黄芩减半。去蜣螂亦可。

通神丸　治小儿白日精神欢悦，至夜卧，通身多汗。
龙胆草不拘多少
右为末，米酢煮糊丸椒目大。每服五七丸，用饭饮下。一方，加防风等分，水煮糊丸。

生犀散　治小儿骨蒸潮热，盗汗肌瘦。
犀角屑　鳖甲酥炙　柴胡　知母　地骨皮　胡黄连各一钱　大黄　桃枝各半钱
右剉散，每服二钱，水一盏，煎五分，去滓服，无时。

十全大补汤 【 《证治准绳》，下同】 　治诸虚不足，自汗不食，时发潮热等证。
白茯苓　人参　当归　白朮　黄芪炒　川芎　肉桂　白芍药炒　熟地黄　甘草炒，各等分
右，每服三五钱，加姜、枣，水煎服。

血余散　治汗不止。
男子乱发一握，煅存性为末
右以绢袋盛置，干扑之。

黄芪散　治虚热盗汗。
牡蛎煅　黄芪　生地黄各等分
右为末，煎服，不拘时。

白朮散　治自汗盗汗。
白朮三两　小麦一合，炒
右用水一钟半，煮干，去麦为末，以黄芪煎汤，量儿大小调服。忌萝卜辛辣炙煿之类，乳母尤忌。

沉香鳖甲丹　治潮热盗汗。
沉香　草龙胆　当归洗焙干　绵黄芪剉　鳖甲童子小便浸一宿，去裙襕，酥炙黄，各一两　川黄连　川大黄微炮，各半两
右件捣罗为细末，炼蜜和如黍米大，每服十粒，用麦门冬去心，煎汤下，量儿大小加减。

苁蓉丹　治血少肌瘦盗汗。
肉苁蓉无灰酒浸一宿，刮去皱皮，炭火炙令干　鳖甲涂酥炙黄去裙襕，各一两　当归　绵黄芪　何首乌各半两
右件捣罗为细末，炼蜜和丸如黍米大，每服十粒，温米饮下，食前，量儿大小加减。

升麻汤　治肌热盗汗。
川升麻　绵黄芪蜜炙　人参去芦头，各一两　熟干地黄半两，已上捣罗为末，次用　天竺黄　牡蛎粉各半两，研匀
右件通拌匀，每服半钱至一钱，煎竹叶汤调下。

牡蛎散　止盗汗。
牡蛎粉二两　麻黄根为末　赤石脂细研　糯米粉各一两　龙脑一钱，研
右件再研拌匀，每用一匙头，新绵包，每日及夜，常常扑身体头面有汗处。

虎杖散　治实热盗汗。
虎杖水煎服，量多少与之，无时。

　　单方

小儿盗汗身热：龙胆草、防风各等分为末，每服一钱，米饮调下；亦可丸服，及水煎服。 【 《婴童百问》】 

小儿盗汗：麻黄根三分，故蒲扇灰一分为末，以乳服三分，日三服；仍以干姜三分扑之。 【 《古今录验》】 

小儿自汗盗汗，潮热往来：胡黄连、柴胡等分为末，蜜丸芡子大，每用一二丸，水化开，入酒少许，重汤煮一二十沸，温服。 【 《保幼大全》】 

　　医案

《小儿直诀》曰：张氏三子，大者汗出遍身，与香瓜丸；次者上至项，下至胷，与益脾散；小者但额有汗，与石膏汤，各五日而愈。若概用麦煎散治之，误矣。

李梴《医学入门》曰：晋郎中子自婴至童盗汗，凡七年矣，诸药不效。予与凉膈散、三黄丸，三日病已。盖肾为五液，化为五湿，相火逼肾，肾水上行，乘心之虚而入手少阴，心火炎上而入肺，欺其不胜己也，皮毛以是而开，腠理元府不闭而为汗出也。出于睡中者盗汗，以其觉则无之，故经曰：寝汗憎风是也。先以凉膈散泻胷中相火；相火退，次以三黄泻心火以助阴，则肾水还本脏，元府闭而汗为之自已。

万氏《幼科发挥》曰：本县江兰峯一子七岁，头面出汗如流，用人参、当归二味，同豮猪心煮汤服之，安。

薛氏《保婴撮要》曰：一小儿面色或白或青，或恶寒，或发热，鼻间微黄兼白，盗汗自汗，胷膈不利，饮食少思，常怀畏惧。余以为脾肺气虚，不信；又用朱砂安神之类，前证益甚，更往来寒热，泄泻不食，余用六君子汤加黄芪、当归为主，佐以八珍汤之类而痊。

一小儿五岁，腹痛泄泻，盗汗，鼻间右顋皆白，此属脾肺气虚而食积所致。用六君子加山楂、神曲四剂，腹痛顿止；去二味，又四剂而便调；用四君、归、芪二剂而盗汗止。

一小儿十二岁，形气瘦弱，右顋白，两颏赤，鼻间隐青，盗汗久不愈，此禀足三阴虚而然也。朝用补中益气汤，夕用六味丸而愈。

一小儿三岁盗汗少食，闻药即呕，此胃伤也，用浮麦炒为末，每服少许，以乳调服，旬余呕止乳进，佐以六君子汤而愈。

一小儿停食腹痛，夜间盗汗，此脾虚食积所致，用六君子汤数剂，腹痛渐愈，盗汗亦止。后复停食，服消积丸，作泻不止，自汗盗汗，饮食甚少，睡而露睛，四肢发搐，此脾土虚而肝木所胜，用六君子少加柴胡治之，饮食渐进，诸证渐愈；但盗汗不止，属肾虚也，佐以地黄丸愈。

一小儿发热，呵欠烦闷，咬牙盗汗，属肝胆火证，用小柴胡汤加山栀二剂，又用地黄丸料煎服而愈。

　小儿阴病门

　　平治会萃 【 元?朱震亨】 

　　　脱囊肿大

脱囊者，阴褒肿大，坠下不收上之证，用木通、甘草、黄连、当归、黄芩等煎服。
脱囊，紫苏叶为末，水调敷上，荷叶裹之。

　　幼科发挥 【 明?万全】 

　　　(疒颓)疝

(疒颓)疝，此厥阴肝经病也，与肾无干，皆寒所致。有肿而不痛者，名(疒颓)；痛而不肿者名疝；有肿又痛，名(疒颓)疝。茱萸内消丸主之。

　　婴童百问 【 明?鲁伯嗣】 

　　　阴肿疝气

巢氏云：足少阴为肾之经，其气下通于阴。小儿有少阴之经虚而受风邪者，邪气冲于阴，与血气相搏结，则阴肿也。然儿有大小壮弱，起止中节可也。苟肾经气虚，或坐石不起，冷气凝之，或近地经久，风邪湿气伤之，不为阴肿者，几希矣。间有啼叫怒气，闭击于下，给聚不散，加以水窦不行，亦能发为此疾。治法，桃仁丸。如小儿外肾肿大，茎物通明，牡蛎粉研极细，鸡子清调敷为佳。又有疝气名偏坠，急宜下药。小儿生下亦有如此者，不疼不痛，此皆不须攻击，不治而自愈。若肿痛甚，急当服药，宜五苓散、青木香丸、汤氏化生丸，并疏气药。《济生方》：牡丹皮、防风为末，酒调服，极效。五苓散加防风、牡丹皮亦效。此证有热甚者，三黄丸治之。

　　保婴撮要 【 明?薛铠】 

　　　阴肿疝气

小儿阴肿疝气者，多属肝肾气虚，及坐卧寒湿之地，或风邪所伤，血气相搏，或啼叫气逆，水道不行，或禀父肝经虚热，或姙娠肝气郁结，或乳母怒动肝火而致者。若儿肝经热，用栀子清肝散。儿啼躁怒，用匀气散。乳母恚怒，用柴胡清肝散。肝火气逆，用加味逍遥散。小腹作痛，小便濇滞，用龙胆泻肝汤。久坐冷地，小便不利，用四苓散加柴胡、山栀、车前子。不时寒热者，加味小柴胡汤。经云：肝气热则茎痿，宗筋弛纵，肾茎肿胀，或出白液痒痛，或里急筋缩，挺纵不收，或精随便下者，此名筋疝，俱属肝火，不系于肾，宜详治之。

　　证治准绳 【 明?王肯堂】 

　　　疝

《内经》大奇论曰：肾脉大急沉，肝脉大急沉，皆为疝证。心脉搏滑急为心疝，肺脉沉搏为肺疝。盖疝者寒气结聚之所为，故令脐腹绞痛者是也。又巢元方曰：诸疝者，阴气积于内，复为寒气所伤，荣卫不调，二气虚弱，风冷入腹而成。故《脉经》云：急者紧也，紧则为寒、为实、为痛。血为寒泣则为瘕，气为寒聚则为疝，皆因本脏气虚，外感于寒湿，内伤于生冷，遂使脐腹绞刺，激搏而痛，无有定处，仓卒之际不堪忍者，谓之疝也。并宜先用五苓散，沸汤调服和解。轻则但以白芍药汤、乌梅散、钓藤膏为治；重者金茱丸、散气丸，未有不愈也。
(疒颓)疝者，阴核气结，肿大而钓痛也，多因小儿啼怒不止，动阴气，故阴气下系，结聚不散而得之；或胎妇啼泣过伤，令儿生下，小肠气闭，亦变此证。惟是阴气不得流行，加以风冷入焉，白水聚焉，故水气上乘于肺，先喘急而后疝痛。其状有如李者，亦有稀软者，亦有并肾肿大者，亦有大硬者，脐下痛楚，皆不能忍。用药行心气，逐肾邪，利其大小二便，更无补法。

　　　偏坠

小儿狐疝气，偏有大小，时时上下者，蜘蛛十四枚熬焦，桂枝半两，二物为散，每服八分，日再，酒调下；蜜丸亦可。

　　　阴肿

小儿阴肿核肿者，由儿啼怒气逆不顺，乘虚而行，阴核偏大；又因甘肥不节，生冷过度，致生疳气，气结不行，流入阴中；或伤暑毒，或触风邪，使血气与邪气相搏，停结不散，则成阴肿也。
若肾经气虚，或坐石不起，冷气凝之，或近地经久，风邪湿气伤之，不为阴肿几希矣。间有啼叫，怒气闭系于下，结聚不散，加以水窦不行，亦能发为此疾。治用桃仁丸主之。丹溪谓脱囊肿大，坠下不收，用紫苏茎叶为末，水调荷叶包之。一人传此方，用野白紫苏为末，湿则掺之，干则香油调傅，虽皮溃子坠，皆有神效。此用紫苏，盖亦同功也。
诸筋会于阴器，邪客于厥阴少阴之经，与冷气相搏，则阴囊肿痛而引缩。经中虽分四证：曰肠(疒颓)、气(疒颓)、水(疒颓)、卵(疒颓)，然小儿患此，若治之不早，则成痼疾。如腰曲腹痛，冷汗自出，而阴囊二子吊缩入腹，痛止方出，名为内吊，用乌梅散、匀气散、金茱丸、金铃散为治。
有阴茎全缩不见，有阴囊光肿不痛，此因肝肾气虚，宜以橘子仁煎汤，调下金铃散、匀气散，皆可投之。《内经》曰：(疒颓)癃疝肤胀者，阴亦盛而脉胀不通，故曰(疒颓)癃疝。由是观之，乃阴气盛而致有此。吊缩者，筋急也。筋遇寒则引缩，遇热则弛张，故《三因》所用方法，以宽小肠气疏风为治。然小儿此证，多因坐阴润之地，感风湿而得。用当归散加槟榔、苍朮，水姜煎服，并青木香汤、钓藤膏，外以立消散傅之。
有外肾无故而肤囊肿大，不燥不痛，光亮如吹，此名气虚所致，以匀气散调治。《三因方》家韭子丸主之。
一证，外肾肤囊赤肿通明，及女儿阴户肿胀，乃心热之所传，皆以木通散、导赤散为治。或用薏苡仁煎汤调五苓散，及以外消散敷之。并投天花散，用无灰酒煎下；不能饮者，水煎少入酒同服亦好。张涣曰：小儿足少阴之经虚而受风邪者，冲于下经，则成阴肿病，桃仁丹主之。

　　小儿卫生总微论方 【 宋?撰人未详】 

　　?(疒颓)疝论

小儿(疒颓)疝，由怒啼，躽气冲击，肾经气下通于阴囊，故令肿大坚硬。又偏肿者，气乘偏虚而作也。其有水者，肾主水，下通阴，因怒啼躽气，肾水随气而下作。

　　方

五等圆 【 《千金方》】 　治小儿阴偏大，又卵核坚(疒颓)。
黄蘗　香豉　牡丹　防风　桂心各二两
右五味为末，蜜丸如大豆，儿三岁饮服五丸，加至十丸。儿小，以意酌量，着乳头上服之。

茱萸内消丸 【 《片玉心书》】 　治偏坠膀胱疝气，及内吊，惊啼哭不止。
山茱萸　小茴香炒　白蒺藜炒去刺　陈皮　青皮　川楝子去核　大腹皮酒洗　海藻　元胡索炒，各五钱　桔梗　桃仁去尖　肉桂　吴茱萸炒　川芎藭各三钱　广木香二钱　枳实炒　五味子一钱　共为末，酒糊丸如粟米大，茴香汤下。久不愈，盐汤下。一方，无川芎、陈皮、枳实、肉桂，有川乌、桂心。

桃仁丸 【 《婴童百问》，下同】 　治肾经气虚，或坐石不起，冷气凝之，或近地经久，风邪湿气伤之而成阴肿。间有啼叫，怒气闭系于下，结聚不散，加以水窦不行，亦能发此疾。
桃仁微炒　辣桂　黑牵牛　白蒺藜炒香去刺　牡丹皮　大黄各一钱　右为末，炼蜜丸麻子大，每服五丸或七丸，青皮、木通、葱白，入盐少许，煎汤灌下，或煎大流气饮，研青木香灌下亦可。

五苓敢　治水道不分，以成疝气。
泽泻二两半　猪苓　白朮　茯苓一两半　桂一两
右为细末，每服二钱，热汤调下，不拘时服。多饮热汤，有汗出即愈。又治湿热在里，身发黄疸，浓煎茵陈汤下，食前服。疸病发渴，及中暑引饮，亦可用。水调服。小儿加白朮末少许。如发虚，加绵黄芪、人参末少许服之。

青木香丸　治宽中快膈腹胁痛，心下坚痞，肠中水声，及阴肿等证。
黑牵牛炒，一两半　木香　补骨脂炒　荜澄茄　槟榔各四钱
右先将粟米饭包槟榔，仍用湿纸包裹，煨焦去饭，用槟榔同前药为末，滴水丸菉豆大，每服二十丸，白汤送下。

杨氏化生丸　治疝气心腹痛，上引腰脊，饮食不节，面色萎黄，身不能直，百药俱试，经涉年岁，已在膏肓，宜服此药，灸脊俞三壮痊。
木香一两　三棱煨　莪朮湿纸裹煨　生槟榔　青皮同巴豆炒，去巴豆　陈皮炒　川楝子去核　芫花各半两，米醋浸炒
右为细末，面糊丸如黍米大，熟水下，日进三服。

牡丹皮散　治小儿(疒颓)卵偏坠。
防风去芦　牡丹皮去骨等分
右为末，每服二钱，温酒调服。如不饮酒，盐汤点服亦可。加入五苓散、木通汤尤妙。

三黄丸　治三焦积热，上焦有热攻冲，眼目赤肿，头项肿痛，口舌生疮；中焦有热，心膈烦躁，不美饮食；下焦有热，小便赤濇，大便秘结。五脏俱热，即生背疮疖毒。及治五般痔疾，粪门肿痛，或下鲜血。治疝气效。
黄连去芦　黄芩去芦　大黄煨，各十两
右为末，炼蜜丸桐子大，每三十丸，滚汤下。如脏腑壅实，加服丸数。小儿积热可服。

当归散 【 《证治准绳》，下同】 　治小儿(疒颓)疝。
牵牛微炒取仁　辣桂各半两　全蝎一钱半　当归　大黄　桃仁汤泡去皮尖，各二钱半
右剉碎，每服三钱，水一钟，入蜜半匙，煎至五分，食前服，以利为度。

川楝丸　治小儿(疒颓)疝，小腹痛，引腰脊挛曲，身不能直。
木香　槟榔　三棱　蓬莪朮炮　青皮去白　陈皮去白　川楝肉　芫花米醋浸炒，各半两　辣桂　生牵牛取末，各三钱　巴豆去油，一钱
右为细末，飞面糊为丸如麻子大，每服三丸，空心用生姜汤送下。

白芍药汤　治冷疝腹痛，及误汗误下，即坏证伤寒是也，并宜先服，次投对证之剂。
白芍药　泽泻去粗皮，七钱半　甘草二钱，炙　薄桂去粗皮，一钱半
右件(口父)咀，每服二钱，水一盏，煎七分，空心温服。误汗误下，加人参、南木香各二钱；脐下痛，入生姜及盐同煎，或加钓藤亦好。

乌梅散　治腹痛，及初生婴孩脐下冷痛疝气等证。
乌梅去核　元胡索　粉草半生半炙，各五钱　乳香　没药　钓藤各二钱半
右件(口父)咀，每服二钱，水一盏，煎七分，空心温服。

金铃散　治疝气腹痛，投诸药后愈而复作，宜服。
金铃子肉六钱　三棱炮剉　莪朮醋煮剉　青皮　陈皮去白，各二钱半　赤茯苓去皮　茴香各半两　南木香二钱　甘草炙四钱　槟榔　枳壳去瓤麸炒黄　钓藤钩各三钱
右除槟榔、木香不过火，余剉焙，仍同槟榔、木香为末，每服半钱至一钱，仍用炒茴香煎无灰酒，空心调服。不饮酒者，煎炒茴香汤调下。

金茱丸　治冷疝气痛及肤囊浮肿。
金铃子肉一两　家园茱萸半两
右研末，酒煮面糊丸麻仁大，每服三十丸至五十丸，儿小者丸粟米大，空心温盐汤下；温酒亦可。

散气丸　理诸疝气、小便利或不通，脐下作痛不可忍者。
海藻汤浸洗七次焙干　泽泻去粗皮　茴香炒　车前子焙　萝卜子瓦上慢火焙干　大腹皮净洗焙，各一两　川楝肉九钱，螌蝥九枚去翅足，同炒少时，去螌蝥
右剉焙为末，酒煮面糊丸菉豆大，每服三十丸至五十丸，南木香煎酒空心下，或防风牡丹皮煎酒下。不能饮者，于木香汤、防风丹皮汤中，各少入酒，并空心投亦可。再用盐炒茴香煎汤，尤妙。

汤氏家传秘方　治小肠疝气。
芫花醋浸炒　木香　槟榔　三棱各半两　白茯苓　青皮　全蝎去毒　桂枝　附子　硇砂各二钱半
右为末，将硇砂浸澄去土，顿在汤瓶上，候成膏子，和糖醋打面糊为丸如豆大，每服三十丸，空心温酒下，未效再服。

匀气散　主调补通利后，及冷疝腹痛，气滞不和。
桔梗二两，剉炒　陈皮去白，一两　缩砂仁　茴香各半两　白姜二钱半，炮　粉草四钱炙
右剉焙为末，每服半钱或一钱，空心百沸汤调服。冷疝腹痛，烧盐汤调下。

木香饮　治小儿小肠气痛。
川楝肉十个，用巴豆七粒，同炒令黄，去豆不用，入　茴香半两　元胡索半两　南木香末，二钱　使君子十枚，去壳
右为极细末，用米饮食前调服。

龙胆泻肝汤　治肝经湿热不利，下部生疮，两拗肿痛，或腹中作痛，小便濇滞等证。
龙胆草酒拌炒黄　泽泻　车前子　木通　生地黄酒拌　当归酒拌　山栀　黄芩炒　甘草各三分
右，水煎，食前服。

黑散
黄连　黄芩　黄蘗　大黄各二钱
右同烧存性为极细末，雄猪胆汁同蜜调敷。

桃仁丹
桃仁七钱半，汤浸去皮尖双仁者麸炒微黄　牡丹皮　白蒺藜微炒去刺　桂心各半两　(木郁)李仁二钱半，汤浸去皮微炒
右件药捣罗为细末，炼蜜和丸如黍米大，每服十粒，以温酒下，乳食前，量儿大小加减。亦可水煎服。

胡连散　治阴肿生疮。
胡黄连去须　胡粉各半两　白矾枯，二钱半
右捣罗为细末，每用少许，以生油调涂患处。

海蛤散　小儿阴肿，由啼叫怒气闭纵于下成此疾，宜服此。
海蛤三钱　茴香炒，七钱半　薏苡仁　白朮　槟榔各半两
右为细末，食前，温酒调下，大小加减。

桃仁丸
桃仁去皮尖麸炒，三钱　桂枝去皮　牵牛头末　蒺藜　牡丹皮各二钱
右为细末，炼蜜丸如黍米大，用青皮、木香、葱白，入盐少许同煎汤，食前服。

三白散　治小儿初中肿疾，四肢肤囊浮胀，大小便不利，皆因膀胱蕴热风湿相乘。
桑根白皮炒　白朮　木通去皮节　陈皮去白　白牵牛半生半炒　甘草炙，各五钱
右(口父)咀，用水煎，食前服。

敷药方　治小儿囊肿如升。
牡蛎粉二分　干地龙碾末，一分
右用津唾调敷，外肾热者，鸡子清调敷。

牡蛎散　治小儿外肾肿大，茎物通明。
牡蛎粉研十分细
右先以唾津涂肿处，次以牡蛎粉掺。
又方　治小儿卵肿。
研桃仁，唾调敷。

牡蛎大黄散　治三五岁小儿感受温湿之气，侵袭膀胱，致阴茎肤囊，浮肿作痛。
牡蛎用熟黄泥包裹炭火煅透出地上候冷用　大黄纸裹水浸透煨过候冷用二味，各一两
右剉研为末，每服一钱，无灰温酒空心调服，不能饮者，温汤调少入酒，同服。

青木香汤　治小儿阴茎无故而肿，或痛缩，因阳明经有风热湿气相搏，法当宽此一经自愈。盖阳明受病，不能养其宗筋故也。欬嗽痰喘亦宜服之。
青木香去芦　枳壳浸去穰麸炒黄，各半两　甘草二钱半
右，每服二钱，水一盏，煎七分，不拘时温服。

立消散　治膀胱久受热毒，致阴器肤囊赤肿胀痛。
赤小豆　赤芍药　生枳壳去穰炒　商陆　风化(石卜)硝另研后入各半两
右件不过火，剉晒为末，柏枝煎汤候冷，调二钱或三钱，涂肿处，仍服(口父)咀五苓散，加车前子、薏苡仁，水煎。

天花散　治外肾肤囊肿痛。
天花粉二两　甘草三钱
右剉，每服二钱，无灰酒一盏，煎七分，空心温服。不能饮，用水煎少入酒，同服。

　　单方

小儿偏坠：用防风、官桂等分为末，酒调二钱，服讫，以食压之。 【 《中藏经》】 

治小儿卵肿：取鸡翅六茎，烧灰服之，随卵左右取翮。《古今录验》云：治阴大如斗。 【 《千金方》，下同】 

治小儿(疒颓)：用蜥蜴一枚，烧末酒服之。

治小儿气(疒颓)：用土木瓜、芍药、当归各一两，三味(口父)咀，以水二升，煎取一升，服五合，日二。
又：三月上除日，取白头翁根捣碎，随偏处敷之，一宿作疮，二十日愈。

治小儿狐疝，伤损生(疒颓)：用桂心十八铢、白朮一两十八铢、地肤子二两半为末，以蜜和丸，白酒服如小豆大七丸，日三。
又：以芍药、茯苓各十八铢，防葵一作防风、大黄各半两，半夏、桂心、蜀椒各六铢，为末，蜜和服，如大豆一丸，日五服，可加至三丸。

治小儿阴肿：以狐茎炙捣末，酒服之。
又：研桑木白汁涂之。
又：捣芜菁敷上。
又：捣垣衣敷之。
又：以衣中白鱼敷之
又：用猪屎五升，水煮沸，布裹安肿上。

小儿卵肿：用地龙连土为末，津调敷之。 【 钱乙方】 

小儿阴肿赤痛，日夜啼叫，数日退皮，愈而复作：用老杉木烧灰，入腻粉，清油调敷，效。 【 《危氏得效方》，下同】 

小儿阴肿，多因坐地风袭及虫蚁所吹：用蝉蜕半两煎水洗，仍服五苓散，即肿消痛止。

小儿卵肿：取田中地龙粪，以薄荷汁和涂之。

小儿阴肿：以葱椒汤暖处洗之，唾调地黄末敷之；外肾热者，鸡子清调，或加牡蛎少许。

小儿疝气，并内吊肾气：以葛袋盛盐，于户口悬之，父母用手捻料尽即愈。 【 《日华子本草》】 

小儿阴囊虚肿：用甘草浓煎汁，调地龙粪轻涂上。 【 《琅嬛记》】 

小儿冷疝气痛，肤囊浮肿：金铃子去核五钱，吴茱萸二钱半为末，酒糊丸黍米大，每盐汤下二三十丸。 【 《全幼心鉴》，下同】 

小儿囊肿：天花粉一两，炙甘草一钱半，水煎入酒服。

小儿卵(疒颓)作痒：用桃仁炒香为末，酒服方寸匕，日二，仍捣敷之。 【 《外台》】 

小儿寒疝腹痛，大汗出：用梨叶浓煎七合，分作数服饮之，大良。此徐玉经验方也。 【 《图经本草》】 

小儿肾缩，乃初生受寒所致：用吴茱萸、硫黄各半两，同大蒜研涂其腹，仍以蛇床子烟熏之。 【 《圣惠方》】 

小儿阴(疒贵)，肿大不消：硼砂一分，水研涂之，大有效。 【 《集元方》】 

小儿阴肿，阳明经风热湿气相搏，阴茎无故肿或痛缩，宜宽此一经自愈。广木香、枳壳麸炒二钱半，炙甘草二钱，水煎服。 【 《曾氏小儿方》】 

吹火筒，主治小儿阴被虹蚓呵肿，令妇人以筒吹其肿处，即消。 【 《本草纲目》】 

小儿阴囊忽虚热肿痛：取蚯蚓泥，以生甘草汁入轻粉，水调涂之。

　　针灸

《千金方》曰：治小儿阴肿，灸大敦七壮。
治小儿气(疒颓)，灸足厥阴大敦，左灸右，右灸左，各一壮。
《古今医统》曰：小儿禀胎疝卵偏肿者，灸囊下十字缝中三壮，春灸夏效，冬灸春效。
小儿阴肿，灸内昆仑二穴各三壮，在内踝后五分筋骨间陷中。
《证治准绳》曰：小儿偏坠，令儿坐放土中，午时灸印下偏坠之处七壮。
小儿偏坠，若非胎中所有，在后得者，于茎下肾囊前中间弦子上，灸七壮，立愈。

　　　医案

万氏《幼科发挥》曰：本县大尹梁公子病疝，右边睪丸肿大如鸡卵，长约五寸，上络脐傍，下抵阴囊，直硬痛疼，大小便不通，急召全治。用当归、川芎、木香、青皮去穰、山栀仁、山楂子、小茴香、川楝子、泽泻二剂而安。

薛氏《保婴撮要》曰：一小儿阴囊赤肿，余作胎毒治，瘥后发热痰盛等证；诊其母，素有郁热，用加味归脾、逍遥二药，子母俱服而愈。后吐泻，小便赤濇，两目瞤动，视其寅卯二关脉赤，此属肝经风热也，用柴胡清肝散加钓藤钩、木贼草而愈。

一小儿阴茎作痒，小便频数，此属肝火之证，反服五苓散，颈间结核，余用柴胡栀子散、四味肥儿丸，诸证稍愈；又用虾蟆丸而痊。

一小儿茎痿湿痒，后阴垂焮肿，茎中作痛，时出白津。余诊之，肝火也，用龙胆泻肝汤、六味地黄丸而愈。

一小儿睪丸作痛，小便赤濇，寒热作呕，乃肝脾之疝，用小柴胡汤加山栀并芦荟丸而消。

一小儿茎中作痒；一小儿下疳溃烂，作痛发热；一小儿茎中溃痛，小便秘濇，日晡尤盛；一小儿目痒出水连札，项间结核，阴囊搔痒，俱属肝火之证，俱用九味芦荟丸而愈。

一小儿小便濇滞，阴囊肿痛，寒热，此肝经湿热也，用龙胆泻肝汤而消。但热内倦怠，此兼脾气虚也，用四君、柴胡、山栀、芎、归而愈。

一小儿阴囊赤肿，因乳母怒气及饮酒而发。余审之，因于怒则用加味消遥散，因于酒则用加味清胃散并加漏芦、干葛、神曲，与母子服之随愈。

一小儿阴囊肿痛，小便赤濇，用加味小柴胡汤加漏芦，母子并服而愈。

一小儿禀肝肾虚弱，睪丸常肿，用六味地黄丸料加柴胡，母子并服，两月余而痊。

刘武库子睪丸作痛，小便赤濇，寒热作呕，用小柴胡汤加山栀、车前子、茯苓而愈。
古今图书集成医部全录卷四百五十二

　小儿杂病门

　　千金方 【 唐?孙思邈】 

　　　鬾

论曰：凡小儿所以有鬾病者，是妇人怀娠，有恶神导其腹中胎，妒嫉他小儿令病也。鬾者，小鬼也。姙娠妇人不必悉招鬾魅，亦时有此耳。鬾之为疾，喜微微下痢，寒热或有去来，毫毛鬓发鬇髯[鬇髯　《千金》卷五客忤作「(上髟下仓)鬡」。]不悦，是其证也。宜服龙胆汤。凡妇人先有小儿，未能行，而母更有娠，使儿饮此乳，亦作鬾也。令儿黄瘦骨立，发落壮热，是其证也。

　　小儿直诀 【 宋?钱乙】 

　　　瘖

若患吐泻，或大便后虽有声而不能言，又能咽物者，非失音，此肾怯不能上接于阳也，当以地黄丸主之。凡口噤不止，则失音语迟。
 【 注　按前证多因禀肾小足。盖肾脉系于舌本，非地黄丸不能治。故患此证者，若仰首吹欠则嗽，如未应，须兼以补中益气汤滋其化源；若阴火上炎，肺金受伤而失音者，亦治以前法。《保婴集》云：小儿五六岁肾气不足而不能言者，用菖蒲丸；口噤不能言者，用地黄丸。】 

　　儒门事亲 【 元?张从政】 

　　　痹

小儿风湿寒三气合而为痹，及手足麻痹不仁，《内经》曰：荣虚卫实，皮肤不仁，痹而不知痒痛，可用郁金散吐之，次服导水丸，轻寒之药泄之；泄讫，次以辛温之剂发散，汗出后，常服当归、芍药、乌附、乳、没行经和血之药则愈矣。

　　菊坡语丛

　　　记

今小儿乳哺时，值母有孕。辄眉心青黑，泄泻黄瘦，此病俗谓之记。《尔雅翼》言伯劳能疗继病。继病者，母有娠而乳子，使子得疾如痁。

　　婴童百问 【 明?鲁伯嗣】 

　　　鬾病

巢氏云：小儿被鬾病者，凡妇人先有小儿未能行，而母继有胎姙，令儿渐渐羸瘦骨立，毛发稀黄不长，时作壮热，大便不匀，乃鬾病也。又曰：继病法当用紫霜丸下鬾乳，以益黄散补之，令小儿断乳即安。消乳丸、异功散，亦妙剂也。其或他妇人有姙而抱他人婴儿者，亦有此证，同此治法。有热者龙胆汤。

　　本草纲目 【 明?李时珍】 

　　　继病

按《淮南子》云：男子种兰美而不芳，继子得食肥而不泽，情不相往来也。盖情在腹中之子故也。继病亦作鬾病，鬾乃小鬼之名，谓儿羸瘦如鬾鬼也。大抵亦丁奚疳病。

　　明医杂着 【 明?王纶】 

　　　小儿好睡

小儿时时好睡，乃脾虚困倦也，不必用温胆汤。睡中惊动不安，是心血虚而火动也。盖心虚则惊动，宜清心安神，养血降痰。及胷膈有痰，亦作惊动；又脾胃有伤，郁滞不清，亦惊动不安。此又脾胃与痰所致，非由心血也。宜消食化痰，食去痰除则补脾胃。
【 注　愚按前证。若因心脾气虚有痰，宜用参、朮、茯苓、五味以补心气，当归、芍药、枣仁以养心血，桔红、半夏以开痰滞。若脾肺气虚，胷膈有痰，用补中益气汤以补中气，用胆星、天竺黄以化痰涎。若因饮食停滞而作，用四君子汤以健脾胃，用山楂、神曲以消饮食。若因脾虚而好睡，用五味异功散以补脾气，当归、芍药以生脾血。若因母饮酒，致儿醉好睡者，以甘草、干葛煎汤解之；不应，用四君子汤。】 

　　证治准绳 【 明?王肯堂】 

　　　诸失血证

小儿九道出血，何为而然？盖人之所有者，血与气也。心者血之主，肺者气之主，气主呴之，血主濡之，荣养百骸，灌溉丝脉，升降上下，荣卫谐和，自然顺适，一或不调，疾由生矣。或外为六淫所侵，内因七情所沮，气乃留而不行，血乃壅而不濡，内外抑郁，不能流注以荣于身，必有妄动之患。叔和以芤脉为失血之义，在七表属阳故也。阳明主乎多气多血，未有不因热而得，盖气血俱热，热郁内逼，失其常度，是以妄行。
有在襁褓患此证者，固非七情所伤，皆因乳母执着，不自宽释，及咬辛辣之物，流于乳络，儿饮之后，停滞不散，郁蒸于内，亦能动血。或居重帏暖阁，火气熏逼，不令常见风日，积温成热，热极则涌泄，或吐或衄，大小腑亦多血来者。
有气虚而邪热乘之，则血不能循流故道，渗于诸经，亦生走失之证。其面晄白，脉沉微，血淡紫，口气缓是也。
又况婴孩脆弱，易虚易实。因热内攻，血随气行，或壅而上逆，或下而忘返，遂有吐血、衄血、泻血、溺血之证。然而血不苟动，因气使之；风不自生，因热而起。由是而论，可以类推。治法先明虚实，审得病源，随经施治，药饵无差，则不失其机要。
实则小柴胡汤加生地黄、丝茅根，或苦参亦好，并用水煎服；或(口父)咀五苓散合五和汤，亦加丝茅根、苦参水煎；及投消毒饮。次用局方鸡苏丸、三黄丸间服。
虚则理中汤及人参芎归汤，皆可服。间有医者，见其血盛，以为热极，过投凉剂，遂使血寒不能归源而妄流，其色紫黯而凝滞，或成小片，当服姜、附之剂以温之，自然流畅，毋致妄行为佳。

　　　吐血

《全婴论》云：夫吐血，荣卫气逆也。荣者血也，卫者气也。荣卫相济，不失常道，一有所胜，则致妄行。血者水也，决之东则东流，决之西则西流，气之使血，其势如此。巢氏云：血者是有热，气盛而血虚，热乘于血，血性得热则流散妄行，气逆则血随气上，故令吐血也。又或饮食太饱之后，脾胃内冷，不能消化，忽吐所食之物，气血相冲，因伤肺胃，亦令吐血。若久嗽气逆，而目浮肿而嗽吐血者，是虚损也。
清者为荣，浊者为卫。荣行脉中，卫行脉外。盖荣者水谷之精气也，和调于五脏，洒陈于六腑，故能入于脉。夫荣者阴血也，所主在心，统化在脾，藏内在肝，宣布在肺，输泄在肾，灌溉一身，滋养百脉诸经，由此而生毓焉。然血之所统者气也，故曰：气主呴之，血主濡之。是以气行则血行，气止则血止。阳生阴长，夫倡妇随之道也。若气一伤则变证百出，故妄行则吐衄，衰涸则虚劳，降下则便红，热陷则溺赤，渗于肠胃则为肠风，阴虚阳搏则为崩漏，此皆气有殄戾之乖，而血乃生渗溢之患。然养阴者，可不先知养阳之道乎？小儿患之，多因禀赋积热，或食膏梁厚味，或乳母七情郁火所致。治法，若气虚血弱，当以人参补之；阳旺则阴生血也。若四物汤者，独能主血分受伤，为气不虚也。若左寸关脉数而无力，血虚也，四物汤加参、朮。浮而无力，气虚也，补中益气汤。尺脉数或无力，肾虚也，六味地黄丸。右寸关脉数而有力者，肺胃热也，犀角地黄汤，后用四物汤加参、苓、白朮。尺脉数而无力，阴虚也，用六味地黄丸。若面黄目濇眵多手麻者，脾肺虚也，用黄芪芍药汤。

　　　衂血

衄血者，是五脏热结所为也。血随气行，通流脏腑，冷热调和，不失常度，无有壅滞，亦不流溢，血得寒而凝结，得热而流散，热乘于血，血随气发，溢于鼻窍也。又有因伤寒瘟疫，诸阳受病，不得其汗，热无所泄，故从鼻而出也。
春冬衄者，用生地黄研取汁，加生蒲黄少许，砂糖井花水浸服之，愈。
秋夏衄者，用车前草一握洗净，同生姜一处研取汁，入生蜜一匙，先拌滓塞鼻，次用新汲水和蜜，并车前草生姜汁饮之，即愈。
又方：生萝卜取根捣自然汁，仰头滴入鼻管中，即止；次以新汲水和蜜、萝卜汁饮之，良。
因惊仆气散，血无所羁而致鼻衄者，用异功散加柴胡、山栀。左脸青而兼赤者，先用柴胡清肺散，后用地黄丸。右脸赤，乃肺大肠实热也，用泻白散。鼻色赤，乃脾胃实热也，用泻黄散。微赤，乃脾经虚热也，用异功散加升麻、柴胡。色深黄，用济生犀角地黄汤，后用杨氏地黄散。淡白色，用六君子汤。颊间赤色，用四物汤加山栀。赤甚，用五淋散。小便赤色，用六味丸、补中益气汤。唇色白，用六君子汤；久不愈，用麦门冬饮子。若初病元气未亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒，卧而露睛者，悉属形病俱虚，当补正气为要。

　　　便血尿血

大便下血者，是大肠热结，损伤所为也。脏气既伤，风邪自入，或蓄热，或积冷，或湿毒流于脾胃，或甘食伤于脏腑，因兹冷热交击，疳湿互作，致动血气，停留于内，凝滞无归，渗入肠中，故大便下血也。或有腹胀冷气，在内攻冲，亦令大便下血。又因风冷乘虚，客入脾胃，或瘀血在于肠胃，湿毒下如豆汁，又甘伤于脏，亦能便血。若上焦心脾积热，施注大肠，亦令大便下血也。亡血，脾弱必渴，久则血虚，其人必肌体萎黄，头发不黑矣。
溺血者，盖心主血，与小肠相合，血之流行，周遍经络，循环腑脏，若热聚膀胱，血渗入脬，故小便血出也。
经云：肺朝百脉之气，肝统诸经之血。又云：气主呴之，血主濡之。盖荣血为水谷之精气，灌溉五脏六腑，四肢百骸，若脾胃有伤，荣卫虚弱，行失常道，故上为衄血、吐血，下为尿血、便血矣。若外感风邪则血鲜，为肠风，内伤则血浊，为脏毒。又热入大肠则大便下血，热入小肠则小便出血。然小儿多因胎中受热，或乳母六淫七情，厚味积热，或儿自食甘肥积热，六淫外侵而成。若因乳母食厚味者，加味清胃散。怒动肝火者，加味小柴胡汤。忧思郁怒者，加味归脾汤。禀父肾燥者，六味地黄丸。儿有积热，小便出血者，实热用清心莲子饮，虚热用六味地黄丸。大便出血者，犀角地黄汤；风邪外侵者，仓廪散。病后元气下陷者，补中益气汤。粪前见血者，四君加黄连制吴茱萸。粪后见血者，四君加吴茱萸制黄连。若婴儿以治母为主，余当临证制宜。

　　　瘖

经云：舌者，音声之机也；喉者，音声之关也。小儿卒然无音者，乃寒气客于会厌，则厌不能发，发不能下，致其门阖不启，故无音也。若咽喉音声如故，而舌不能转运言语，则为舌瘖。此乃风冷之邪客于脾之络，或中于舌下廉泉穴所致也。盖舌乃心之苗，心发声为言，风邪阻塞经络，故舌不能转运也。若舌本不能转运言语，而喉中声嘶者，则为喉瘖。此亦为风冷所客，使气道不通，故声不得发而喉无音也。然或风痰阻塞，或因心经气虚，或因脾之脉络受风，或因风痰滞于脾之络，或因脾气不足，或胃中清气不升，皆足以致瘖。大抵此证亦有禀父肾气不足，不能言者；有乳母五志之火遗儿，熏闭清道，不能言者；或儿病津液耗损，会厌干涸，不能言者；或肾气不充，虚火上炎伤肺，不能言者；有惊风中风，不能言者。若遗热与津液耗者，用七味白朮散。清气不升者，用补中益气汤。禀肾不足，与虚火伤肺者，用六味地黄丸。若仰首欬嗽，肢体羸瘦，目白睛多，或兼解颅、呵欠、咬牙等证，悉属肾虚，非地黄丸不能救也。

　　　卒失瘖

巢氏云：喉咙者，气之道路；喉厌者，声音之门。门户有暴寒气，客于喉厌，得寒即不能发声，故卒然失音也。不能语者，语声不出，非牙关噤也。

　　　病后瘖

钱氏论肾怯失音相似病，吐泻及大病后虽有声而不能言，又能咽药，此非失音，为肾怯不能上接于阳故也，补肾地黄丸主之。失音乃卒病耳。

　　　癎瘥语瘖

巢氏《病源》云：小儿发癎瘥后，六七岁不能语，乃风癎发之时，口眼相引，或目睛上摇，或手足瘈瘲，或脊背强直，或颈项反折，屈搐如数，皆由小儿当风取凉，乳哺失节之所为也。而癎发瘥后，不能语者，是风癎。因儿衣厚汗出，以儿乘风取凉太过，为风所伤得之。其初发之状，屈指如数，然后发瘈瘲是也。心之声为言，开窍于口，其癎发虽止，风冷之气，犹滞心之络脉，使心气不和，其声不发，故不能言语也。

　　　不寐

经曰：阳明，胃脉也。胃者六腑之海，其气亦下行。阳明逆，不得从其道，故不得卧也。又曰：胃不和则卧不安。夫人身之卫气，昼则行于阳，夜则行于阴。阳主动，阴主静。寤则魂魄志意散于腑脏，发于耳目，动于肢体，而为人身指使之用；寐则神气各归五宫而为默运之妙矣。若脾胃气盛则腑脏调和，水谷之精各各融化，以为平和之气。若胃气一逆，则气血不得其宜，腑脏不得其所，不寐之证，由此生焉。当用四君、远志、酸枣仁。肝肾虚热者，六味丸。心血不足者，真珠母丸。思虑过度者，归脾汤。精神短乏者，人参养荣汤。病后余热者，酸枣仁汤。胆虚不得眠者，人参竹叶汤。肝火不宁者，加味小柴胡汤。振悸不得眠者，四君、生姜、酸枣仁。夜啼惊哭不寐，各详别证，当参求之。

　　　喜笑不休

经曰：心藏神有余则笑不休。又曰：在脏为心，在声为笑，在志为喜。又：火太过曰赫曦，赫曦之纪，其病笑谑狂妄。又云：少阴所至为喜笑。又云：精气并于心则喜。此数者，皆言属心火也。若笑不休，呻而为腹痛，此水乘于火，阴击于阳，阳伏热生，狂妄谵语，不可闻，心之损矣。扁鹊云：其人唇口赤色者可治，青黑者死。若肾水虚涸，不胜心火，而喜笑不休者，用六味地黄丸。肝火炽盛，能生心火，而喜笑不休者，用柴胡清肝散。余兼别证，各从其证而参治之。

　　　继病

继病者，以他人相近，病能相继，故曰继病。女子气血上为乳汁，下为经水。小儿饮交乳且病，况其大分已荣于胎，而乳汁之漓可知，能无使儿病乎？则又何鬼神之咎为也！《千金》炙伏翼熟嚼哺儿，而怀姙者带伯劳鸟毛白马眼，不能滋荣气血，乃徒剥裂禽兽。
海藏云：坐者为相继，死者为传尸。有脉而无气，谓之尸厥；有气而无脉，谓之行尸。
丁奚、哺露、客忤、无辜，四异病也。
阳易、阴易、百合、狐惑，四奇病也。

　　　渴

洁古论渴有三种：
一者，实热积于心脾，烦躁，大渴引饮，宜白虎汤。谓不因吐泻大病，忽然而作。
二者，因久病，或取转过度，致脾虚引饮，宜白朮散。
三者，因患湿热病，热结膀胱，小便不利，大渴引饮，有表里证者，宜五苓散主之。
《百间》云：小儿唇红如丹即发渴，红甚焦黑则危笃。若三焦虚烦作渴者，用三黄汤。伤寒后唇口焦者，用白虎汤、竹叶汤。泻利作渴者，用四苓散之类，常治暑积。心脾烦渴引饮者，用白虎汤。下痢脾虚作渴者，用七味白朮散。
热结膀胱，小便秘渴者，用五苓散。上焦虚热者，用四君子汤。膏粱积热者，用清胃散。脾胃积热者，用泻黄散。中气虚热者，用异功散。肾水虚热者，用六味丸。其余疳证发热，各详本证。胎禀所致者，当各审其因。若悞用寒凉降火，脾胃复伤，则腹胀而为败证矣。
海藏云：治发渴，四君子加干葛、枇杷叶，先以枣汤煮过炙干，用各等分，入木瓜少许，同煎服，亦治虚渴法也。

　　　湿热

小方脉论小儿渴病吃水，大多腹胀泄泻，此病得之心脏热，心与小肠合，小肠亦受热，小肠既热，其气上行，奔胃口，致孩子吃水，其水待奔小肠，被小肠气热，渗泄不及，转入大肠。如治之先下淋药。后下凉心脏药，然后止渴，乃效。此五苓散证也。

　　幼幼近编 【 明?陈治】 

　　　尾骨痛

痛甚属痰，二陈加木香、陈皮、前胡、黄蘗、知母。至阴分作痛，属阴虚湿热，六味丸加当归、牛膝、防己、黄蘗、知母、肉桂、红花。

　　方

白藓皮汤 【 《千金方》】 　治小儿客鬾挟实。
白藓皮　大黄　甘草各二两　芍药　茯苓　细辛　桂心各十八铢
右七味(口父)咀，以水二升，煮取九合，分三服。

葛花解酲汤 【 《钱氏直诀》，下同】 
白荳蔻　砂仁　葛花各五钱　干生姜　白朮　泽泻　神曲炒黄，各二钱　白茯苓　陈皮　人参　猪苓各一钱半　木香五分　青皮三钱
右为末，每服二钱，白汤调服。薛己曰：按前汤气味辛散，不得已用之耳。盖酒病服之虽效，频服则阴损元气，折人长命，可不慎哉！

菖蒲丸　治心气不足，不能言语。
石菖蒲　赤石脂各三钱　人参五钱　丹参二钱　天门冬　麦门冬各去心，一两，焙
右为末，蜜丸菉豆大，每服十丸。若病后肾虚不语，宜服地黄丸。

止汗散　治睡而自汗。
故蒲扇烧
右为末，每服三钱，温酒调下。

吉氏家传方　治小儿患后声不出。
酸枣仁去壳，一钱　白茯苓半钱　朱砂二钱
右件为末，丸如豆大，每服一丸，人参汤下。

通关散　治小儿惊风并退，只是声哑不能言。
天南星炮为末　每服婴孩半字，三五岁半钱，八九岁一钱，豮猪胆汁调下，令孩儿吃咽入喉中，便能言语。

集验方　治小儿惊退而哑，不能言语。
木通剉　防风去芦　川升麻　羚羊角屑　桂心以上各半两　甘草炙，二钱半
右件药捣为粗散，每服一钱，水一小盏，煎至五分，去滓，入竹沥少许，更煎一两沸，不计时候，量儿大小加减服之。
又
腊月牛胆酿天南星不拘多少
右研细，每服半字，薄荷汤调下，临卧服。儿大者，服一字至半钱。

千金大补心汤　治小儿癎瘥后，风冷留滞于心络，使心气不和，语声不发。
黄芩　附子炮去皮脐，各一两　石膏　半夏　远志肉各四两　生姜六两　饴糖一斤许　大枣二十枚　桂心　甘草　茯苓　地黄　阿胶　麦门冬各三两
右件药(口父)咀，每服一大撮，入前饴糖半匙许，水一盏半，煎半盏服之。

中风失音方　《圣惠》治小儿中风，失音不语，舌根强硬。
陈酱汁半合　人乳二合
右件药相和令匀，少少与儿服之。

张涣竹沥膏　治小儿中风，失音不语，牙关紧急。
竹沥依法旋取　地黄汁　蜜各半合，已上搅匀　桂心为末　石菖蒲一寸九节者取末，各一两
右件都一处调匀，慢火熬成膏，硬软得所，如皂子大，每服一粒，取梨汁化下。

救生菖阳汤　治小儿中风，昏迷不语。
石菖蒲　天麻　生乌蛇肉　全蝎　白殭蚕　附子炮去皮脐　羌活　人参　白附子各半两
右为粗末，每服三钱，水二盏，生姜五片，薄荷五叶，煎至一盏，滤去滓，温热，时时服。

醒脾散　治小儿惊搐后不语。
甘草炙，一钱　冬瓜子　防风各半两　人参一分
右件为细末，每服一钱，用水一盏，入竹叶数片，灯心少许，同煎至七分，去滓，食后，温服，临卧。

伤寒失瘖方　茅先生治伤寒失音，语不得。
金毛狗脊　甘草各等分
右为末，每服一钱，用黄蜡一块，指头大，水六分，同煎四分服。

集验方　治小儿伤寒失音，不能语。
桂指面大　右含桂口中，渐渐声音如旧。

人参芎归汤 【 《证治准绳》，下同】 　治九道血妄行。
人参　川芎　当归酒洗，各半两　荆芥二钱半
右，每服二钱，水一盏，煎七分，温服无时。

黄芩丸　治小儿衄血，吐血，下血。
黄芩为末
右炼蜜丸如鸡豆大，三岁一丸，浓盐汤下。柏叶石榴花为末，吹鼻，治衄血吐血。一方：定州磁器末，治呕血，破血，止血。

茅花汤　治鼻衄不止，吐血，下血。
茅花一大把
右，水三盏，煎浓汁一盏，分二服，即瘥。无花，根、梗代之。兼治血痢黑痢。

四物汤　治血虚发热烦躁，或晡热作渴，头目不清。若因脾虚不能生血者，用四君子汤。
当归　熟地黄各二钱　芍药　川芎各一钱
右，水煎服。

犀角地黄汤　治伤寒温病，失于表汗，致内有瘀血，吐血，面色黄，大便黑，及疮痘出，多以此解之。
犀角镑　牡丹皮各一两　生地黄汁八钱　赤芍药七钱
右，每服二钱，水煎服。

黄芪芍药汤　治衄多岁，面黄眼濇，多眵手麻。
黄芪三两　羌活半两　甘草炙　升麻　葛根　芍药炒黄，各一两
右，每服三钱，水煎服。按此手足太阴阳明药也。然血虚久则阳亦虚矣，故血不足则麻木，阴虚火动，变证百出，实非风也。此出升阳滋阴例。

人参黄芪散　治血劳客热，消瘦倦怠，口燥咽干，日晡潮热，五心烦热，盗汗胷满，食少作渴，欬吐时有脓血。
天门冬去心，三两　半夏　知母炒黄　桑白皮　赤芍　黄芪　紫菀　炙草　鳖甲醋炙，各半两　白茯苓　柴胡　秦艽　生地黄　熟地黄　地骨皮各二两　人参　桔梗各一两
右剉散，每服三五钱，水煎服。一方有生姜。

柏枝饮　治小儿衄血、吐血。
柏枝干者　藕节干者
右，等分为末，三岁半钱，藕汁入蜜沸汤调下。一方，白芍药为末，磨犀角汁调，治咯血衄血。

辰胶散　治小儿吐血。
阿胶炒　蛤粉等分　辰砂少许
右为末，和粉红色，三岁一钱，藕汁和蜜调下。

紫参散　治吐血。
紫参　山栀　生地黄各一两　刺蓟一分，烧灰　乱发一分，烧灰俱存性，已上捣罗为极细末，次用　蒲黄　伏龙肝各一分，并细研
右件都拌匀，每服半钱至一钱，煎竹茹汤调下。

汤氏地黄丸　治荣中热及肺壅鼻血生疮，一切丹毒。
生地黄　赤芍药　当归　川芎各等分
右(口父)咀，水煎去滓，量大小加减服。如鼻衄临熟入生蒲黄少许，生疮加黄芪等分，丹毒加防风等分，同煎，累验。

麦门冬饮子　治吐血久不愈者。
五味子十粒　麦门冬去心　黄芪各一钱

龙胆丸　治小儿衄不止。
黄连　龙胆草各等分
右为末，糊丸如小豆大，三岁三十丸，或作散子，以浓盐水送下。

蘗皮汤　治小儿衄血。
蘗皮　当归身　人参　生地黄各五分
右，水煎服。

槐花散　治衄血。
槐花炒，一两　蒲黄半两　川百姜一分
右捣罗为细末，每服半钱，新水调下。

蘗皮汤
蘗皮　山栀子各一两　甘草炙，半两
右(口父)咀，三岁一钱，水一小盏，煎三分，去滓服。

胶黄散　治小儿大衄，口鼻内出血不止。十五六岁儿阳盛，多此病。
阿胶一两　蒲黄半两
右为末，三岁半钱，生地黄汁微煎调下，食前服。

五倍丸　治小儿大便下血，如肠风脏毒。
五倍子干
右为末，炼蜜丸如小豆大，三岁三十丸，米汤下。

诃灰散　治小儿因疳大便有血。
诃子烧灰存性
右为末，米汤调下，食前服，三岁一钱。

桃胶丸　治小儿小便出血，阴茎中痛。
桃胶一块，如枣大
右，水一盏半，煎三分，日进三服。下石子如豆，石尽止药。

火府散　治小儿小便出血。
木通　生地黄　甘草　黄芩
右为末，水一盏，煎六分，不时温服。

车前散　治热盛积于小肠，甚则尿血。
牡蛎半两，烧为粉　车前子　甘草炙微黄剉　川(石卜)硝各一分
右捣罗为散，每服以水一小盏，煎至五分，去滓温服，量儿大小加减，不拘时服。

三黄汤
黄芩　黄连　黄蘗各等分
右，水煎服。

圣惠黄连散　治小儿心肺积热，渴不止，咽喉干痛。
黄连去须　川升麻　白茯苓　麦门冬去心焙　射干　元参　甘草炙微赤剉　桑根白皮　黄芩各半两
右件药捣粗罗为散，每服一钱，以水一小盏，入青竹叶七片，煎五分，去滓，入蜜半合，更煎一两沸，放温，时时与儿呷之。

麦门冬散　治小儿心肺热壅，口渴不止。
麦门冬去心　栀子仁　犀角屑　甘草炙　知母　黄芩各半两
右为散，每服一钱，水一盏，入竹叶七片，煎五分，不计时候服，亦可量儿大小加减服。

圣惠银饮子　治小儿热渴不止。
银五两　石膏　寒水石　蚕蛹茧各二两
右件药，以水三升入银石三味，煎至一升去银石，次下蛹茧煎至七合，去滓，每服半合，不计时候，温服之，量儿大小加减。

瓜蒌根散　治小儿热渴不止，烦闷。
瓜蒌根三分　黄芩　知母各半两
右件药捣罗为散，每服一钱，以水一小盏，入小麦：粟米一百粒，煎至五分，去滓，不计时候，温服，量儿大小以意加减。
又方
瓜蒌根三分　黄芩半两　小麦半合
右件以水三盏，煎取一盏，去滓，不计时候，量儿大小以意加减。
又方
生葛汁　竹沥各二合
右件汁相和令匀，不拘时服半合，量儿大小加减。

茅先生胡黄连散　治小儿诸渴及疳渴，解诸热。
胡黄连　麦门冬　干葛　元参　甘草炙　枇杷叶炙去毛
右各等分为末，每服一钱，水七分一盏，生姜一片，同煎五分，后放蜜三五滴，同煎至四分，温服。

圣惠芦根散　治小儿壮热不止。
芦根　黄芪蜜炙　人参　甘草炙　麦门冬　知母各半两
右件粗罗为散，每服一钱，以水一小盏，入竹叶七片，粟米一百粒，煎至五分，去滓，不计时温服，量儿之大小，以意加减。

婴孺麦门冬汤　治小儿夏天服药大下后，胃中虚热，渴欲饮水。
麦门冬　甘草　龙骨各四分　枳实　黄芩　茯苓　人参各三分
右以水四升，煮取一升半，为三服。服此汤后，渴不止，取水芹煮浓汁饮之，间汤服之，甚者恣意与之服。

芦根饮子　治小儿壮热渴，兼吐不止。
生芦根切，五合　淡竹青皮　人参各八分　桔梗五分　知母一钱　粟米三合
右以水五升，煮之一升半，量儿大小与之服。

瓜蒌汤　治小儿热渴，或吐下后虚热渴。
瓜蒌五分　黄芩三分　知母　芦根各二分　生米二合　麦门冬三合
右切，以水五升，煮二升，如饮浆水度服之。

钱氏白朮散
人参切去头　白朮　木香　白茯苓去皮　甘草剉炒　藿香叶各一两　干葛二两，剉
右为粗末，每服一钱至二钱，水一盏，煎至五分温服。如饮水者，多煎与之，无时。

小方脉论方　治渴先下淋药。
郁金　滑石各一两　旱莲子半两
右件为末，每服半钱，煎葱汤调下，急进三服凉心药。
又　欲止渴，先凉心脏。
乌贼鱼骨　海浮石各一两　蒲黄炒半两
右末，每半钱，用枇杷叶汤下。

仲景酸枣汤　治虚劳烦不得眠。
酸枣仁炒一钱　甘草　知母炒　茯苓　芎藭　生姜各五分
右，水煎服。

本事鳖甲丸　治胆虚不得眠，四肢无力。
鳖甲　酸枣仁炒　羌活　黄芪炒　牛膝酒炒　人参各一两　五味子五钱
右为末，炼蜜丸梧子大。

本事真珠母丸　治肝胆二经因虚内受风邪，卧则魂散而不守，状若惊悸。
真珠别研细，七钱半　当归　熟地黄各一两半　人参　酸枣仁炒　柏子仁各一两　犀角屑　茯神　沉香　龙齿各半两
右为末，炼蜜丸小豆大，辰砂为衣，每服二十丸，白汤下，日午夜卧各一服。

人参竹叶汤　治虚烦不得眠。
人参　竹叶　甘草各二钱　半夏　小麦　麦门冬各一钱五分
右每服二三钱，姜二片，粳米一撮，水煎服。

　　单方

小儿中蛊欲死者：甘草半两，水一盏，煎五分服，当吐出。 【 《千金方》】 

小儿中蛊下血欲死：捣青蓝汁频服之。 【 《圣惠方》】 

小儿年至四五岁不语者：赤小豆末，酒和敷舌下。 【 《千金方》】 

舌蹇语吃：川椒以生面包丸，每服十粒，酢汤送下。 【 《救急方》】 

治小儿吐血：烧蛇蜕皮末，以乳汁服之，并治重舌。 【 《千金方》】 
又：取油三分，酒一分和之，分再服。

小儿尸疰劳瘦，或时寒热：用鳖头一枚烧灰，新汲水服半钱，日一服。 【 《圣惠方》】 

小儿哭疰：梳头垢，水服少许。 【 《千金方》】 

治小儿悞吞针：取磁石如枣核大，或吞或含，其针立出。

治小儿悞吞铁物等：用艾蒿一把剉，以水五升，煮取一升，服之即下。

治小儿蠷螋咬，绕腹匝即死，连捣蒺藜叶敷之。无叶，子亦可。
又：取燕窠中土，猪脂和敷之，干即易之。

治小儿悞为诸骨及鱼骨刺入肉不出者：水煮白梅肉研烂，调象牙末，厚敷骨刺处自软。 【 《医学纲目》】 

小儿悞吞钱：用炭烧红急捣为末，煎汤呷，士效。 【 《古今医统》】 

治小儿卒腹皮青黑：以酒和胡粉敷上。若不急治，须臾便死。仍灸脐上下左右去脐半寸，并鸠尾骨下一寸，凡五处各三壮。

母有娠，乳儿有病如疟痢，他日亦相继腹大，或发或差：以红纱袋盛夜明砂，与儿佩之。 【 海藏方】 

小儿生十余月后，母又有娠，令前儿精神不爽，身体痿瘁，名为鬾病。用伏翼烧灰细研，以粥饮调下五分，日四五次。伏翼即蝙蝠也。 【 《圣惠方》】 

　　医案

张从政《儒门事亲》曰：陈州长吏一小儿，忽病寐而不寤。一日，诸医作睡惊治之，或欲以艾火灸之，或欲以大惊丸及水银饼子治之。其父曰：此子平日无疾，何骤有惊乎？以子之病乃问于戴人，戴人诊其两手脉皆平和。戴人曰：若惊风之脉当洪大而强，今则平和，非惊风也。戴人窃问其乳母，曰：尔三日前曾饮酒醉否？乳母遽然笑曰：三日前夫人以煮酒见饷，酒味甚美，三饮一罂尽而睡。陈酒味甘而恋膈，酒气满乳，儿亦醉也。乃剉甘草、干葛花、缩砂仁、贯众煎汁，使饮之，立醒。

一小儿悞吞一铜钱，在咽中，不能上下，诸医皆不能取，亦不能下，乃命戴人。戴人熟思之，忽得一策，以净白表纸令卷实如箸，以刀纵横乱割其端，作鬅鬠之状；又别取一着缚针钩于其端，令不可脱，先下咽中，轻提轻抑一探之，觉钩入于钱窍，然后纸卷纳之咽中，与钩尖相抵；觉钩尖入纸卷之端，不碍肌肉，提之而出。

王纶《明医杂着》曰：杨永兴子七岁，停食吐泻后，好睡，睡中兼惊，久治不愈。余曰：好睡是脾气虚困也，善惊是心血虚怯也。盖心为母，脾为子也。此心火不能生脾土，用补中益气汤及六味丸加鹿茸治之而愈。

《薛氏医案》曰：治一小儿言迟患泄泻，声音不亮，杂用清热等剂，声如痖，饮食少思，去后多在侵晨。朝用地黄丸加五味子，夕用补中益气汤，其泄顿止；却专服前丸，不两月，其言渐亮而愈。

一小儿白睛多而黑睛少，吐泻后喉瘖口渴，大便不实，朝夕悉服地黄丸而痊。后患泻，其喉复瘖，仍服前丸遂愈。

一小儿壮热吐血，或兼衄血，又顋鼻准赤色，乃肺胃积热，用济生犀角地黄汤四剂，而血并止。后因母饮酒复作，用清胃散，母子服之而愈。

一小儿吐血不止，鼻准赤色。审其乳母有郁热，用加味归脾汤、加味逍遥散，母子并服各数剂，血少止；又用八珍汤加柴胡、牡丹皮而愈。

一儿因母屡恚怒，发热吐血，或时衄，用加味小柴胡汤之类，治其母并愈。后其母因劳役兼怒气，致儿患惊搐，或用抱龙丸，又加吐血。予以加味逍遥散，母子病愈。厥后乳母仍劳役发热，此儿即惊搐，或吐血，或衄血，母用补中益气汤，子用犀角地黄汤，顿愈。

一小儿十岁，因伤厚味吐血，用济生犀角地黄汤，解食毒，清胃热；又用四君、牡丹皮、升麻调补脾胃而愈。惟肢体倦怠，两手作麻，用黄芪芍药汤数剂而安。

一小儿吐血，因乳母火郁发热，两胁作痛，后吐血，以加味归脾汤加吴茱萸制黄连治母，儿不时饮数匙，月余并愈。后因母怒，吐血寒热，儿亦吐血，先用加味小柴胡汤二剂，后用加味逍遥散治其母悉愈。

一女子年十四岁，因惊寒热发搐，服镇惊之药，更吐血，寻衣撮空，身如炙，烦躁不眠，饮食不入，脉洪大而无伦次，按之豁然而空。用加减八味丸料二剂，诸证悉退。脉息按之如丝，无气以动。用人参一两煎服不应，仍用人参一两、附子五分，二剂元气顿复。

一女子十三岁，因怒吐血，咬牙发搐，用加味逍遥散加钓藤钩而愈。次年出嫁。怀抱郁结，胷满食少，吐血面赤，此因肝火动而血热，脾气虚而不能摄血也，用六味丸及归脾汤加山栀、贝母而愈。

一小儿十四岁，发热吐血，属足三阴虚，余谓宜补中益气汤以滋化源，不信，仍用寒凉降火，前证愈甚。或谓曰：小儿未有室，何肾虚之有？参、芪补气，奚为用之？余述丹溪先生云：肾主闭藏，肝主疏泄，二脏俱有相火，而其系上属于心，心为君火，为物所感则相火翕然而起，虽不交会而其精亦暗耗矣。又褚氏云：男子精未满而卸女，以通其精，则五脏有不满之处，异日有难状之疾。正此谓也。遂用补中益气汤及六味地黄丸而愈。

王少参孙女年十二岁，脾胃素弱，后成疳证，发热小腹膨胀，坚直，大便溏泻，气喘欬嗽，彻夜烦躁不睡，鼻塞眼暗谵语，其脉大而无根。用人参一两，附子三分，腹胀渐减，脉渐敛；然犹寻衣撮空。鼻孔出血，用六味地黄丸料二服如脱；乃昼服独参姜附汤，夕服地黄丸料，脉渐有根，诸证渐愈；又用六君子汤，补中益气汤而痊。

一小儿停食夜惊腹涌，服消食丸，泻数次，寻衣撮空，面青黄或色白，此脾土受伤，肺金休囚，肝火旺而然也，先用异功散加升麻以补脾土，用六味地黄丸料以滋肝血，稍定，各二剂渐愈；即用补中益气汤、六味地黄丸，间以异功散而痊。

一小儿膝痈，误触其膝，出血甚多，患前证恶寒面白，此阳随阴散而虚寒，用十全大补汤加附子三分四剂，未应；用人参一两，附子五分，姜、枣煎服，稍定；又二剂，顿退；又朝用异功散，夕用八珍汤而安。

一小儿伤风表汗后，患前证，恶风面白，手足冷，用补中益气汤加五味子，汗顿止而诸证渐退；又用四剂而安；乃服十全大补汤而愈。

一小儿喜笑，常作不安，面赤饮冷，手足并热，先用黄连泻心汤，末二服稍定；又用六味地黄丸料，煎服顿愈。常服此丸则安，月许不服仍复作，又服，愈矣。

一小儿患前证，面青赤，此肝心二经风热所致也，用柴胡栀子散、六味地黄丸渐愈；又因乳母大怒发热，先用加味柴胡汤，又用加味逍遥散，母子服之并愈。

一小儿年十四岁，用心过度，饮食失节，喜笑不休，脉洪大而虚，面色赤而或白，予用补中益气汤而愈。次秋科举，饮食劳倦，前证复作，或兼谵语，脉洪大，按之微细如无，用人参一两，姜、枣煎服稍定，又三服而愈。又因劳役用心，自汗作渴烦躁，似癎证，先用当归补血汤二剂顿安，又十全大补汤而寻愈。

一小儿七岁，闻雷即昏倒，不知人事，此气怯也。以人参、当归、麦门冬各二两，五味子五钱，水一斗，煎汁五升，再以水五升煎滓，取汁一升，合煎成膏，每服三匙，白汤化下，服尽一升，自后闻雷自若矣。

古今图书集成医部全录卷四百五十三

　小儿疮疡门

　　小儿直诀 【 宋?钱乙】 

　　　丹瘤

丹瘤之证，因热毒客于腠理，搏于气血，发于皮肤，当以白玉散涂之。
【 注　按前证或命门所禀，或风热相搏，或频浴热汤，或频着烘衣，或伤食发热，或乳母膏梁厚味，七情郁火，皆能致者。其赤晕游走者，乃血随风热也。若禀胎毒，用化毒丹；风热者，败毒散；频浴烘衣者，四物、连翘、山栀；饮食发热者，四君、柴胡、神曲；母食厚味者，加味清胃散；母有郁火者，加味逍遥散。俱加漏芦，母子俱服。白玉散，其性大寒，能解热毒，若毒发于四肢而轻浅者宜用。若延及胷背胁腹者为重，须用活命饮；令人用力于各患虚遍吮毒血，各聚于一处，急砭出之。若肚腹膨胀，二便不通者，毒入内也，用大连翘饮亦有生者。】 

　　疮疡全书 【 金?窦汉卿】 

　　　赤游丹

小儿患此赤丹，皆从母胎中受蕴，故发皮肤，游走不定。但腹起，于四肢收者轻；四肢起，收于腹者重。急治得生。小儿赤游丹固蕴热所致，即胎毒也。或母怀胎之时，好食辛辣毒物，沐浴热汤，冬天炭火，以致热气入胎，嗜欲无度；或生下火烘衣棠，或火烘床褥，以致热毒内外交攻，半岁上下，无有不发者。初起身体发热，燃火视之，其色红赤，啼哭不止，其光游走不定。发于四肢者生，发于腰腹者死。急用磁锋砭去其紫血，自下而上，则毒血流下。不可逆砭，急用乳香末，鸡子清调匀涂砭处，时用芭蕉根汁涂之；内服朱砂化毒丹，生蜜调下，再服紫金锭水磨汁下。
或游丹发于头者，何以治之？必须将患儿眠在床上，以床脚根一头加砖一二块，以坠毒气于头，用磁锋砭之，使毒气毒血皆从头顶而出。若乳母抱立在身砭之，则毒气顺下，遂壅咽喉，必难生矣。近观同道之友颠倒砭之，不得其手法，以害诸儿。故不辞琐琐，又明言之，并附十丹毒于后。

　　　小儿十种丹毒

一飞灶丹，从头顶肿起，渐发红肿，颈项俱浮，眼睛红色，用生葱一束，捣烂取汁涂之。又方，以(石卜)硝五钱、雄黄末二钱和匀，芭蕉汁调和，用败笔蘸汁润之，须令病者卧之，将此汁自下润至颠顶，其毒从百会穴出。若随下润之，则毒气侵于咽喉，亦难治者。
二吉灶丹，从头额肿痛，用赤小豆末，鸡子清调敷之。前方亦妙。
三鬼火丹，从面上起赤肿，用伏龙肝末，鸡子清调敷；再用芭蕉根汁润之，益母草灰为末，醋调敷亦妙。
四天火丹，从背上起赤点，用桑皮末羊脂调敷之。
五天灶丹，从背上起，一云从两手起，赤肿黄色，用柳树枝烧灰为末，蜜调敷之。
六水丹，两胁虚肿，用生铁屑末、或针砂、或锈钉末，猪脂调涂。
七胡芦丹，从脐上起黄肿，用槟榔末，米醋调敷之。
八野火丹，从两脚起赤肿，用乳香末，羊脂调搽。
九烟火丹，亦从两脚起赤白点，用猪槽下土，麻油调搽。
十胡漏丹，从阴上起黄肿，用屋漏处土，羊脂调搽。

　　外科精要 【 宋?陈自明】 

　　　痈疽

凡小儿属纯阳，其痈疽之疾也，多因心气热而患之。
 【 注　愚按前证，亦有因禀赋而致者。常治少参史南湖孙阴囊赤肿，余作胎毒治之而瘥。后患发热痰嗽，见证不一，难以名状。遂诊其母有郁火血热之证，乃用解毒清肝等药，子母俱服而愈。】 

　　儒门事亲 【 元?张从政】 

　　　二火类

凡小儿疮疤瘾疹，麸疮丹熛等疾，如遇火运胜时，荧惑乱行之者，不可便用升麻汤解之。升麻汤味辛性温。《内经》曰积温而成热，是谓重火，止可以辛凉之剂解之。如遇平时，可以辛温，盖平时无事，便同水化。然而更审察病机，甚者亦不可以辛温，但发散之后，便以凉膈散加当归及白虎汤、化斑汤、玉露散煎服之，更甚者解毒汤、调胃散治之。古人云：斑疹疮疱首尾俱不可下，皆误矣，岂不闻扬汤止沸，不如釜底抽薪？《内经》曰：五寅五申之岁，多发此病者，盖少阳相火之所为也。又曰：少阳客气胜，丹疹外发。又曰：诸痛痒疮疡皆属心火。王太仆又谓百端之起，皆自心生。岂可便用辛温发散乎？如致热势增剧，渐成脏毒下血，咬牙发搐，大热明矣。如白虎加人参，凉膈散加当归、桔梗，勿问秋冬，但见疮疹，用之神良。
凡小儿疮疱、瘾疹、麸疮、丹熛、斑毒之后，脏毒下血。《内经》曰：少阳客气胜，则丹熛疮疹发外也。盖余热不解，故脏毒下血。治以黄连解毒汤、白虎汤、凉膈散，临证选而用之。所谓白虎，旧说秋冬勿用，皆悞也。但有此证便用之，盖其证属相火故也。
凡小儿丹瘤浮肿毒赤，走引遍身者，乃邪热之毒，可用磁盘撤出紫血，其病立愈。如不愈者，后用凉膈散加大黄、芒硝，利三五行为妙；次用拔毒散扫三五度必愈矣。经曰：丹熛赤瘤，火之色也，相火主之。
凡小儿有赤瘤暴肿，可先用牛黄通膈丸泻之，后用阳起石散敷之，则肿毒自消；如不消，可用(金非)针砭刺，血出而愈矣。

　　　疮疥风癣

小儿疮疥风癣，可用雄黄散加芒硝少许，油调傅之。如面上有疮癣，不宜擦药，恐因而入眼则损目矣。

　　　疮疖瘤肿

小儿赤瘤肿发之时，疼痛不止，《内经》曰：诸痛痒疮疡，皆主于心火，可用一呪法禁之。法者是心法，呪曰：
龙鬼流兮诸毒肿，痈疮脓血甚被痛；忘心称念大悲咒，三唾毒肿随手消。
右，一气念咒三遍，望日月灯火，取气一口，吹在疮肿丹瘤之上，右手在疮上虚收虚撮三次，左手不动。每一气念三遍，虚收虚撮三次，百无禁忌。如用之时，心正为是。此法得于袓母韩氏，相传一百余年，用之救人，百发百中。若不食荤酒之人，其法更灵。病疮肿者，大忌鸡猪鱼兔发热动风之物。此法不得轻侮，无药处可用之。

　　平治会萃 【 元?朱震亨】 

　　　赤溜

赤溜宜用生地黄、木通、荆芥苦药带表之类，再用芭蕉油涂患处。
夫小儿心气郁而多疮疽，由胎食过而受毒，此至论也。小儿识见未萌，欲想未动，心气何郁？先哲谓乳下小儿，常多湿热，与胎食过而受毒；又有成胎之时，父母气血有寒热之偏，多致子之病。况形体未坚完，肓膜尚脆嫩，何为略而未论？向见一人连年痁病，新愈而生一男，生来三月，病热，右腋下阳明少阳之间生一疖，甫平，左腋下相对又生一疖，脓血淋漓，无复生意。医者王寿甫以四物汤、败毒散加参，以香附为佐，犀角为使，大料饮乳母两月而安。踰三月，忽腹胀生赤疹如霞片，取剪刀草汁调晚蚕沙，敷之随消。半月胀移入胞囊为肿，黄莹可畏；越两日囊裂开，两丸显露，出清水，以紫苏叶承面炭细末托之，旬余而合。夫以父之久病，其母宁无忧郁之火，与痁之余热毒致此，亦不可不知。

　　卫生宝鉴 【 元?罗天益】 

　　　眉炼

小儿眉炼，在面曰眉炼，在耳曰辄耳，在足曰靴痒，此三者皆谬名也。《内经》曰：诸痛痒疮疡皆属心火，乃心火热盛之致然也。可用(金非)针刺之而出血；一刺不愈，当再刺之，二刺则必愈矣。《内经》云：血实者宜决之。决者破其血也。眉炼者，不可用药敷之。其疮多痒则必爬，若药入眼则眼必损矣。

　　片玉心书 【 明?万全】 

　　　丹毒

小儿赤游丹毒，虽有十种，皆由心火内盛，热与血搏，或起于手足，或发于头面胷背，游移上下，其热如火，痛不可言，赤如丹砂，故名丹毒。自腹出四肢者易治，自四肢入腹者难治。疗此证者，其法必先用表药以解热毒，方可搽敷。若遽用药搽，使气无所泄，而入里伤人者多矣。
小儿丹毒，一岁以上者易治，未周岁者难治。
小儿十种丹瘤：一飞灶丹，二走灶丹，三鬼火丹，四天火丹，五天窜丹，六水丹，七葫芦丹，八野火丹，九烟火丹，十胡漏丹。许学士云：此十种丹毒，如三日不治，攻入肠胃，则不救也。宜逐一仔细辨认，依方为之，万不失一。
小儿十种丹毒，俱先服防风升麻汤以解其毒，次用蜞针法以去其毒血。如无蜞针，用砭针法。然后用救急法。
小儿丹毒，腹胀气喘，闷乱不乳，及惊搐者，皆不可治。
小儿生后百日之内，半岁以上，两眼泡红晕微起。面青黯色，夜则烦哭，或脸如臙脂，此因伏热在内，发之于外，初则满面状如水痘，脚微红而不壮，出没休息无定次，至颈项赤如丹砂，名为惊丹，三解散治之。
西江月
小儿赤游丹毒，虽有十种原根。皆由心火热多深，上下游移不定。其色浑如丹石，故称丹毒之名。治法方册甚分明，全在医家体认。
小儿流丹最毒，十种发出不同。自上而下莫至胷，自下至肾可恸。半周之内休见，满周病此宜攻。蜞针的的有神功，内解外敷兼用。
内解归梢赤芍，羌活荆芥防风。升麻甘草地黄通，竹叶元参煎用。外用益元敷贴，更加寒水相同。三朝五日急相攻，惊搐灵丹如梦。
治丹用功次第，从头一一铺陈。解表下毒药先行，次用蜞针吮进。若是蜞针不便，须臾急用砭针。然后涂药救孩身，此法前人已定。
捷法先须解毒，或将利药疏通。初起涂敷莫胡攻，毒入于里遏壅。解毒无价散子，防风升麻汤同。利药灵应有神功，只在医人善用。
经验治丹妙法，而今说与后人。先将灵应涤病身，下后纔施涂润。田螺捣饼敷贴，或用水调灶心。又将南星大黄停，芒硝研匀水浸。
歌
烘热衣与儿，火丹遂成之。芒硝寒水石，青黛石膏奇。赤痣因何起？胎中受热多。原来无大害，不必请医和。

　　　胎毒

胎毒者，精血中之火毒，即命门相火之毒。命门者，男子以藏精，女子以系胞也。观东垣有红瘤之论，丹溪胎毒之论，治法可见矣。古方有解毒之方，如黄连甘草法，又有育婴解毒延龄丹，皆良法也。余新立一方，用丹溪三补丸方，芩、连、蘗半生用半酒炒，甘草半生半炙，各等分为末，雪水丸麻子大，朱砂、雄黄为衣，名曰生熟解毒丸。小儿日与服之，佳。
有胎毒所生者，如虫疥流丹，浸淫湿疮，痈疖结核，重舌木舌，鹅口口疮，与夫胎热胎寒，胎黄胎惊之类。儿之初生，有病多属胎毒，如一腊之脐风、百晬之痰嗽难医，恰半岁而真搐者凶，未一周而流丹者死，是也。况初生之儿，肠胃薄小，血气未充，药石难进，荣卫微弱，筋脉未实，针灸难周，业幼科者，慎勿忽诸！
或问胎毒之说，余曰：先贤论之详矣。盖人生而静，天之性也。感于物而动，胎之性也。欲者火也。故思虑之妄，火生于心；恚怒之发，火生于肝；悲哀之过，火起于肺；酒肉之餍，火起于脾；淫佚之纵，火起于肾。五欲之火，隐于母血之中，即是毒也。男女交媾，精气凝结，毒亦附焉，此胎毒之原也。如谓儿在母腹，饥则食母之血，渴则饮母之血，及其破胎而出，口有余血，拭之不净，咽下腹中，是名胎毒。斯言也，一人倡之，百人和之，未有辩之者，此书之不可尽信也。胚胎资始，父精所生；身体资生，母血所养。是水珠露花，男女渐分，毫发筋骨，形象斯具，诞弥厥月，气足形全，乃破胎而生矣。初在母腹之时，如鸟之雏伏于卵壳之中，何所饮食耶？口之血，乃母临产，恶露渍入口中，未必是母腹中所(口衔)血也。既云咽下腹中，则入于大肠界，从大便出矣，安得留在命门待时而发耶？
丹瘤发搐，视其先后何如，先发丹后发搐者不治，此胎毒自外入里也。先发搐后发丹者，此名惊丹，可治，此胎毒自内而外也，宜用大连翘饮主之。
小儿诸疮，皆胎毒也。命门者，右肾也。虽云男子以藏精，女以系胞，父母命门之中原有伏火，胚胎之始，儿即受之，既生之后，其火必发为痈疽丹疹疥癣一切恶疮，名曰胎毒者是也。古人立法于儿初生之时，有拭口法，有黄连甘草朱蜜法，无非为解毒而设也。后人因之合上三法，取脐带合药，名曰育婴延龄解毒丹。
东垣之治红丝瘤，丹溪之治小便淋，皆有解毒之法，见《格致余论》，须博求之。
小儿初生，有育婴延龄解毒丹，服之能解其胎毒。其有发疮疡者，有溯源解毒汤，乳母服之。
小儿丹发于睑，眼中红肿，手不可近，必三日死。
小儿生下一月后，遍身虫疥，浸淫湿烂，其皮如脱，日夜啼叫，忽一日其疮尽隐，必发搐而死。
小儿丹瘤，此胎毒之最酷者，即红丝瘤也，又名龙缠火带，乃小儿之恶疾。二岁以上儿可治，半岁周岁者难冶，百无一二也。发处肿硬一块，其色甚赤，手不可近，如火炙流铜，往下迸走，自头上起至心即死，自足下起至肾即死。古方治法无可取者，惟家传蜞针法、砭法出其恶气，以泄其火毒，十治六七，诚良法也。经云：血实者决之是也。切不可用寒凉之药敷之，使火毒郁而不得泄，入腹为腹胀、为腹痛，为喘为惊狂，为搐搦者，必死。宜用通圣散全料剉细，入酒中浸透晒干，炒研为极细末，蜜水调服；外以通圣散加金银花藤叶煎汤浴之，此水渍法，亦火郁则发之也。先发惊后发丹者，可治；通圣散主之，或用导赤散加连翘、元参、防风、荆芥穗丸。先发丹后发惊者，不治。
小儿生下遍身虫疥干痒，喜人摩拍，余制一方，用乌蛇酒浸焙干，取肉一钱，苦参酒浸焙干二钱，炒胡麻仁、炒去刺白蒺藜各一钱五分，共为末，用浸蛇与苦参酒糊为丸，甘草汤下愈。
小儿初生，遍身生虫疮，及流水疮、风疮，皆胎毒也。切勿搽药；恐逼毒入腹。宜服胡麻丸。
凡有误用搽药，逼毒入腹，以致腹胀者；解毒丸主之。
凡有头面遍身生疮，非关搽药，忽然自平，加痰喘者，切不可解利，当以连翘汤治之。以上数证，俱是胎毒，不可用灸法。
西江月
小儿遍身疮疥，虫窠脓血浸淫。此由胎毒内藏深，故有许多形证。凉血杀虫解毒，胡麻丸子通神。切防搽洗毒归心，腹痛神昏命尽。
若是要用搽药，瘙痒无过蛇床。(上匿下虫)虫作楚用硫黄，痛肿寒水为当。不痒须加狗脊，喜盐汤火硫黄，斑 【 （阙五字）】 良，手擦鼻闻擦上。

　　育婴家秘 【 明?万全】 

　　　丹毒

一丹毒发搐者病在少阳，少阳者胆相火也。先搐后发丹瘤者，此毒火自内出外也，可治；先发丹后发搐者，毒自外入内也，必死。自内出者，火之余，宜发散解毒及砭法，防风通圣散主之，或用加减升麻葛根汤。
一疮痈发搐，此胎毒也。小儿身生虫疥，浸淫痒痛，不知用药，内服解毒之剂，外用砒硫毒药搽之，疮忽自平，或不搽自平者。其候腹胀便闭，肤无血色，目闭不开而发搐者，乃恶候也，急进解毒之剂，疮出方生，疮不出加喘者死。雄黄解毒丸主之。
凡小儿未周岁者，不问痈毒疮疥丹瘤，但发搐者皆难治，脾胃嫩脆，谷气未实，难以药攻也。

　　幼科发挥 【 明?万全】 

　　　疥癣

疥癣干者可治，胡麻丸主之。若浸淫溃烂，身无完肤，日夜啼哭者，不可治。切不可用砒硫粉汞为药搽之，使毒气乘虚入腹，发搐发喘者皆死。凡小儿疮疥，宜调乳母遡源解毒汤主之。

　　婴童百问 【 明?鲁伯嗣】 

　　　丹毒赤游肿

仲阳云：热毒之气，客于腠理，搏于血气，发于外皮上赤如丹，热毒与血相击，而风气乘之，所以赤肿游走而遍体也。此由乳母食酒面煎炙过度，与夫烘衣与儿，不候冷而即穿着，多成此证。或发于头面胷背，令儿躁闷腹胀，如火之热，痛不可言。有入腹入肾之证，便不可救。又小儿一周之内，皮毛肌肉，筋骨髓脑，五脏六腑，荣卫血气，皆未坚固，譬如草木萌芽之状，未经寒暑，娇嫩软弱，故今婴孩称为芽儿也。一周之内，切不可频频洗浴，恐湿热之气郁蒸不散。遍身生赤游丹毒，倘谓之瘤，片片如臙脂涂染，皆肿而壮热。若毒入腹者，则腹胀硬气以致杀儿，此因洗浴而得也。若肌肉宽缓，腠理开泄，包裹失宜，复为风邪所乘，而身生白瘤，皆肿而壮热也，或增寒壮热，鼻塞脑闷，或上气痰喘，欬嗽吐逆，种种之疾，皆因洗浴脱着而得也。治赤瘤丹毒，可用小刀子疏去瘤头赤晕恶血毒汁，次以冰黄散、葛根白朮散、惺芎散主之；败毒散及升麻汤、防己散皆可选而用之。又丹热、实热、龙带热，并用大连翘汤加大黄及灯心煎服，殊验。

　　　瘭疮

巢氏云：夫小儿瘭疮者，为风热毒气所乘，搏于皮肤，乃生瘭浆，溃而成疮，故名曰瘭疮也。汤氏牛黄散、淋洗方治之。又有瘭疽之发有数种，先作点而后露骨，小者如粟如豆，剧者如梅如李，赤黑青白，色变不常，或生口齿、或肚脐、或臂臀，发无定处，大概多见于手指之间，根深入肌，走臂游肿，毒血流注，贯串筋脉，烂肉见骨，出血极多，令人狂言，烦躁嗳闷，皆毒气攻心之候也。南星、半夏、白芷末敷之。用药先洗而后敷之，甚佳。其诸疗理，推广痈疽法度行之。皂角，血余等药尤佳。

　　　痈毒肿疖

汤氏曰：此四者，皆由血气凝滞而有热毒之气乘之，故结聚成痈疖肿毒也。备急神验方：未结之初，微见有头红(疒畾)起隐痛者，急用不语唾，夜半频频涂之，即消散；若已结成，用天乌散贴方。若内显躁热不宁等证，即须内服漏芦散，真良方也。热甚者青黛解毒丸，四顺清凉饮加防风、连翘、黑参剂亦可服，五福化毒丹尤良，连翘汤可服。青露散掩之，留小孔，后用惊毒掩子收疮口取效。热甚者凉膈散亦可服。

　　　恶核瘰疬

巢氏云：小儿恶核者，乃风热毒气，与血气相搏，结成顽核，生于项颈，遇风寒所折，不消结成瘰疬，久而溃脓成疮者也。凡有此证，宜服清凉饮子及升麻汤等药。汤氏贴恶核瘰疬，各有妙方。千金连翘丸、龙胆汤皆可服。

　　　发斑

发斑有两证，有温毒发斑，有胃烂发斑也。温毒发斑者，为冬月温暖，人感乖戾之气，未即病发，至春或被积寒所折，毒气不得泄，至天气暄热，温毒始发，则肌肉斑烂，瘾疹如锦纹，其治用葛根橘皮汤、黄连橘皮汤主之。若胃烂发斑者，伤寒未下即发斑，下早亦发斑。盖不当下而下之，热气乘虚入胃；当下失下则胃热不得泄，所以皆发斑，不可用表药。盖表虚里实，若发其汗，重令开泄，更增斑烂，表虚故也，黑参升麻汤、化斑汤主之。伤寒发斑，只是热气在脏腑，先攻肠胃，里蕴成疮，方发出外。赤者易治，黑者难治，盖毒气入胃之深故也。羌活散加蝉蜕，治斑亦可。

　　　疮癣

汤氏云：小儿伤湿，血气壅滞则生疮，多由父母并奶子不好洁凈，衣褥不与频换清濯，或尿屎秽污连日不洗，亦能浸渍而成疮。天气温和，频与澡洗更衣，名曰外宣，亦不须服药。小儿不得已而服药，此乃下策。将养合宜，何病可侵？更令乳哺有节，勿令过饱，其身乃如莳树，此调养之理也。浴方，春用柳条荆芥，夏用枣叶槐枝，秋冬用苦参，频浴身安，外宣无病。金华散，又敷疮癣等方，皆可用也。摩风膏敷疮癣极妙，兼服羌活散加防风、荆芥，及大连翘饮、升麻汤等剂。

　　外科正宗 【 明?陈实功】 

　　　小儿遗毒烂斑

遗毒，乃未生前在于胞胎禀受，因父母杨梅疮后，余毒未尽，精血孕成。故既生之后，热汤洗浴，烘熏衣物，外热触动，内毒必发于肌肤之表。先出红点，次成烂斑，甚者口角、谷道、眼匡、鼻面皮肉俱坏，多妨乳哺，啼叫不安。初治宜早，内与土茯苓汤调人中黄末，每日数次，共饮四五分；外用解毒紫金丹磨涂患上。效者可保十中三四；迟延毒甚，烂斑遍身不乳者，百中难活一二。此由根蒂受毒之深故也。

　　　小儿赤游丹

赤游丹受毒于未生前，发病于有生后。盖身在胞胎，皆赖父精母血，借以生养，父母不能节其欲，多致淫火猖炽，胎必侵受；又不能戒诸厚味，以及炭火烘熏，重衾迭褥，往往受热，子无弗有；及至生后，热汤洗浴，烘熏衣物，触动内毒而发。欲发之时，先必身热，啼叫惊搐，次生红肿，光亮发热，瞬息游走，发无定处。先从头额起者，名天罩丹，以升麻葛根汤母子同服。余皆起于腹背，流入四肢者轻；起于四肢，流入胷腹者重。医此总皆先砭恶血为要；砭血之后，先用精猪肉切片贴之，一时许，换如意金黄散，用水芭蕉根捣汁调敷，甚者日换二次；内以大连翘饮、消毒犀角饮、五福化毒丹。毒气入里，腹胀坚硬不乳者，紫雪散下之。三日后身渐彻凉，砭血之处，肉便软活，声清腹软，乳哺如常者，顺；反此为逆。

　　　小儿胎瘤

胎瘤者，初生小儿头上胷乳间肿起，大者如馒，小似梅李，此皆胎中瘀血凝滞而成，须候儿满月外，方可用针刺破，内如赤豆汁则安，内服五福化毒丹。

　　　小儿黄水疮

黄水疮，于头面耳项忽生黄泡，破流脂水，顷刻沿开，多生痛痒；此因日晒风吹，暴感湿热，或因内餐湿热之物，风动火生者有之，治宜蛤粉散，搽之必愈。

　　保婴撮要 【 明?薛铠】 

　　　疮疡大便不止

疮疡泄泻不止，或因脓血出多，脾气有伤；或命门火衰，不能生土；或脾气虚寒，不能司摄；或禀肾虚，不能禁固；或乳母脾胃亏损，元气下陷，致儿为患。若泻而烦热不寐，脾气虚也，用东垣圣愈汤。泻而口干饮汤，胃气虚也，用钱氏白朮散。泻而烦渴饮水，胃经有热也，用东垣泻黄散。泻而色黄，饮食不化，或腹中作痛，脾气虚弱也，用六君加木香。泻而色黄，小腹重坠，或大便去而不了，脾气下陷也，用补中益气汤。泻而色青，饮食少思，腹中作痛，肝木侮土也，用六君、木香、升麻、柴胡。东垣先生云：诊右关脉弦，风邪伤脾也，用芍药甘草汤之类；右关脉洪，热邪伤脾也，用三黄丸之类；右关脉缓，本经湿邪伤脾也，用平胃散之类；右关脉濇，燥邪伤脾也，用异功散加当归，或四君子汤加熟地黄之类；右关脉沉细，寒邪伤脾也，用益黄散、理中丸之类，寒甚加附子。大凡饮沸汤而不知热者，阳气虚，寒之证也，急用四君、桂、附；饮冰水而不知寒者，阳气亢热之证也，急用清凉饮之类。又法：以手足并冷者为虚寒，用五味异功散加姜、桂；不应，急加附子。手足不热者为虚热，用五味异功散、七味白朮散；手足并热者为实热，用泻黄散，多有更生者。

　　　腮痈

腮属足阳明胃经，其生痈者，多因儿食甘甜厚味，脾胃积热所致，亦有乳母郁怒而受其患者。若因热积于内，二便不通者，用凉膈散；风邪相搏，二便如常者，用漏芦汤；胃经风热或兼咽喉肿痛，用升麻防风汤。

　　　耳疮

若禀赋阴虚，火动颏间，或两耳内生疮，或出脓不止者，宜用地黄丸。若因乳母肝火乘脾，用加味逍遥散；脾经郁热，用加味归脾汤；膏梁积热，用东垣清胃散；脾胃风热，用清咽利膈汤。仍参口疮治之。

　　　斑疹丹毒脉治

脉浮者，消风为主。脉浮数者，袪风清热。脉沉数者，泻火为主。脉数按之沉实者，解表攻里。

　　外科经验方 【 明?薛己】 [明?薛己　原缺，据《中医图书联合目录》补。]

　　　丹毒

小儿丹毒，多生头面四肢，色赤游走不定，用磁芒令毒血遇刺皆出，更以神功散敷之，内服荆防败毒散，或五福化毒丹。入腹者不治。

　　外科心法 【 明?薛已】 [明?薛己　原缺，据《中医图书联合目录》补。]

　　　痈疽论

李氏云：小儿纯阳多热，心气郁而多疮疡，胎食过而受热毒，犀角散为最，余如常法，大下恐伤其胃。

　　证治准绳 【 明?王肯堂】 

　　　疮疡

痈疽证治已详《疡医准绳》。其在小儿，虽肌体柔脆，而天真未凿，鲜五发之毒，亦无五善七恶之诊。初生周晬前后，遍体生疮，俗忌疗治。其他小小痈疖，自可敷贴而消。若增寒壮热，沉困躁扰，为心腹之害，又当求其本而治之。乳下婴儿，母子俱服，是在医师神而明之，无按图索骥之理。薛氏乃掇大科痈疽证治，赘附保婴，近于骈拇枝指矣。若夫溯流穷源，明经络，分表里，审顺逆，则无大小之异，有专科书在，又何赘焉！今第以小儿所专者，集为是编。以至危且急，杀人顷刻，莫如丹毒，故首列之，且独加详焉。
夫疮疡皆因脏腑不调，经络壅滞而得，或由胎毒，或是风化为虫，或则热气有盛，或是惊入皮肤。其大者是滞于血脉而横出于皮肤之间，若节其气血则易破；若或风缠，则生瘾轸；或是外邪所入，即多瘙痒而不定。其食毒则滞死其血气，久则化为脓也。或作惊疮者，惊本无物，亦蹉其血气在脏而为积在腑，故出皮肤为疮，发遍身而四肢难较。风疮亦发遍身，其形甚小，世呼为疥热毒疮，发处不定，节滞其血，故作疮。虫窠疮常发于胫后作其窠，窠内虫如虮子；盖因腹内蛲虫随气而化，其疮即较而再发，或片子如癣相似，甚有死血痒。若以药敷较，只是归腹中，须是取却虫方瘥，及与杀虫药。
《内经》曰：诸痛痒疮疡，皆属心火。火郁内发，致有斯疾。盖心主乎血，血热生风，热郁内甚，递相传袭，故火能生土，血注阳明，主肌内风热与血热相搏，发见皮肤，其名不一。黄脓而白者，土生金，母归子也。始生微痒而热轻；肿痛溃烂，为热极血凝化水，气滞成脓，甚至寒热作而饮食减，尤为可虑。宜宣泄风毒，凉心经，解胃热，用当归散加黄连、升麻、干葛，生姜，葱、灯心煎服，及三解散、牛蒡汤、木通散、外涂以四黄散、一抹金。
初生芽儿一块血，也无形证也无脉。有惊即系是胎惊，有热即系是胎热。婴儿实与乳母一体，凡患疮疾，但审乳母肝经有热，用加味小柴胡汤之类；肝经虚热用加味逍遥散之类；肾水不能生肝，用地黄丸；心经积热，用柴胡栀子散；心经虚热，用茯苓补心汤；膏粱积热，用东垣清胃散；脾经郁热，用钱氏泻黄散；脾经虚热，用钱氏异功散。若服犀角丸、化毒丹，外敷寒凉之药，复伤生气，乃促其危也。

　　　热毒疮疡

小儿因食膏粱厚味，或乳母七情郁火所致。若肿臖作痛，气血凝滞也，用仙方活命饮；口渴便秘，热毒内蕴也，用四顺清凉饮，佐以如圣饼；肿硬色赤，热毒凝聚也，用活命饮，佐以隔蒜灸；肿焮不消，欲作脓也。用托里消毒散；不成脓，或成脓不溃，气血麻也，用八珍汤；溃而肉赤不敛，脾血虚也，用四物、参、朮；肉白而不敛，脾气弱也，用四君、芎、归；食少体倦而不敛，脾气虚也，用六君、当归、升麻。凡药对证，无有不愈。设或妄行攻毒，元气亏损，则变恶证而难治矣。大抵疮疡属腑者易治，元气无亏者不治自愈；属脏者难治，元气亏损者则变为恶证。误行克伐，元气亏损，尤难疗理，故切不可用峻厉之剂。观东垣、丹溪云：但见肿痛，参之脉证虚弱，便与滋补，血气无亏，可保终吉；若用驱逐败毒，不免有虚虚之祸矣。

　　　丹毒

《婴童宝鉴》小儿诸丹毒歌云：丹火初成似火烧，天火浑身赤转饶。伊火髈边青黑色，厉从额上起根苗。臀并谷道熛丹毒，如带黳红暴火调。留火发时一日盛，改变无常五色标。家火颊连双腋乳，天灶内踝及阴尻。背并膝赤飞丹病，股内脐阴尿灶招。
巢氏云：火丹候，往来如伤寒，赤着身而日渐大者是也。
又云：火丹候状，发赤如火烧，须臾熛浆起是也。
《婴孺方》云：火丹者，来往如伤寒，赤着身体，不从伤火而得名，如日出时以从其处，又名日丹。宜同用千金漏芦散。
经云：赤紫丹瘤，皆心火内郁而发，赤如丹砂。心主血而火性热，血热相搏，阴滞于阳，即发丹毒。心虚寒则痒，心实热则痛。先用百解散表之，次以当归散加连翘、荆芥水煎服，及牛蒡汤加炒麻仁研碎同煎，与宣热拔毒；其次赤葛散，或初用化丹汤亦好。
有身上发时，亦如前证，不甚燥痒，但见出浮于遍体，神昏不悦，名阴毒证。先以冲和饮加南木香，水、姜煎服；次用当归散、雄黄散。然此二证不问赤白，若入腹入肾，多致为害，不可轻视如常，自取困耳。
大抵丹毒虽有多种，病源则一。有赤丹毒遍身痒者，或女子十五六而脉未通者，多发丹疹，皆由血有风毒乘之，宜服防己散。
小儿黑斑、红斑、疮痒、瘾疹，并用防风通圣散治之。

　　　胎毒发丹

胎毒发丹者，因胎毒内伏，或频浴热汤，或着烘衣，或乳母饮食七情，内热助邪为患。发于头面四肢，延及胷腹，色赤游走不定。古人云：从四肢起入腹囊者，皆不治。当急令人随患处遍吮毒血，各聚一处砭出之，急服活命饮。惟百日内忌砭，以其肌肉难任也。若发散过剂，表虚热而赤不退者，用补中益气汤加防风、白芷；寒凉过剂，胃气受伤而热赤不退者，用异功散加柴胡、升麻；或兼发搐等证，用四君、升麻、当归、钓藤钩。若复用攻毒，必致不起。头额间患者，当卧鎌砭之。

　　　伤食发丹

伤食发丹者，因脾胃之气方充，乳食过多，不能运化，蕴热于内而达于肌表也。若因乳食停滞者，先用保和丸消之，大便秘结，量加大黄通之；乳食既消而丹尚作者，用清中解郁汤治之；丹邪既去而乳食不思者，用五味异功散补之；发热作渴，或饮食少思者，用七味白朮散补之。大凡饮食厚味所致者，赤晕或行而缓慢；若饮烧酒，或误吞信石所致者，遍示赤晕，其行甚速。又有疮疡发焮，周围有赤晕，其热消散，或脓出自退。凡此俱忌砭法，皆宜安里为主，不可攻伐。若自吐泻，亦不可止之。吐泻中有发散之意。因饮烧酒者，饮冷米醋一二杯解之，此神妙之法也。因母多食炙煿膏粱，或饮烧酒，或服辛热燥药，或郁怒伤肝脾，致儿为患者，当参胎热毒疮疡治之。

　　　惊丹

婴孩生后百日之内，半岁以上，忽两眼泡红晕微起，面带青黯色，向夜烦啼，或脸如胭脂，此伏热在内。亦有脸不红者。始因居胎之时，母受重惊，惊邪伤胎，递相传袭，形发于外，初发时散生满面，状如水痘，脚微红而不壮，出没休息无定，收到颈项，赤如朱砂，名为惊丹。用四圣散，先洗其目；次百解散加五和汤同煎，与解惊热丹毒。牛蒡汤、当归散、三解散、黄芩四物汤皆可为治。
如惊丹发至胷乳间，微有痰喘作搐，急宜宣热拔毒，免致内攻，为害不浅。五和汤加升麻、生干地黄，水姜灯心煎服，则自消除；仍用前数药调治，不生他证。或投万安饮。

　　　五色丹

夫小儿五色丹者，由丹发而改变无常，或青、黄、白、黑、赤。此是风毒之热，有盛有衰，或冷或热，故发为五色丹也。孔氏家传用小柴胡汤，如法煎服，以滓傅丹上，良。

　　　白丹

夫白丹者，由挟风冷之气，故使色白也。初发痒痛，微虚肿，如吹奶起，不痛不赤而白色也。

　　　赤丹

夫赤丹者，由风毒之重，故使赤也。初发起大如连钱，小者如麻豆，肉上生粟，色如鸡冠，故亦谓之茱萸丹也。

　　　黑丹

夫黑丹者，由风毒伤于肌肉，故令黑色也。初发痒痛，或熛肿起，微黑也。

　　　天火丹

夫小儿丹发肉中，有如丹赤色者，大者如手，剧者遍身赤痒，故号天火丹也。

　　　赤流

夫小儿身上或一片赤色如胭脂，及渐引，此名丹毒，俗谓之流。若因热而得者色赤，或因风而得者色白，皆肿而壮热也。可用一铍刀以砭去其恶血。毒未入腹者，可疗也。

　　　身有赤处

小儿因汗，为风邪热毒所伤，与血气相搏，热气蒸发于外，其肉赤而壮热也。

　　王氏禁土鬼丹及虵缠丹

　　　颅顖经二十二种丹证治

霹雳(雨庚)(雨水)(雨摄)。
一气念二十一遍，吹在病处，自立东南方上，令病人在西北方，以大指陷中指头节纹，以第二指掐大指中节，两手皆然，吹时即放手。持呪四十九日，于五更初向北受持。
灶额丹：先从头上起，渐满身，其丹赤色，用猪槽下土并桃柳根皮捣末，生油调敷。
灶尾丹：从腰起，黑色遍身疼痛者，用堂屋四角草烧灰，入白矾末，鸡子白和涂。
龙火丹：先从腹起至心，微黄赤色，用屋脊上草烧灰，松花白、鸡子黄、猪槽内水调涂。
君灶丹：从右手上起，引似虵行，赤色，用灶下土油调涂。
母灶丹：从左脚上起者，用燖猪汤，灶额上灰敷。
女灶丹：从阴上起紫赤色，用女儿小便，生煤灶右边砖缝上土，和调涂。
朱黄升：从右脚起，彻至遍身，用屋四角草，铁匠家磨刀水调傅。
星子丹：从头起，彻遍身如钱大，赤色，用桃树向北枝烧灰，油调敷。
蜂子丹：从头面四向彻，用灶头上土，入腻粉，以鸡子白调敷。
乱神丹：天下恶证，从肚内起，出口内，紫黑色者，用善火草、白矾末并蜜，入洗银水调服之。
住火丹：从背上起黄赤色，用壁上土猪槽下土，白矾末、生姜汁、生油调涂。
母子丹：从眼眶上起，用白矾、蛤粉、樟柳根杵汁和涂之。
火焰丹：从前心起，头痛如火烧，用善火草、猪槽下土、鸡子黄调涂。
蜘蛛丹：满身痛，用白矾、皂荚烧灰，猪槽下泥和涂。
佛家丹：从耳起，用乳香、善火草、瓦溜内土，油调敷。
神气丹：从头背上起，用牯牛骨烧灰，羊脂调涂。
熛火丹：从背胛起，用生麻油合猪槽下泥涂之。又巢氏云：丹发于背臂及谷道者，名熛火丹。《婴孺方》治熛火丹，用景天草十两，真珠一分，杵为膏，封丹上。
胡漏灶丹：从脐中起，用屋滴水调灶中土涂。
胡吹灶丹：从阴上起，用水茄窠下泥，和苦酒涂之。
土灶丹：从踝起，用屋四角茅草、灶横麻烧灰，鸡子白调涂。
野灶丹：从背起，用柔香茸、蒴藿、赤小豆末涂。
神灶丹：从肚起，用土蜂窠、杏仁、腻粉，生油调涂。

　　　本事方十种丹瘤毒所起证治

一、飞灶丹：从头顶起，先肿，用葱白研，取自然汁涂。
二、古灶丹：从头上红肿痛，用赤小豆末，鸡子清调涂。谭氏方不拘何处皆治。
三、鬼火丹：从面起，赤肿，用灶心土，鸡子清调涂。又此方不拘何处皆治，妙妙。
四、天火丹：从背起赤点，用桑白皮末，羊脂调涂。
五、天灶丹：从两肾赤肿黄色，柳叶烧灰，水调涂。肾一作臂。
六、水丹：从两胁虚肿，用生铁屑研末，猪粪调涂。
七、葫芦丹：从脐上起，黄肿，用槟榔为末，米醋调涂。
八、野火丹：从两脚赤肿，用乳香末，羊脂调涂。
九、烟火丹：从两脚有赤白点，用猪槽下土，麻油调涂。
十、胡漏丹：从阴上起黄肿，用屋漏处土，羊脂调涂。
右此十种丹毒，变易非轻，治之或缓，则致不救。故予不惜是方，能逐一仔细辨认，依此方法治之，万不失一。如经三日不治，攻入脏腑则终不救，不可缓也。

　　　赤白游肿

夫小儿有肌肉虚者，为风毒热气所乘，热毒搏于血气，则皮肤赤而肿起，其风随气行游不定，故名也。
又有游肿之状者，为青黄赤白，无复定色，游走于皮肤之间，肉上微光是也。
治游肿，以生布一片蘸油，以火燃之，持照病上，呪曰：日游日游，不知着脂，火燎你头！呪七遍，即瘥也。
又云：凡天下极冷，无过藻菜。但有患热肿毒丹等，取渠中藻菜细切熟捣，敷丹上，厚三分，干即易之。予谓不可以此涂，若毒在表，犹可措手；若抑之则外不得泄，势必入里。必先服托里药，方可施此。

　　　辨小儿欲发丹毒候

初生小儿，蓄伏胎热，欲发丹者，必先见于外，但人不之察耳。小儿在襁褓中无故眼生厚眵者，此丹毒欲发之候也；更微喘急者，毒气已甚而上乘于肺也。才觉有此证，急以水调龙脑饮子，或蓝根、犀角等药，潜消其毒。如浑身已有赤处，即更以芸薹等外挫其锋，消息而次第治之。予家凡两儿，初生眼有厚眵，后俱发丹，何宰宜人外孙女生七日眼多眵，已而小腹下有赤丹一点如钱，渐渐引开，上至腹心而死。不可不知也。
初虞世谓百日内发必死不治，然亦有可治者，不可不治也。

　　　禁忌

大凡小儿病诸丹肿，其势虽盛，切不可遽用大黄、芒硝辈快药大下之，恐毒气乘虚入里，以客为主，则难施功也。但用性平解毒托里药，当调停脏腑，微微通利而已。此则护元气而排外邪，庶保十全也。比舍陶氏子半岁病丹，医以青金丹下之太过，蓄毒入里，发喘生惊而死。盖婴孺肌肤柔弱，易虚易实，而服药复不能多，治之固不可怠慢，然亦不可躁急，全在精专调护，以保无虞。世俗多不知此，故广记而备言之。
小儿丹发，若预度其势必展引至咽颈腹心，阴尻诸虚处，可先用涂药以护之，仍砭其引头所向，微出恶血以泄其毒。或谓当以篦子刮去恶血令尽，直至清黄水出即止，此必势危气壮而血热者始宜之。大抵此疾，人受之有轻重，年长气实，乃能禁当；若未满月儿而感之又重，恐不可概用此法。无为主簿张康道子二岁，火焰丹，鲁医为砭之，出恶血盏余，两日而殂。不可不知也。
《本草》云：大人小儿丹毒，宜食鲫鱼鲙及(虫宅)。(虫宅)即水母，名海蜇者是也。然不可以宜食而恣食之，反能为害。鲫鱼亦鱼类，得无不宜。

　　　禁法

无为南汰寺僧宋澄师传酎文法禁火焰丹：用松明五条，细如箸，以火点着一头，右手执之，大指掐定第二指中节纹，左手亦如此掐定；面北立，静想北方壬癸水，渺漫无际，一口吸尽，吹在火上，再想再吹，如是三次；将火向自己口中试，如不烧人，即以松明火于小儿升上周回焠一遭，兼于丹上十字焠过，即已。如试得烧人疼，更想吸水。正旦及端午日受持。

古今图书集成医部全录卷四百五十四

　小儿疮疡门

　　证治准绳 【 明?王肯堂】 

　　　疔疮

诸疮惟疔疮为甚。杀人亦速。古云：疔有十二种，种各不同，内三十六疔，满其数即不可救；亦有不满其数而死者，乃毒气走散故也。若痘毒染人，发于头面或遍身者，又非此类。在小儿，多因乳母食有毒之物，或儿卒中饮食之毒，或感四时不正之气，皆能致之。其疮多生头面四肢，形色不一，或如小疮，或如水泡，或痛或痒，或麻木不仁。外证寒热，呕吐恶心，肢体拘急。大要当分邪之在表在里，急用隔蒜灸法，并解毒之剂。若不省人事，牙关紧闭，急以夺命丹为末，热酒调灌。如食生冷之物，或用凉水淋洗，则轻者难愈，重者不治。生于两足者，多有红丝至脐；生于两手者，多有红丝至心；生于唇口之内者，多有红丝入喉。急用针挑出恶血，以泄其毒，可保无虞。其在偏僻之处，药难导达者，惟灸法有回生之功；若投峻厉之剂，是促其危矣。小儿肌肉柔脆，且不能言痛否，灸法须将蒜切薄片，着肉一面，略剜少空，灼艾燃蒜，先置大人臂上，试其冷热得宜，然后移着疮上；又别灼艾如前法试之，以待相易，勿令间歇。

　　　时毒

小儿时毒，因四时不正之气，致鼻面耳项或咽喉赤肿，寒热头疼；甚者恍惚不宁，咽喉闭塞，状如伤寒，五七日间亦能杀人。脉浮数者，邪在表；脉沉濇者，邪在里。在表用葛根牛蒡子汤；在里栀子仁汤；表里俱病者犀角升麻汤。甚则宜砭，及用通气散宣泄其毒，旬日自消。若不消而欲作脓者，用托里消毒散；欲收敛者，用托里散。若咽肿不能言，头肿不能食者，必死。

　　　流注

小儿流注，乃气流而滞，血注而凝，元气不足之证也。或因闪跌堕伤，或因肝火气逆，或因六淫内侵，或因脾虚食积，或因禀赋所致，结于四肢节髀，患于胸腹腰臀，或结块，或漫肿，或作痛，悉用葱熨之法，须固元气为主。闪跌者，和血定痛丸；肝火者，九味芦荟丸；食积者，四味肥儿丸。药能对证，未成自消，已成自溃。若脓成不溃者，元气虚也，先补而针之，庶使毒气不致内攻，气血不致脱陷。若脓出而反痛者，气血虚也，用八珍汤。作呕少食者，胃气虚也，用四君子汤。欲呕不食，或腹作胀者，脾气虚也，用六君子汤。口噤搐搦者，气血虚极而变证也，十全大补汤。内热晡热，阴血虚也，四物、参、芪、白朮。表热恶寒，阳气虚也，十全大补汤。热来复去，或昼见夜伏，昼伏夜发者，虚热也，当大补元气。若色赤肿起而脓稠者，尚可治；不赤硬而脓清，或脉洪大，寒热发渴，及不受补者，皆不可治。

　　　天蛇毒

手指头生疮，俗名天蛇毒。然五指各有经络，拇指属手太阴肺经，食指属手阳明大肠经，中指属手厥阴心包络经，无名指属手少阳三焦经，小指属手少阴心经。亦有患于足者，足跌属肝胆胃三经，大指属肝脾二经，次指属胆经，小指属膀胱经。各当随经而治其致患之由。或因胃中积热所致，或因乳母膏粱厚味所致，或因湿热下流，或因风毒外中，大率多由所禀足三阴之经虚，故邪得以入之也。其初患肿痛者，先用仙方活命饮，次用托里消毒散。元气下陷，重坠作痛，久而不溃者，用补中益气汤。若服败毒散及敷寒凉之剂，则疮口变黑，或努肉突出，或指皆黑。大抵手足为气血难到之处，手属于胃，足属于脾，不可损其真气。丹溪以臀居僻位，尚言气血罕到，况肢末乎？故寒凉克伐之药所宜深戒者也。

　　　天泡疮

天泡疮状如水泡，属肺胃二经风热。若发热焮痛，邪在表也，用人参败毒散；发热欬嗽，邪在肺也，用加味泻白散；热渴便秘，邪在内也，用加味清凉饮。此肌肤之证，当去毒水，以金黄散或黄蘗、蚯蚓敷之，当归膏亦善。既安，不必服药。若因攻伐过度，元气虚而变生别证者，当参各门治之。

　　　杨梅疮

杨梅疮乃天行时毒，亦有传染而患之。或禀赋所得者，受证在肝，故多起于下部。治失其宜，多致蚀伤眼目，腐败肾茎，拳变肢节。初起之时，上体多者，先用荆防败毒散；下体多者，先用龙胆泻肝汤；大便秘者，先用大连翘饮，后用换肌消毒散。若蚀伤眼目，兼用九味芦荟丸、六味地黄丸；肢节拳挛，兼用蠲痹解毒汤。若因脾胃亏损而不能愈者，先用异功散，后用换肌消毒散。若用轻粉之药，多致败证也。
【 按　杨梅疮起于近代，多淫夫御不洁之妇，传染而致者。其在小儿，得之乳抱传染者，轻；得之父母遗体者，重。治法与大人同，更当求之专科。】 

　　　王烂疮

夫小儿腑脏有热，热熏皮肤，外为湿气所乘，则变生疮。其热偏盛者，其疮发势亦盛，初生如麻子，须臾出大汁，溃烂如汤火所伤灼，故名王烂疮也。

　　　红丝疮

有一种红丝疮，虽非丹胗，其毒实同。多生于两手中指节上，男左女右，则尤甚也。其状但一水泡，清澄光莹，如小鸡头大，其底下濈濈然数十如小针孔，不痒不痛，都无妨碍。泡边则有一丝脉如红丝，隐隐在皮里，其行甚速，循臂而上，过肘则危，至心即死。有此证者，急以针迎头挑断，或嚼白梅封之，丝即不行。

　　　恶核瘰疬

瘰疬一证，先贤名曰九漏。究其所因似热，稽考形状非一，不过随象命名。大概初发于颈项肌肉之间，未成脓者，从本引末，可使衰去，针之、灸之、敷之，从其所因而施疗。然小儿幼弱，岂堪针灸？但以服饵涂贴之剂为治。此疾多生于耳后及颈项两旁，初发止是一枚，次必连生大小十数，缠绕项下，累累如贯珠，逐个先肿，作脓穿破。轻者可愈，重者难治。先穴漏脓，长岁不干，谓之漏项。原其得病之初，自是三阳感受风热，与血气相搏而成。治以百解散加当归散，水、姜、葱、灯心煎服；次用元参饮及牛蒡汤、木通散、内消丸与之，宣热化毒；洗以槲皮散、涂用白芨散、二香散，使血气行，脓干汁尽，则自愈矣。仍忌臊毒野味，其证不致再作。
热毒瘰疬，乃手足少阳、足厥阴二经风热之证，或肝疳食积所致。其证发于项腋，或耳前后，或如贯珠，当分表里虚实。若焮赤肿者，肝经热毒也，用人参败毒散；作痛寒热者，肝火内作也，用加味小柴胡汤；不痛而小便黄，肝血虚也，用六味地黄丸；隐于肉里而色不变者，肝疳内作也，用九味芦荟丸；脓成而不溃，或溃而不敛者，脾气虚弱也，用益气养荣汤。凡此肿焮疼痛，寒热作渴者，属病气有余，形气不足，宜清肝火生肝血；肿硬不溃，溃而不敛者，属病气形气俱虚，治宜补肾水，实脾上；若因乳母恚怒，肝火遗患者，又当随所因而治之。
惊风结核，属肝胆二经，风木相火用事，木旺生风，热同化，其病抽掣扰动，此乃风热血燥而然耳。盖风动则肝火盛，火盛则肝血内消，血不能养筋，故筋挛结核如贯珠。然颈项两侧，正属肝胆经部分，治宜滋肾水，清肝火，养阴血，壮脾土。盖肾水旺则肝火自清，肝火清则阴血自生，阴血生则相火自宁，火既宁则无热伤元气火乘土位之疾矣。
胎毒瘰疬者，乃禀肝胆二经郁火气滞所致。盖肝胆经行人身之侧，若因肝火动而受患，故发于肝胆二经部分，当审其因而药之。或因乳母恚怒，或血虚内热者，当审其所因而调其母，不可用峻厉之药，恐伤元气也。

　　　疮疥

小儿经络蕴热，头面及身体生疮，四君子加瓜蒌根、桔梗各半钱，煎服。
小儿恶疮，天气温和，频与澡洗，更衣，名曰外宣，亦不宜服药。小儿不得已而服药，此乃下法。若将养合宜，何疾可侵？更令乳哺有节，勿令过饱，此养生之理也。胎毒疮疥，因禀胎热，或娠母饮食之毒，七情之火。初如干癣，后则脓水淋漓，或结靥成片。或发于两眉，或耳前后发际之间，属手少阳经；若发于四肢，属脾胃经；发于两胁，属肝经；发于额属心经；发于脑属膀胱经；发于颏颊属肾经。当随各经所主，五脏胜负，及乳母食啖厚味郁怒所传致而调治之，不可骤用化毒、犀角等丸。设元气复伤，转变他证，尤为难疗。
热毒疮疥，因乳哺过早，或嗜甘肥，脏腑积热，或母食膏粱厚味，或七情内火所致，当分脏腑所属之因，病之虚实，调其血气，平其所胜。如肝经实热用柴胡清肝散，虚热用六味地黄丸。心经实热用导赤散；虚热用补心汤。脾经实热用泻黄散；虚热用补中汤。肺经实热用泻白散；虚热用五味异功散。肾经热用六味地黄丸。大凡手足冷者属虚寒，手足热者属实热。脉沉数有力，作渴饮冷，大便干实，此邪在里，宜内疏；若脉浮数有力，作渴饮冷，此邪在表，宜发散。若脉浮大按举无力，或作渴饮汤，乳食少思，此其气虚而发热也，调理脾胃，其病自愈，切不可用寒凉之剂，复损真气。婴儿宜调治乳母为主。
诸疳疮疥，因脾胃亏损，内亡津液，虚火妄动，或乳母六淫七情，饮食起居失宜，致儿为患，当分其因，审其经而平之。如面青寒热，或白瞖遮睛，肝经之证也；面赤身热，或作渴惊悸，心经之证也；面黄体瘦，或作渴泄泻，脾经之证也；面白欬嗽，或鼻间生疮，肺经之证也；面黧体瘦，或喜卧湿地，肾经之证也。婴儿宜调治乳母。若不审五脏胜负，形病虚实，妄行败毒，多致不救。
癣疮治法：浸淫疮宜用苦瓠散涂之；干癣宜用羊蹄根绞自然汁，调腻粉涂之；湿癣宜用青金散贴之。

　　　斑疹

洁古云：斑疹之病，焮肿于外者，属少阳相火也，谓之斑；小红靥隐于皮肤中者，属少阴君火也，谓之疹。斑疹并出，则小儿难禁。然首尾俱不可下。大抵安里药多，发表药少。小便秘则微疏之。身温者顺，身凉者逆。大忌外敷寒凉，内用疏导，无此二者，可保无虞。

　　　黄水粘疮

小儿黄水粘疮，属肝脾二经风热积热所致。邪在表而痛痒者，轻则犀角消毒散，重则连翘防风汤。邪在内而大便秘者，轻则九味解毒散，重则大连翘饮。若头目不清，憎寒壮热，作渴便秘者，表里俱有邪也，加味清凉饮。若悞服克伐之药而致发热恶寒者，肺气伤也，用四君、桔梗、柴胡。发热呕吐，胃气伤也，用异功散。发热作泻，脾气虚也，用六君子汤。并加柴胡、升麻。余当随证裁之。

　　　头面疮

人身诸阳之气，会于首而聚于面，其有患疮痍者，因脏腑不和，血气凝滞于诸阳之经，或禀赋肾阴虚肝火，或受母胎毒，或乳母六淫七情，或食膏粱醇酒，或儿食甘肥厚味所致。其因不同，当各辨其经络，审其所因而治之。若发于目锐眦、耳前，上颊抵鼻，至目内眦者，皆属小肠经，发于巅及头角下颊，耳后脑左右者，皆属胆经；发于颊前鼻孔，及人中左右者，皆属大肠经；发于鼻之挟孔下唇口，及承浆、耳后、颊车、耳前、发际额颅者，皆属胃经；发于目内眦，上额尖，至后脑项者，皆属膀胱经。既察其经，即当分治。若禀肾火者，用六味地黄丸；胎毒者，犀角消毒丸；食积疳者，四味肥儿丸；乳母膏粱者，东垣清胃散。至于诸腑受病，必兼诸脏，故患于额间属心经，发热饮冷者为实热，用导赤散；发热饮汤者属虚热，用养心汤。左腮属肝经，或颈项劲强者为实热，用柴胡清肝散；或咬牙烦闷者，虚热，用六味地黄丸。右腮属肺经，欬嗽饮冷者为实热，泻白散；发热欬嗽者为火刑金，用人参平肺散。鼻间属胃经，发热饮冷，大便黄硬者为实热，用泻黄散；发热饮汤，大便清白者为虚热，用异功散。患于颏及耳轮者属膀胱经，肾无实证，用地黄丸。若疮已溃，久而不愈，则当审其脏气之相胜，病邪之传变，而以调补脾胃为主。若因乳母遗热为患者，当先治其母，则儿病自愈也。

　　　头疮

小儿头疮，是六阳受毒热而攻头成疮也。若头上散成片，常常燥痒，毛发稀少，有类白屑，此因积热上攻，名曰秃疮。疮虽生于头，世人只知以药外傅得愈，不踰旬月，其疮又发，何为而然？盖头者，诸阳所会之处，《洪范》五行火曰炎上，热毒上攻，两阳相灼，故疮生于头。法当解陈莝之积热，导心经之烦躁，斯可矣。
又用防风通圣散酒制，除大黄另研为末，再用酒拌晒干为末，每一钱水煎，日四五服，至三十贴见效。

　　　面疮

治小儿面疮，通面烂无全肤，脓水淋漓不效者，陈年腊、猪油不入盐者敷之，神效。

　　　眉炼

眉炼者，小儿两眉闲生疮如疥癣，当求其因而药之。盖眉属胆经，若原禀肝胆经热，或乳母肝胆经有热者，用柴胡栀子散；或乳母食厚味醇酒者，用加味清胃散；或乳母有郁怒者，用加味逍遥散。俱与乳母服，子亦饮少许，仍参前证主之。
眉炼治法，用青金散傅之；如不愈，烧小麦存性，细研，好酒调涂。

　　　耳脓

汤氏云：耳有五般，常出黄脓者为聤耳，出红脓者为脓耳，出白脓者为缠耳，疳臭者为伍耳，其内虚鸣出青脓者为震耳。证虽五般，病源一也。皆由风水入耳，积热上壅而成。若不早治，久则成聋。宜胭脂膏治之，仍服化痰退热等剂即愈也。

　　　口疮

口疮一证，形与名不同，故治法亦异。有发于未病之前，有生于已病之后。大抵此疾不拘肥瘦，有血气盛者，又如将养过温，或心脾二经有热，或客热在胃，熏逼上焦而成其疮，此为实证，宜宣热拔毒，使无炎炽，自然作效。可用当归散加升麻、干葛、黄芩、水姜、葱、灯心煎服，及投牛蒡汤、拔毒饮、木通散，点以硝黄散。
若口内白烂于舌上，口外糜溃于唇弦，疮少而大，不甚为痛，常流清水，此因脾胃虚热上蒸，内已先发而后形于外，宜百解散疏表；当归散，水、姜、枣煎服，和胃气，理虚热；次投牛蒡汤、三解散，涂以绿袍散，立效。饮黄金散，或投天竺黄散、地黄膏。
若疮生于口角，是脾有积热，才开口则燥痛，饮食多难。甚至再有外风吹着，便觉拆裂，微有清血，谓之燕吻疮。治法同前药饵；轻者，用甑盖上炊流汁涂之，亦验。
有口唇下成小片赤烂，此因饮食腻汁，淋漓不洁。盖以婴儿皮肉脆嫩，浸渍成疮，及有风热乘之，名曰承浆疮，又谓之疳蚀疮，其所因者一也。治法同前证内药剂。
有无故口臭糜溃而不成疮，或服凉剂，或涂末药，不能疗者，此名元焦。故叔和《脉诀》曰：阴数脾热并口臭，是脾家有虚热上攻于口，宜服回阳散。儿大者用黑锡丹，早食前，新汲水入盐少许调匀送下，与正元气，及参苓白朮散、调元散服之，以立效饮、黄金散、干点溃烂处，或用蜜同熟水调点舌上，令其自化，咽下无妨。仍忌毒物。
诸疳口疮，因乳哺失节，或母食膏粱积热，或乳母七情郁火所致。其证口舌齿龈，如生疮状，若发热作渴饮冷，额间色赤，左寸脉洪数者，此属心经，先用导赤散清心火，次用地黄丸滋肾水。若寒热作渴，左颊青赤，左关脉弦洪者，属肝经，先用柴胡栀子散清肝火，次用六味地黄丸生肝血。若两腮黄赤，牙龈腐烂，大便酸臭，右关脉洪数，按之则缓者，属脾经，用四味肥儿丸治脾火，以五味异功散补脾气。若发热欬嗽，右腮色赤，右寸脉洪数，按之濇者，属肺经，先用清肺饮治肺火，用五味异功散补脾胃。若发热作渴，两颏黧色，左尺脉数者，属肾经不足，先用六味地黄丸以生肾水，次用补中益气汤以生肺气。又有走马疳者，因病后脾胃气血伤损，虚火上炎，或痘疹余毒上攻，其患甚速，急用铜绿散、大芜荑汤。轻则牙龈腐烂，唇吻腮肿；重则牙龈蚀露，颊腮透烂。若饮食不入，喘促痰甚，此脾胃虚而肺气败也；腮颊赤腐不知痛者，此胃气虚甚而肉死也，并不治。
经云：手少阴之经通于舌，足太阳之经通于口，因心脾二经有热，则口舌生疮也。当察面图部位，分经络虚实而药之。若元气无亏，暴病，口生白屑，或重舌者，用乱发缠指蘸井花水揩之；或刺出毒血，以柳花散敷之。上腭肿胀或有泡者，并令刺破，敷前散，或以青黛搽之。刺后又生，又刺。若唇吻坼裂者，用当归调柳花散敷之。若元气亏损，或兼服寒凉之药，作呕少食者，此虚热也，用五味异功散加升麻、柴胡。若泄泻作渴者，脾胃虚弱也，用七味白朮散。若腹痛恶寒者，脾胃虚寒也，用六君、姜、桂。若因母食酒面煎煿者，用清胃散。若因母饮食劳役者，用补中益气汤；肝脾血虚者，用加味逍遥散；郁怒内热者，用加味归脾汤，母子并服。若泥用降火，必变慢脾风矣，仍参吐舌弄舌治之。
口疮服凉药不愈者，此中焦气不足，虚火泛上，宜附子理中汤。

　　　腮痈

腮属足阳明胃经，其生痈者，多因儿食甘甜厚味，脾胃积热所致；亦有乳母郁怒，儿受其患者。若因积热于内，二便不通者，用凉膈散。风邪相搏，二便如常者，用漏芦汤。胃经风热，或兼咽喉肿痛，用升麻防风汤。若禀赋阴虚火动，颏间或两耳内生疮，或脓出不止者，宜用地黄丸。若因乳母肝火乘脾，用加味逍遥散；脾经郁热，用加味归脾汤；膏粱积热，用东垣清胃散。脾胃风热，用清咽利膈汤。仍参口疮治之。

　　　臂痈

臂痈之证，当分经络，所属受证之因而治之。上廉属手阳明经，下廉属手太阳经，外廉属手少阳经，内廉属手厥阴经，内之上廉属手太阴经，内之下廉属手少阴经。或经络热郁，风邪外干，气血有乖，即生痈毒。若因心经有热者，导赤散加黄连。心包络有热者，柴胡栀子散。肺经有热者，泻白散。大肠经有热者，大连翘饮。焮肿作痛者，血气凝结也，用仙方活命饮。肿痛不散者，欲作脓也，用托里消毒散。脓熟不出者，气血虚也，用托里消毒散。脓出反痛者，气血虚甚也，肌肉不生者，脾胃气虚也，用五味异功散，不可外敷生肌散，恐反助其邪而肌肉难长也。

　　　腋痈

腋痈属足少阳、手少阴、手厥阴三经，小儿患之，多禀赋肝火所致。初起先用活命饮，次用柴胡栀子散。五七日间，作脓，焮肿作痛者，亦用活命饮，杀其大势，虽溃亦轻而易敛。若脓已成，用托里消毒散。已出，用托里散。如有变证，当随证治之。

　　　胁痈

胁痈者，足厥阴少阳之经，相火之司也，乃木之主。肝胆之气不平，则风火内搏，荣逆血郁，热聚为脓，而痈肿之所由生也。亦有禀赋母气肝胆之热，恚怒之火而致。然初患焮肿作痛者，宜用柴胡栀子散；未消者，用仙方活命饮。其热既杀而肿不消者，则必成脓也，乃用托里消毒散。其脓已成，以代针膏决之，仍用托里散自愈。若脓出而痛止肿消，则不必用药也。

　　　腹痈

腹痈者，患于脐下，或傍二寸许，属脾经；近胁属胆经。盖因脾经阴虚，气滞血凝，或因脾虚，饮食积热所患。若焮肿作痛者泻黄散，坚硬肿痛者清胃散，肿痛便秘者清凉饮。如此而仍痛者，瘀血凝滞也，活命饮。既用此药而不消，则内欲作脓也，用托里消毒散。若脓出而痛不减者，毒未解也，亦用前药。若脓出而反加痛，及脓水清稀者，气血虚也，用参芪托里散。若食少体倦者，脾气虚也，用五味异功散加当归、柴胡、升麻。晡热内热者，脾血虚也，用四君、当归、丹皮。如有他证，当随证治之。

　　　臀痈

臀痈属膀胱经湿热，或禀赋阴虚。若肿硬作痛，用内托羌活汤；微肿微痛，用托里消毒散。若初起大痛，或五日之间似消不消，似溃不溃者，先用仙方活命饮，饮后用托里消毒散。若已溃，食少体倦，疮不生肌，脾胃虚弱者，用五味异功散加柴胡、升麻。禀赋阴虚，小便数而不敛者，加减八味丸。气虚，久不生肌收口，用豆豉饼及补中益气汤，培养元气。若用解热攻毒，及敷围寒凉之剂，则气血受伤，必成败证矣。

　　　腿痈

腿痈之证，所主之经不同，而所治之法亦异。发于内侧者，属肝脾二经；发于外侧者，属胆胃二经。漫肿坚硬者，元气虚弱也，用内补黄芪汤。肿势高焮者，元气未虚也，用内托柴胡黄芪汤，外并用隔蒜熨法。若瘀血凝滞而不消，或不作脓者，用活命饮。血气虚弱而不能溃，及不生肌肉者，用托里散。此其梗概云尔。

　　　肺痈

肺痈肺痿，因脾肺气虚，腠理不密，外邪所乘；或母食辛辣厚味，遗热于儿；或儿有病，过于汗下，内亡津液，虚火烁肺；或服克伐之药，亏损脾胃，不能生肺金。其证恶风欬嗽，鼻塞项强，呼吸不利，甚则四肢微肿，欬唾脓血。若吐臭秽，胷中隐痛，脉数而实者，为肺痈。欬嗽涎沫脉数而虚者，为肺痿。恶寒喘嗽者，寒邪内蕴也，小青龙汤。欬唾脓秽者，此肺痈内溃也，桔梗汤。窃谓前证若喘欬短气者，脾肺气虚也，五味异功散。欬唾脓痰，左尺脉数而无力者，肾气虚也，六味地黄丸。欬唾脓痰，右关脉数而无力者，脾气虚也，七味白朮散。若发热喘嗽，唾脓不食者，脾肺虚甚也，难治。大要补脾肺，滋肾水为善，仍审五脏相胜，乳母七情。后证仿此。

　　　肠痈

张仲景云：肠痈之证，因饮食积热，或母食辛热之物所致。小腹按之则痛，小便数似淋，腹急恶寒，身皮甲错，或自汗恶寒。若脉迟紧未有脓者，用仙方活命饮，以解其毒；脉洪数已有脓者，服太乙膏以下其脓；小腹疼痛，小便不利者，脓壅滞也，牡丹皮散主之。窃谓经云：肠痈为病不可惊，惊则肠断而死。故坐卧转侧之间，须令徐缓，时少饮薄粥，及用八珍汤，固其元气，静养调理，庶可保也。

　　　便毒

便毒，因肝火肝疳，或禀肝经热毒。若初起肿硬作痛者，先用龙胆泻肝汤一二剂；肿痛不减，用仙方活命饮二剂；五七日不减肿尚硬，亦用前二药各一剂；如不消或更痛，欲成脓也，用活命饮一剂，却用托里消毒散加柴胡、山栀一二剂。若脓已成而不溃者，血气虚也，用托里消毒散一二剂。脓已溃而痛不止者，毒气不解也，用活命饮一剂；若脓已出而反痛者，血气虚也，用内补黄芪汤；脓已溃而发热烦躁者，气虚血脱也，用当归补血汤；脓已溃而恶寒发热者，血气俱虚也，用十全大补汤；脓已溃而恶寒者，元气虚也，用补中益气汤，脓已溃而不生肌者，脾气虚也，用六君子汤。若禀赋怯弱，或因饮食劳倦而为患者，但用补中益气汤加射干自消。设使不分经络，不别虚实，概行攻伐，亏损气血，则轻者难治，重者必变瘵证，甚至不起。

　　　囊痈

囊痈属肝经湿热，或禀胎肝热所致。初起肿痛小便赤濇者，湿热壅滞也，先用龙胆泻肝汤；如不消，用仙方活命饮。若肿痛数日不止，欲成脓也，用托里消毒散；若肿未溃而小便不利者，毒气壅滞也，当分利之。脓已成而小便不利者，毒气未解也，当针泄之；脓出而反痛者，气血虚也，当补益之。若元气无亏，虽阴囊悉溃，睪丸悬露，亦不为害。若乳母恚怒，令儿患此者，加味逍遥散；肝经气血虚者，八珍散、加味柴胡、山栀，俱加漏芦，子母并服。

　　　脚冻疮

足指冻疮，因受禀虚怯，故寒邪易乘，气血凝滞，久而不愈，则溃烂成疮。治法须壮脾胃，温气血，则死肉自溃，良肉自生。若骨脱筋连者，宜急剪去，否则毒涎脚面而死。盖肢末之处，气血难到，又为外邪遏绝，则气血不能运行。若用汤荡火烘，其内即死而不仁，至春必溃腐脱落。元气无亏，虽患无害。如外敷寒药，内服消毒之剂，则元气受伤，必成败证。凡初冻时，以热手频熨之为妙。北方冻耳，若误以手触之，其耳即落。大寒能裂肤堕指，信然！

　　　汤火疮

汤火之证，若发热作渴，小便赤濇者，内热也，用四物加山栀、连翘、甘草。若肉未死而作痛者，热毒也，用四君加芎归、山栀、连翘。若肉已死而不溃者，气血虚也，用四君加当归、黄芪，外敷当归膏，或柏叶末蜡油调搽，至白色，其肉自生。若因烟熏将死者，以生萝卜汁灌之，即苏。若饮食后被汤火所伤，发热腹胀，恶食发搐变证者，当参食积惊搐门治之。

　　　翻花疮

翻花疮之证，由疮疡溃后，风寒袭于患处，或肝火血燥生风，或乳母肝火生风，必致疮口努肉，突出如菌，或如指大小，长短不同。如风邪承袭者，先用补中益气汤加防风、天麻。风寒凝滞者，先用十宣散加羌活、天麻。儿肝火生风者，先用加味逍遥散加天麻、羌活。母肝火生风者，先用加味小柴胡汤，次用加味逍遥散加漏芦、天麻。其风邪所乘，外用豆豉饼；风寒所凝，外用熨葱法。更用太乙膏护疮口；突肉不消，更以黎芦膏涂之。如疮口不敛而恶寒发热者，元气虚也，用补中益气汤。晡热内热者，气血俱虚也，用八珍汤，倍加参、芪。食少难化者，脾气虚也，用五味异功散。若饮食少思，大便不调，或肌肉消瘦，小便澄白者，此兼肝脾疳证也，用九味芦荟丸以清肝火，用五味异功散以补脾气，外仍用熨治之法。

　　　多骨疽

多骨疽，由疮疡久溃，脾胃损亏，血气不能荣于患处，邪气陷袭，久则筋烂骨腐，故骨脱出，非禀胎所有也。当补脾胃，壮元气，内用大补汤地黄丸，外以附子饼、葱熨法，祛散寒邪，补接元气，则骨自脱，疮自敛。若用克伐之剂，复伤真气，鲜有不危。婴儿患此，当调补乳母，外用葱熨，以岁月除之，尤不可用追蚀之药。

　　　漏疮

漏疮之证，因禀气血不足，或久病血气虚弱，或儿肝脾食积内热，不能生肌，或乳母七情不和。脾气不能收敛，当审其所因，调补元气，佐以如圣饼、葱熨之类为善。若用流气破血追蚀等药，反为败证矣。余当参各门主之。

　　方

漏芦汤 【 《千金要方》，下同】 　治小儿热毒，痈疽，赤白诸丹毒，疮疖。
漏芦　连翘一用白薇　白敛　芒硝一用芍药　甘草各六铢　大黄一两　升麻　枳实　麻黄　黄芩各九铢
右十味(口父)咀，以水一升半，煎取五合，儿生一日至七日取一合，分三服；八日至十五日取一合半，分三服；十六日至二十日取二合，分三服；二十日至三十日取三合，分三服；三十日至四十日取五合，分三服。

五香连翘汤　治小儿风热，毒肿，肿色白，或有恶核瘰疬，附骨痈疸，节解不举，白丹走竟身中，白疹瘙不已。
青丁香　熏陆香　鸡舌香　沉香　麻黄　黄芩各六铢　大黄二两　麝香三铢　连翘　海藻　射干　升麻　枳实各半两　竹沥三合
右十四味(口父)咀，以水四升，煮药减半，内竹沥，煮取一升二合，儿生百日至二百日，一服三合；二百日至期岁，一服五合。一方不用麻黄。

连翘圆　治小儿无故寒热，强健如故，而身体颈项，结核瘰疬，及心腹胁背里有坚核不痛，名为结风气肿。
连翘　桑白皮　白头翁　丹皮　防风　黄蘗　桂心　香豉　独活　秦艽各一两　海藻半两
右十一味为末，蜜丸如小豆，三岁儿饮服五丸，加至十丸；五岁已上者，以意加之。

五香枳实汤　治小儿暑风热，(疒咅)(疒畾)坚如麻豆粒，疮痒搔之皮剥汁出，或遍身头面，年年常发者。
青木香九铢　麝香六铢　鸡舌香　熏陆香　沉香　防风　秦艽　漏芦各半两　升麻　黄芩　白敛　麻黄各一两　枳实一两半　大黄一两十八铢
右十四味(口父)咀，以水五升，煮取一升八合，儿五六岁者，一服四五合；七八岁者，一服六合；十岁至十四五者，加大黄半两，足水为一斗，煮取二升半，分三服。

苦参汤　治小儿身上下百疮不瘥。
苦参八两　地榆　黄连　王不留行　独活　艾叶各五两　竹叶二升
右七味(口父)咀，以水三斗，煮取一斗，以浴儿疮上；浴讫，敷黄连散。

枳实圆 【 《千金方》】 　治小儿病风瘙，痒痛如疥，搔之汁出，遍身(疒咅)(疒畾)如麻粒，年年喜发，面目虚肥，手足干枯，毛发细黄，及肌肤不光泽，鼻气不利。此则少时热盛，赤体当风，风热相薄所得也。不早治之，成大风疾。
枳实　菊花　蛇床子　防风　蒺藜子　白薇　浮萍各一两　天雄　麻黄　漏芦各半两
右十味为末，蜜丸如大豆许，五岁儿饮服十丸，加至二十丸，日二。五岁已上者，随意加之。儿大者，可为散服。

麻黄汤　治小儿丹肿，及风毒风疹。
麻黄一两半　独活　射干　甘草　桂心　青木香　石膏　黄芩各一两
右八味(口父)咀，以水四升，煮取一升，三岁儿分为四服，日再。
又方　治小儿恶毒，丹毒，及风疹。
麻黄　升麻　葛根各一雨　射干　鸡舌香　甘草各半两　石膏半合
右七味(口父)咀，以水三升，煮取一升，三岁儿分三服，日三。

塌汤　治小儿数十种丹。
大黄　甘草　当归　芎藭　白芷　独活　黄芩　白芍药　川升麻　沉香　青木香　木兰皮各一两　芒硝三两
右十三味(口父)咀，以水一斗二升，煮及四升，去滓内芒硝，以绵浸汤中，通寒温塌之，干则易之，取瘥止。

泽兰汤　主丹及瘾疹，入腹杀人。
泽兰　芎藭　附子　茵芋　藁本　莽草　细辛各十二铢
右七味(口父)咀，以水三升，煮取一升半，分四服。先与此场，然后作余治。

神功散 【 《小儿直诀》，下同】 　治疮疡，肿臖作痛，未成者敷之即散，已溃者敷之即愈，丹瘤用之尤妙，但砭缝作痛。
黄蘗炒　草乌炒　血竭各等分
右为末，津调敷患处。

柳华散　治热毒口疮。
黄蘗炒　蒲黄　青黛真正者　人中白煅，各等分
右为末，敷之。

仙方活命饮　治一切疮毒，未成内消，已成即溃，此消毒排脓止痛之圣药也。若脓出而肿痛不止者，元气虚也，当补之。
穿山甲　白芷　防风　没药　甘草　赤芍药　归尾　乳香　花粉　贝母各一钱　金银花　陈皮各三钱　皂角刺二钱
右每服二三钱，酒水各半盏煎。

越鞠丸　治乳母六郁，传儿为患，或胷满吐酸，齿痛疮疥等证。
苍朮　神曲炒　香附子　山楂　山栀炒　抚芎　麦芽炒，各等分
右为末，水调神曲糊丸桐子大，每服二三十丸，白滚汤下，子母并服。

神效当归膏　治跌扑汤火等疮，不问已溃未溃。
当归　黄蜡　生地黄各一两　麻油六两
右先将当归、地黄入油煎黑，去滓，入蜡熔化。候冷，搅匀即成膏矣。

神芎丸 【 《儒门事亲》，下同】 
大黄　黄芩各二两　滑石　黑牵牛各四两　黄连　薄荷　川芎各半两
右，水丸梧子大，水下。

三黄丸
大黄　黄芩　黄蘗各等分
右为末，水丸，每服三十丸，水下。一方，去黄芩，用黄连。

理中丸
人参　白朮　干姜　炙草　附子炮，各一两
右为细末，炼蜜为丸，每两作十丸，弹子大，每服一丸，以水一盏化破，煎至七分，稍热，空心服之。

拔毒散
寒水石不以多少烧令赤
右研为末，以新水调，鸡翎扫痛处。

三圣散　治臁疮，疔疮，搭手，背疽等疮。
葱白　马苋　石灰各一斤
右三味，湿捣为团，阴干为细末，贴疮。如有死肉者，宜先用溃死肉药。

清凉饮子 【 《儒门事亲》】 　治小儿月里生赤，肌肤如赤丹涂者。
大黄蒸　赤芍药　当归　甘草炒，已上各等分
右为末，每服一二钱，水一盏，煎至七分，去滓温服，食后，以意加减。

小儿丹瘤方 【 《东垣十书》】 
木鳖子新者去壳
右研如泥，淡酢调敷之，一日三五次，便效。

胡麻丸 【 《片玉心书》】 　治小儿风疮疥癣。
苦参五钱　何首乌　胡麻仁炒　蔓荆子炒　威灵仙　荆穗　白蒺藜去剌　牛蒡炒，各三钱　石菖蒲　干菊花各二钱共为末，酒糊丸如粟米大，竹叶灯心汤下。

连翘汤
连翘　人参　川芎　黄连　生甘草　陈皮　白芍　木通　水煎，入竹沥服。

解毒汤
元参　连翘　升麻　黄芩　赤芍　当归　羌活　防风　生地　甘草　荆芥穗　水煎服。秘结者，加大黄、木通。

大补汤
人参　黄芪　川芎　连翘　白芷　白茯苓　当归　生地　白朮　甘草　赤芍　姜、枣引，水煎服。

紫金锭
山慈姑三两　五倍子三两　大戟一两半　续随子一两　麝三钱　雄黄　朱砂各一两　为末，糯米糊作锭子，磨水搽。

防风升麻汤
防风　升麻　山栀仁　甘草　麦冬去心　荆芥穗　木通　葛根　薄荷叶　元参　连翘　牛蒡子　水煎服。便秘者，加大黄。

急救法
取灶心对锅底焦土研末
右以新汲水调搽，干即易之。

三解散
人参　防风　天麻　郁金　茯神　白附子　大黄　黄芩　殭蚕　全蝎　薄荷叶　枳壳　粉草　赤芍　灯心引，水煎服。

当归百解散
当归　赤芍　大黄　川芎　升麻　薄荷叶　干葛　麻黄　黄芩　甘草　枳壳　臭角刺　葱、姜引，煎服。

拂毒散
半夏一钱　贝母　大黄　(石卜)硝　五倍各二钱半　共为末，淡酢调敷患处，干则易之。

疏风活血散
当归　生地　川芎　赤芍　荆芥　防风　甘草　红花　苏木　水煎服，入酒少许。

大连翘饮 【 《幼科发挥》，下同】 　治小儿丹瘤及疮疹壮热，小便不通，诸般疮疖，丹毒脐风。
连翘　瞿麦　滑石　车前子　大力子炒　赤芍各一钱　木通　山栀子仁　川当归　防风　黄芩各钱半　柴胡　炙草各二钱　荆芥穗一钱五分　蝉蜕一钱
右剉细，灯心水煎服。一方加石膏。《婴童百问》加紫草，煎温服。热甚，加大黄。更详证加减。

胡麻丸
胡麻仁炒　苦参　甘菊　大力子炒　石菖蒲　何首乌　威灵仙　蔓荆子　乌蛇肉各等分　蒺藜炒　黄连炒各量加减
右为末，酒糊为丸麻子大，竹叶汤下之。此袓传十三方也。

溯源解毒汤　小儿疮疥，以此方调乳母。
人参　归身　赤芍药　川芎　黄连酒炒　连翘　木通　生地黄　陈皮　甘草　水煎服，以少许餧儿佳。一本有竹沥。

雄黄解毒丸　治儿疮入腹，腹胀大，小便不通，或喘或作搐者。
鸡冠雄黄飞，二钱　真郁金　大黄各二钱　巴豆霜一钱
右共碾匀，曲糊丸小豆大，每服一二丸，茶清下。一本无大黄。

败毒散 【 《奇效良方》】 　治小儿痹毒，初发游走遍体，燥闷腹胀啼哭。
桔梗　花粉　干葛　川升麻　川芎　赤芍　独活　柴胡　甘草各等分
右剉碎，每服四钱，水一盏，生姜二片，煎至六分，不拘时服。

天乌散 【 《婴童百问》，下同】 
天南星　赤小豆　草乌　黄蘗
右等分为末，生姜自然汁，调贴患处；用米酢调尤佳。

青黛解毒丸
寒水石　石膏研，各八两　青黛四两
右研如粉，入青黛和匀，蒸饼七个水调，丸如芡实大，每服一丸，食后新汲水化下，或细嚼，生姜汤下亦得。如中诸毒，并宜服。及小儿惊风潮热，痰涎壅塞，心胷烦躁，颊赤多渴，坐卧不稳，每三岁儿可服半粒，量大小加减。

黑参剂　解诸般热，消疮疖。
生地黄　黑参各一两　大黄煨半两
右为末，炼蜜丸桐子大，每服一丸，煎灯心竹叶汤化下，入沙糖少许，亦可加羌活、川芎、赤芍药、连翘、防风。
又　治疹痘后余毒不散，遍身生疮不已，大能解毒。
黑参　赤芍药　生地黄　赤茯苓　荆芥　防风　木通　桔梗　黄芩　朱砂　青黛各等分
右为细末，炼蜜丸芡实大，每服一丸，薄荷汤调下，大小加减服之。

五福化毒丹　治小儿蕴积毒热，惊惕狂躁，颊赤咽干，口舌生疮，夜卧不宁，谵言烦躁，头面身体多坐疮疖。
黑参　桔梗各三两　茯苓二两半　人参　牙硝　青黛各二两　甘草七钱半　麝香一字　金箔　银箔各十片为衣
右为末，炼蜜和剂如芡实大，每服一丸，薄荷汤下，不拘时。及治疮疹后余毒上攻，口齿涎血臭气，以生地黄汁化下一丸，及用鸡翎刷在口内。

青露饮　治背疽一切恶疮，围药不开。
白芨　白敛　白薇　白芷　白藓皮　(石卜)硝　青黛　黄蘗　大黄　花粉　青露叶即芙蓉叶　老龙皮即老松木皮，各等分
右为细末，生姜自然汁调涂，留小孔，如干再用生姜汁润。

惊毒掩子　治疮疖初发，掩上即退，已成速破。
葱白带根七个　木鳖子七个　香白芷三个　巴豆十四个　黄丹二两　油四两
右先用油入前四味，武火熬，用柳木篦搅，以白芷焦黑为度，用绵滤去滓，再入铫，用文火熬，却入黄丹熬，令紫黑色成膏为度。治诸般疮疖，去脓，收疮口。

惊毒诸般肿痛掩子
蒲黄　大黄　黄蘗　真粉　连翘　白芷　白芨　白敛　牡蛎　丹参
右为末，水调涂肿处。

凉膈散　治小儿腑脏积热，烦躁多渴，头昏唇焦，咽燥舌肿，喉闭目赤，鼻衄，颔颊结硬，口舌生疮，痰实不利，涕唾稠粘，睡卧不宁，谵语狂妄，肠胃燥结，便溺赤濇，一切风肿，并宜服之。
川大黄　(石卜)硝　甘草炙，各一两　连翘二两　栀子仁　黄芩　薄荷叶去土，各半两
右剉散，每服二钱，水一盏，入竹叶七片，蜜少许，煎四分，食后温服，大小加减。

清凉饮子
大黄　连翘　芍药　羌活　当归　防风　甘草　山栀仁各等分
右为饮子，每服一大钱，水半盏，煎三分，去滓，不拘时候。

龙胆汤
龙胆草　钓藤　柴胡　黄芩　桔梗　芍药　茯苓各六铢　蜣螂二枚，去翅足　甘草六铢　大黄二两，煨，《直指》二钱半
右十味(口父)咀，以水一升，煮取五合为剂也。服之如后节度药者，有虚实药宜足数合水也。儿生一日至七日，分一合为三服；儿生八日至十五日，分一合半为三服。以渐加服，皆得下即止，勿再服也。《直指方》为末，每服一钱，北枣煎服。或加防风、麦门冬以导心热，黄芩减半，去蜣螂亦可。

大圣散　治瘰疬，消风毒肿，上壅内热，多生瘾疹风丹风证，食煎煿多致此疾。
羌活　荆芥　升麻　薄荷　防风　甘草　大黄　黄芩　黑参各等分
右为末，每服二钱，水一盏，煎六分，温服。
又方
牡蛎二两，火煅为末　黑参一两　甘草半两
右为末，每服二钱，清茶调下。

槲皮散　治小儿瘰疬作痛。
槲皮去粗皮，此树处处有之，即包盐槲皮叶也
右不拘多少，切碎，用水煎温汤频洗。

白芨散　治瘰疬脓汁不干。
白芨　贝母去心，各五钱　轻粉一钱
右为细末，先用槲皮散洗过后，用清油调敷。

葛根桔皮汤　治冬温未即病，春被积寒所折，不得发泄，至天气暄热，其温毒始发，肌中斑烂瘾疹如绵纹，欬嗽心闷，但呕吐清汁，服此药即静。兼治小儿麻痘疮。
葛根　陈皮　杏仁去皮尖　麻黄去节　知母　黄芩　甘草各半两
右剉散，白水煎。有热不吐，去陈皮。冷证去黄芩、知母。

黄连桔皮汤　治温毒发斑，兼治麻证泄泻，并去血。
黄连一两　陈皮　杏仁去皮尖　枳实炒　麻黄炒去根节　干葛根各半两　厚朴制　炙草各一钱半
右剉散，每服二钱，白水煎服。亦治烦渴。或不用厚朴、甘草。

元参升麻汤　治伤寒发汗吐下后，毒气不散，表虚里实，热发于外，故身斑如绵纹，甚则烦躁谵语，兼治喉闭肿痛。
元参　升麻　甘草炙，各半两
右剉散，每服二钱，水一盏，煎六分，去滓服。又煎升麻汤，内加黑参亦可。

化斑汤
人参　石膏　萎蕤　知母　甘草各二钱半
右剉散，每服二钱，水一盏，入糯米半合，煎六分，米熟为度，温服。

葛根白朮散　治赤白丹肿毒。
白朮二钱半　茯苓二钱　木香　甘草各二钱　芍药　葛根各三钱　枳壳去穰麸炒，二钱五分
右剉散，每服三钱，水一盏，煎七分，去滓热服。

辛芎散　治赤游肿，不可服冷药。
茯苓　白朮　人参　甘草　枳壳　细辛　川芎各等分
右剉散，每服三钱，水一盏，煎七分，去滓热服。

败毒散
柴胡　前胡　川芎　枳壳炒　羌活　独活　茯苓　桔梗炒　人参各一两　甘草半两
右为末，每服二钱，生姜、薄荷煎。加地骨皮，天麻；或(口父)咀，加蝉蜕、防风。治惊热，可加芍药、干葛、黄芩。无汗，加麻黄。

防己散　治丹毒候，乃热毒之气，与血相搏，而风气乘之，故赤肿及游走遍体者，又名赤游风。入腹入肾则杀人。
汉防己半两　(石卜)硝　犀角　黄芩　黄芪　川升麻各二钱半
右剉散，加竹叶煎，大小随病加减。一方，去(石卜)硝，有泽泻。

白玉散　治赤游丹毒。
滑石　寒水石各一两
右为末，米酢调敷患处；或肿至外肾，有破处，只用水调。

消毒饮　治丹毒痘疮已出，毒气壅遏，壮热狂躁，睡卧不安，大便秘濇，咽喉肿痛，胸膈不利，痘疹消破，却可服之。
牛蒡子炒，二两　荆芥穗　甘草炙，各半两
右剉散水煎，自利及疮痘未破，不可轻服。或加防风、连翘、升麻、蝉蜕、赤芍药。有热，加黄芩、防风、犀角消毒饮。

金华散　治干湿疮癣。
黄丹煅一两　轻粉一钱　黄蘗　黄连各半两　麝香少许
右为末，先洗次干掺之。如干癣疮，用腊月猪脂和傅；如无，用麻油。亦可加黄芩、大黄。

摩风膏　治小儿遍身疥癣瘙痒。
苦参　沥青　芜荑　黄蜡各一钱　巴豆三粒　轻粉五分　全蝎二枚　真麻油半两
右用麻油煎至巴豆焦，滤去所煎物，入轻扮和匀，傅疮疥，效。一方，治恶癣，以紫贝草根、生白矾少许，同擂烂涂患处，两次可断根。一方，用砒少许，滴酢同熬为膏，涂之。一方，以斑猫去头足，糯米炒黄去米，以淮枣煮熟，去皮取肉为丸，唾津调搽之，尤妙。

羌活散
川羌活　独活　前胡　柴胡　川芎　白茯苓　桔梗　枳壳　人参　地骨皮　天麻各等分　甘草减半
右(口父)咀，生姜、薄荷煎。加蝉退，治惊热。

升麻汤
升麻　葛根　白芍药各等分　甘草炙减半
右剉散，每服三钱，水一盏，煎至六分，去滓温服。服药身凉即止。加紫苏、陈皮、香附子，名升苏散。有热，加黄芩。咽痛，加桔梗。发斑丹毒，加黑参乃效。

牛黄散
牛黄　龙脑　丹砂飞，各一分　铅霜半两　太阴元精石一两
右为末，每服半钱，先于肿处针破出血，临汤拭口了，掺药口内。

三黄真珠散　治疳积壮热，生浸淫疮，俗呼为溜，脓水流处，更湿烂成疮。此证当内服消食退疳之药，后用此。
松香　五味子　黄连　黄丹　海螵蛸各三钱　轻粉　雄黄各少许
右七味，并为细末，疮干则以香油调敷，湿以干掺。先以莹肌散煎洗，然后用此药。

莹肌散　洗疮用之。
赤芍　防风　薄荷　苦参　甘草　刘寄奴　黄蘗
右等分，煎汤洗去患处宿脓后，以前三黄散末，掺疮上三二度，即成痂而愈。或只服化毒丹。

古今图书集成医部全录卷四百五十五

　小儿疮疡门

　　方

如意金黄散 【 《外科正宗》，下同】 　如意金黄散大黄，姜黄黄蘗芷陈苍，南星厚朴天花粉，敷之百肿自然康。治痈疽发背，诸般疔肿，跌扑损伤，湿痰流毒，大头时肿，漆疮，火丹，风热，天泡，肌肤赤肿，干湿脚气，妇女乳痈，小儿丹毒。凡外科一切诸般顽恶肿毒，随手用之，无不应效，诚为疮家良便方也。
天花粉上白，十斤　黄蘗色重者　川大黄　姜黄各五斤　白芷三斤　紫厚朴　陈皮　甘草　苍朮　天南星各二斤　以上共为咀片，晒极干燥，用大驴磨连磨三次，方用密绢罗厨筛出，磁坛收贮，勿令泄气。凡遇红赤肿痛发热，未成脓者，及夏月火令时，俱用茶汤同蜜调敷。如微热微肿，及大疮已成作脓者，俱用葱汤同蜜调敷。如漫肿无头，皮色不变，湿痰流毒，附骨痈疽，鹤膝风证等病，俱用葱酒煎调；如风热恶毒所生，患必皮肤亢热，红色光亮，形状游走不定者，俱用蜜水调敷。如天泡、火丹、赤避丹、黄水漆疮、恶血攻注等证，俱用大蓝根叶捣汁调敷，加蜜亦可。汤泼火烧，皮肤破烂，麻油调敷。具此诸引，理取寒热温凉制之，又在临用之际，顺合天时，洞窥病势，使引为当也。

生肌玉红膏　生肌玉红膏更奇，其中淡味少人知，芷草归身轻粉竭，白占紫草切甚宜。此膏专治痈疽发背，诸般溃烂棒毒等疮。用在已溃流脓，先用甘草汤洗；再用猪蹄汤淋洗患上，软绢挹净，用抿脚挑膏于掌中捺化，遍搽新腐肉上，外以太乙膏盖之。大疮早晚洗换二次，内兼服大补脾胃暖药，其腐肉易脱，新肉即生，疮口自敛。此乃外科收敛药中之神药也。
白芷五钱　甘草一两二钱　当归身二两　血竭　轻粉各四钱　白占二两　紫草二钱　麻油一斤　先用当归、甘草、紫草、白芷四味，入油内浸三日，大杓内慢火熬药微枯色，细绢滤清，将油复入杓内煎滚，下整血竭化尽，次下白占，微火亦化。先用茶钟四枚，预顿水中，将膏分作四处，倾入钟内，候片时方下研极细轻粉，每钟内投和一钱搅匀，候至一复时取起。不得加减，致取不效。

八珍汤　八珍汤善理阴阳，芎芍当归熟地黄，还要相兼四君子，何愁虚弱不荣昌。治溃疡诸证，调和荣卫，顺理阴阳，滋养气血，进美食饮，和表里，退虚热，为气血俱虚之大药也。
川芎　白芍　当归　熟地黄　人参　白朮　白茯苓各一钱　甘草炙，五分　水二茶钟，姜三片，枣三枚，煎八分，食前服。

蟾酥丸　蟾酥丸效独称雄，乳没砂矾轻粉同，铜绿蟾酥寒水麝，蜗牛又有用蜈蚣。治疔疮、发背、脑疽、乳痈、附骨臀腿等疽，一切恶证歹疮，不痛或麻木，或呕吐，病重者必多昏愦，此药服之，不起发者即发，不痛者即涌，痛甚者即止，昏愦者即苏，呕吐者即解，未成者即消，已成者即溃，真有回生之功，乃恶证中至宝丹也。
蟾酥二钱，酒化　轻粉五分　枯矾　寒水石煅　铜绿　没药　乳香　胆矾　麝香各一钱　雄黄二钱　蜗牛二十一个　朱砂二钱　以上各为末称准，于端午日午时在净室中，先将蜗牛研烂，再同蟾酥和研稠粘，方入各药，共捣极匀，丸如菉豆大。每服三丸，用葱白五寸，患者自嚼烂，吐于男左女右手心，包药在内，用无灰热酒一茶钟送下，被盖如人行五六里，出汗为效，甚者再进一服。修合时妇人鸡犬等忌见。

太乙紫金丹　太乙紫金丹大戟，茨菰文蛤共千金，雄麝朱砂凡七品，诸疮百证总通神。解诸毒，疗诸疮，利关窍，通治百病。此药真能起死回生，制之济人奇效，不可尽述。凡居家出入，兴大工，动大兵，及闽广云贵仕宦者，不可无之。
山茨菰洗去皮毛，净焙，二两　五倍子净，二两　麝香净研，三钱　续随子仁白者去油，净，一两　红芽大戟杭州紫者为上，江南土大戟次之，北方绵大戟色白者性烈，反伤正气，弱人服之有致吐血，不宜用，惟取上者去芦根洗净焙干为末，一两五钱朱砂有神气者　雄黄鲜红大块者，俱细研，各三钱　以上之药，各择精品，于净室中制毕，候端午、七夕、重阳或天德、月德、天医、黄道上吉之辰，凡入室合药之人，三日前俱宜斋戒沐浴，更换新洁衣帽，临日方入室中净手熏香，预立药王牌位，主人率众焚香拜祷事毕，各将前药七味等复称准，入于大乳钵内，再研数百转，方入细石臼中，渐加糯米浓饮调和，软硬得中，方用杵捣千余下，极至光润为度。每锭一钱，每服一锭，病势重者连服二锭，以取通利，后用温粥补之。修合时，除合药洁净之人，余俱忌见。此药惟在精诚洁净为效。治一切饮食药毒、蛊毒、瘴气、恶菌、河豚中毒，自死牛马猪羊六畜等类之肉，人悞食之，必昏乱卒倒，或生异形之证，并用水磨灌服，或吐或泻，其人必苏。南方山岚瘴气，烟雾疠疫，最能伤人，感之才觉意思不快，恶寒恶热，欲呕不呕，即磨一锭服之，得吐利便愈。痈疽、发背、对口疔疮、大蛇无名肿毒，蛀节红丝等疔，及杨梅疮、诸风瘾疹，新久痔疮，并用无灰淡酒磨服，外用水磨涂搽疮上，日夜数次，觉痒而消。阴阳二毒、伤寒心闷、狂言乱语、胷膈塞滞、邪毒未出，瘟疫烦乱发狂、喉闭、喉风，俱用薄荷汤，待冷磨服。赤白痢疾，肚腹泄泻、急痛霍乱、绞肠沙及诸痰喘，并用姜汤磨服。男子妇人急中颠邪，喝叫奔走，鬼交鬼胎，鬼气鬼魇，失心狂乱，羊儿猪颠等风，俱用石菖蒲煎汤磨服。中风中气、口眼歪斜、牙关紧急、言语蹇濇、筋脉挛缩、骨节风肿、遍身疼痛、行步艰辛、诸风诸癎，并用酒磨顿热服下。自缢、溺死、惊死、魇死、鬼魅迷死，但心头微温未冷者，俱用生姜续断酒煎磨服。一切恶蛇、风犬、毒蝎、溪涧诸恶等虫伤人，随即发肿，攻注遍身，甚者毒气入里，昏闷响叫，命在须臾，俱用酒磨灌下，再吃葱白，被盖出汗立苏。新久疟疾，临发时东流水煎桃柳枝汤磨服。小儿急慢惊风，五疳五痢，脾病黄肿，瘾疹疮瘤，牙关紧闭，并用薄荷浸水磨浓，加蜜服之，仍搽肿上。年岁幼者，每锭分作数服。牙痛者磨涂痛上，仍含少许，良久咽下。小儿父母遗毒，生下百日内皮塌烂斑，谷道眼眶损烂者，俱用清水磨涂。打扑伤损，松节无灰酒研服。年深月近头胀头疼，太阳痛，作偏头风，及时疮愈后，毒气攻注，脑门作胀者，俱用葱酒研服一锭，仍磨涂太阳穴上。妇女经水不通，红花汤下。凡遇天行疫证，延街及巷，相传遍染者，用桃根汤磨浓，擦入鼻孔，次服少许，任入病家，再不传染。又治传尸劳瘵，诸药不能禁忌，一方士指教服此，每早磨服一锭，至三次后，逐下恶物尸虫异形怪类，后得脱利，以此相传，活人不计其数。一女子久患劳瘵，为尸虫所噬，磨服一锭，片时吐下小虫十余条，后服苏合香丸，其病顿失，调理月余而愈。真济世卫身之宝药也！

凉膈散　凉膈散中荆芥防，薄荷粉桔连大黄，元参石膏牛蒡子，贝母山栀总在藏。治咽喉肿痛，痰涎壅甚，膈间有火，大便秘濇。
防风　荆芥　桔梗　山栀仁　石膏　元参　薄荷　黄连　花粉　牛蒡　贝母　大黄各等分　水二杯，煎八分，不拘时服。

金锁匙　金锁匙中用焰硝，殭蚕片脑雄黄饶，加上硼砂茹更好，咽喉肿痛实时消。治喉闭、缠喉风，痰涎壅塞，口禁不开，汤水难下。
焰硝一两五钱　硼砂五钱　真片脑一分　白殭蚕一钱　雄黄二钱　各另研为末和匀，以竹筒吹患处，痰涎即出。如痰虽出，肿痛仍不消，急针患处，去恶血服煎药。

人中黄　治小儿诸胎毒，痘疹黑陷内收，唇焦口干，风热斑疹，赤游，无有不效。
毛竹一段，两头留节，一头钻一小孔，用粉草磨为细末，从孔灌满，以木条塞紧孔眼，用砖札之，沉入大粪池内，半年取起，长流水浸一日，带竹风干，磁罐收贮，每服三四分，凉水调服　胎毒烂斑，土茯苓汤调服。寻常热病，入应病药中，调服即效。

麦饯散　麦饯散治痘风疮，硫黄人信要相当，川椒生熟枯矾等，麻油调搽自然光。治小儿痘风作痒，迭迭成片，甚则顽麻不知痛。
小麦一升，炒枯黄色，乘热入钵内　硫黄四两　白砒一两
右先将硫、砒为细末，乘麦热时，同入钵内搅匀，待冷取起，加烟胶半斤，川椒三两，生枯矾各二两，共碾细末。临用葱汤洗净，用麻油调搽，油纸盖札，三日一换，三次愈。

升麻葛根汤　升麻葛根汤芍药，柴胡栀子共连翘[连翘　据处方当为「黄芩」。]，木通甘草同煎服，丹毒游行效最高。治小儿丹毒身体发热，面红气急，啼叫惊搐等证，服之效。
川升麻　干葛根　白芍药　柴胡　黄芩　山栀各一钱　甘草　木通各五分　水二钟，煎八分，不拘时，母子同服。

消毒犀角饮　消毒犀角饮防风，加上黄连甘草同，还用灯心为引使，赤游丹毒效神功。治小儿丹毒，身热气粗，啼叫惊搐不宁等证。
犀角　防风各一钱　甘草五分　黄连三分
右，水二钟，灯心二十根，煎四分，徐徐服之。

紫雪　紫雪羚羊犀角同，升麻寒水石膏逢，元参沉木香甘草，硝片朱砂金箔从。治小儿赤游丹毒，甚至毒气入里，肚腹膨胀，气急不乳，即宜此药救之。又治伤寒热躁发狂，及外科一切蓄毒在内，烦躁口干，恍惚不宁等证。
升麻　寒水石　石膏　犀角　羚羊角各一两　元参二两　沉香　木香各五钱　甘草八钱　水五碗，同药煎至一碗，滤清再煎滚，投提净(石卜)硝三两大钱，微火慢煎，水气将尽，欲凝结之时，倾入碗内，下朱砂、冰片各二钱，金箔一百张，各预研细和匀，碗顿水内候冷，凝成雪也。大人每用一钱，小儿二分，十岁者五分，徐徐咽之即效。病重者加一钱亦可。或用淡竹叶灯心汤化服。

芦荟消疳饮　芦荟消疳饮薄荷，元参甘草共柴胡，升麻牛蒡羚羊角，栀子黄连竹叶需。治小儿走马牙疳，身热气粗，牙龈腐烂，气味作臭，以及穿腮破唇者，并服之。
芦荟　银柴胡　胡连　川连　牛蒡　元参　桔梗　山栀　石膏　薄荷　羚羊角各五分　甘草　升麻各三分　水二钟，淡竹叶十片，煎六分，食后服。

人中白散　人中白散力奇绝，黄蘗儿茶青黛列，薄荷冰片要相研，口疳掺上汤沃雪。治小儿口疳、走马疳，及牙龈腐烂黑臭者极效[治小儿……极效　原缺，据《外科正宗》卷四加。]。
人中白溺壶者佳，煅红一两　孩儿茶二两　薄荷　黄蘗　青黛末各六钱　冰片五分　共再研极细末，用温汤嗽净，吹药疳上，日用六七次。吹药涎从外流为吉，内收涎毒入里为凶。

黄连泻心汤　解毒泻心汤芩连，荆芥山栀牛子攒，薄荷甘草连翘等，木通加上效如仙。治小儿心火妄动，结成重舌、木舌、紫舌，胀肿坚硬，语言不利者，并宜服之。
黄连　山栀　荆芥　黄芩　连翘　木通　薄荷　牛蒡子各一钱　甘草五分　水二钟，灯心二十根，煎八分，食后服。

五福化毒丹　五福化毒丹连桔，青黛人参赤茯苓，元参胆草牙硝片，甘草朱砂金箔呈。治小儿蕴积胎毒，以及诸疮瘾疹，伤风斑证，口舌生疮，痰涎壅盛，谵言烦躁，夜睡不宁。
元参　桔梗　赤茯各二两　人参三钱　黄连　龙胆草　青黛　牙硝各一两　甘草五钱　冰片五分　金箔二十张，为衣　朱砂三钱
右为末，炼蜜丸芡实大，每服一丸，薄荷灯心汤化服。

保元汤　保元汤力效无穷，救困扶危立大功，甘草参芪兼白朮，枣姜加上起疲癃。治小儿痘痈出脓之后，脾胃虚弱，脓清不敛者，服之。
人参　黄芪　白朮各一钱　甘草三分　姜一片　枣三枚　水二钟，煎八分，食远服。

加减鼠粘子汤　加减鼠黏子汤，花粉知母共藏，荆芥山栀甘草，灯心竹叶难忘。
鼠黏子　天花粉　知母　荆芥　山栀各六分　甘草二分　水二钟，淡竹叶、灯心各二十件，煎服。身热加柴胡、黄芩，有痰加麦冬、贝母，咽哑加元参、桔梗。咬牙加薄荷、石膏，便秘加蜂蜜、元明粉，昏愦加黄连、朱砂，痂枯加当归、生地，恋疤加蝉蜕、川芎。

蛤粉散　蛤粉散治黄水疮，脓水沿开痒难当，石膏黄药惟轻粉，水调敷上即时光。
蛤粉　石膏煅，各一两　轻粉　黄蘗生碾，各五钱　共为细末，凉水调搽，冬月麻油调亦好。

真君妙贴散　真君妙贴散奇功，荞面硫黄白面同，诸般异证皆堪效，常活生民掌握中。治小儿胎毒，皮肉腐烂，疼痛不安，用此敷之即效。
明净硫黄十两，为末　荞面　白面各五斤
右共一处，用清水微拌，干湿得宜，木箱内躧成鞠片，单纸包裹，风中阴干收用。临时再研极细，用新汲水调敷。如皮破血流，湿烂痛苦等证，麻油调搽。天泡火丹肺风酒刺，染布青汁调搽并效。

消毒饮子　治斑或瘾疹，瘙痒或作痛，及风热疮毒。
牛蒡子二钱　荆芥　防风各一钱半　甘草三分
右作一剂，水一钟，煎五分，徐徐服。

解毒防风汤　治斑或瘾疹，或作痛。
防风一钱　地骨皮　黄芪　芍药　荆芥　枳壳炒，各二钱　作一剂，水一钟，煎五分，徐徐服。

清热解毒丸　治五脏积热，毒气上攻，胷臆烦闷，咽喉肿痛，赤眼壅肿，头面发热，唇口干燥，两颊生疮，精神惚恍，心忪闷乱，坐卧不宁；及伤暑毒，面赤身热，心烦躁而渴，饮食不下。

寒水石　石膏各八两　青黛四两
右研末，入青黛和匀，蒸饼七个，水调为丸如芡实大，每服一丸，食后新汲水化下，或细嚼生姜汤下。如中诸毒，并宜服之。及惊风潮热，痰涎壅塞，心胷烦躁，颊赤多渴，坐卧不稳，每服半粒，量大小加减。

橘皮汤
橘皮一两半　甘草炙，半两　人参二钱五分　竹茹半两
右，每服半钱，姜水煎，食前服。

圣愈汤　治诸疮出血多，而烦躁不眠。
熟地黄　生地黄　川芎　人参各五分　归身　黄芪各一钱
右，水煎服。

泻心汤　治心经实热，口舌生疮，烦躁发渴。
宣黄连　犀角各等分
右，水煎服。

腊茶散　治小儿阴囊生疮疼痛，水出久不瘥。
腊茶　五倍子各五钱　腻粉少许
右为末，先用葱椒汤洗，后用香油调敷。
又方　治阴囊生疮疼痛。
川椒　荆芥　槐枝　柳枝　蛇床子
右，煎汤洗，后用(石卜)硝为末，鸡子清调敷。
又方　治阴生疮，脓水不干。
乌鱡鱼骨
右为末，干掺患处。
又方
紫苏叶
右煎汤淋洗，及作细末掺之妙。
又方　治小儿阴生疮，不干。
轻粉　蜜陀僧
右为末贴之。如痒，加山栀子、诃子烧存性研，同前药为末；先将米泔水洗挣，然后敷贴此药。

升药五灵散 【 《幼幼近编》，下同】 　治小儿浑身破烂疮。凡父母生过广疮，育儿鲜有免者，自顶至踵，两目外几无完肤。
真胆矾治筋而滋肝，其色青，应东方甲乙木　大辰砂养血而益心，其色赤，应南方丙丁火　明雄黄长肉而补脾，其色黄，应中央戊己土　明矾理脂膏而助肺，其色白，应西方庚辛金　磁石荣骨液而壮肾，其色黑，应北方壬癸水　此方见《焦氏笔乘》，惜其不用水银制而用之，功效迟缓。因加水银一两，与前五味等分，共入阳城礶内，打火三香取出，加敷药内用之，效如神。

神效敷药方
珍珠五钱　冰片一钱　夜合花白者阴干　象皮同黄沙炒，候软切片，再炒，候脆方研　血竭　降香炒研　乳香　没药各去油　花蕊石　孩儿茶煨　五倍子色红者，半生半煅，各一两
右各巷极细末，方入白占八钱研匀，最后入冰片。如欲去腐，每两加五灵散二钱。欲生肌，每两加前散三分或五分；如痘后脓水淋漓、下疳等疮，只加二三分。治汤火伤，每两加丝绵灰二钱，剔牙松皮煅存性、韶粉煅黄各五六钱，或干掺，或香油调。

四黄散 【 《证治准绳》，下同】 　治小儿身上一切热毒疮疾燥痒，抓破有汁不干。
净黄连　黄蘗　黄芩　大黄　滑石各半两　五倍子去虫屑，二钱半
右剉晒为末，用清油和调二钱至三钱，涂搽患处，仍服四顺散消毒饮。

一抹金　治小儿遍身生疮，溃烂如糜，燥痛，脓汁不干。
藜芦洗焙　蛇床子　红丹水飞过，各五钱　硫黄　赤石脂　明矾火飞过　五倍子去虫屑　黄蘗去粗皮，各二钱半　轻粉五十帖
右前八味，或晒或焙为末，仍同轻粉在乳钵再拌匀，用生肥猪膏碎切，以瓦钵和药末，杵烂涂患处，或清油调搽亦可。

解表消毒饮　治小儿疮疡，肿高焮痛，便利调和，脉浮而洪，有表证者，用之。
黄芪上部酒炒，中部泔炒，下部盐水炒，一钱半　葛根　升麻　赤芍药　元参　牛蒡子炒　麻黄去根节　甘草各五分　连翘一钱更看是何经分野，加引经药；手少阴加细幸三分，足少阴加独活七分，手太阴加桔梗、白芷各五分，足太阴加苍朮七分，手厥阴加柴胡七分，足厥阴加柴胡、青皮各五分，手太阳加藁本五分，足太阳加羌活七分，手阳明加白芷五分，足阳明加升麻、葛根各七分，手足少阳加柴胡七分。
水一钟，生姜三片，葱白一根，煎七分，温服，不拘时。

攻里消毒饮　治小儿疮疡肿硬痛甚，大便秘濇，脉沉而实，有里证者用之。
瓜蒌连皮子细切，三钱　连翘　牛蒡子炒研　当归　白芍各一钱　大黄一钱半　芒硝五分　甘草七分
右，用水一钟，煎至七分，大温服，未利再服。

连翘散　治痈疖等。
连翘一钱　沉香　黄芪各半两　白敛　(石卜)硝　川大黄炮　甘草各一分
右捣为粗散，每服一钱，水一盏，抄入麝香一钱，煎五分，去滓放温，食后服。

寄生散　治毒肿甚者。
桑寄生　独活　大黄各一两　犀角屑　(石卜)硝　甘草各半两
右捣罗为细末，每服一钱，水一盏，煎五分，去滓，放温服，量儿大小加减。
右解表攻里之药，皆为肿疡挟有内证者设也，溃疡勿拘此例。

托里荣卫汤　治疮疡外无焮肿，内亦便利调和，乃邪客经络，宜用此药调理。
黄芪炒　红花各一钱　苍朮米泔浸炒　柴胡　连翘　羌活　防风　当归身酒拌　甘草　黄芩　人参各一钱　桂枝七分
右，用水一钟，酒半钟，煎八分，食远服。

托里散　治一应疮毒，始终常服，不致内攻。
瓜蒌大者，一枚，杵　当归酒拌　黄芪如前法制　白芍药各一两半　皂角刺炒　金银花　花粉　熟地黄各一两
右为粗末，每服以三岁儿为率，用药一两，以酒一钟，入磁器内，厚纸封口，再用油纸重封，重汤煮之，仍覆以盖，煮至药香，取出分服，直至疮愈。

神效解毒散　治一切疮毒初起，肿者即消，已溃仍肿者即散，已溃毒不解者即愈。
金银花一两　甘草节五钱　黄芪　皂角刺炒　当归各三钱　乳香　没药各二钱
右为散，每服二钱酒煎，温酒调服亦可。婴儿病，乳母亦服。如疮已溃，肿痛已止者，去没、乳、银花，倍黄芪，甘草。

发背痈疖方　治阴疮头平向内者，服之即突出，其功效不可尽述。若小儿痘疮黑陷者，止一服而起，万不失一。
羌活一两　穿山甲炒焦，半两　麝香少许　生人骨煅存性，半两
右末，煎麻黄薄荷酒调。

犀角消毒丸　治积热及痘疹后，余毒生疮。
生地　防风　当归　犀角屑　荆芥穗各一两　牛蒡杵炒　赤芍　连翘　桔梗各七钱　薄荷　黄岑　甘草各五钱
右为末，炼蜜丸如芡实大，每服一丸，薄荷汤化下。按前方善损中气，伤阴血，若大人形病俱实，脾胃健旺者，庶可用之，恐芽儿脏腑脆嫩，不能胜此。经云：气主嘘之，血主濡之。气者胃中冲和之元气，若胃气一伤，不能嘘濡消散，脓已成者不能腐溃，脓已溃者不能生肌收敛，因而难治，甚致不起，不可不慎也！

托里消毒散　治胃经虚弱，或因克伐，致疮不能溃散，疮未成即消，已成即溃，腐肉自去，新肉自生。
人参　黄芪　当归酒拌　川芎　芍药炒　白朮炒　茯苓各一钱　金银花　香白芷　甘草炙　连翘各五分
右作二剂，水煎，徐徐服。

托里散　治疮疡因气血虚，不能起发，腐溃收敛，及恶寒发热，宜用此补托之。
人参气虚倍用　黄芪炒　当归血虚倍用　白朮　茯苓　芍药酒炒，各五分　熟地黄二钱
右作两三剂，水煎服。

八味茯苓补心汤　治心气不足，血气不和而患疮证。
茯苓　枣仁炒，各二钱　五味炒　当归各一钱　人参一钱五分　白朮炒，一钱　菖蒲五分　远志去心，六分　甘草炒，五分
右作二三服，水煎。

敷药铁箍散　治一切疮疖痈疽。
芙蓉叶　黄蘗　大黄　五倍子　白芨
右为末，用水调搽四围。按前方乃寒凉解热收敛之剂，或有用白敛、商陆根者，有用寒水石、天花粉者，有用苍耳、金银花者，有用芭蕉、赤小豆者，有用草乌、白芷之类者，皆不分寒热温凉之杂饵。《内经》云：先肿而后痛者，形伤气也；先痛而后肿者，气伤形也。又云：五脏不和，九窍不通，六俯不和，留结为痈。《外科精义》云：凡疮肿高而软者，发于血脉；肿下而坚者，发于筋脉；肉色不变，发于骨髓。盖必有诸中而形诸外，故受证之经，与所患之位，各有不同，竟宜一概外敷凉药？惟脾胃无亏，血气不和者，庶几有效。若服化毒之类，脾胃复伤，血气凝滞，亦不能消矣。至如疔疮之类，正欲宣拔其毒，若复用前药，肌肉受寒，血气凝滞，必致毒气入内而不救，治法必察其肿之高漫、色之赤白、痛之微甚、作脓之难易、出脓之稠薄、生肌之迟速，以别其属阴属阳，或半阴半阳，或纯阴纯阳，而用相宜之药以凉之、热之、和之；又当审受证之传变，五脏之相胜，而以调补脾胃为主，庶不致变恶证也。

葛根白朮散　治小儿赤白丹毒。
白朮　枳壳各一钱　茯苓二钱　木香一钱半　葛根三钱　甘草二钱半
右剉散，用水一盏煎，不拘时服。

犀角解毒饮　治小儿赤丹瘤，壮热狂躁，睡卧不安，胷膈闷满，咽喉肿痛，遍身丹毒。
牛蒡子炒，一两五钱　防风　甘草各二钱半　荆介穗五钱　犀角一钱半
右剉散，用水煎，不拘时服。

防风升麻汤　治小儿丹瘤，赤肿。
防风　升麻　山栀去壳　麦门冬去心　木通　甘草节各一节
右(口父)咀，用淡竹叶三片煎，食远服。

荆芥散
防风　花粉　羌活　生地　当归　蝉蜕各等分
右，水煎服。

化丹汤　解利丹毒，遍身燥痒，发热烦啼。
川独活　射干　麻黄去根节　青木香　甘草　石膏末　黄芩　薄桂各五钱
右剉，每服二钱，水一盏，煎七分，无时温服。

蓝叶散　治小儿月内发一切丹。
蓝叶一两　黄芩　犀角屑　川大黄剉微炒　柴胡　栀子各一分　升麻　石膏各一分半　甘草半分，微炒
右为粗末，每服一钱，水一小盏，煎至五分，去滓，下竹沥半合，更煎三两沸，放温无时，量儿大小加减服。后同。气怯弱者可去大黄。

升麻散　治小儿一切丹，遍身壮热烦渴。
升麻一分　黄芩一分　麦冬三分　葛根三分　川大黄微炒，一分　川(石卜)硝一分
右为粗末，每服一钱，水一小盏，煎至五分，去滓，温服无时。

大黄散　治小儿一切丹毒，通身赤痛。
川大黄半两，剉微炒　防风半两　川升麻　黄芩　麻黄去根节　秦艽各一分　(石卜)硝二分
右同(口父)咀，每服一钱，水一小盏，煎至五分，去滓，温服无时。
又　治小儿丹疮，脏腑壅热太过，心神烦闷，二便不通。
川大黄微炒　川升麻　川(石卜)硝　葵子各半两　栀子仁一分
右为粗末，每一钱，水一小盏，煎五分，去滓，量儿加减温服，以利为度。

升麻膏　治小儿一切丹，发无常处，身热如火烧，宜用此膏。
川升麻　川大黄　护火草　蛇(口衔)草　栀子仁　寒水石　川芒硝　蓝叶　生地黄　芭蕉根　羚羊角屑　梧桐皮各半两
右细剉，以竹沥浸一宿，明日滤出，却入铛中，以腊月猪脂一斤，慢火熬一食久，乘热以绵滤去滓，候冷成膏。磁盒盛，旋取磨涂之；兼以膏如枣大，竹沥化服之。
又方　治小儿丹毒，大肿身热，百治不折。
寒水石十六分　干蓝青　竹沥各一升　犀角　柴胡　杏仁去皮尖研，各八分　生葛汁四合　知母十分　甘草五分　羚羊角六分　蜜二升　白芍药七分　栀子仁十一分　川黄芩七分　石膏十三分
右水五升，并竹沥煮三升三合，去滓内杏仁脂、葛汁，蜜微火煎一升，三岁儿服二合，大者量加之。药分太大，婴儿服未得。
又方　治小儿丹数非一，皆主之。
大黄　甘草　当归　川芎　白芷　黄芩　独活　白芍药　川升麻　沉香　青木香　木兰皮各一两　芒硝三两
右，以水一斗二升，煮取四升，去滓，内硝汤中，通寒温搨之，干再用，瘥乃止。

生料四物汤　治血热生疮，遍身肿痒，及脾胃常弱，不禁大黄等冷药，尤宜服之。
生地黄　赤芍药　川芎　当归　防风各半两　黄芩一钱半
右(口父)咀，水煎，量大小加减。忌酒、面、猪羊肉、豆腐。

蓝青散　治小儿一切丹毒，大赤肿，身体壮热如火，已服诸药未减。
干蓝青切　知母　栀子仁炒　甘草微炙　杏仁去皮尖双仁麸炒微黄，各半两　寒水石　石膏　犀角屑　柴胡　黄芩各一两　赤芍　羚羊角屑各三分
右为粗末，每服一钱，水一盏，煎至五分，去滓，入竹沥、蜜、生葛等汁，共一合，更煎三两沸，放温无时服，量儿大小加减。

解毒散
寒水石　滑石　石膏各等分
右为末，入辰砂少许，量儿大小，灯心汤下。

赤葛散　治因血热与风热相搏，遍身丹毒燥痒，日久不消。
赤葛二两　甘草三钱
右碎，每服二钱，无灰酒一盏，煎七分，无时温服。不饮酒者，止用水一盏，入酒一大匙，同煎服。

必效方　此泉州大智禅师文宥经进必效方。治小儿头面皮肤，忽生疮疡、火燎丹，发起赤肿晕有碎小疮，及赤晕上疮，初发如钱，渐晕开一二尺，良久遍身，入口耳到脏腑即不救。此证可畏，速治之，此乃自积热得。
甘草一两或半两
右拍破，入水一盏或半盏，煎汤温温，令乳母全口呷，含嗽，徐徐吐，淋洗病处，以手掌与揩，不得犯指甲；仍与儿甘草汤吃。一周即不晕开，良久再淋，三用立瘥。

红散子　治丹毒并土虺咬。
茜根半斤
右为末，每服二钱，温酒调下，立效。
又方　治小儿一切丹毒通用。
护火草半两　紫葛　硝石各半两
右为末，冷水调涂，干即再涂，以瘥为度。

硝石散　治小儿一切丹毒，遍身发热。
硝石一两　乳香一分
右为末，以鸡子清调涂之。
又方
太阴元精石一两　白矾一分　为末，水调涂。
又方　治小儿诸丹，遍身如火，缠腰即杀人。
芸薹子不拘多少
右研细，酒调饮，兼涂丹上。一方，以酒研细，温服无时。
又方　治小儿一切热毒丹，及赤肿疼痛。
大黄　马牙硝研，各一两
右先将大黄为末，入牙硝同研，水调涂患处，干再易之。

柳叶汤　治小儿一切丹烦。
柳叶一斤
右用水一斗，煮汤八升，日洗七八次。

绿袍散
菉豆五钱　大黄二钱
右为极细末，用生姜薄荷汁，入蜜涂。

碧雪
芒硝　青黛　寒水石　石膏　(石卜)硝　马牙硝　甘草各一钱
右为极细末敷。

冰黄散　治小儿赤瘤丹毒丹，铍刀子疏去瘤头赤晕，恶血，毒汁。
土硝五钱　大黄一钱
右为极细末，用新井水调匀涂。
又方　敷丹毒，只一夜消尽。

花蕊石
右以生姜薄荷自然汁调，鹅毛刷上患处为妙。

黄芩四物汤　治诸疮丹毒，赤瘤燥痒。
黄苓一两　当归酒洗　生干地黄　赤芍药　川芎各半两　何首乌去粗皮　草乌炮去皮　元参各二钱五分　甘草六钱　薄荷二钱
右(口父)咀，每服水一盏，煎七分，无时温服。

张涣香豉散　治白丹疰痛，虚肿如吹。
香豉二两，炒焦　伏龙肝一两
右为末，生香油调涂之。

枳实汤《圣惠》云：夫白奶者，由风气折于肌中，与风相搏遂为奶也，得天阴而冷则剧，出风中亦剧，得晴暖则灭，身暖亦差，宜用此方。
枳实剉
右用水煮取汁，洗拭丹上。
又方　《外台》备急治白丹。
苎根三斤　小豆四升
右，以水二斗煮，日浴三四次，兼治一切丹妙。

升麻膏　治小儿赤丹肿毒。
川升麻　白敛　漏芦　川芒硝各一两　黄芩　枳壳　连翘　蛇(口衔)草各一两半　栀子仁　蒴藋各二两
右剉细，以猪胆一斤半，慢火煎诸药令赤色，去滓，放冷，磁盒收，旋取涂之。
又方　治小儿面身卒得赤丹，或痒或肿，不速疗之即杀人，宜用此方。
羖羊角屑，八两
右以水五升，煎一升，绢滤入炼猪脂五两和涂。

张涣升麻膏　治赤丹初发，肉如火色，如鸡冠，又名茱萸丹。
川升麻　白敛　漏芦　芒硝各一分　连翘　栀子仁各半两
右细剉，以猪胆半斤，慢火同煎诸药令赤色，去滓，放冷涂。

张涣袪毒丹　治丹黑色，痒痛肿起。
升麻　漏芦　芒硝各二两　黄芩　栀子各一两
右为粗末，每以水三盏，煎两匙头末，微热以帛搨丹上，以消为度。

张氏戎盐散
戎盐一两　附子一枚　雄黄水飞，半两
右同研为末，每用少许，以雄鸡血调涂。

升麻汤　治小儿心热，身上赤流，色如臙脂，皮肤壮热。
升麻　川大黄剉微炒　川(石卜)硝　元参各半两　犀屑　黄芩　栀仁　木通　炙草各一分
右为末，每服一钱，水一小盏，煎五分，去滓，温服无时，量儿加减。

乳香散　定疼。
天仙藤一两，焙为末　乳香一钱，研
右，每服一钱，温酒下。

牛黄散　治小儿初生至二三岁，一切风发赤白，流走遍四肢。
牛黄　朱砂　蜗牛肉　全蝎　白殭蚕　天麻　白附子　乳香　麝香各一分　生龙脑一钱　螳螂翅五对，五月中采
右为细末，每服一字，薄荷水调下。初生小儿洗了后，用乳调少许，涂口中，胎疾永除。

大黄散　治小儿赤流热如火。
生大黄　郁金　黄药　腻粉　牙皂各半两
右为末，生油调涂。
又方
护火草汁三合　赤地利末三钱　腻粉一钱
右相和，量儿大小加减服之，良久，泻下血片为效。其滓敷在赤处亦佳。
又方　治小儿赤流半身，色红，渐渐展引不止。
牛膝去苗，一两　生甘草半两
右剉，以水一大盏，煎五分，去滓，调伏龙肝末涂效。
又方
生大黄一两　赤小豆半合，炒紫色　(石卜)硝三分
右为末，鸡蛋白调敷，勿令干。
又方
李子油三两　朱砂末一分
右二味，调如膏涂之。

元胡散　治小儿赤流。
元胡索一两　天南星二两　川(石卜)硝半两　巴豆二十七个，去油
右为末，芸薹汁调，翎毛扫之。
又方　治赤流白流，火焰诸丹。
生胆矾一钱　乌鱡鱼骨一钱　蜈蚣一条，全焙　麝香三十文　轻粉二十文
右一处，乳钵内研极细，看丹多少，用药醋调令稀，毛翎扫丹上，立止。
又方　治赤白流。
雄黄半两　白矾一分　白芥子一分
右为末，水调扫。
又方　治小儿表里受热之甚，忽发遍身赤肿，状似丹疹，若于腹中周匝则不可救，名曰赤油肿，此药如神。
胡荽不拘冬少
右研取自然汁，调水银粉，又曰轻粉，鹅毛扫上病处，须臾赤色便变为白，或上有白(疒畾)子不妨，或自破亦无害，乃是病去也。调时不须太稠。

消肿散　《幼幼书》谭氏殊圣方歌云：五游忽发遍身形，恐悚令人怕怖惊，乍睡剎罗生满体，莫冤神鬼错看承。甘泉硝石苍龙骨，感摄消磨去痛疼，更取铁槽连底水，调和频扫便身轻。
清泉硝石　白龙骨各一两
右研匀，净器收，以铁槽水调一钱，扫涂立瘥。

丹参散　治小儿身上有赤，引于颊上，或口旁眼下，赤如臙脂，向上皮即皴剥，渐渐引多，此是心热血凝所为。其治法宜以小刀子锋头砭破，令血出后，宜服此。
丹参　黄芩　枳壳麸炒　葛根　犀屑各一分　麻黄去根节，半两
右为末，每一钱，水一小盏，入竹叶十片，竹茹半钱，煎五分，去滓，放温，量儿加减，无时服。

麦门冬散　治小儿身上有赤，烦热。
麦门冬　芦根剉　葛根剉　犀角屑　漏芦　甘草炙微赤，各半两
右为末，每服一钱，水一盏，竹叶十片，去滓，放温，量儿加减，无时服。

铅霜散　治小儿身上有赤，或瘀肿，或如火丹，烦渴，浑身赤，壮热。
铅霜研　菉豆粉各半两
右用芸薹菜自然汁调涂。
又方
伏龙肝一两，为末　乱头发二两，煅灰研
右，水调涂赤处。
又方　治土鬼丹及马汗入疮，大效。
乌梅焙　糯米　杏仁去皮尖研　淀花各一两　盐豉一两半　巴豆二十粒，去心皮油研
右为末，糊丸，先挑破疮，即以醋磨药涂，更以醋面盖之，服一二丸亦佳。

灵苑方　治土鬼丹。此病初发如汤泡，顷刻则大，连发不已，或至数处，便能致困，宜速治之。
赤足蜈蚣一条　鸡肠草　金荞麦各一分　铜绿一钱　麝香少许
右为末，如患者用针穿破，却用针眼上度药在丹内，上面用醋面膏子掩之。如人有患不觉，数日后吃食不得，即先服下项药：
大黄　甘草各等分
右为末，新汲水下半钱或一钱，立瘥。

犀角散　治小儿赤游，皮肤作片片赤肿，此风热所致，宜此。
犀角屑　黄芩　黄芪　川升麻　栀子仁　汉防己　川(石卜)硝各一分　牛黄半分研
右为末，煎竹叶汤调半钱，无时，量儿加减。

升麻膏　治小儿头面身体，赤毒肿起作片者，宜用此方。
升麻一两　犀角屑　射干　赤芍　元参　黄芩　栀子仁　川大黄　净大青　蓝子　羚羊角屑各半两　生地黄二两
右剉，以猪脂一斤半，于铛中慢火熬，不住手搅，药色变，膏成去滓，磁盒内盛，频摩肿处。
又方
黄蘗末　川大黄末　川(石卜)硝各半两　马勃　水银各一分。水银于手心内用津研令星尽　鸡子三个，去壳
右同研成膏，先以铍针针破，然后以膏涂之。
又方
鸡冠花　商陆　紫草　川大黄各半两
右为末，以鸡蛋清入生油等分，调涂，干再涂。
又方
附子去皮脐，半两　川椒半两，去目　石盐三分
右为末，以炼了猪脂四两相和，慢火熬成膏，磁盒盛，候冷，频频涂，以瘥为度。

郁金散　治游肿攻头面，焮肿赤热疼痛，宜用此。
川郁金半两　赤小豆一合　甜葶苈半两　伏龙肝二两　川芒硝半两　生川大黄半两
右为末，以生鸡子白并蜜少许，令稀稠得所，涂之，干再涂。
又方　治游肿赤者。
川大黄末二两　护火草五两
右相合杵，涂之，干易。
又方　治赤白游肿。
芸薹子半合　盐一钱　米醋一鸡子壳
右杵如泥，看大小涂纸上贴之，如走即随处贴之，不三两上效。
又方　治青白赤游肿，手近微痛。
生川大黄　蒲黄　伏龙肝各二两
右为细末，水和如薄泥，涂之，干再用。
又方
川大黄一两　豉一合　紫檀一两
右为末，醋和涂，干再用。
又方　治游肿流，遍身赤色，入腹即死，以生猪肉敷上，数数换之，其肉虫鸟不食，盖臭恶甚也。
紫檀香二两
右为末，水调涂。

婴孺方　主丹入腹及下至卵者，不治。
麻黄炒　升麻各三分　硝石四分
右为末，以井花水服方寸匕，日三服。一方，加大黄半分服之。

刘氏家传方　治走马胎赤肿，走入心腹则不救。
槐叶取鲜者，一握　生瓜蒌去皮同槐叶擂　赤小豆末，各三分
右和涂患处，其效如神。

古今图书集成医部全录卷四百五十六

　小儿疮疡门

　　方

飞龙夺命丹 【 《证治准绳》，下同】 　治疮毒、发背、脑疽等证。
真蟾酥干者酒化　轻粉　枯白矾　寒水石　铜绿　乳香　没药　麝香　朱砂各六钱　蜗牛四十个，另研，如无亦可
右各为末，入蟾酥、蜗牛，或加酒少许，和丸菉豆大，每服一二丸，温酒或葱汤下。重者外用隔蒜灸法。

通气散　治时毒焮痛，咽喉不利，取嚏以泄其毒。
元胡索　猪牙皂荚　川芎各一钱　藜芦五分　羊踯躅花三分
右为细末，用纸捻蘸少许，纴鼻内取嚏为效。

犀角升麻汤　治风热，口唇颊车连牙肿痛。
犀角镑二钱　升麻　防风　羌活　川芎　白芷各五分　黄芩　甘草各一钱　白附四分
右，每服三五钱，水煎。

栀子仁汤　治时毒肿痛，大便秘结。
郁金　枳壳麸炒　升麻　山栀仁　牛蒡研炒　大黄炒，各等分
右为细末，每服二三钱，蜜水煎服。

葛根牛蒡子汤　治时毒肿痛，消毒解热。
葛根　管仲　江西豆豉　牛蒡子半生半炒研　甘草各等分
右，每服三五钱，水煎。

健脾渗湿饮　治疮疡初起，焮肿作痛，或湿毒下注，或环跳穴痛。
人参　白朮　苍朮　防己酒拌　黄蘗炒　川芎　陈皮　当归　茯苓各五分　木瓜忌铁　柴胡梢　甘草各三分
右，姜水煎服。如三五剂不退，加桂少许。酒煎亦可。小便濇，加牛膝；身痛，加羌活。

和血定痛丸　一名黑丸子。治流注膝风，或闪跌瘀血，肢节肿痛，服之自消。若溃而发热，与补药兼服自效。
百草霜五两　赤小豆半斤　川乌炮，一两五钱　白敛八两　白芨　南星炮，各二两　芍药　当归　牛膝各五两　骨碎补四两
右为末，酒糊丸桐子大，每服二三十丸，白汤下。

如圣饼　治流注及一切疮疡，不能消散，或溃而不敛。
乳香　木香　没药　血竭　当归各等分　麝香减半
右为末，用酒糊和饼两个，乘热熨之。毒疮加蟾酥。

芍药参苓散　治肝胆经分患天泡等疮，或热毒瘰疬之类。
柴胡　芍药　人参　白朮　茯苓　陈皮　当归各五分　牡丹皮　山栀炒　甘草各三分
右，每服二钱，水煎服。

加味解毒饮　治天泡疮，发热作痛。
元参　连翘　升麻　芍药　当归　羌活　生地　牛蒡炒，各三钱　茯苓　甘草各二钱　金银花　漏芦各五钱
右，每服一二钱，水煎服，或为末，蜜丸亦可。

金黄散　治天泡疮，消毒止痛。
滑石　甘草
右各另为末，和匀敷患处。如泡，挑去水敷之。加黄蘗尤妙。

换肌消毒散　一名萆薢散。治杨梅疮，不拘初患日久并效。
士茯苓即萆薢　当归　白芷　甘草　皂角刺　薏苡仁　白苏皮　木瓜不犯铁器，各等分
右，水煎，食前并空心服。
又方　治大人之剂，如用前方未应，或儿大，宜用此方。
土茯苓五钱　川当归　白芷　皂角刺炒　苡仁各一钱　白藓皮　木瓜忌铁　木通　金银花各七分　甘草　连翘　防风各五分　茯苓　芍药各一钱　黄芪炒，二钱　川芎　生地黄各八分
右作二三剂，水煎，儿大者作一剂煎，分两三次服。

白敛散　治小儿王烂疮，一身尽如麻子，有脓汁，乍痛乍痒，或时壮热。
赤芍药　甘草　白敛各三分　黄芩　黄连　黄蘗微炙，各半两
右为末，蜜水调涂，日两次即瘥。
又方　治小儿王烂疮及恶疮。
秫米　竹筱
右，烧灰细研，以田中禾下水调涂之，效。

黄连散　治小儿王烂疮，初患一日肉色变，二日泡浆出，或四畔时赤渐长，若泡浆匝身即不可治，其状如汤火烧，宜速用此。
黄连末　胡粉各一两
右研匀，以生油调涂之。

浸淫疮方　治小儿身体发疮，初出甚小，后有脓汁，浸淫不已，渐大名浸淫疮。若先从四肢起，渐向头面者，难治也。
鲫鱼一尾，长三寸者　豆豉一合
右杵如膏涂之。又疗马鞍疮。
又方
苦瓠一两　蛇蜕半两，烧　露蜂房半两，微炙　梁上尘
右为末，油调涂。
又方
伏龙肝三分　乱发三分，烧
右为末，猪脂和涂。

元参饮　治瘰疬，及头上生恶核肿痛。
元参　川升麻各五钱　川乌炮裂去皮脐　草乌炮裂去皮　当归酒洗　川芎　赤葛　生干地黄　赤芍药各二钱半　甘草三钱　大黄半生半炮，四钱
右剉，每服二钱，水一盏，姜二片，煎七分，无时温服。

升麻汤
升麻　射干　连翘　犀角屑　大黄微炮　(石卜)硝各半两
右(口父)咀，水煎，大小加减。忌酒面炙煿物。

柴芍参苓散　治肝火血热，遍身搔痒，或起赤晕，或筋挛结核。
柴胡　芍药　人参　白朮　茯苓　陈皮　当归各五分　牡丹皮　山栀炒　甘草各三分
右，姜枣水煎服。

清肝益荣汤　治肝胆经风热血燥，筋挛结核，或作瘊子。
柴胡　龙胆草酒拌炒，各五分　当归　川芎　芍药各一钱　熟地黄自制　白朮炒　木瓜　山栀炒　茯苓　薏苡仁各五分　甘草三分
右，水煎服。

加味小柴胡汤　治肝胆经风热，耳前后肿痛，或结核焮痛，或寒热晡热，口苦耳聋等证。
柴胡二钱　黄芩炒，一钱　人参　半夏各七分　甘草炙，各五分　山栀　牡丹皮各一钱
右，姜水煎，徐徐服。

益气养荣汤　治气血虚弱，四肢颈项等处患肿，不问肿溃，日久不敛，俱宜服之。
人参　茯苓　陈皮　贝母　香附炒　当归　川芎　黄芪炒　熟地黄自制　芍药炒，各一钱　甘草炙　桔梗各五分　白朮炒　柴胡六分
右，每服二三钱，姜水煎。

必效散　治瘰疬元气无亏者、宜用此方。若元气怯弱者，宜先补而后服之。瘰疬毒已下，便与滋补，庶无他患。若孕妇及虚劳气郁所致者，尤不可服。世以此方为良剂，故并注之。
南硼砂二钱五分　轻粉一分　麝香五分　大巴豆五粒，去皮心膜油净　白槟榔一个　盘蝥四十个，去头足翅，同白糯米炒去米
右为末，取鸡子二个，去黄，用清调药，入壳内，以湿纸数重糊口，甑蒸熟，取出曝干，研细，每服五分，用炒生姜酒五更调服。如毒出，小便濇痛，用益元散一服，其毒出而不痛。

贴恶核方
赤小豆　牙臭　硝石　黄药　木鳖子各半两
右末，鸡子清调涂患处。

贴散瘰疬神效方
白胶香　真降香用心无土气者　海螵蛸
右等分为末，掺患处，外以水纸掩之，一夜而退。

神效良方　兴化李八哥敷贴瘰疬膏药，未破者即消，已破者即出恶物收敛。
轻粉　麝香　珍珠　血竭　没药　乳香　黄蜡　铜青各六分　松香八钱　杏仁二十枚　蓖麻子二十枚，去壳　以上十一味，各研极细末，搅和，用磁杵钵捣成泥膏，不犯铁器，不见火，将膏捏傅绢上，以手扑薄贴。
又方　治瘰疬破溃不敛。
烧人场上红黄土研细　洗净患处，掺之神效。

皂角子丸　治肝胆经风热，项胁两侧结核。
皂角子用仁炒，二两　连翘八钱　当归　柴胡　芍药炒　山栀炒　川芎各一两　桔梗炒　龙胆草酒拌炒黑　甘草炒，各四钱
右为末，米糊丸菉豆大，量儿大小加减，滚汤下。

九味柴胡汤　治肝经热毒下注，患便毒肿痛，或小腹胁间结核，凡肝胆经部分一切疮疡，或风毒恶核瘰疬。
柴胡炒　黄芩炒，各五分　人参　山栀炒　半夏　龙胆草炒　当归　芍药炒，各三分　甘草二分
右，水煎服。若肿痛赤色，元气无亏者，宜用。溃后肿消痛止者，不宜用。大凡肿硬不溃，溃后不愈者，因元气虚也，午前宜用四君、归、芪、升麻，午后宜用四君、芎、归、柴胡为主，佐以九味芦荟丸。若饮食少思者，宜用五味异功散，专补胃气。若脓水清稀而见一切诸证，皆因血气内亏，但温补脾胃，饮食加进，血气化生，诸证自退。设治疮邪，是虚其虚也，祸不旋踵矣。

琥珀膏　治瘰疬不溃，或溃而不愈，变成漏证。
琥珀　木通　桂心　当归　白芷　防风　松香　朱砂　丁香　木香　木鳖子肉各二两
右先用琥珀、丁香、桂心、朱砂、木香为末，其余(口父)咀，以麻油二斤六两慢火熬煎，至白芷焦黑，滤去滓，徐下黄丹一斤，以柳枝不住手搅，至黑色，滴水捏软硬得中，却入琥珀等末搅匀，于磁器盛之，用时取少许摊贴。

补阴八珍汤　治元气虚弱，不能溃敛，或内热晡热，肌体消瘦。
即八珍汤，加酒炒黑黄蘗、知母。

恶疮方　频浴身安，外宣无病。
春用柳条、荆芥，夏用枣叶、槐枝，秋冬用苦参。
右俱煎汤洗浴。

加味羌活散　治小儿四气外搏肌肤，发为瘾疹，增寒发热，身痒。
羌活　前胡各一两　人参　桔梗　茯苓　甘草炙　川芎　枳壳麸炒　天麻各半两　蝉蜕去须　薄荷各二钱
右剉碎，每服三钱，水一盏，生姜三片，煎至六分，不拘时服。

当归饮子　治小儿心血凝滞，内蕴风热，发见皮肤，遍身疮疥，或肿或痒，或脓水浸淫。
当归　赤芍药　川芎　生地黄　蒺藜炒去刺　荆穗　防风各一两　首乌　黄芪　炙草各半两
右剉碎，每服四钱，水一盏，姜三片，煎六分，服无时。

牛黄解毒丸　治胎毒疮疖，及一切疮疡。
牛黄三钱　甘草　金银花一两　草紫河车五钱
右为末，炼蜜丸，量儿大小加减服。

立效散　治鬓疮耳瘠，及一切疮疥。
定粉　松香　黄蘗　黄连　枯矾末，各一两
右各另为末，用清油烛油调搽。

敷药解毒散　治一切毒疮风疹痛痒。
大黄　黄蘗　山栀　寒水石各等分
右为末，水调搽。若破而脓水淋漓，用当归膏或清烛油调尤善。

敷疮药方
剪刀草　黄连　苦参
右等分为末，先洗挣，次用麻油、轻粉调傅。

苦瓠散　治小儿浸淫疮，渐展不止。
苦瓠二两　蛇蜕烧灰　蜂房微炒，各半两　梁上尘一合
右为细末，生油调，涂摊帛上贴。

青金散　治小儿湿癣浸淫疮。
白胶香研，一两　轻粉半两　青黛二钱半
右研为细末，干掺疮上。

人参败毒散　治疮疡邪气在表应发者，若增寒壮热，项强脊疼，或恶心欬嗽，亦宜用之。
人参　茯苓　川芎　羌活　独活　前胡　柴胡　枳壳麸皮炒　桔梗　甘草炒，各等分
右，每服二三钱，水煎。

东垣人参安胃散　治斑疹，因服峻厉之剂，脾胃虚热，泄泻呕吐，饮食少思等证。
人参一钱　黄芪炒，二钱　甘草生炙，各五分　白芍酒炒，七分　白茯苓四分　陈皮三分　黄连炒，二分
右为末，每服二钱，水煎服。

犀角消毒散　治斑疹丹毒，发热痛痒，及疮疹等证。
牛蒡　甘草　荆芥　防风各五分　犀屑二分　金银花三分
右水煎熟，入犀角倾出，服。

地龙散　治小儿风热瘾疹，状如伤寒，耳尖及手足冷。
地龙洗去土焙　穿山甲以皂角灰炒黄，各半两　朱砂二钱，研细
右前二味为细末，后入朱砂，一处再研和匀。每服一钱，用紫草煎汤调下，不拘时服，量儿大小加减。

瘾疹方　治大人小儿瘾疹，入腹即杀人。
芜菁子末
右酒调服，三钱，小儿加减。

九味解毒散　治热毒胎毒，而发疮疡之类，未溃作痛者。
黄连炒　芍药　防风　甘草各三分　金银花　连翘各一分　当归八分　山栀四分　白芷六分
右作一剂，水煎，母子并服。

加味清凉饮　治热毒积毒在内，患疮疡，大便不通，而疼痛作渴者。
当归　赤芍药　甘草炙　大黄炒，各三分　山栀炒，三分　牛蒡子炒杵，四分
右，水煎服。

人参消风散　治诸风上攻，头目昏眩，项背拘急，肢体烦疼，肌肉颤动，耳若蝉鸣，鼻塞多嚏，皮肤顽麻，瘙痒瘾疹，目濇昏困。
人参　白殭蚕　茯苓　防风　芎藭　藿香　蝉蜕　厚朴姜制　羌活各三钱　荆芥穗　炙甘草　陈皮各五钱
右，每服一二钱，水煎。

连翘防风汤　治小儿肝脾，风热时毒，头面生疮。
连翘研碎　防风　黄连　陈皮　芍药　当归　独活　白蒺藜炒去刺　荆芥　茯苓　甘草　黄芩　牛蒡子炒研，各等分
右，每服二钱，水煎服。

和肝补脾汤　治风热疮疹，脾土不及，肝木太过。
人参　陈皮　川芎各五分　山栀炒，四分　白朮　茯苓　芍药各七分　柴胡　炙草各三分
右分二剂，水煎服。

益脾清肝汤　治肝脾风热疮，寒热体痛，脾胃虚弱。
人参　白朮　甘草　茯苓　川芎　当归　黄芪各三分　柴胡　牡丹皮各二分
右，水煎服。

三黄散　治风热疳热生疮，水浸淫脓流处便湿烂。
松香　五倍子　黄连　黄丹　海螵蛸各一钱　轻粉　雄黄各少许
右为末，用莹肌散煎洗，掺之，干者油敷。

养心汤　治心气不足，虚热上攻，而患疮疡者。
黄芪炒　白茯苓　半夏曲　当归　川芎　辣桂　柏仁　枣仁炒　五味杵　人参各三钱　甘草炒，四钱
右每服一二钱，姜枣水煎，为末服亦可。

牛黄解毒散　治胎毒头面生癞，或延及遍身，痒痛不安，浸淫不愈，及眉炼疮。
生甘草一两　牛黄五钱，膏粱之人必用之　金银花一两
右各为末，每服二三分，乳汁调服；或用甘草煎膏为丸，芡实大，每一丸白汤化服。外敷青金散亦可。

拔毒散　治证同前，及疥癞疮癣。
黄芩　黄连　白矾三味俱生用　松香　雄黄各五钱　铜绿二钱，痒甚加之
右各另为末，干掺患处，或用油调搽。疥疮宜加枯矾三钱。
又方
川芎　酒芩　酒芍药　陈皮各半两　酒白朮　酒当归各一两　酒天麻七钱半　苍耳七钱半　酒黄蘗　防风　酒粉草各三钱
右(口父)咀，煎服，四五次服之，服过睡片时。

头疮方
猪油一钱，半生半熟　雄黄　水银各二钱半
右研和匀，敷疮上。

治癞头方
松香一两，干铫熔开，安在石上，候冷取起，轻轻研细　黑笼尾即屋上尘垂挂者　黄丹炒，各三钱　白芷半两　松树皮烧灰存性　水银　雄黄　白矾各二钱
右为末，以血余入香油煎烂，调敷患处。

青金散　治小儿疥癣眉炼，或延及遍身，瘙痒或脓水淋漓，经年不愈。
松香二两　真蛤粉五钱　青黛二钱五分
右为末，用烛油调搽，或干掺之。或加轻粉、枯矾各三钱，以治前证及胎毒疥癞尤效。

水银膏　治月蚀疮，在两耳上及窍傍，随月虚盈。
水银二钱半　胡粉　松脂　黄连为末，各半两　猪脂四两
右先熬猪脂令沸，下松脂诸药末，及水银搅令匀，磁盒盛，先以盐汤洗净疮，涂敷三五度。

胡粉散　治月蚀疮。
胡粉炒微黄　白矾煅　虢丹　川黄连净　轻粉各二钱　臙脂一钱　麝香少许
右末，先以温浆水入盐洗拭，后掺药；如疮干，麻油调敷。

蔓荆子汤　治内热，耳出脓汁。
升麻　木通　麦门冬　赤芍药　生地黄　前胡　甘菊花　甘草　桑白皮　赤茯苓　蔓荆子各等分
右用姜枣水煎，食后服。

上清散　治上焦风热，耳出脓汁，头面疮疖；亦治胎热眼睛肿赤，粪色稀黄，肚热啼哭，及身上红肿。
川郁金　甘草　北桔梗　天花粉　干葛　薄荷叶各等分
右为末，入蜜拌匀，白汤下三五七分或一钱；仍用艾叶煎浓汤温浸足底，以引其热下行。

当归龙荟丸　治肝胆风热，耳中鸣，出青脓，名曰震耳，大便秘，小便黄。常服，宣通血气，调顺阴阳。
当归　龙胆草　柴胡各一两　青黛　胆星　大黄　芦荟各五钱　麝香五分　栀子仁　酒芩　酒连　黄蘗各一两　木香二钱五分
右为末，炼蜜丸小豆大，每服二十丸，姜汤送下。

清黄散　治耳出黄脓，名日聤耳。内有风热，外为水湿所侵，酝久而成。
防风　滑石飞五钱　炙草一钱　酒栀子三钱　藿香　酒黄连各二钱
右为末，白汤调二钱，食后服。

清心丹　治耳出红脓，名曰脓耳，及舌上生疮，如杨梅状者。
酒黄连三钱　滑石六钱　甘草　辰砂各一钱　薄荷六分　犀角镑屑，二钱
右为末，每服一钱五分，蜜拌，薄荷汤下，夜再服。

清白散　治肺热痰火上壅，耳出白脓，名曰缠耳，兼治欬嗽。
桑白皮蜜炒　地骨皮各三钱　甘草一钱　贝母二钱　寒水石煅，三钱　天花粉　酒芩　天门冬各一钱半
右为末，以蜜水调，食后服，或通草煎汤下尤妙。

交感丹　治耳中疳臭，名曰抵耳。或怒气上逆，上下不得宣通，遂成聋聩。
香附子童便浸透炒，三钱　茯神　黄连各二钱　桂心　甘菊各一钱
右为末，每服一钱五分，灯心汤下。

禹余粮丸　治聤耳出脓水。
禹余粮煅酢焠七次　海螵蛸去背上硬骨　百草霜　伏龙肝各二钱半　生附去皮脐，一枚
右末，以绵裹如圆眼核大，安其内，日再易之。如不瘥，乃有虫也。

龙骨散　治诸脓耳。
枯矾　龙骨　臙脂胚各一钱　麝香少许
右为细末，以绵裹杖子，拭去耳中脓，再吹一字入耳中，日再。加海螵蛸一钱尤妙。

羊角散　治耳内脓汁不干。
山羊角烧存性
右为末，每吹二三分入内，一日二次，三日全瘳。

滋阴地黄丸　治耳虚鸣，脓汁不干，肾阴不足。
熟地黄一两　山茱萸五钱　白茯苓　甘菊花　牡丹皮　何首乌黑豆蒸三次　黄蘗各四钱
右为末，炼蜜丸梧子大，每服三五十丸。

白敛散　治小儿冻耳成疮，或痒或痛。
黄蘗　白敛各半两
右为末，先以汤洗疮，后用生油调涂。

花粉饮　解风热毒气上攻，头项浮肿，作痛发惊，又治发斑。
天花粉去粗皮，一两　生地黄净洗　白芷　归尾酒洗　桔梗剉片蜜水炒过　甘草各半两
右剉，每服二钱，水一盏，煎七分，无时温服。

立效饮　主口内牙根舌上，发疮作痛，致语言饮食不便。
净黄连一两　北细辛去叶，二钱半　元明粉二钱
右细剉，或晒或焙，为末，仍同元明粉乳钵内杵匀，每用一字，干点患处，或以一钱，新汲井水调涂疮上。儿小者畏苦不肯点咽，用蜜水调敷患处，令其自化，咽痛茶清调下。

黄金散　解口内舌上疮毒，及治痘疮后目生瞖膜。
黄蘗去粗皮，用生蜜润，日晒干再涂晒，凡十数次　粉草二味，各一两
右剉研为细末。治口疮，用药末干点患处，或用麦门冬熟水调点舌上，令其自化。若痘疮后目生瞖膜，汤泡澄清，无时频洗；宜投糖煎散、柿煎散二药。

天竺黄散　主上焦风热，口鼻生疮，两目赤肿，咽膈不利，涎壅滞气不通畅，惊搐烦闷，神思昏迷。
天竺黄　郁金无，山栀仁代　茯神去皮根　甘草四味，各半两　硼砂　牙硝　香白芷　川芎　殭蚕去丝　枳壳麸炒微黄，各二钱半　朱砂水飞，二钱　蝉壳十五枚，去泥土嘴足　麝香一字
右除硼砂、牙硝、朱砂、麝香四味乳钵细研，余九味焙干为末，同入乳钵内再研匀，每服半钱或一钱，温薄荷汤无时调服，或麦门冬汤。

地黄膏　治口内舌上生疮作痛，饮食难进，昼夜烦啼。
山栀仁　菉豆粉各一两半　粉草六钱
右或晒或焙为末，用生地黄杵烂，取汁一两半，好蜜一两半，以薄瓦器盛，在铜铫中，水煮成膏，稠糊相似，候冷停分，入前药末，同在乳钵内再杵匀，丸芡实大，每以一丸至二丸，麦门冬熟水无时化服。儿大者，每用一丸，纳口内含化，或以新汲水调点舌上。

东垣清胃散　治胃经有热，齿牙作痛；或饮冷作渴，口舌生疮，或唇口肿痛，焮连头面；或重舌马牙吐舌流涎。若因服克伐之剂，脾胃虚热，口舌生疮，或弄舌流涎，或呕吐困睡，大便不实者，用五味异功散。
升麻五分　生地黄四分　黄连　丹皮各三分　当归梢四分
右，水煎服，婴儿母亦服。

清热消毒散　治实热口舌生疮，及一切疮疡肿痛，形病俱实者。
黄连炒　山栀炒　连翘　当归各五分　川芎　芍药　生地黄各六分　金银花一钱　甘草二分
右，水煎服，婴儿母同服。

四君子汤　治脾气虚热，口舌生疮。
人参　白朮　茯苓　甘草各等分
右加姜枣煎服。

柳叶散　治热毒口疮。
黄蘗炒　蒲黄　青黛　人中白煅，各等分
右为末敷之。

如圣散　治小儿口疮不能吃乳。
江子一粒或二粒，研烂不去油入　朱砂　黄丹
右敷纸绢上少许，剃开小儿额门，贴在顖上。如四边起粟米泡，便用温水洗去药。恐成疮，更用菖蒲水洗，其效如神。

南星膏　治口疮，小儿难用药。
大天南星去皮，取中心龙眼大
右为末，却用酸醋涂脚心甚妙。

白矾膏　治小儿口疮，饮乳不得。
白矾即鸡子大
右置醋中，涂儿足底二七次即愈。

牡蛎散　治小儿口疮。
牡蛎煅红，候冷研细，纸裹入土中七日，出毒三钱　甘草炙末，一钱
右和匀，时时挑少许掺口中，或吐，皆无害。

治口疮验方
黄蘗蜜炙赤，半两　青黛一分
右二件为末，频掺口内，愈。

升麻防风汤　治胃经实热，咽痛口燥，腮痈等证。
升麻　防风　黄蘗炒　白茯苓　白芍药炒　陈皮各五分　连翘　当归各七分
右，每服二钱，水煎，仍量大小用之。

清咽利膈汤　治心脾蕴热，或咽喉腮舌肿痛。
元参　升麻　桔梗炒　甘草炒　白茯苓　川黄连炒　黄芩炒　牛蒡子炒杵　防风　芍药炒各等分
右，每服一二钱，水煎。

本事方　治小儿毒气攻腮，赤肿可畏者。
皂角去核，二两　天南星生用，二钱　糯米一合
右为细末，姜汁调涂，立效。

白芷升麻汤　治手阳明经分臂上生疮。
香白芷　川升麻　桔梗各一钱　黄芪蜜炙　黄芩酒炒，各二钱　土黄芩五分　红花　甘草炙，各五分
右，水酒煎半钟，食后温服。

加味归脾汤　治小儿因乳母忧思郁怒，胷胁作痛；或肝脾经分患疮疡之证；或寒热惊悸无寐，或便血盗汗，疮口不敛等证。
人参　黄芪炒　茯神　炙草　白朮炒，各一钱　木香五分　远志　酸枣仁　龙眼肉　当归　牡丹皮　山栀炒，各一钱
右水煎，乳母服，儿亦服之。

内托羌活汤　治尻骨生痈，坚硬肿痛。
羌活　黄蘗酒炒微黑，各一钱　防风　藁本　归尾各五分　肉桂　连翘　炙草　苍朮　陈皮各三分　黄芪八分
右作二剂，水一钟，入酒一杯煎，空心服。

小青龙汤　治伤风冒寒，欬嗽喘急，肺胀胷满，鼻塞流涕，或干呕热欬，或作渴，或作噎，或小便不利，或小腹胀满。此仲景之法，审有是证，用之及时，殊有良验。
麻黄去节　赤芍药　半夏各七钱　细辛　干姜煨　炙草　桂枝各三钱　五味半两杵　附子二钱，如脉浮不必用
右，每服二钱，水煎。

桔梗汤　治欬嗽脓血腥秽，已成痈证。
桔梗炒　贝母去心　知母炒　桑白皮炒　枳壳各一钱　地骨皮　瓜蒌仁　薏苡仁　杏仁杵，各五分　川当归　黄芪
炒，各一钱　五味杵炒　百合炒，各一钱五分　防己一钱　甜葶苈炒，五分
右，每服二三钱，水煎服。

升麻汤　治肺痈脓血秽臭，胷乳皆痛。
升麻　桔梗炒　薏苡仁　地榆　条芩炒　牡丹皮　芍药　甘草各等分
右，每二三钱，水煎服。

排脓散　治肺痈。此方排脓补肺。
黄芪盐水炒　白芷　人参　五味炒，各等分
右为末，每服一二钱，蜜汤调下。

射干汤　治胃脘痈，吐脓血。
射干　栀仁　赤茯　升麻　赤芍各一两三钱　白朮五钱
右，每服三五钱，水煎，入地黄汁少许，再煎服。

人参平肺散　治心火克肺金，传为肺痈，欬嗽喘呕，痰涎壅盛，胷膈痞满，咽嗌不利。
人参　陈皮　甘草　地骨皮　茯苓各一钱　知母炒，七分　五味炒　青皮　天冬各四分　桑白皮炒，一钱
右每服二三钱。

参芪补脾汤　治肺痈脾气亏损，欬吐脓涎，或中满不食，必服此药，补脾土以生肺金，否则不治。
人参　白朮各二钱　黄芪炒，二钱五分　茯苓　陈皮　当归各一钱　升麻三分　麦门冬七分　桔梗炒，六分　甘草炙，五分　五味子杵，四分
右作三服，姜枣水煎服。

人参补肺汤　治肺证欬喘气短，或肾水不足，虚火上炎，痰涎壅盛，或吐脓血发热，小便短滞。
人参　黄芪炒　白朮土炒　白茯苓　陈皮　当归各一钱　山茱萸　干山药　五味子杵　麦门冬　炙草　熟地黄自制　牡丹皮各五分　
右，每服五钱，水煎服。

大黄汤　治肠痈小腹坚肿，按之则痛，肉色如常，或焮赤微肿，小便频数，汗出憎寒，脉紧，脓未成也，急服之。
大黄炒　(石卜)硝各一钱　牡丹皮　瓜蒌仁　桃仁去皮尖，各二钱
右，每服二三钱，水煎服。

薏苡仁汤　治肠痈腹中痛，烦躁不安，或胀满不食，小便濇滞。
薏苡仁　牡丹皮　桃仁各三两　瓜蒌仁四两
右，每服四钱，水煎服。

桃仁汤　治肠痈腹中痛，烦躁不安，壅痛，大便闭濇，亦有绕脐生疮者，但用此药无妨。
桃仁　大黄炒　牡丹皮　芒硝　犀角屑　冬瓜仁研，各二钱
右水煎，入犀角末服。

牡丹皮散　治肠痈，腹濡而痛，时下脓汁，或下血。
牡丹皮　人参　天麻　白茯苓　黄芪炒　薏苡仁　桃仁　白芷炒　当归　川芎　官桂　甘草各五分　木香二分
右每服三五钱，水煎。

内补黄芪汤　治溃疡脓水出多，或过服败毒之剂，致气虚血弱，发热无寐，或兼盗汗内热，或不生肌。
黄芪炒，二钱　人参　白朮炒　茯苓　陈皮　当归各一钱五分　酸枣仁炒，一钱　五味子杵　甘草炙，各五分
右水煎，徐徐服之。

托里清肝散
人参　黄芪炒　当归　川芎　芍药炒　白朮　茯苓　金银花　白芷炒　甘草炒　连翘　柴胡各七分　山栀四分
右，每服二三钱，水煎服。

神效当归膏　治汤火等疮，不问已溃未溃，肉虽伤而未坏者用之自愈，肉已死者用之自溃，新肉易生。搽至肉色渐白，其毒始尽，生肌最速。盖当归、生地黄、麻油、二蜡，皆主生肌止痛，补血续筋，与新肉相宜。
当归　生地黄各一两　黄蜡一两，白者止用半两
右先将当归、地黄，入麻油四两煎枯去滓，将蜡熔化，候冷搅匀，即成膏矣。用涂患处，将油纸盖之，发背痈疽，杖疮溃烂，用之尤效。凡死肉溃烂将脱，止有些须相连者，宜用利刀剪去。盖死肉有毒，去迟则伤新肉，死肉去尽，尤宜速贴，盖新肉最畏风寒，不可忽也。

乳香定痛散　治伤损一切疮疡溃烂疼痛。
乳香　没药各五分　滑石一两　冰片一钱
右为细末，搽患处痛即止。

猪蹄汤　治一切痈疽，杖疮溃烂，消肿毒，去恶肉，润疮口。
白芷　黄芩　当归　蜂房蜂儿多者为佳　羌活　赤芍药　甘草各五钱
右用猪蹄一只，水四五碗，煮熟去油滓，取清汤，入前药煎，数沸，去滓温洗，随用膏药贴之。

古今图书集成医部全录卷四百五十七

　小儿疮疡门

　　单方

小儿丹毒：多年灶下黄土末和屋漏水敷之，新汲水亦可，鸡子白或油亦可，干即易。 【 《肘后方》，下同】 

五色丹毒：蜜和干姜末敷之。

治小儿赤游肿，若遍身入心腹，即能杀人：捣伏龙肝为末，以鸡子白和敷，干易之。 【 《千金方》，下同】 
又：用白豆末水和敷之，勿令干。

治小儿半身皆红赤，渐渐长引，或疮疡：用牛膝、甘草(口父)咀，合得五升，以水八升，煮三沸，去滓和伏龙肝末敷之。

治小儿身赤肿起者：熬米粉令黑，以唾和敷之。

治丹毒大赤肿，身壮热，百治不折：用寒水石十六铢，石膏十二铢，蓝青十一铢用干者，犀角、柴胡、杏仁各八铢，知母十铢，甘草五铢，羚羊角六铢，芍药、黄芩各七铢，栀子十一铢，竹沥一升，生葛汁四合，澄清蜜二两。
右十五味(口父)咀，以水五升，并竹沥煎取三升三合，去滓内杏仁泥、葛汁、蜜，微火煎取二升，一二岁儿服二合，大者量加之。

小儿丹毒，从两股走及身头：用李根烧为末，以田中流水和涂之。

小儿赤丹：屋尘和腊猪脂敷之。

小儿火丹：桑根白皮为末，羊膏和涂之。

小儿丹毒：浓煮大豆汁涂之，甚良。

小儿丹毒，从髀起，流下阴头，赤肿出血：用鲫鱼肉切五合，赤小豆末二合捣匀，入水和敷之。

治小儿溺灶丹，初从两股及脐间起，走入阴头皆赤：桑白皮切一斗，以水二斗，煮取一斗以浴之。

小儿丹毒：水煮棘根汁洗之。

小儿丹毒：用生麻油涂。

小儿丹毒：煅铁屎研末，猪脂和敷之。

小儿丹毒：唾和胡粉，从外至内敷之。

小儿丹毒：向阳燕窠土为末，鸡子白和敷。 【 《卫生易简方》，下同】 

小儿五色丹毒：甑带烧灰，鸡子白和涂之。

小儿丹瘤，游走入腹必死：初发急以白芷、寒水石为末，生葱汁调涂。 【 《全幼心鉴》，下同】 

小儿丹肿：菉豆五钱、大黄二钱为末，用生薄荷汁入蜜调涂。

小儿赤丹：用土番黄米粉，和鸡子白涂之。 【 《兵部手集》，下同】 

孩子赤丹：嚼粟米敷之。

小儿丹毒作疮出水：豉炒烟尽为末，油调敷之。 【 《姚和众方》】 

小儿丹毒：烧铁淬水，饮一合。 【 《陈氏本草》】 

小儿热丹：蓝淀敷之。 【 《秘录》方】 

小儿丹瘤：木鳖仁研如泥，酢调敷之，一日三五上效。 【 《外科精义》】 

小儿丹毒：猪肉切片贴之。 【 《本草纲目》】 

小儿丹毒，皮肤热赤：寒水石半两，白土一分为末，米酢调涂之。 【 《经验方》】 

小儿火丹热如火，绕脐即损人：马苋捣涂。 【 《广利方》】 

小儿赤丹：柳叶一觔，水一斗，煮取汁三升，温洗赤处，日七八度。

小儿丹毒：寒水石末一两，和水涂之。 【 《集元方》】 

小儿遍身赤丹：用羚羊角烧灰，鸡子清和涂之，神效。 【 《外台》方，下同】 

小儿赤游火丹：母猪屎绞汁服，并敷之。

小儿赤丹：胡荽汁涂之。 【 谭氏方。】 

小儿丹瘤：大麻子五个去皮，研入面一匙，水调涂之，甚效。 【 《修真秘方》】 

小儿十种丹毒：用瓦花捣汁，和水取汁，同伏龙肝末涂润之。 【 《疮疡全书》，下同】 

小儿烂皮火丹：用莲蓬煅灰，面粉、伏龙肝、柏未各等分，共为末，和匀干掺。

凡小儿火丹，或头上起或背上起者：俱用慎火草捣汁搽上。慎火草即瓦花。
又：用芊芊活，随处有之，取汁涂之。

小儿赤瘤：鸡子白和百草霜搽。 【 《嫏嬛记》】 

小儿赤游行于上下，至心即死：菘菜捣敷之，即止。 【 张杰《子母秘录》，下同】 

小儿赤游，上下游行，至心即死：蒴藋煎汁洗之。

治小儿五色丹：用川大黄、芒硝、栀子仁、黄芩、干蓝叶、商陆各等分，为细末，水调涂。枣树根四两，丹参三两，菊花一两半，剉细，每二两，水五升煮三升，避风适寒温浴儿。 【 《证治准绳》，下同】 
又：苎根叶一觔细剉，赤小豆三合，以水五升，煮三升，去滓避风处温浴儿。
又：青栗球有刺者，杵碎，水煮浴儿。
又：蒲席灰，鸡白和涂。
又：牛屎敷之，干即易。
又：猪槽下烂泥敷，干即易。亦涂黑丹。

治小儿白丹：用酸母草、五叶草各五两，绞汁涂。
又：川大黄杵为末，以马齿苋自然汁调涂。
又：烂杵蓼叶涂。
又：烂杵兰香叶涂。
又：酢和梁上尘涂。
又：猪胆和鹿角灰涂。
又：烧猪粪灰，鸡子白和涂。

凡小儿丹初从背起，遍身如细襭，一宿成疮，名茱萸丹。赤小豆为粉粉之；如未成疮，以鸡子白调敷之。

治小儿赤丹：酢和荞麦面涂之。
又：赤足蜈蚣为末，入硫黄研匀，水调，翎扫头焦即止。
又：天茄儿叶，俗名老鸦眼睛，取叶和酢擂敷。
又：以蓼子，盐汤洗了，挼蓼涂之。

治小儿火丹色如朱，皮中走：酢研豉成膏敷。
又：鲤鱼血频频涂。

治小儿黑丹：风化石灰二两，屋四角茅草三两，烧灰为末，鸡清调涂。
又：茺蔚子、蛇衔草、护火草各二两，杵烂，鸡白调涂。
又：青羊脂熟摩病上，日三五度，用之；如无青羊，白羊亦可，但不及尔。
又：以餧猪杓子炙令热熨之。

治小儿天火丹，从背起赤点：用麻油五合，生鲫鱼半觔，同杵如泥，涂丹上，干即易。
又：虎脂二两，黄丹一两，研为膏，涂。
又：桑根白皮二两，甘菊花一两半，丹参、莽草各一两，剉匀，每用二两，水三升，去滓温浴儿，避风。
又：以小儿埋胞衣瓶中水一二合，时时与儿服，及涂身上有毒处。

治诸火丹：天火龙火着肉作疮，急以盐汤喷；次以山药涂。如无生者，以干者为末，水调涂。
又：以羊脂调赤石脂末涂之。

治小儿丹发两臂，赤起如李子，名鬼火丹。用景天草五两，蛇衔草三两，杵如泥，以鸡血调涂。
又：戎盐一两，附子一枚，烧灰为末，雄鸡血调涂。

小儿丹发赤斑，斑如梅子，遍背腹，名野火丹。用雄黄、戎盐各半两为末，鸡白调频涂，以瘥为度。
又：灶中黄土一两，青竹叶二两，烧灰为末，鸡白调涂。
又：白殭蚕二七个，护火草一两，杵烂涂之。
又：酒涂油涂亦可。

小儿丹初发，着两颊两膀上、两腋下，名家火丹。用梓木、白皮、蓼叶各三两烧灰，鸡白调频频涂之，以瘥为度。

治家火丹攻喉入腹，大便不利：用硝石、凝水石，铜器中熬干，研服方寸匕。
又：用乌头一分，赤石脂三分，研细，鸡清调涂，神良。

小儿丹初发，两胁及腋下腿上，谓之殃火丹。用川(石卜)硝为末，每服以竹沥调下半钱，更量儿大小加减。
又：浮萍杵汁，时时服之。
又：川(石卜)硝一两、栀子仁半两为末，酢调涂。
又：山栀子仁四两，生鲫鱼半觔，同杵如泥，每以酢化少许，涂丹上，兼治神火丹。

小儿丹发两膀，不过一日，便赤黑，谓之神火丹。用景天草花绞汁，先微揩丹上，后涂之，以瘥为度。
又：鲫鱼半觔，杵如泥，涂之，频涂为良。
又：酢调栀子仁末涂。

小儿丹发如灼，在胁下正赤，初从额起，或从耳起而多痛，名荧火丹。用赤小豆一台，硝石半两，寒水石一分为末，每以冷水调半钱，日三服，量儿加减。张氏用冷水调涂。
又：景天草杵烂，以酢调涂。

小儿丹先发于背遍身，一日一夜而成疮，名朱田火丹。蓝靛涂，鸡清涂亦可。

小儿丹发，两膀里尻间正赤，流至阴头，赤肿血出是也。治之用荠叶三两，赤小豆一合，煅垆门上灰一两，青羊脂三两，葱白二茎切，相和杵如膏摩之，燥，再加水摩之。
又：细辛一两，糯米一合，景天草三两，杵如泥，涂丹上差。
又：伏龙肝、赤小豆等分为末，鸡子白调涂。
又：车前子为末，水调涂。
又：姜沙一升，水煮，去滓洗。
又：杵生浮萍傅。

小儿废灶火丹，丹发从足趺起正赤者是也。治之用寒水石、硝石各半两，莽草一两，为末，每以新汲水调下半钱，更量儿大小加减。张氏用水调涂。
又：赤小豆一两，牛角二钱，烧灰为末，鸡白调涂。
又：五加皮叶根五两烧灰，以煅铁槽中水调涂。
又：枣树根水煮汁，浴三五次。

小儿尿灶火丹，发膝上，从两股起及脐间走阴头者是也。治之用李树根半觔，烧灰为末，取田流水调涂。
又：以屋四角茅草烧灰为末，鸡白调涂。
又：以桑白皮李根同剉，煎汤洗之。

治赤流丹肿赤：杵小豆五合，水和取汁，饮之一合，良；滓以敷五心。
又：服黄龙汤二合，并敷患上。小柴胡汤去半夏，名黄龙汤。

小儿赤流：取摩罗叶汁涂赤处，随手便瘥。

治小儿身有赤处：用桃仁去皮研烂，以面脂和涂。
又：水煮黄蒿穗汁，入盐少许温服。
又：细研白矾末，生油调涂。
又：杵芭蕉根汁涂。
又：杵水中苔，水调涂。
又：水调芒硝末涂。
又：生蛇衔草捣涂。

治虵缠丹，匝腰则死：捣莴苣烂涂，或研莴苣子汁涂之。
又：用芦箔上草绳经子烧灰，同生油调涂。

小儿骨火丹，其疮见骨着足踝者是也。杵大小蒜厚封之。
又：刺肿上入二分，以牛胆汁调大黄末涂之。

治白游肿：杵生羊脾涂之。
又：用栝蒌根二两为末，伏龙肝半两细研，酢调涂，干再用。

治小儿赤游行于体上下，至心即死：以芒硝纳汤中，取浓汁拭丹上。
又：杵菘菜敷之。

治赤游肿，若遍身入心腹即杀人：用灶下黄土为末，油调涂，勿令干。若已入腹及阴者，以护火草取汁一盏服之。干者即末之，水调服。

治赤白游肿：簇上白臭死蚕治白游，赤死者治赤游，并捣涂之。

治赤游肿：捣瓜蒌敷之。

赤游，白(疒轸)：酢磨五毒草傅，亦杵茎敷之；恐毒入腹，亦煮服之。五毒草一名五蕺，又名地圜，平地生花，叶如荞麦，根似狗脊。

小儿丹入腹：杵马齿苋汁饮之，以滓敷之。
又：浓煎大豆汁涂之。

小儿丹痛：捣竹根汁及一升，作一服，即一二服效。

丹痒：捣韭菜，入些盐，与香油以手摩热于丹上，揩之立愈。

治一切丹瘤：以土硝为末，姜汁酢调涂，日三四上，土硝即蜣螂土囊蛴螬窠也。
又：蓖麻子五个，去壳细研，入白面一钱，水调微微涂之，甚妙。
又：冷水杵茨菰叶茎，鸡翎扫肿便消。
又：研护火草汁涂。
又：研五叶草汁涂。
又：水调大黄末涂。
又：水研栀子仁涂。
又：水调黄芩末涂。
又：油调桦皮末涂。
又：水研糯米汁涂。
又：水煮白矾末涂。
又：酢调红蓝花涂。
又：煮白芷根叶涂。
又：杵鲤鱼令烂涂。
又：水调地龙粪涂。
又：杵大麻子汁涂。
又：烧粉家洗瓮水涂。
又：水调韭畦中土涂。
又：鸡清调榆根白皮涂。
又：不犯水羊脂炙涂，以白粉敷之。
又：酢磨诃子涂。
又：杵鬼目汁涂。
又：杵荏子汁涂。
又：研酱取汁涂。
又：研地黄汁涂。
又：研豆叶汁涂。
又：研海藻汁涂。
又：水调青黛涂。
又：水研地龙涂。
又：酒煮石楠涂。
又：水调鸡粪涂。
又：杵梧桐皮涂。
又：苦菜汁涂，并服。

治小儿浸淫疮：用灶中黄土、发灰各等分为末，以猪脂和敷之。 【 《千金方》】 

小儿浸淫疮，痛不可忍，发寒热者：蓟叶新水调敷疮上，干即易之。 【 《简要济众方》】 

治小儿浸淫疮：取鸡冠血涂。 【 《证治准绳》，下同】 
又：鸡冠血和黄连末涂。
又：煎鲫鱼膏涂。
又：切鲫鱼片，和盐贴患处。
又：烧胡燕窠，水和涂之。

治小儿黄烂疮：取四交道中土、灶下土二味各等分，为末以敷。亦治夜啼。 【 《千金方》，下同】 
又：烧艾灰敷之，干用生油涂。
又方：治小儿火灼疮，一身尽有如麻，或有脓汁，乍痛乍痒。用甘草、芍药、白蔹、黄芩、黄连、黄蘗、苦参各半两，研为细末，以白蜂蜜和敷之，日二夜一；亦可作汤洗之。

治小儿疮初起，熛浆似火疮，名曰熛疮，亦名烂疮。用桃仁熟捣，以面和敷之。亦治遍身赤肿起。
又：马骨烧灰敷之。

小儿烂疮：牛屎烧灰封之，减瘢痕。

小儿瘭疮：一名火灼疮，一名火烂疮。茱萸煎酒拭之，良。 【 《兵部手集》】 

小儿燥疮：一名烂疮。烧铁淬水中二七遍，浴之二三起作浆。 【 《子母秘录》】 

治小儿王烂疮，初起泡浆似火烧疮：宜用又酥和赤地末涂。

小儿头面烂疮：木耳舂细，蜜调敷；又冷水调平胃散敷，俱干则易之。

治小儿风瘙瘾疹：用蒴藋、防风、羊桃、石南、秦椒、升麻、苦参、茵芋、芫花、蒺藜、蛇床子、枳实、矾石各一两，(口父)咀，以浆水三斗，煮取一斗，去滓内矾，令小沸浴之。 【 《千金方》，下同】 
又：牛膝末，酒服方寸匕。漏疮多年不瘥，捣末敷之。亦主骨疽癫疾瘰疬，绝妙。

小儿风(疒轸)作痒：白矾烧投热酒中，马尾蘸酒涂之。 【 《子母秘录》，下同】 

小儿斑疹：用发灰饮服三钱。

小儿瘾疹瘙痒：白蜜不拘多少，用酒调下，有效。 【 《本草纲目》，下同】 

小儿风疹，及疮毒在皮肤不出：取慎火黄苗叶五大两，和盐三大两，同研绞汁，以热手摩涂，日再上之。

小儿瘾疹：以盐汤洗了，挼蓼子敷。 【 《证治准绳》，下同】 

治风肿及瘾疹：巴豆五十粒去皮，以水三升煮取一升，以绵浸汤中，适寒温，以拭病上，随水瘥。

治风疹入腹，身体强肿，口干燥硬：蔓青子三两为末，每用温酒调一钱。

治风疹痒不止：酪五合，盐一两，二味相和，煎过摩病处，立瘥。
又：蛇蜕皮一条，水一升煎半升，鸡翎扫上，即瘥。
又：白矾五两为末，以酒三合，小便一升，煎如稀膏，以绵蘸药于病上，轻手揩之，令热彻入皮肤，须臾消尽。此方神奇，能治百计不差。 【 《圣惠方》】 

小儿破伤风病，拘急口噤：没心草半两，白附子炮二钱半为末，每服一字，薄荷酒灌下。 【 《圣济总录》】 

鳝攻头疮：用败龟板酥炙为末：以飞面少许，和油调涂顶上，留孔出毒，不可调太柔。 【 《证治准绳》，下同】 

头疮：大笋壳烧灰，量疮大小，用灰调生油敷；又加腻粉佳。

小儿头身诸疮：烧鸡卵壳，和猪脂敷之。

治小儿癞头，并身癞等证：用松皮烧灰、白胶香、枯矾、大黄、黄蘗油调，敷患处。
又：用腊月马脂油搽患处，极妙。

小儿癞头：用烧红炭淬长流水令热洗之，仍用芫荽子煎猪脂，去滓用脂敷患处。
又：用胡荽子、伏龙肝、悬龙尾、黄连、白矾为末，调敷。

治久癞头：用黄连细末敷之。

治年久癞头：内用苦参丸食后服之，外用苦参末油敷之，二月愈。

小儿头疮，麻子五升研细，水绞汁，和蜜敷之。 【 《千金方》】 

小儿头疮：水磨槟榔晒取粉，和生油涂之。 【 《圣惠方》，下同】 

小儿头疮：吴茱萸炒焦为末，入汞粉少许，猪脂酢调涂之。

小儿头疮：树上干桃烧研，入腻粉，麻油调搽。
又：枳实烧灰，猪脂涂。

小儿头疮：古松上自落皮，入豆豉少许，瓦上炒存性，研末，入轻粉，香油调涂之。 【 《经验方》，下同】 

婴儿胎疮满头：用水边乌桕树根晒研，入雄黄末少许，生油调涂。

小儿头疮：因伤汤水成脓，出水不止：用肥皂烧存性，入腻粉，麻油调搽。

小儿头疮：蓼子为末，蜜和鸡子白同涂之，虫出不作痕。 【 《药性论》方】 

小儿头疮：镜面草日干为末，和轻粉，麻油敷之，立效。 【 《杨氏家藏》，下同】 
又：黑豆炒存性研，水调敷之。

小儿头疮，浸淫成片：梁上尘和油瓶下滓，以皂荚汤洗后涂之。 【 《子母秘录》，下同】 

小儿头疮：糯米饭烧灰，入轻粉清油调敷。 【 《普济方》，下同】 

小儿头疮：葱汁调轻粉搽之。
又：鸡子黄炒出油，入麻油，及腻粉末，敷之。 【 《集简方》，下同】 

小儿头疮：菟丝苗煮汤，频洗之。

小儿头疮：杏仁烧研敷之。 【 《事林广记》】 

小儿头疮：白梅烧，生油调涂。 【 《圣济录》，下同】 

小儿头疮，因伤湿入水成毒，脓汁不止：用红曲嚼罨之，甚效。

小儿头疮：以黄泥裹豆豉煨熟，取研，以莼菜油调敷之。 【 《胜金方》】 

小儿头疮：绿矾、淡豉各一两炒黑，腻粉二钱，研匀，以桑灰汤洗净，掺之良。 【 《本草纲目》】 

小儿头疮久不愈：核桃和皮灯上烧存性，出火毒，入轻粉少许，生油调涂一二次愈。 【 《保幼大全》】 

小儿头秃：芜青叶烧灰和脂敷之。 【 《千金方》，下同】 

小儿秃疮：用松香五钱，猪油一两，熬搽，一日数次，数日即愈。一用芜青二两，黄蜡一两半，铜绿一钱半，麻油一两半，文武火熬收，每摊贴之，神效。

小儿白秃：桃皮五两煎汁，入白面搽之，效。 【 《圣惠方》】 

小儿秃疮：以盐汤洗净，蒲灰敷之。 【 《圣济总录》，下同】 

小儿白秃：瓠藤同裹盐荷叶，煎浓汁洗三五次，愈。

小儿秃疮：黄蜀葵花、大黄、黄芩等分为末，米泔净洗，香油调搽。 【 《普济方》】 

小儿秃疮：冷泔洗净，以羊鱼葱捣泥，入蜜和涂之，神效。 【 杨氏方】 

小儿白秃团团然：切蒜日日揩之。 【 《秘录》，下同】 

小儿白秃：马齿苋菜煎膏涂之，或烧灰，猪脂和涂。

小儿秃疮：楸叶捣汁涂之。

小儿秃疮：酢和榆白皮末涂之，虫当出。 【 《产乳方》】 

小儿甜疮，生于面耳：令母频嚼白米，卧时涂之，不过三五次而愈。 【 《本草纲目》】 

小儿甜疮：大枣去核，填入绿矾烧存性研，贴之。 【 《拔萃》方】 

小儿甜疮，头面耳边，连引流水极痒，久久不愈者：蛇床一两，轻粉三钱为末，细细调搽之。 【 《普济方》，下同】 

小儿面疮，焮赤肿痛：地榆八两，水一斗煎五升，温洗之。

小儿奶疽生面上：用枫香为膏摊贴之。 【 《活幼全书》】 

小儿癣疮：蛇床子杵末，和猪脂涂之。 【 《千金方》】 

小儿癣疮：蟾蜍烧灰，猪脂和敷。 【 《外台》方】 

小儿生癣：猪脂和轻粉抹之。 【 《直指方》】 

小儿疥痒：白胶香、黄蘗、轻粉等分为末，羊骨髓和敷之。 【 《儒门事亲》】 

小儿湿癣：桃树青皮为末，和酢频敷之。 【 《子母秘录》】 

小儿疥癣：藁本煎汤浴之，并以浣衣。 【 《保幼大全》】 

小儿胎癣：小儿头生疮，手爬处即延生，谓之胎癣。先以葱盐汤洗净，用桑中木蛀屑烧存性，入轻粉等分，油和敷之。 【 《本草纲目》，下同】 

小儿眉疮：小麦麸炒黑研末，酒调敷之。

小儿眉疮：猪颈骨髓六七枚，白胶香二钱，同入铜器熬稠，待冷为末，麻油调敷。

小儿一切疳毒：夜明砂五钱，入瓦瓶内，以精猪肉三两薄切，入瓶内，于前水煮熟，以肉与儿食，饮其汁，取下腹中胎毒；次用生姜四两，和皮切炒，同黄米一两糊丸黍米大，米饮服，日三次。 【 《全幼心鉴》】 

小儿疳疮：艾叶一两，水一升，煮取四合，服。 【 《备急方》】 

小儿疳疮，肾疳，鼻疳，头疮，耳疮久不瘥者：石绿、白芷等分为末，先以甘草水洗疮拭净敷之，一日愈。 【 《集元方》】 

小儿疳疮：嚼麻子敷之，日六七度。 【 《子母秘录》】 

小儿疳疮：生嚼栗子敷之。 【 《外台》，下同】 

小儿疳疮，羊胆二枚，和酱汁灌下部。

小儿疳疮：熬胡粉，猪脂和涂。 【 张文仲方】 

小儿口疮：黄葵花烧末敷之。 【 《肘后方》】 

小儿口疮：大青十六铢，黄连十二铢，水三升煮一升服，一日二服，以瘥为度。 【 《千金方》】 

小儿吻疮，经耳欲腐：葵根烧研敷之。 【 《圣惠方》，下同】 

小儿口疮：红蜀葵茎炙干为末，蜜和含之。

小儿口疮：用釜底墨时时搽之。 【 《普济方》，下同】 

小儿口疮：寒食面五钱，硝石七钱，水调匀，涂足心，男左女右。

小儿口疮糜烂：黄丹一钱，生蜜一两，相和蒸黑，每以鸡毛蘸搽，甚效。

小儿口疮，不能吮乳：密陀僧末酢调，涂足心，疮去洗去。 【 《简易方》】 

小儿口疮：铁锈末水调敷之。 【 《集简方》】 

小儿口疮糜烂：生硫黄水调涂手足心，效即洗去。 【 《危氏得效方》】 

小儿口疮，不能食乳：巴豆一枚，连油研入黄丹少许，剃去顶上发贴之，四边起粟泡，便用温水洗去，乃以菖蒲汤再洗即不成疮，神效。 【 《瑞竹堂方》】 

小儿口疮：用荸荠烧存性，研末搽之。 【 《简便方》】 

小儿口疮，白屑如鹅口：不须服药，以生天南星去皮脐研末，酢调涂足心，男左女右。 【 《集效方》】 

治小儿白屑满口，因名曰鹅口疮，不能吮乳：用发缠指上，蘸井水拭舌；如屑不脱，脓煮栗木汁，以绵缠箸头拭洗，却用飞过黄丹搽上。 【 《外科经验方》】 

治小儿口下黄肌疮：取羖羊髭烧作灰，和腊猪脂敷之。角亦可用。

治口傍恶疮：用乱发灰、胡絮灰、黄连、干姜，四味等分为散，以粉疮上，不过三遍。

治小儿瘘疮：用冢中石灰厚着之良。 【 《千金方》，下同】 
又：烧桑根灰傅，并烧乌羊角作灰，相和敷之。

治小儿疽瘘：用丹砂、大黄各三十铢，雄黄(艹闾)茹漆头者、雌黄各二十四铢，矾石马齿者、莽草各十八铢，黄连三十六铢，(口父)咀，以猪脂一升三合，微火煎三上三下，膏成，去滓，下诸色末，搅凝敷之。

治小儿核肿，壮热有实：用青木香、甘草、石膏、甘遂各十八铢，麝香三铢[三铢　原作「三对」，据《千金》卷五改。]，大黄、前胡各一两，黄芩半两，共(口父)咀，以水七升煮取一升九合，每服三合，日四夜二。

小儿瘰疬：槲树皮去粗皮切，煎汤洗之。 【 《圣惠方》】 

小儿瘰疬：榆白皮生捣如泥，封之频易。 【 《必效方》】 

小儿瘰疬：脂麻、连翘等分为末，频频食之。 【 《简便方》】 

小儿结核：用五倍子研为细末，醋调服之。

小儿诸疮：恶疮、秃疮、蠼螋疮，浸淫疮，并宜楝树皮或枝，烧灰傅之，干者猪脂调。 【 《千金方》，下同】 

治小儿恶疮：熬豉令黄为末，搏疮上，不过三搏愈。

治小儿疽极：月初即生，常有黄水出，用酢和油煎令如粥，及热傅之，二日易。欲重敷，则以皂荚汤洗疮乃傅之。

治小儿月蚀疮，随月生死：以胡粉和酥搏之，五日瘥。

治月蚀九窍皆有疮者：烧蚯蚓屎末，和猪膏搏之。
又：水和粉傅之。

治小儿手足及身肿：以小便温暖渍之，良。
又：用巴豆五十枚去心皮，以水三升，煮取一升，以绵内汤中拭病上，随手消。并治瘾疹。

治小儿初生，蓐中生热疮：以鸡子五枚，敲破去白，只取黄煮熟，又以乱发如鸡子黄许，二味相和，铫子中煎熬，取汁涂之；更用苦参末敷之，甚奇。刘禹锡云：向在武陵生子，蓐内便有热疮，发于臂腿，蔓延身半，初用他药无益，状候至重，昼夜啼号不乳。因阅《本草》有云：乱发合鸡子黄煎消为水，疗小儿惊热下痢。注云：去痰热百病；又鸡子，《本草》云：疗热疮。因用之，立效如神。煎法：鸡子黄、乱发初入铫煎时甚干，少顷发焦，遂有液出，旋取置一磁碗中，以液尽为度。 【 《保幼大全》】 

小儿蓐疮：葵根烧末敷之。 【 《外台秘要》】 

小儿蓐疮：嚼泽兰心封之，良。 【 《子母秘录》，下同】 

治小儿蓐疮：五月五日取蟾蜍，炙研末，敷之即瘥。

小儿脐疮久不瘥者：马齿菜烧研敷之。 【 《千金方》】 

小儿脐疮不合者：黄蘗末涂之。 【 《子母秘录》】 

小儿脐疮：因浴水入脐，或溺湿衣衫所致。用红绵、黄牛粪各烧灰，干胭脂等分，湿则干掺，干则香油调搽，或燕窠泥敷，效。 【 《幼幼近编》】 

小儿脐疮：龙骨煅研傅之。 【 《圣惠方》】 

小儿脐疮：取伏龙肝末傅之。 【 《圣惠方》】 

小儿软疖：油麻炒焦，乘热嚼烂傅之。 【 《谭氏小儿方》】 

小儿软疖：桑螵蛸烧存性，研末，油调傅之。 【 《危氏方》，下同】 

小儿软疖：大枳壳一个，去白磨口平，以面糊抹边，合疖上，自出脓血尽，更无痕也。

小儿热疖：取井底泥傅其四围。 【 《谈野翁方》】 

小儿热疖：釜下土生椒末等分，醋和涂之。 【 《千金翼》】 

小儿软疖：用鬼眼睛即墙上白螺蛳壳烧灰，入倒挂尘等分，油调涂之。 【 《寿域方》】 

小儿虫疮：用旧绢作衣，化桕油涂之，与儿穿着，次日虫皆出油衣上，取下燃之，有声是也。别以油衣与穿，以虫尽为度。 【 《集简方》】 

小儿虫疮：榆皮末和猪脂涂绵上，覆之，虫出立瘥。 【 《千金方》】 

预免疮疖：凡小儿每年六月六日，照年岁吞皂荚子，可免疮疖之患。林静斋所传方也。 【 吴昊《扶寿方》】 

小儿遍身疮疱：白芽香合桃叶煎汤浴之。 【 《本草纲目》】 

小儿脓疮，遍身不干：用黄蘗末入枯矾少许，掺之即愈。 【 《杨起简便方》】 

小儿遍身痒甚：以生姜捣烂，布包擦之而止。 【 《疮疡全书》】 

小儿醋疮：取产死妇人冢上草，勿回顾，作汤浴之，不过三度瘥。 【 《本草纲目》】 

小儿生疮满身，面如火烧：以黄粱米研粉，和蜜水调敷，以瘥为度。 【 《外台》方】 

治湿疮：用浓煎地榆汁洗浴，每日二度。 【 《千金方》】 

小儿鳞体：皮肤如蛇皮鳞甲之状，由气血否濇，亦曰胎垢，又曰蛇体。白殭蚕去嘴为末，煎汤浴之。一加蛇蜕。 【 《保幼大全》】 

小儿诸疮肿痛：杏仁去皮，研滤取膏，入轻粉麻油调搽，神效。 【 《鲍氏方》】 

小儿恶疮：皂荚水洗拭干，以少麻油捣烂涂之。 【 《肘后方》】 

小儿风疮久不愈者：用菰蒋节烧研敷之。 【 《子母秘录》】 

治小儿上下遍身生疮：用芍药、黄连、黄芩各三两，苦参八两，大黄二两，蛇床子一升，黄蘗五两，拔葜二斤，(口父)咀，以水二斗，煮取一斗，以洗浴儿。 【 《本草纲目》下同】 

小儿生燕窝疮：鼠屎研末，香油调搽。

小儿瘑疮：猪牙车骨年久者槌碎，炙令髓出，热取涂之。 【 《小品方》】 

小儿热疮，身面皆有，如火烧者：赤地利末粉之。

治小儿热疮：用水银、胡粉、松脂各三两，以猪脂四升煎松脂，水气尽，下二物搅令匀，不见水银以敷之。

治小儿身上生赤疵：取马尿洗，日四五度。 【 《千金方》，下同】 

治小儿身上有赤黑疵：以针针父脚中，取血贴疵上，即消。
又：取狗热屎敷之，皮自卷落。

小儿乳肿：天罗灯草、葱白等分煎浓汁服，并洗之。 【 《普济方》】 

治小儿耳后月蚀疮：用蚯蚓粪烧，以猪油和敷。 【 《证治准绳》，下同】 
又：胡粉、鸡清和敷之。
又：黄连末敷之。
又：竹叶烧末，猪脂和敷之。

月蚀耳疮：用角蒿灰掺之，良。 【 《集简方》】 

治小儿两拗，及小腹肿痛或痒：用山药研烂，频敷患处，干则易之。 【 《证治准绳》，下同】 

治烂脚疮：用生附末，水调敷之愈。

头面痘痂剥去，脓血出：以真麻油润之，免成瘢痕。酥亦良。

痘斑疮，心中烦躁，卧眠不安：升麻煎汁，绵蘸拭干。 【 《疮疡全书》】 

治小儿疥：烧竹叶为灰，鸡子白和傅之，日三，亦治疥疮。 【 《千金方》，下同】 
又：烧乱发灰，和腊月猪脂敷之。
又：以臭酥和胡粉敷之。

小儿杨梅疮，起于口内，延及遍身：以土萆薢末，乳汁调服，月余自愈。 【 《外科发挥》】 

诸骨入肉不出者：煮白梅肉烂，研象牙末厚敷，骨刺自出。 【 《疮疡全书》】 

小儿骨疮：诗云：小儿骨痛不堪言，出血流脓实可怜，寻出水蛇皮一个，烧灰油抹敷疼边。 【 《海上方》】 

冻疮：取金毛狗脊上毛贴之。 【 《疮疡全书》】 

小儿五痔，不以年月：根实为末，炼蜜丸梧子大，空心饮下三十丸。 【 《集验方》】 

小儿奶痔：用蒲黄空心温酒调服方寸匕，日三服。 【 《塞上方》】 

小儿阴疮：用猫头骨烧灰，傅之即愈。 【 《本草纲目》】 

小儿阴疮：人屎灰傅之。 【 《外台秘要》】 

小儿阴疮：狼牙草浓煮汁洗之。 【 《千金方》】 

小儿阴疮；以人屎灰傅之；又狗屎灰傅之；又狗骨灰傅之；又马骨末傅之。 【 《千金方》，下同】 

治小儿岐股间连阴囊生疮汁出，先痒后痛，十日五日自瘥，或一月，或半月复发，连年不瘥者：将疮搔去痂，帛拭令干，以蜜敷，更用面作烧饼，乘热即以饧涂饼上熨之，冷即止，再度瘥。

小儿痘痈：用贝母、南星、殭蚕、天花粉、寒水石、白芷、草乌、大黄、猪牙皂角各等分为末，以酽醋调敷患处，神效。 【 丹溪方】 

　　针灸

万氏《片玉心书》曰：小儿一切肿毒，用蜞针法。取水蛭大者五六条，放肿处吮去恶血，可以消丹瘤，决痈肿。王肯堂《证治准绳》曰：治丹毒赤色，游走不定，令口吮血各聚一处，用细磁器击碎，取锋芒者，以箸头劈开夹之，用线缚定，两指轻撮箸头，少令磁芒对聚血处；再用箸一根频击，刺出毒血。轻者上用口吮出毒，用药敷之。如患在头者，不用砭法，止宜用针卧倒挑患处，以出毒血，迟则毒血入腹而难起矣。若砭后毒甚者，宜用神功散；如毒轻者，砭后不可用，恐砭处皮肤既破，草乌能作痛也。
治流注及痈疽、鹤膝风等证，每日灸二三十壮，痛者灸至不痛，不痛者灸至痛，其毒随火而散。盖火以畅达，拔引郁毒，此从治之法，有回生之功。其法用大蒜去皮切三文钱厚，安患处，用艾壮于蒜上灸之三壮，换蒜复灸，未成即消，已成者亦杀其毒。如疮大，用蒜杵烂摊患处，将艾铺上烧之，蒜败再易；如不痛，或作脓，或不起发，及疮属阴证者，尤当多灸。凡疮不痛、不作脓、不起发者，皆气血虚也，多主不治。惟患在头面者，不宜多灸。
治流注结核，或骨痈，鹤膝等证，先用隔蒜灸。若余肿尚存，用此熨之，以助气行血，散其壅滞，功效甚速。又治跌扑损伤，止痛散血，消肿之良法也。其法用葱细切捣烂炒熟，频熨患处，冷则易之。如鹤膝风兼服大防风汤而愈。

古今图书集成医部全录卷四百五十八

　小儿疮疡门

　　医案

《格致余论》曰：东阳进士次子二岁，满头有疮，一日疮忽自平，遂患痰喘。予视之，曰：此胎毒也，慎勿与解利药。众皆愕然。予又曰：乃母孕时所喜何物？张曰：辛辣热物，是其所喜。因口授一方，用人参、连翘、芎、连、生甘草、陈皮、芍药、木通，浓煎沸汤，入竹沥与之，数日而安。或曰：何以知之？曰：见其精神昏倦，病受得深，决无外感，非胎毒而何？

予之次女，形瘦性急，体本有热，怀孕三月，适当夏暑，口渴思水，时发小热，遂教以四物汤加黄芩、陈皮、生甘草、木通，因懒于煎煮，数贴而止。其后此子二岁，疮痍遍身，忽一日其疮顿愈，数日遂成痎疟。予曰：此胎毒也。疮若再作，病可自安。已而果然。若于孕时确守前方，何病之有！

汤氏曰：张三太尉女年十五岁，病丹，诸医百药，俱试而不能中。召余视之，以生料四物汤加防风、黄芩，一日而愈。

《儒门事亲》曰：黄氏小儿面赤肿，两目不开，戴人以(金非)针轻刺砭之，除两目尖外，乱刺数十针，出血三次而愈。此法人多不肯从，必欲治病，不可谨护。

万氏《幼科发挥》曰：一小儿丹发于脸，眼中红肿，手不可近，三日死。

一小儿头患疖甚多，寒热作痛，时季夏，乃形病俱实。先用人参败毒散加黄连、香薷一剂，其痛顿止；次用仙方活命饮，未三服，大者出脓，小者自消。后食厚味复发，用清胃散、活命饮各一服而愈。

一小儿头面肿痛焮赤，属胃经热毒，先用仙方活命饮，次用清胃散而痊。后口舌生疮，别搽末药，腹痛重坠，作呕不食，手足指冷，余谓脾胃虚寒，用异功散加升麻而痊。

一小儿生旬余，头患毒高寸许，有赤晕，势危急，卧镰砭出黑血，儿即安。翼日眉间有患，亦有赤晕，余意宜即砭之，众议第二日砭之，果血凝不出，腹胀而殁。

一小儿头面患热毒，服清胃之药，肿痛益甚，余谓毒气炽盛而瘀血不散也，用仙方活命饮二剂而愈。后因伤食，朝寒暮热，头面仍患之，服降火之剂，口舌赤肿，手足并冷，余谓胃气复伤而虚寒也，用五味异功散而愈。

一小儿生下遍身虫疥干痒，喜人摩拍。予制一方，用乌蛇酒浸焙干取肉一钱，苦参酒浸焙干二钱，胡麻仁炒、白蒺藜炒去剌各一钱五分，共为末，用浸蛇与苦参酒糊为丸，甘草汤下愈。

一儿五岁，每至春时则遍身生脓泡疮，此胎毒也。余戒用搽药，恐粉砒硫之毒乘虚入腹，以胡麻丸服之而愈。更灸风池、血池[血池：　疑当作「血海」。]、曲池、三里，自此再不发矣。

王氏一女四岁，耳后侧有结核，问余，余曰：非疬疮，乃痰核也。不必治，亦不为害。他医所惑，作疬治之，用盘蝥内消之药过多，脾胃受伤，致成疳痨而死，哀哉！马刀多生于耳后前，肿硬赤痛，俗名痄腮，用败毒散敷之，神效。

一儿患口舌生疮，医用药服之搽之者，皆芩、连、知、蘗类，无效。予曰：心热所为，苦入心而反助其热，宜无效。乃作洗心散与之，一服而安。

予外甥满口生疮，咽喉唇舌皆是，令人取药。予制一方，用蘗、连一钱，朱砂、白矾五分，鼠妇焙干三分，共为研细，付之立效，乃奇方也。

万氏《家传痘疹心法》曰：一小儿痘痂落后，其瘢白色。或问予，予曰：此气虚也。肺为气之主，其色白，当用参芪大补之剂，否则有变。其人曰：痘已收完，何变之有？一月后，大喘死。

邑丞雷省斋次孙出痘，落痂月余，面瘢凸肿，今始发泄也。凡毒自内而外者吉，用当归梢、赤芍药、防风、荆芥、连翘、牛蒡子、黑参、蝉蜕、升麻作散，淡竹叶煎汤调服安。

一小儿痂落后，瘢内凸起且作痒。请予，予曰；此风热也。用人参败毒散加防风、荆芥，一服安。后有患此者，用荆芥败毒散加人参服之，外浴水杨汤，皆效。

一小儿落痂后，瘢毒不平。人问予，予曰：痘家戒食姜，恐靥不齐，瘢不平也。问之果然。

一小儿落痂后，瘢复肿成疮，久不愈。请予治，予曰：此痘毒疮也，由犯手挦掐不得自脱，故皮肉受伤而复作疮。以苦参丸与服，愈。

蕲水夏佐南长子痘后，手足发痈，请予视之。见其面色黎黑，精神疲困，饮食且少。予曰：令嗣之痘，未得起壮，收靥太急，今发痈毒，乃倒陷归肾证也，必不能成脓而死。果然。

一小儿痘后发痈，急请予治。予用十全大补汤加连翘、金银花治之愈。盖其痈已溃，故用是方。乃溃痈者以是治之，未有不愈者。

一小儿痘后发痈，即请予治，予用解毒内托散调理愈。

一小儿痘后发热，大小便难，疮瘢带赤。他医言虚，欲保元汤。予曰：不可，此实热也！因食辛热之物得之。果食鸡而得，以连翘饮服之愈。

邑令君唐肖峯子十二岁，戊辰正月出痘，时唐要吾偕入京，乃延予四子帮治、八子帮靖同韩凤岐医治痘靥。后右肩发一红肿，非痈也。韩以针刺之，其手不能举。三月末，肖峯北归，至上蔡，闻之甚忧。予慰之曰：勿忧！及至察之，其手不痛，但软弱无力，不能自举，必用左手持之，乃能举。唐问故，予曰：此肝热气虚也。盖肝主筋，资血以养，寒则缩，热则张，惟补气养血则病自痊。乃制一方，用人参、黄芪、当归、川芎、白芍药、续断、川芎、甘草节、白朮、桔梗、木香、薏苡仁、防风为末，山药作糊为丸，服至半月愈。

一小儿痘后洗浴，面目一身尽肿，请予治。予曰：此水气也。用四君子汤以补脾去湿，加黄芪以实表，防风以胜肌表之湿，麻黄以逐皮间之水，一服而肿减；后以钱氏异功散加猪苓、泽泻调理而愈。

《医学纲目》曰：武阳仇天祥之子，病发寒热，诸医作骨蒸劳治之，半年病甚。戴人往视之，诊其手脉尺寸皆朝于关，关脉独大。戴人曰：肺痈也。问其乳媪，曾有痛处？乳媪曰：无。戴令男去衣，举其两手，观其两胁下，右胁稍高。戴人以手侧按之，儿移身避之，按其左胁则不避。戴人曰：此肺部有痈，已吐脓矣。药之而愈。

李叔和一日问东垣曰：中年来得一子，至一岁后，身生红丝瘤，不救。后三四子至一二岁，皆病瘤而死，敢问何也？曰：予试思之。翊日见叔和曰：吾得之矣。汝肾中伏火，精中多有红丝，以气相传，生子故有此疾，遇触而动，发于肌肉之间，俗名胎瘤是也。汝试视之！果如其言。遂与滋肾丸数服，以泻肾中火邪，补天真之不足，忌酒肉辛热之物。其妻以六味地黄丸养其阴血，受胎五月后，以白朮、黄芩二味作散与服。后生儿至三岁，前证不复作矣。叔和曰：先生乃神医也！遂从受学。其子今已年壮矣。

《薛氏医案》曰：愚治史少参孙丙申正月阴囊赤肿，余作胎毒治之而瘥。后患发热痰热等证，诊其母有郁火血热，用解郁凉血药，子母俱服而愈。至六月初，患吐泻，小便赤濇，两眼瞤动，投参、朮之类不应。或以为慢惊。余视其寅卯关脉赤，此属风热，用柴胡清肝散加钓藤钩、木贼草一剂即愈。至丁酉正月，颈患热毒溃而脓出，感风发热，头面黯肿如斗，急砭出黑血三盏许，随用清热化毒汤，肿退七八；翊日又砭各处，血不甚黑，仍用前药去牛蒡子加熟地黄而愈。此证若砭缓，则血凝滞，或为破伤风而死。

一小儿患之，外势虽轻，内苦便闭，此患在脏也，服大连翘饮，敷神功散而瘥。

一小儿臀患之，赤晕走彻，令人频吮，使其毒各聚一处，乃砭出黑血，涂以加味神功散，时以金银花甘草节为末，人乳汁调服而愈。月余后两足赤肿，仍治以前法而痊。数日后两足复赤，或用犀角解毒之类，乳食不进，肚腹膨胀，此复伤脾胃也，仍敷前药，服补中益气汤加茯苓而瘥。神功散苦效。但砭处微痛，用太乙丹亦效。

一小儿腿患之，神色如故，乳食如常，此毒发于肌表，余谓宜砭泄其毒，不必服药。不信，外敷寒凉，内服峻厉，致腹膨胀，乳食不进而殁。夫寒凉外伤脾气，峻剂内伤生气，不死何俟？

一小儿两足常患肿似丹毒，而不臖发，饮水痰盛，两颏赤色，先兄以为禀肾经虚火，用地黄丸料，令母子俱服而愈。

一小儿两足生疮疥，赤晕如丹，久而不愈，亦用地黄丸而痊。

一小儿腿如霞，游走不定，先以麻油涂患处，砭出恶血，其毒即散；更用九味解毒散，一剂而安。

一小儿因母酒后饮其乳，困睡不醒，遍身如丹瘤状，余以为酒毒传儿为患，令母子俱服葛根解酲汤而愈。

一女子赤晕如霞，作痒发热，此肝经血热，用小柴胡加生地、连翘、丹皮而愈。凡女子天癸将至，妇人月经不调，被惊着恼，多有此证，亦治以前药。

一小儿喉肿作渴，大便干实，右腮赤色，此肺与大肠经实热也，用柴胡饮子一服而愈。后因饮食停滞，服峻厉之药，喉间仍肿，腹中胀痛，此脾气复伤也，用异功散加升麻、当归而痊。

一小儿因母忿怒患前证，兼咬牙呵欠，余谓肝经虚热之证，子用甘桔汤加柴胡、山栀、牛蒡子，母服加味逍遥散而愈。

一小儿嗜膏粱之味，喉间肿痛，痰涎壅盛，服巴豆丸，前证益甚，口鼻出血，唇舌生疮，大便不实，余用犀角地黄汤解膏粱之热，用东垣安胃散解巴豆之毒，又用桔梗汤而愈。

一小儿喉间肿痛，左腮色青赤，此心肝二经之热也，用柴胡清肝散而愈。后因惊服至宝丹，吐痰发搐，手足指冷，此肝木虚而肺金乘之，用补中益气汤以补脾肺，六味地黄丸以滋肝肾而痊。

一小儿额间赤，足心热，喉中常痛，服清胃败毒之药，余谓禀肾水不足，而心火炽甚也，当用地黄丸壮水之主以制阳光，不悟，口舌赤烈，小便如淋而殁。

一小儿喉间肿痛，口角流涎，手足并热，用泻黄清胃二散，母子服之而愈。后因母大怒，儿憎寒发热，仍复流涎，用柴胡清肝散加漏芦，母子服之而愈。

一女子六岁，喉间肿痛，鼻中息肉，寒热往来，小便频数，良久变白，此肝疳之证，先用加味逍遥散加炒黑焦龙胆草，热痒渐退；乃去龙胆草，佐以四味肥儿丸而愈。

一小儿疮疥于发际之间作痒，诊其母有肝火，用加味逍遥散加漏芦，用牛黄解毒丸解毒散而愈。

一小儿患于左耳发际，渐延上头作痒，此禀肝胆二经热毒，用柴胡清肝散，母子并服而愈。后不戒膏粱复发，脓水淋漓，右颊赤色，此胃经有热，先用清胃散，仍用柴胡清肝散治肝火，母子俱服，又用立效散、牛黄解毒丸而愈。

一小儿腮肿，肉色不变，大便不实，属胃经虚热，用五味异功散加升麻、柴胡而愈。又乳母饮酒兼怒，两腮赤肿，增寒发热，用加味清胃散二剂，加味逍遥散一剂，治其母，儿亦饮数滴而愈。

一小儿腮颏肿痛，后耳内出脓，久而不愈，视其母两脸青黄，属郁怒所致，朝用加味归脾汤，夕用加味逍遥散，母子皆愈。

一小儿左眉上结一核如豆许，渐大如栗，腐而作痛，此肝经火燥而血病也，用加味逍遥散，月余腐肉自脱；乃用八珍汤及前药而愈。

一小儿耳中流脓，项中结核，眼目或札，或赤痛，小便或痒或赤濇，皆肝胆经风热之证也，用四味肥儿丸悉愈。

一小儿遍身生疥，挖鼻出血，因肝脾有热，用四味肥儿丸药而愈。后食炙煿鼻血复出，疮疥复发，先用清胃散二剂，又用四味肥儿丸，月余而痊。

一女子七岁，鼻生息肉，搽攻毒之药，成疮肿痛，外以黄连、甘草、黄蘗末敷之，以解热毒；更以加味逍遥散清肝火，佐以四味肥儿丸而愈。

一女子鼻中及下部常出息肉，屡用毒药蚀之，各挺出一条，三寸许，先与龙胆草汤为主，以加味消遥散为佐而愈。

一小儿肌体瘦弱，嗜土炭煤灰，后鼻间不利，却服清热之剂，肌体愈瘦，食少热甚，善惊善怒，小便良久变白，鼻中出息肉二寸许，耳下颈间结小核，隐于筋肉之间。余谓肝脾虚羸之变证。不信，乃内清肺火，外用腐蚀，喉间亦腐。余先用五味异功散加升麻、柴胡、无荑为主，更用四味肥儿丸为佐，脾气渐健；夕用九味芦荟丸为主，以五味异功散为佐而愈。

一小儿痘疮十二日，患欬嗽，十余日不愈，所服皆发表化痰。余曰：此脾肺气虚，复伤真气而变肺痈也。不信，仍服前药，果吐脓血，用桔梗汤而愈。

一小儿痘已愈，而痕赤作痛，内热作渴，二便不利，先君用济生犀角地黄汤及芹菜汁而痊，后用四物黄芪而安。

一小儿痘痕白，或时痒，作渴饮汤，大便稀溏，先君用五味异功散加当归、黄芪而瘥。

一小儿痘痕白，时或痒，先君以为气血俱虚，用八珍汤补之。不信，自用解毒之剂，后卒变慢脾风而殁。

一小儿痘毒蚀陷，敷以雄黄散，及服加味解毒散而愈。

一小儿痘毒，遍身腐溃，脓水淋漓，以经霜茅草研末，铺于寝席，更服九味解毒散顿愈，用神效当归膏敷之而痊。

一小儿痘毒后，腿膝肿痛，此脾肾虚而毒流注，先用活命饮四剂，肿痛顿减，再用补中益气汤，及六味地黄丸而痊。

一小儿腿膝肿溃，脓水不止，内热晡热，体倦肌瘦，此脾胃复伤，用补阴八珍汤六味丸，三月余而愈。

一小儿痘出甚密，先四肢患毒脓溃而愈。后口患疳，延蚀牙龈，先用大芜荑汤活命饮各一剂，又用清胃散加犀角及蟾蜍丸而愈。后发热作渴，口中作痛，服蟾蜍丸，搽人中黄而安。

一小儿患疹作痛，发热烦渴，欲服清凉饮下之，诊其脉不实，举指不数，此邪在经络也，不可下，遂用解毒防风汤二剂而愈。此证小儿多患之，须审在表在里，及邪之微甚而治之。王海藏曰：前人云首尾俱不可下者，何也？曰：首不可下者，为斑未见于表，下则邪气不得伸越，此脉证有表而无里，故禁首不可下也。尾不可下者，为斑毒已显于外，内无根蒂，大便不实，无一切里证，下之则斑气逆陷，故禁尾不可也。

一儿作痒发热，以消毒犀角饮一剂，作吐泻，此邪气上下俱出也，毒自解。少顷吐泻俱止，其疹果消。吐泻后脉见七至，此小儿和平之脉也，邪已尽矣，不须治果愈。洁古云：斑疹之病，其为证各异。发焮肿于外者，属少阳三焦相火也，谓之斑。小红点行皮肤之中，不出者，属少阴君火也，谓之疹。凡显斑证，若自吐泻者，慎勿乱治而多吉，谓邪气上下皆出也。斑疹并出，小儿难禁，是以别生他证也。首尾不可下。大抵安里之药多，发表之药少，秘则微疏之，令邪气不壅，并令其次第出，使儿易禁也。身温暖者顺，身凉者逆。

一小儿遍身皆赤，砭之，投解毒药而即愈。

一小儿遍身亦赤，不从砭治，以致毒气入腹，遂不救。此证乃恶毒热血，蕴蓄于命门，遇相火而合起也。如霞片者，须砭去恶血为善。如肿起赤色，游走不定者，宜先以生麻油涂患处，砭之，以泄其毒。凡从四肢起入腹者不治。虽云丹有数种，治有数法，无如砭之为善。常见患稍重者不用砭法，俱不救也。

一女子年十三岁面色青黄，头左生疖，颈项结核，寒热往来，大便不利。余谓此肝木侮脾，元气亏损所致。寒热非客邪，便秘非内热。不信，仍服杂药，后作泄泻，疖内出虱。余用六君子加升麻、柴胡、芜荑为主，佐以九味芦荟丸，诸证悉退，颈核顿消。

一小儿面色青黄，心腹作痛，时欲呕吐，或小便淋漓，或阴茎湿痒。余以为肝经风热侮脾，不信，后遍身生疥出虫虱。余用四味肥儿丸，六君子汤之类，寻愈。

一小儿臂痈久溃，饮食后即泄泻，小腹重坠，面色或萎黄，或胱白，两寸脉短不及本位，按之若无。此脾气虚寒下陷，不能升化而然。用八味丸补命门火，佐以益气汤以培胃气，月余渐愈；更佐以二神丸，两月余而疮愈。

一小儿腿痈，溃后泄泻，饮食少思，手足并冷，多在侵晨夜间，此变脾胃虚寒也。用四神丸、六君、姜、桂渐愈，以益气汤间服而愈。

一小儿便痈久不愈，泄泻面黄，手足时冷，小腹重坠，此脾气虚弱下陷之恶证也。朝用益气汤，内人参五钱，白朮二钱；夕用异功散，内人参三钱，白朮二钱；更以人参一两煎汤代茶，两月余而愈。至十七岁毕婚后，患便痈泄泻，手足并冷，几危。余谓命门火衰，用八味丸益气汤而愈。

一小儿流注溃后作泻，饮食难化，余谓脾气虚弱，用六君子汤而愈。后又停食泄泻，手足并冷，用六君、姜、桂不应，用人参一两，附子五钱，数剂，诸证始退；却用独参汤月余而愈。

一小儿瘰疬泄泻，面青腹胀，审乳母乳头乳房作痛，盖乳房属胃，乳头属肝，乃肝木胜脾土而然耳。儿病正属是经，乃母子同病也。朝用益气汤，夕用六君、升麻、柴胡为主，佐以四味肥儿丸，母子同服并愈。

一小儿患瘰疬，服下毒之药，发热烦躁，口渴作呕，此元气复伤，用八珍汤，倍加参、芪、归、朮治之渐安；又用四君、当归、升麻而安。

一小儿瘰疬泄泻，服分利之剂，小便不利，面黄少食。余谓因脾肺气虚，不能分布诸脏，朝用益气汤，夕用异功散，诸证悉愈。

一小儿瘰疬作泻，面青腹胀，此脾虚而肝侮也。用异功散为主，以四味肥儿丸为佐，诸证渐愈；却用肥儿丸为主，异功散为佐而愈。

一小儿臀痈久不愈，大便泄泻，小便不调，发热作渴。余谓肾开窍于二阴，故二便不调，此禀肾气虚热而然也。用地黄丸益气汤之类，主证渐退，肌肉渐生，疮口自愈。

一小儿瘰疬兼泻，形气骨立，此肝脾疳证，用异功散三剂，却用蚵蟇丸一服，月余而愈。

一小儿十五岁已近女色，患此，服十宣散久不愈。余谓当大补元气，不信，致恶寒发热，或作渴唾痰，或头目眩运，或手足发热，去后大小便牵痛，形体骨立。余谓此精血未满而亏损所致，用补中益气汤、加减八味丸，日以人参二两煎汤代茶，三月而愈。

一小儿九岁，患腿作痛，用葱熨法及大防风汤，肿起色赤，用仙方活命饮、补中益气汤间服，肿渐消；又以独活寄生汤与补中益气汤间服，二三日用葱熨一次，至两月余而消。

一小儿患此，大溃不敛，体倦食少，口干发热，日晡尤甚，此脾气虚甚也。用补中益气汤五剂以补元气，乃用大防风汤一剂以治其疮，如是月余，诸证悉退；遂用十全大补汤，佐以大防风汤而敛。

一小儿患此，溃而不敛，不时寒热，小便赤濇，此血气虚也。用十全大补汤加麦门冬、五味，诸证顿退；乃去桂，令常服，佐以和气定痛丸而愈。

一女子左腿作痛，服流气饮之类，左膝肿硬，头运吐痰，余谓此鹤膝风也。其脉弦数而无力，乃禀赋肝脾肾三经之证，此形气病气俱虚也，当先调补脾胃为主。不信，仍攻邪气，诸证蜂起。余先用五味异功散加升麻、干姜、肉桂，脾气稍健；又用异功散、八珍汤而溃；却间服大防风汤、地黄丸而痊。

一小儿两膝渐肿，傅服皆消毒之药，足胫赤肿，此禀父肾气不足，用地黄八珍汤而消。若用流气败毒等药，必致不起。

一小儿十五岁，腿痈将愈而作泻，余用补中益气汤及六君子汤而愈。后因功课劳神，饮食失节，或时复泻，余谓胃气未复，仍用前药。不信，另服消导之药，泄泻不止而殁。夫胃气和平，饮食入胃，精气则输于脾，上归于肺，行于百脉，而成荣卫。若饮食一伤，起居不时，损其胃气，则上升精华之气，反下降而飧泄，非升阳补气，决不能愈。

一小儿溃疡烦躁，惊搐撮空，用六味地黄丸料煎服以滋肾肝。用五味异功散以补脾肺，渐愈；又用八珍汤而痊。

一小儿患斑疹，服发汗之药，烦躁作渴，先用当归补血汤及东垣圣愈汤，诸证渐安；又用八珍汤加麦门冬、五味子而愈。

一小儿潮热，自申酉时至子丑时方止，遍身似疥，大便秘结，小便赤濇，热渴饮冷，此脾胃实热而传肺大肠也，先用清凉饮四剂，给热始退；又用四物加柴胡、黄连数剂，其疮渐愈。彼欲速效，另用槐角丸之类，诸证益甚，遂请施院长治之，亦同余药，惟加桃仁、赤勺二味，至百剂乃愈。

《疡瘰机要》曰：一小儿遍身患癣如疠，或痒或痛，肢体消瘦，日夜发热，口干作渴，大便不实，年余矣。此肝脾食积郁火，用芦荟丸，不月而愈。

小儿因有食积服克滞之剂，肢体生疮如疥服消毒之药，发疙瘩，赤色作痒，脓水浸淫，余先用五味异功散加柴胡、山栀，以补脾胃平肝木，赤痒渐消；又用四味肥儿丸、五味异功散治之，而食积愈。

一小儿遍身生疮，小便不调，颈间结核，两目连札服袪风之剂，眉毛脱落。余谓肝经风热之证，先用大芦荟丸，后用四味肥儿丸，渐愈。后因饮食停滞发热，其疮复臖，用大芜荑汤、四味肥儿丸而痊。后每停食，遍身发赤作痒，服四味肥儿丸即愈。

小儿遍身患疮似疥作痒，肌体消瘦，发热龈烂，口渴饮水，大便不实，此肾肝之证也，先用地黄丸治之，又用大芜荑汤而愈。后因饮食所伤，其疮复焮，先用四味肥儿丸，后用大芜荑汤而痊。

一小儿遍身生疮似疥，或痒或痛，脓水淋漓，眉毛脱落，大便酸臭，小便澄白。余谓肝脾之证，先用大芦荟丸，后用四味肥儿丸，诸证渐愈；又佐以五味异功散而痊。

一小儿先阴蒸作痒，小便不调，后遍身生疮作痒，服消风败毒之剂，臖如大风之证，颈间结核，发热如炙。余先用柴胡、栀子，后用大芦荟丸、四味肥儿丸，诸证少愈；又用虾蟆丸、四物肥儿丸而痊。

一小儿面部浮肿，遍体如癣，半年后，变疙瘩，色紫作痒。敷巴豆等药，皮破出水，痛痒寒热，大便坚硬，脾肺脉洪数而实。先用防风通圣散以解表里，便利调和；又用四物汤加荆防、黄芩、柴胡、皂角刺、甘草节以凉血袪毒，诸证渐愈；更以八珍汤加白朮、荆、防、皂角刺、五加皮而愈。后但劳，则上体发亦晕，日晡益甚，此氛血虚而有火也。先用四物汤加丹皮、参、朮、柴胡治之稍愈；又用补中益气汤加酒炒黄蘗、知母，月余全愈。后不守禁忌，遍身生疮，诚如疠风，大便酸臭，肚大青筋，头发成穗，先用肥儿丸月余，又用大芜荑汤数剂，又用大芦荟丸、四味肥儿丸而寻愈。

一女子十二岁善怒，遍身作痒出水，用柴胡、川芎、山栀、芍药以清肝火，用生地、当归、黄芩以凉肝血，用白朮、茯苓、甘草以健脾胃而愈。半载之后，遍身起赤痕，或时眩运寒热。余曰：此亦肝火炽盛，血得热而妄行。其夜果经至。后因肝经血燥，生疮发热作痒，搔破出水，眉毛脱落，用大芦荟丸、四物二连汤而热退，用五味异功散、四味肥儿丸而疮愈。

一小儿遍身生疮，大便下血，发热作渴，腹大青筋，眉毛渐落。余用大芦荟丸、五味异功散，其疮渐愈；佐以补中益气汤，热渴渐止；又用异功散为主，佐以补中益气汤加吴茱萸所制黄连治之，血止疮愈。

一小儿十五岁，通身似疥非疥，脓水淋漓，晡热口干，形体骨立，四年矣，此肾疳之证，用六味丸而痊。后阴茎作痒，小便澄白，患疮疥如大风。余用大芦荟丸、四味肥儿丸，诸证渐愈；又用大芜荑汤而寻愈。后停食吐泻不食，发赤(疒畾)，先用二陈、山楂、麦芽，次用异功散，饮食如前；又用大芜荑汤而愈。

一小儿患赤游，余先用羌活白芷散二剂，又用加味逍遥散而愈。后肠风热起疙瘩，搔破出水。或用大麻风药，十指拳挛，脓水浸淫。余先用秦艽地黄汤，手指如常；又用易老袪风丸，而疮亦痊。

一小儿遍身搔痒，或如虫行，内服胡麻散，外敷解毒散，患处皆溃，诚如麻风之证。视其唇或掣动，或两目连札，此肝木乘脾土，用升麻汤煎送泻青丸而渐愈，又用桦皮散而愈。

一小儿遍身搔痒，起赤晕，后脓水不止，先用归脾饮二剂，又用胡麻散而愈。后因惊挟食，发热起赤晕，用越鞠丸一钱，枳朮、蓬朮末各五分，葱汤调服，二次；又用消风散一服，赤晕顿消；又用越鞠丸而痊。

韩氏子年十四，早丧天真，面红肿如风状，不时举作。或误用疠风药，内虚发热，口燥烦渴。甲辰冬邀治，因云：此内伤不足，阴火上炎而类赤游风证也，药宜滋其阴则火自降，补其本则标自退。用四君加参、芪四十剂，又用此作丸服升许，不两月而平复。若从有余治之，则谬误多矣。

一女子赤晕作痒，寒热发搐，服风药身发疙瘩，搔破出水，此肝血风热之证，先用加味小柴胡汤，后用四味肥儿丸而愈。后伤风欬嗽，头面搔痒微肿，先用消风散一剂，又用栀子清肝散而痊。

一小儿遍身生疮，头发成穗，眉毛脱落，肌肉消瘦，大便酸臭，小便不调，颈间结核，肚大青筋。余先用五味异功散，月余后用四味肥儿丸，又用大芜荑汤异功散而痊。

《外科心法》曰：吴刑部静之子甫周岁，患丹毒，延及遍身，如血染，予用磁锋击刺遍身，出黑血，以神功散涂之，内用大连翘饮而愈。

王国戚子未弥月，阴囊患此，如前治之而愈。

金氏子不欲刺，毒入腹而死。河间云：丹从四肢起，入腹者不治。予尝刺毒未入腹者，无不效。

一周岁小儿，先于头患疮疥，渐至遍身，久而不愈，饮四物汤加防风、黄芩、升麻，外搽解毒散，月余而愈。

有七岁小儿，项结二核，时发寒热，日久不愈，以连翘丸治之而消。若患在面臂等处，尤当用此药。若溃而不敛，宜服托里之剂。

一小儿瘾疹瘙痒，发热不安，以消风散治之。又一小儿亦患此，欬嗽时呕，饮以葛根橘皮汤并愈。

一小儿颈面胷腹患水泡数枚，溃而成疮，此风邪乘于皮肤而然也，名曰瘭疮。饮荆防败毒散，更以牛粪烧存性为末敷之而愈。有瘭疽一证，为患最毒，形如粟许大者，患无常处，多在手指，溃而出血，用南星、半夏、白芷末敷之。重者见骨，或狂言烦闷。

小儿头患白疮，皮光且急，诸药不应，名曰脑疳疮，乃胎毒挟风热而成也。服以龙胆丸，及吹芦荟末于鼻内，兼搽解毒散而愈。若重者发结如穗，脑热如火，遍身出汗，腮肿胷高，尤当服此药。

一小儿头面患疮数枚，作痒出水，水到处皆溃成疮，名曰黄水疮。用菉豆粉、松香为末，香油调敷；饮以荆防败毒散而愈。

一小儿鼻外生疮，不时揉擦，延及两耳，诸药不效，以芦荟丸服，及搽松香、叶豆末而愈。

一小儿头面生疮数枚，作痒，疮痂积累，名曰粘疮。以枯白矾黄丹末等分，麻油调搽，更饮败毒散而愈。

一小儿痘疮已愈，腿上数枚变疳陷，用雄黄、铜绿为末敷搽，兼金银花散数服而愈。若患遍身，用出蛾绵茧，将白矾为末，填茧内，烧矾候汁干，取出为末，放地上，以碗盖良久，出火毒，敷之效。

一小儿痘后瘙痒，搔破成疮，脓水淋漓，予用经霜陈茅草为末，敷搽及铺席上，兼饮金银花散而愈。若用菉豆、滑石末敷之，亦可，但不及茅草之功为速耳。

一小儿欬嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，作痢，名曰肺疳，以地黄清肺饮及化(上匿下虫)丸治之而愈。

一三岁小儿臂患毒焮痛，服解毒丸，搽神功散而消。尝治便秘或烦躁，服五福化毒丹亦效。若脓成者急刺去，用纸捻蘸麻油纴疮内，以膏药贴之。若儿安静不必服药，候有脓取去，仍用纴贴。有小儿疮毒不愈，或愈而复发，皆因母食炙煿辛辣，或有热证，宜先治母热，就于母药中加漏芦煎服，儿疮亦愈。若小儿自患前证，不能饮药者，将药加漏芦，令母服之，其疮亦愈。

一小儿臂患痘毒不宁，按之复起，此脓胀痛而然也，遂刺之，以托里而愈。有痘后肢节作肿，而色不赤，饮以金银花散；更以生黄豆末，热水调敷，干以水润。若傅六七日不消，脓已成，急刺之，必须服托里药。

《正体验要》曰：一小儿足伤作痛，肉色不变，伤在骨也，频用炒葱熨之，五更用和血定痛丸，日间用健脾胃生气血之剂，数日后服地黄丸，三月余而瘥。

一小儿臂骨出臼，接入肿痛发热，服流气等药益甚，饮食少思。余以葱熨之，其痛即止；以六君子、黄芪、柴胡、桔梗、续断、骨碎补治之，饮食进而肿消；又用补中益气加麦门五味治之，气血和而热退愈矣。

一小儿被闪，腿腕臃肿，形气怯弱，余欲治以补气血为主，佐以行散之剂。不信，乃内服流气饮，外敷寒凉药，加寒热体倦。余曰：恶寒发热，脉息洪大，气血虚极也，治之无功。后内溃沥尽气血而亡。

《证治准绳》曰：一小儿臂患赤晕，砭出毒血而愈。惑于人言，服护心散，以杜后患。服之吐泻腹胀，患处复赤，手足并冷。余谓此脾胃虚弱，前药复伤，用六君子汤一剂顿愈；又以异功散加升麻、柴胡而痊。

一小儿患此，二便不利，阴囊肚腹俱胀，急用砭法，以活命饮加漏芦、木通、大黄为末，时用热酒调服，至两许，二便俱通，诸证顿退；却去三味，仍前服而愈。

一小儿患此，二便不利，腹胀欬嗽，用活命饮加漏芦、木通、麻黄为末，时时热酒调服，二便随通，遍身出汗，诸证顿退，鼻息似绝，无气以动，时或似躁，此邪气去而元气虚也，急用当归补血汤而愈。

一小儿遍身患之，服牛黄解毒丸皆愈，惟头结痂作痒出水，此禀肾经虚热，用地黄丸解毒散而愈。

一小儿患发际间作痒，诊其母有肝火，用加味逍遥散加漏芦，用牛黄解毒丸、解毒散而愈。

一小儿患左耳发际，渐延上头作痒，此禀肝胆二经热毒，用柴胡清肝散，母子并服而愈。后不戒膏粱复发，脓水淋漓，右颊赤色；此胃经有热，先用清胃散仍用柴胡清肝散治肝火，母子俱服；又用立效散、牛黄解毒丸而愈。

一小儿两眉患之，延及遍身四肢为患，脓水淋漓，寒热往来，属肝脾积热，用清胃散、小柴胡汤、立效散而愈。后眉间复患，两目连札，小便白浊，用四味肥儿丸、九味芦荟丸而愈。

一小儿因乳母不戒七情厚味，患此久不愈，母用清胃、逍遥二散，子用牛黄解毒丸愈。后儿食甘味，眉间生疮，痒痛目札，用四味肥儿丸为主，佐以加味逍遥散、清胃散而愈。

一小儿遍身患之，两胁为甚，子用四味肥儿丸、立效散，母用柴胡栀子散而愈。

一小儿胁间患此，寒热如疟，小便频数，此禀肝火所致，先用柴胡清肝散，又用加味逍遥散而愈。后因乳母肝火动而复发，用加味逍遥散及八珍汤加牡丹皮、山栀，母子服之并愈。

一小儿腹间患此，发热便血，面黄食少，或作呕，或作泻，手足时冷，右关脉弦数，此脾土虚弱，肝火为患，先用五味异功散加升麻、柴胡、山栀益肝气清肝火，后用地黄丸滋肾水生肝血而愈。

一小儿腿内股患此，色赤不愈，发热，面色或亦或青，此禀肾阴不足而木火炽盛，先用柴胡栀子散以清肝心，后用地黄丸以补肝肾而愈。

一小儿肘间患此，作渴饮冷，右寸关脉数而无力，此胃经积热传于肺经也，先用泻黄泻白二散渐愈，后用五味异功散、四味肥儿丸而愈。

一小儿嗜膏粱甘肥，先患背胛，后沿遍身淋漓，此饮食之热而伤脾血也，先用清胃泻黄二散而愈；但形气怯弱，用五味异功散而元气复。

一小儿腿内侧前臁患毒，溃后肿硬色黯，脓清不敛，面色青黄，此脾虚肝旺兼寒邪袭于患处也，当壮元气为主，先用异功散加柴胡、升麻及葱熨法，脾气渐复，患处渐愈，佐以八珍汤、豆豉饼而愈。

一小儿腿外侧痛肿，肉色如故，用托里消毒散二剂而肿始赤，又四剂而肿赤退，又六剂溃而脓稀，食少体倦，用异功散加芎、归，仍用托里散而愈。

一小儿漫肿坚硬，肉色不变，此气虚不能成脓，用托里散、如圣饼，肿起色赤，用托里消毒散而脓成，针之，用八珍汤加肉桂渐愈。因伤食泄泻，患处色白，饮食少思，先用六君、干姜，次用八珍汤及葱熨法而愈。

一小儿患此，久不愈，脓水清稀，面色萎黄，腹大青筋，此脾气虚为肝所侮也，朝用补中益气汤，夕用五味异功散，元气稍复；乃佐以四味肥儿丸及葱熨之法，两月余而愈。

一小儿腿外臁肿一块，服消毒之药，其肿益甚，肢体羸瘦，饮食少思，更加作痛。余曰：先肿而后痛者，形伤气也；先痛而后肿者，气伤形也。当补接阳气。不信，仍投疏泄之药，后果殁。《机要》云：荣卫之气充满，抑遏不能行，故闭塞气血，腐而为痈者，当泄之以夺盛热之气。若人饮食疏，精神衰，气血弱，肌肉消薄，故荣卫之气短促而濇滞，故寒搏腠理闭郁而为痈者，当补之以怯弱之气。信矣。

无为宰方梓秩满代归，三日而殂。询其所以，云无疾，但左手中指生一水泡耳，盖不知其为红丝疮也。

又卫提辖宜人云：比邻有女子忽中指生一水泡，色极清澈，其底尽细细针孔，历历可数，旁有红丝一缕，举家嬉笑。忽有老妪来见，惊曰：此红丝疮也，当害汝命！急就其泡上灼艾数十壮，仍于丝上数处挑断，遂免。

一小儿落草，颈间有疬五枚，审其母素多怒，时常寒热，或乳间作痛，或胁肋微肿，悉属肝胆经证，先用小柴胡汤加当归、芍药，寒热顿退；又用加味逍遥散，母服二月余，其儿亦愈。

一小儿因乳母肝经有热，耳前后患之，用加味逍遥散治其母，其儿亦愈。

一小儿颈间耳下各结核三岁，久服消毒之剂，患处益甚，元气益虚，诊乳母素郁怒致肝脾血虚而有热，用加味归脾汤为主，佐以加味逍遥散，母热渐退；却与儿日各数匙，两月余而愈。

一小儿自落草时，颈间患有四枚，至五岁，耳前后如贯珠，元气虚甚，寒热往来，饮乳不彻，此禀肝胆经气滞之证，用八珍、逍遥二散，典壮年妇人服之，儿饮其乳。半载之后，儿体渐充，其核渐消。又服地黄丸、逍遥散而全愈。

一小儿生颈间瘰疬三枚，将期敷药，延及耳前，余谓此禀肝胆二经所致。诊其母，肝胆脉尚洪数。余谓母子一体，治其母，儿自愈。不信，另用必效散一服，吐泻并至，一夕而殁。

一小儿脓水淋漓，其核未消，发热增寒，此肝经气血虚而有热也，用补阴八珍汤为主，间以清肝益荣汤而愈。后复结核，小便赤濇，晡热作渴，用参朮紫苓汤为主，佐以六味地黄丸料加柴胡、山栀，及四味肥儿丸而愈。

一小儿十五岁患此，发热作渴，日晡颊赤，脉数无力，属阴虚而有热，用补阴八珍汤五十剂加参、芪，又二十剂而溃。但脓水清稀，肌肉不生，此脾气虚弱也，以参、芪、归、朮为主，佐以芍药、熟地黄、麦门冬、五味子，气血乃复；遂进必效散一服，毒下而痊。

一小儿患此，服克治之药，致寒热腹胀，此肝脾疳证，先用五味异功散加柴胡、升麻，佐以九味芦荟丸，渐退；又用四味肥儿丸、五味异功散而消。

一小儿九岁患此，面色常青，肿硬不溃，肉色不变，乃伐肝化痰。余曰：但调补肝脾。不信，果虚证蜂起，复请余治。仍欲伐肝。余曰：面带青色，肝虚而本色见也；面色变白，肺虚而本色见也；痰涎上涌，脾虚而不能摄也；两目连札，肝血虚而生风也。经云：胃为五脏之本，当先救胃气。遂用五味异功散加升麻、柴胡，元气稍复；朝用补中益气汤，夕用五味异功散，佐以九味芦荟丸，面色始黄而核渐消；又以四味肥儿丸间服地黄丸而愈。

一小儿甫周岁，项间结核，两臂反张，索败毒之药。余意此属肝经血燥，询之果前患惊风，曾服朱砂等药。遂与六味地黄丸滋其肝血，数服而愈。

一小儿项侧结核，痰盛发搐，服金石香燥之剂，手足筋挛。此肝血复伤，即急惊也。遂用加味小柴胡汤加钓藤钩、山栀、芎、归，六味丸料加五味麦门而痊。

一小儿每受惊，项间结核，发热减食，睡间四肢微抽，此肝木侮脾土也。用五味异功散加柴胡、升麻、钓藤钩随愈。毕姻后，腿臂腕间结核，误服行气破血药，腿臂筋挛，肌体消瘦，如瘵证。余考绩到京，用地黄丸生肝肾之血，佐以补中益气汤补脾肺之气而愈。

一小儿耳前后结核，遇惊即痰盛，咬牙抽搐，摇头，却服香燥之药，以致慢惊而卒。

一小儿痘疮，如期而愈，痕赤如赭。余谓此乳母有热也。诊之，果有肝脾郁火。先用加味逍遥散四剂，与母服之，子饮少许而并愈。

一小儿痘痕色赤作痛，热渴喜冷，大便不利，先用前胡枳壳散，便利渴止；再用圣济犀角地黄汤而安；又用芹菜汁而靥。

一小儿十六岁痘痕白，用独参汤数斤，色渐如旧；又用地黄丸、大补汤而安。

一小儿咽痛壮热，痘痕色赤，手微热，此余毒未解，用柴胡麦门冬散而安。七日之后复热，手指初捏似热，久捏则冷，此脾气虚也，用五味异功散而痊。

一小儿喉间肿痛，惊悸饮水，服惊风降火之药益甚，仍欲攻风痰。余曰：惊悸饮水，心经虚证，盖胃为五脏之本，先用五味异功散以补胃，加桔梗、甘草以消毒，诸证顿退；后用牛蒡子汤加柴胡而愈。

一小儿发热饮冷，大便黄色，手足并热，不能吮乳，视口内无患，扪其喉间则哭。此喉内作痛，乃脾胃实热也。用泻黄、清胃二散各一剂，母子并服而愈。后因乳母饮酒，儿躁不安，仍用前二散而愈。

一小儿喉间肿痛，发热欬嗽，大便秘结，此肝与大肠有热，先用牛蒡子汤加硝黄一服，大便随通；乃去硝黄，再剂顿愈。审其母，有肝火发热，用柴胡清肝散，母子并服而痊。


