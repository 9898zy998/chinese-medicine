简介
古人谓名医同于名相，旨哉言乎!然名相有时而不可为，不欲为，医则听人自取，名不名。唯视其材力心思如何耳。伯章自有知识以来，即侍先君子窃窥古今名医陈编，似有所见，久而披阅愈多，若涉大海，茫无津涯，又顿觉毫无一得，乃吐弃一切，从中表兄厚生彭先生讲求《灵》、《素》、《伤寒》、《金匮》诸古籍，积以岁年，然后叹颜子所谓如有所立卓而者，何旷世同符若此也？由是益肆览唐宋以来方书，是非黑白，灿然目前，若持绳里而裁曲直，若秉权衡而较重轻，莫余欺者。夫仲尼为儒家圣者，仲景则医门之孔子也，窃尝差等历代名医，若者登南阳之堂庑，若者为衙官，若者为走卒，犹恍惚端木氏之得见宗庙也。语云：三代以下尠完人。吾则谓仲景而后无完医，闻者叹为知言。乃犹有肱不经三折，不饮上池，而亦侈然著书成巨帙，天下后世，或且从而称述之，则欺世盗名之尤者。或诘之曰：先生医案胡为作?则应之曰：吾忝附仲景门墙之走卒，傅主人命以应对宾客，乃其职也；医案即传达之日记册，留备他日省览，乌可以已?君其毋误以余为主人翁也。易有之，作者之谓圣，述者之谓明。吾之明有限，而古今之病变无穷。述而已矣，作云乎哉! 
公元一九二二年夏历壬戌十月朔遯园萧伯章书于水口山矿局之东轩
　　
　　一、此编分上、下两卷，均系删存三十年内经手疑难验案，其寻常者，概从割爱。 
　　一、人异而症案同，取其尤者，余皆删削，以省篇幅。 
　　一、案内受治诸人，有全注姓名者。有但注姓者，亦有姓名俱付阙如者，由于记力不强并非有所轩轾，阅者谅之。 
　　一、案中全取成方者，则但注方名；有用古方加减者，则注明加何药，去何药；有杂取而无成方者，则云用某某等药；其有因病势沉重，非轻药所能奏效者，则注明大剂及某药用至若干分量等类，皆实事求是，不敢丝毫欺诈，庶使不知医理者，如遇合症，亦可照案采用。 
　　一、附录并及先人遗案者，亦继志述事乏一，不忍以其少而屏弃之。 
　　一、医案外，尚有《喉科要义》二卷、《医学卮言》二卷、《历代名医方评》若干卷、《诗文草》二卷，容俟续订付印，以供阅者。 
　　一、编经同人怂恿付印，不敢自矜一得；其中容有纰缪支离之处，特借以就正高朗。如能匡所不逮，毋任欢迎，自当汇识，以候再版更正。 
　　遯园医案卷上
　　光绪丙申，伯章研究医学已十年矣，恒兢业不敢为人举方，秋杪，舍弟璋如患白喉，又兼泄泻，猝难延医。适章自馆归，诊之，身无寒热，口不渴，舌胎淡白而薄，底面微露鲜红色，小便时清时浊，脉浮涩满指。审由燥气所发，因兼泄泻，始尚犹豫，继乃恍然大悟曰：此肺移热于大肠，病邪自寻去路也。即疏喻氏清燥救肺汤，一剂知，再剂已。嗣表兄彭君厚生暨李勗丞姻丈以他病同至，章举以相告，彭君拍案大叫曰：非名手莫辨！李公亦深相嘉许。因此踵门求方者，络绎不绝，章亦不能深闭固拒矣。 
　　李君楚（木丹）女，年方十岁，患燥症，红喉转白，服发散药，米饮不入口已数日矣。延余往诊：口渴，身大热，无汗，心烦，夜不安枕，舌无苔，鲜红多刺，幸有浮液，不甚干燥，脉浮大而芤。余曰：此乃燥症误表，挽回甚难。为疏养阴清肺汤，大剂频服，勉尽人事。次日遍身露红斑，几无完肤。余曰：内邪外出，此生机也。仍守原方大剂加味，每日夜尽三剂，三日而平复，续以养阴方善后。闻愈后半月，发肤爪甲尽脱，燥症误表之为害，有如此者。 
　　李氏子，年十余岁，患干脚气，两足缓纵不能行。医者作风寒治，用五积散，益剧；或作痹症治，亦不效。病在床褥已三月矣。挽余治疗，审视：足不寒热、不红肿，亦不疼痛，舌苔如常人，口不渴，脉沉迟而涩，即照陈修园四物汤加味法，服二十余剂而愈。 
　　李君思澄之侄女懿娟，年甫十二岁，夏历正月初间，得春温症，先是进服表散、温燥等方，大热、大渴、大汗。延诊时，见其热渴异常，脉浮大而芤，身无汗，舌无苔，鲜红多芒刺，心烦不寐，米饮不入，症殊险恶。幸小便尚利，与《伤寒论》所云“小便利者，可治”相合，断为阴未全绝，犹存一线生机。渠家有一老人，尝涉猎医书，亦或为人举方，向余言曰：此症前此服药，不过败毒散等方，皆系普通发散之品，药未必误，而病势如此沉重，殊不可解。余应之曰：后世通行表剂，皆为寒而设，不知此乃春温，仲圣原有忌表明训，奈医者不知，每以通套表药误人，遂至轻者变重，重者即死，毫无觉悟，殊堪痛恨！此症先因误表而大热、大渴，大汗，若当时即进白虎汤大剂救之，尚易痊愈。今唯热渴，犹是白虎汤见症，然如身无汗，则是阳明津液被灼告竭，不能濡润皮肤之症；脉芤心烦，舌无苔而鲜红多芒刺，则病邪已由卫而累及营矣。寇深矣！若之何？反复思量，绝无可以磋商之人。因病者系余女弟子，东家向来深信不疑，即略不辞让，为疏白虎汤去粘米，加西洋参、蕤参、沙参、花粉、生地、天冬、麦冬大剂，少佐栀、连频服，方内生石膏一两，一日夜尽三剂。次日，患者反增出时时恶风症，初疑或兼新感，继审脉息如故，热渴略减，舌色微润，心烦亦少痊，知其仍是《伤寒论》白虎汤中原有兼症，仲师断不余欺，促其恪守原方，日夜进服。再二日，各症始十愈七八，举家相庆；余亦私幸此药悻胜病，免遭妄议，否则是非黑白，伊谁辨别！又窃喜病家坚信，不摇旁议，故得尽挽回手段，克奏肤功。否则虽有圣智，无能为役。嗣后减轻分量，再进甘寒养阴药饵，不犯一毫温燥，计三十余剂，各恙悉捐。唯如云之鬓发，手一抹而盈握，浅者纷纷堕地，皮肤飞屑，如蛇脱然，驯至手足爪甲，亦次第脱尽，久而复生。可见温病误表，真杀人不用刀矣，而世乃竟有行医至老，不知温病为何症者，谓之何哉？ 
　　从母邓孺人，年五十时，因嫁女积劳，忽患类中风症，满面青黯，痰涎如潮，从口奔流，顷刻盈盆，手足不仁，精神恍惚，遍体津津汗出，医者用参、芪、归、地等药，病日剧。余闻，自馆归，诊之，脉浮大而缓，按之无神，即告其家人曰：病系阴寒大症，非大剂干姜、乌、附辛热之品。不克挽救，因所现各症，显系阴霾滔天、阳光将熄之候，若服归、地等药，是以水济水也；即参、芪亦不可用，因其柔润多液，难免不助桀为虐，故仲师回阳方中，每屏除不用，是其明证。即疏真武汤，嘱其不避晨夜，频频多服，或有转机。奈其家人以与前药大异，又非世俗所谓补药，狐疑不决；余再三逼令进服，始勉强煎服少许。次晨病如故，余即改用黑锡丹。至夜分，两次吞服计百粒，分量约三钱，其明日晨后询知痰涎已不上涌，汗不出，脉亦略平。足见黑锡丹之功效，神而且速，余正拟用通脉四逆汤再送服若干，必可转危为安。适延先此主方老人至，谓痰涎任其涌出为善，不宜引之内返，致留邪为患，疏方仍主参、芪、归，地。病家因其年老，阅历既多，方必不错，敬谨信服，且谓黑锡丹多系峻药，断难再服。余以年辈不敌，虽具热肠，奈孤掌难鸣，只得忍俊而去。嗣闻痰涎复如潮涌，神思日益昏馈，不旬日而没，惜哉！后以方质之彭君厚生，即奋立大言曰：冤哉，黑锡丹！使当日我能赴诊，必保无虞。随又转告余曰：勉之毋怠，从古名医之被冤者何限，此特其一端耳！为医者但当尽其在我而已。余唯唯称善而退。 
　　从伯母周孺人，躯干硕伟而肥，年七十时，患类中风症，四肢不仁，潮热，身微汗，面色青滞，时时震动，咳嗽多痰，语言艰阻，脉浮大而缓。适余自馆归，趋候起居。其子鲁卿兄，素业医，年逾五十，欢迎就诊，诸从姊五人，先后归宁，咸聚一室，叩余病势能否挽救，请为立方，医药各费，均由我姊妹担任，不以何问。余应之曰：可治。但此当由鲁兄作主，余虽有妙方，恐未必信任，即信亦断不坚，恐中道变更，功败垂成，事终无济，谁任其咎？鲁兄闻言，即从外跃而入曰：老弟谓此等大病，可以治愈，岂非神仙下凡。吾为人治病已三十年，即某老者年将七十，生平阅历极多，都未见有痊愈者，如本家某前辈、某女前辈，皆老弟所目击，虽不即死，恒痿废数年或十余年而死。况吾母年已七十，较各前辈之年五十或六十岁而遘疾者，尤当重视，老弟乃轻易言之，岂非欺人！吾因鲁兄盛气相加，乃徐徐答复曰：老兄所言，丝毫不爽，但是古今以来，方书所载疾病，若者死，若者可治，除南阳圣训成为铁案外，其余多未可据为定论；老兄习而不察，唯执所亲历所目睹者断之，则失之远矣。弟近来博考医书，间或为人主方，窃恐为晋唐以来方书所欺，弃短取长，非无一二心得处。现在伯母所患各症，弟谓可以望愈者，心中确有几分把握，非一味卤莽；但不得老兄真诚认可，又不为旁人所摇惑，弟亦不敢著手。言次，适七十老者从伯父放亭公入，询知各情，即命鲁兄曰：凡人疾病，总以能治愈为贵，况于父母；尔母之恙，尔自问不能救治，正当博访高明，勉图万一，今琢侄毅然任治，医药费又不尔问，即当专诚请其定方，徐希后效，尚何争执之有！于是举家欢悦，鲁兄亦欣然命纸笔属余主方，自矢不参异议。余以馆事未便久延，立疏两方：第一方系黄芪五物汤加二陈降痰等药，先服三剂；第二方即六君子汤加姜、附等味大剂。因告鲁兄曰：方内凡温补品，可以择宜加入，唯熟地切不可沾唇。并嘱其家人晨夜煎服尽三剂，少必两剂，许以守服两旬必愈。果如期而平复。愈后十年，算逾八秩，以他疾终。嗣后此症经鲁兄治愈者极多，辄一一告余，自呜得意，亦殊悔觉悟之不早。今录此案，恨不起鲁兄而质证之。 
　　先母彭孺人，年六十至七十时，先后两次患类中风症，与先伯母周孺人所患相同，皆以上方获瘳。此外救愈者甚多，以方证大同小异，兹不赘云。 
　　从兄鲁卿之孙女，时方乳抱，先一日身露微热，次日即患惊风。适鲁兄应戚友召他往，促余就诊。为疏小柴胡汤去参，加桂尖、黄连，一服而瘳。其明日又促余更方，鲁止回家，询知服方如此神效，即惊问曰：老弟昨方，从何处得来，愚兄向遇此等症，总难痊愈，即某老人家，亦未见有治愈者。弟昨方与风症毫无关系，何以神效若此？余笑应之曰：老兄向来对于此等症，毋乃都认作虚寒乎。即某老人家，大抵亦堕此弊。鲁兄曰：未必都认作虚寒，而芩、连等药，每相戒不敢用。余曰：不论大人、小儿，一遇风疾，即当辨明寒热，方能着手。譬如大地之风，南风热，北风寒，妇孺咸知，为医者何得囫囵蹒跚，不究来源，仅以通套去风药了事耶。鲁兄曰：然则老弟所用之方，概不取去风药乎？余曰：凡病必究其源，审知风自热来，非仅芩、连应用，即硝、黄亦为要药；若风从寒来，则萸、桂、姜、附，皆所必需，有如水泉，塞其源则流自息，尚可取钩藤、蝉退、僵蚕、全蝎辈之泛泛耶。鲁兄又曰：然则老弟所用古方，去热风者何若？去寒风者何若？愿详言之。余曰：去热风方，如《伤寒论》泻心汤、黄连阿胶汤、黄芩汤、白虎汤、《金匮》风引汤、白头翁汤，皆可取用。去寒风，则《伤寒论》理中汤、四逆汤、吴茱萸汤、当归四逆汤、《金匮》附子粳米汤、乌头桂枝汤、大黄附子汤，皆可取用，得其意而变通之，法外有法，方外有方，非可以楮墨尽也。鲁兄唯唯称善而退。嗣后鲁兄凡遇风症，屏绝向来沿用套药，每用以上诸方治疗，叹为神效。常因疑难症，不惮踵门虚心下问，计鲁兄死时，年才七十，使天再假以年，其进步讵有涯涘。而余两人日得以戴白老兄弟谈医为乐，岂非人身幸福，回念往事，不禁感慨系之矣！ 
　　余在李芹芳别墅教授时，其戚彭君禄德，年六十矣，素有哮症，日甚一日，平日俭啬，不肯服药，后益剧。挽余诊之：脉三五不调，知其不治，姑以平剂予之。阅数日，晨后延他医诊治，谓脉甚善，断无他误，并告余，促复诊，余却之。奈主人守候甚殷，强应之；见其病症如故，毫无善状，切脉果三部调和，大异前日，心念六脉相会，死在即日。诊毕，旁人究问若何？余答曰：脉固佳，然而余不能立方。主人曰：脉既佳，当可不死，何却之坚也？余曰：此中妙理，一言难尽，且侯明日再商，若必服药，可暂用独参汤。主人以余之坚决，即用他医药方，至其晚二更而殁。甚矣，脉之欺人也！然在高明，则无虑此。 
　　余戚李君寿彭之内政萧氏，素孱弱善病，甚至日夜咳嗽，潮热自汗，夜不安枕，脉微数不可按指。延余治疗，知其不治，再三辞却不可。一日脉露雀啄形，遂直告之曰：疾万无瘳理，且命在数日，速备肩舆送余回。主人犹不许。乃嘱其赶用关东鹿茸三钱、丽参三钱，蒸服。次早，脉略平，不见雀啄形，但无神耳。晨后余辞去。李家离余家仅十数里，嗣闻延医满座，谓脉非死象，反以余言雀啄为非，许以可治。岂知余去未二日而殁。窃谓脉即雀啄，以服参、茸而暂平，即上案所云会脉之类，如灯光回焰，顷刻即熄，医者不知而为所欺，亦不考究之甚也！ 
　　从叔多昌，当四十余岁时，初患大便不利，医者每以滋润药服之；久之小便亦不利，肚腹饱胀渐上，胸隔亦痞满不舒，饮食不入，时时欲呕，前后服药已数月，疾益剧。最后有一医谓当重用硝、黄大下，连进三剂，大小便益闭塞不通，身体益困疲不支。余适自馆归，两家距离半里许，促往诊。见其面色惨晦、骨瘦，起居甚艰，舌苔厚而灰白，切脉沉迟而紧。呼余告曰：自得疾以来，医药屡更，而势转殆，吾其不起矣！即命家人将先后服方逐一送阅。余曰：药均大错，幸而最后所服硝、黄，未至腹痛泄泻，否则必无今日，然而危矣！多叔骇问曰：药乃如此错乎!当疾初起时，非但医以为火，余心中亦自以为火，有火服硝、黄，正是对病下药，未泄泻者，窃疑药力未到耳。余笑曰：否否，此症药与病反，诸医无一知者，何怪老叔。迄今图之，病虽危险，尚有方救；但恐老叔不能坚信，摇于旁议，中道变更，反使余代他人受过，则不敢举方，以于事无济也。多叔曰：吾自分死矣，他医之方，试之殆遍，今尔为吾立方，不论何药，死亦甘休，断不致听他人异议，在他人亦从何置议？遂疏方：乌附一两五钱，北姜一两五钱，老生姜一两，粉甘草一两五钱。写方未毕，多叔曰：如此猛烈热药，分量又极重，入口岂能下咽？余曰：入口不甚辣，后当自知，可无赘言，嘱其煎成冷服，每日当尽三剂，少必两剂，切勿疑畏自误。窃窥多叔犹有难色，即促速购药，余当在此守服，保无他虞。顷之药至，即嘱其子用大罐多汲清水，一次煎好，去渣，侯冷，分三次进服；究以疑畏不敢频进，至夜仅服完一剂，次早呕少止，膈略舒，可进糜粥，是日服药始敢频进，尽两剂。其明日，呕已止，胸膈顿宽，索糜粥，食如常人。余因语之曰：今日当不复疑余药矣。即应声曰：甚善甚善！当频服求速愈。余因馆事未便久旷，病根深锢，恐难克日收效，又于原方外加半硫丸二两，每日清晨用淡姜汤送下三钱，分三日服完而归。归后第四日，天甫明，即遣人召，入门，握余手曰：得毋骇乎？余乃示尔喜信耳！自相别之次日，见先日服药三剂，吞丸三钱，毫无热状，腹胀亦稍宽舒，食量加，体愈畅，除服汤三剂外，遂将丸药之半分三次吞服，功效益著，其明日又如前汤丸并进，丸药完矣。今天未明而腹中作响，似欲更衣者，即命小儿扶如厕，小便先至，大便随出，先硬后溏，稠粘不断，顷刻约半桶，病如失矣。所以急于告者，使尔放心。即留晨餐。多叔早废书，性聪明，通达事理，席间问余：此症究何缘致之，前此许多医药，何以日剧？贤侄方为向来所未经见，何以如此神效？愿闻其详。余曰：兹理深奥，即粗知医者，尚难语此。即承下问，请浅浅取譬，即得大要。人身肠胃，犹人家之阴沟，胸膈犹堂室然，疾系内脏阳气式微，犹之天寒地冻也；试观冬月，人家阴沟冰结，水道不通，求通之法，必侯赤日当空，自然冰释，此理妇孺咸知，医者反茫然罔觉。初以润药，是益之霜露，则阴沟冰结愈固，无怪二便不通，肚腹满胀也；继进硝、黄，是重以霰雪，阴沟即不通，层累而上，势必漫延堂室，是即阴霾上逼，由肚腹而累及胸隔，遂至咽喉亦形闭塞，时而作呕也。今余以辛温大剂频服，使锢阴中复睹阳光，坚冰立泮，获效所以神速。多叔掀髯抚掌曰：然哉然哉！遂为立通脉四逆加人参汤善后。别后一月复见，迎笑曰：前此大病几死，微贤侄必无幸矣，可称神技。然而当日谤书，何啻三箧。余曰：侄固知之，幸吉人天佑，不辨自明矣。 
　　族侄孀媳某，年近四十，先患大便不利，医者与玉竹、麻仁、牛膝等药，驯至小便艰涩，久之月事亦不通，身微热，已五阅月，腹满胀，胸隔时痞时宽，饮食减少，困倦嗜卧，更数医，率用滋润破气及行血之品。一日肩舆至余馆所迎诊，察脉沉迟而涩，舌苔湿滑而暗。心念疾本阴寒，今因误药，由气分而累及血分，气血交并，药当气血并治，才能有济；继悟气为血率，气行则血行，毋庸多惹葛藤；倘气治而血不和，转方调血，正自易易，遂断定单从气分斩关夺隘。疏方用大剂通脉四逆汤冷服，嘱其每日必服二剂；并用半硫丸二两，分作七日，每早食前淡姜汤送下，许以服完即愈而去。嗣后不十日，遣丁来云：药完而疾愈，请善后方。即授通脉四逆汤加人参，令其守服十余剂；后余以他事至其家，云后方仅服十剂，即平复如常云。 
　　族侄媳愈后，即有邵阳周某妻，年才三十，病症大抵相同，但为日不多，药误亦少，势较轻，即上方减轻分量授之而愈。厥后上症验案甚多，以无甚出入，不复赘云。 
　　脉理之奥窍，甚难言之，吾自究心医理以来，不敢以脉自炫；人有问者，辄虚心谢之；而其中妙处，要有不可思议者。友人彭某延余治疾，偶谈及妇女娠脉及分别男女，中有一人喜诙谐，谓医者未拈脉时，必先问其夫若何？次问前此是否生育？或先有儿而岁月若干？月事按期否？种种考察，则心中便有几分把握，谓其得之脉，毋乃欺人？余曰：君言虽属笑谈，确是题中应有之文，深合医理，至谓脉尽欺人，则殊不然，勿论其他，请就目前事实论之。乃低声告曰：今晨令戚本是寡妇，脉有疑义，幸余先已问明，若不知而妄言，岂不自招唾骂？其人笑曰：君得毋认作孕脉乎？余急摇手曰：否否，毋妄言。令戚外感最轻，与脉不合，医者即当知通变，不可固执，君前言本系嘲医，弟则引为训医妙论，故能自得师者，在在可取益也。后数月，以公务复聚，私相告曰：君脉学可谓精矣，敝戚某寡妇，近日果产一儿，尚记忆否？余曰：微君言，几忘之矣，亦增长知识之一助也。 
　　余在李家教授时，有一医士曾君过访，谓昨诊某妇人脉，似代非代，不解何故，不敢举方，已嘱其夫延诊。阅日其夫果至，云拙荆现无大病，但饮食不善，身体倦困贪睡，医者以脉歇至，多不敢用方，或有以生脉散脱责者，请驾示方，以释疑案。即往视之；脉果流利中时一跌，沉吟久之，主人具纸笔促疏方。余曰：勿药善。其夫亦惊疑，再三请方，余仍曰勿药善，后当自知。其夫即曰：月事不来虽已两月，此乃前此惯弊，未可以为孕也，况脉歇至，前后医者同然一辞，世岂有孕而歇至者乎？余曰：孕脉歇至，古有明训，况人身脏腑经络，一遇痰饮瘀血结毒及饮食停积，脉多歇至。妇人胞中，本来空洞，一旦胎结，气血阻滞，即形此象。《金匮·妇人妊娠篇》亦有胞阻之文，特医者不察，大惊小怪，殊为可晒！即如令政经断两月，前非孕而今孕，亦理之常，无足怪者。嘱以美膳调养，切勿乱药。后又两月，其夫走告曰：孕果验矣。乃知医术固非粗心人所能领悟也。 
　　邵阳周某，年三十，一日肩舆就余求方，云患风症，发作无时，屡医不效，出方阅之，皆普通去风药，令人喷饭。据述风作时，手足瘛疭，面皮震动，头晕眼花，猛不可当，风息则但觉口苦头晕、手足顽麻而已。审其面色如醉，舌苔黄厚，不甚燥，尖露红点，切脉弦数。即授《金匮》风引汤，以便泄风止为度。阅半月，以书来云：服药二剂，即便泄风止，后屡发暂轻，药比有效，惟病根深痼，不时发作，恐非佳象，恳再赐方善后。余乃疏黄连阿胶汤予之，服十剂，不复作矣。 
　　刘某之子，年五六岁，随母寓舅氏李家，先患泄泻，李戚曾医士诊之，继转慢惊风。李嘱曾挽余同诊，下利清谷，口不渴，身热微汗，舌苔灰白厚滑，目上视，气喘，手足躁扰而厥，切脉沉弦而劲，余难之，谢不主方。李家以其甥也，恳请再四。乃主附子理中汤加吴茱萸大剂冷服，嘱其不避晨夜进服，勉希万一。次日其母舅以既进温补大剂，即取关东鹿茸入药并服。又明日，疾大瘳。其父某自家至，云尝见医士治风，必用勾藤、蝉退、僵蚕等味，兹独屏绝不取；数岁小儿，以温补大剂投之，将来必患别症。曾医闻而愤甚，踵门以告。余曰：恩将仇报，古今同慨，非独医也。相与大笑而罢。 
　　余与从兄念农，当光绪末年，同在李家教授，距离半里许，其室朱满妹，时年三十，一日肩舆至馆，云患气痛已数年，医治益剧，时值冬月，怯风异常人。询知胸及背胁牵痛，头重不举，手足酸软不温，面色黧黯，舌苔湿滑而厚，时时欲呕，脉沉迟而弦紧。予栝蒌薤白半夏汤不应，进人参汤亦不应。乃用乌头赤石脂丸并入蜜作汤冷服，痛稍减，即嘱其相机递加分量，连服不断，以疾愈为度。后两月为夏历新正，余时家居，复肩舆抵念兄家就诊，云乌头、附子已增至每剂二两，服药时毫无痛苦；但停药三四日或五六日，疾又作，根未拔，故再请方。余为改用生乌头二个，计重二两，入前汤内，以清水七大碗，煎至四大碗，侯冷，分七次或八次，渐次增加进服。奈从妹以病苦贪速效，又以曾服附子近二十斤，有益无害，心信坚，胆亦壮，遂取进三分之一，约至二句钟，不见变异，续进三分之一。时天已晚，乡人傩，尽室观灯，独从妹在室，忽面如火烘，手足顽痹，口中麻，知药力发作，强忍之，不令人知，拥被而卧，约一句钟，身渐渐汗出。迨观灯者返，则笑语曰：吾病今其瘳矣。次日促诊，告以先夕各情，并述今早诸病如失，后当不复作矣，请疏善后方，为疏理中汤加附子，并令以温补美膳调养而痊。后念兄以症奇方奇，询余曰：阅历多矣，从未见此等方并大剂者，岂他医皆不知耶？抑知之而不敢用耶？余曰：唐宋以来医家，多以模棱两可之方试病，又或创为古方不可今用之说，故《内经》之理，仲景之方，几成绝学，间有一二卓荦者，恒倡而无和，道阨不行，亦如孔孟身当周末，终于穷老以死也。医者治病，必先炼识，一识真病，一识真方。仲师之方（经方），即真方也，识既真则胆自壮，一遇大病，特患病家不坚信耳，信苟坚，除不治症外，未有不愈者。念兄唯唯称善，并勉将来。念兄生平孝友好施与，长余八岁，共笔砚最久，常师事之；死之日，乡人谥之文惠，曾嘱余叙为谥议。今录此案，何禁池塘春草之感也！ 
　　外科必识阴阳，方能为人治病。否则药与证反，或杂乱无纪律，势必轻者变重，重者即死，害与内科同等，不可不慎。从兄念农之长子莘耕，素赢弱，年十岁时，得项疽。外科用药内服外敷，溃久脓尽，流清汁，更以凉药服之，身冷汗出，困顿不支，脉微弱，不可按指，为疏四逆加人参汤，大剂冷服。三日，诸症悉平，疮口清汁转脓，改用阳和汤加附子而瘳。 
　　族侄某，父早世，素不率教，亲属皆厌弃之。一日腹旁生疽，从未用药，久而溃烂，脓尽，清汁泫流不断。适余自馆归，匍匐求医药。审视面色黧黯，舌苔湿滑，脉弱无神，心念余虽识病，望瘳殊难，姑以阳和汤令小儿辈给药三帖，命其分三日服完。嗣后旬日，忽来报曰疮口已敛，遂不药而愈。可见药症相对，其神效洵匪夷所思矣。 
　　先世父封臣公，少年患吐血疾，以善保养，不药而愈。生平常以节欲食淡教人，体虽清羸，卒少疾苦。年七十时，患五更洞泄，章尝劝服补肾温剂，不听，日益居。属家人煎送补剂，坚却之不顾，曰：死生有命，药物何功？并荤腥亦不御。一日昏迷不醒，手足痿废，溲便不禁，日中更衣六、七次，面目黑气弥漫，脉浮大濡缓无神，时而歇止。诊毕叹曰：症已不治！姑以参汤徐徐灌之，尽二盏。次日，口中喃喃郑声，语无伦次，问之不省；亲眷戚友问候者，皆计日候凶耗。章见药饵可入，胃气未绝，即以温固脾肾、扶养气血大剂，并辅以鸡肉汁和糜粥，渐次增加。后竟每日服药二大剂，糜粥尽三大碗，以为常，逾一月，诸症悉退。略省人事，以药饵进，即坚拒之，遂止不复沾唇。久之，平复如初，年逾八秩而终。当疾剧时，戚友距离较远者，咸谓死在旦夕，以久不得耗，疑为秘不发丧，岂知转机殊出意外。窃思药饵为治疾之需，有疾时资之治疗，则疾去而元气复固也，而世之贪生畏死者，每倚为日用之常膳，一遇疾病，必至无药可医。先世父之所以获瘳者，妙在平日不进丝毫补品，且素食日多，故得疾虽异寻常，而药物灵验亦异寻常。愿以谂世之留心养生者，并语医士，如遇斯人斯疾，勿拘常例而轻弃之也。 
　　周子某，年约三十，患水肿已半年，医药遍试，日剧。延诊时，头面、四肢、腰腹、胸背皆肿如瓜形，僵卧床席，不能转侧，皮肤胀痛异常，即被褥亦不能胜受，气喘，小便不利，脉沉而微。诊毕，就室，呼主人曰：古人言水肿死证，见一即危，如缺盆平、掌无纹、脐突、足底平皆是，今皆兼之，况皮肤痛不可支，有立刻破裂之势，须防外溃，喘满又恐内脱，虽有妙方，必无幸矣。即辞不举方。主人及病者皆曰：疾不可疗，命也，但愿得尊方入口，死亦甘休。余闻而怜之，即疏济生肾气丸而去。越数日，来告曰：药完二剂，小溲如泉，肿消大半矣。可否再服？嘱其更进二剂，病如失。嗣以六君、八味丸汤并进而痊。甚矣，病机之难以常理测也。 
　　人身阴阳，互为其根，一有偏胜，百疾生焉，故《内经》曰“阴平阳秘，精神乃治”。然亦有素禀偏盛者，难以一概论也。先从伯父放亭公，素禀偏阳，少年患脱肛，必进硝、黄乃效。自后或数年一发，或十数年一发，无不皆然。迨七、八十时亦然，平时无他疾，脉沉潜不露。临终时，忽头晕难堪，即牙关紧闭，舌喑不言，唤之不省，手足痿废，滴水难入，脉细欲绝。其子鲁卿从兄问曰：有方治否？答曰：阴竭矣，虽有方，必无及，况滴水不入，其奈何？鲁兄曰：何所据而断为阴竭？余曰：证大类中风，然细察口无涎，鼻无涕，目无泪，身微热而无汗，即此以推，便知头晕等症，皆由阴竭使然。且面露红光，足厥冷，亦是孤阳上泛见症。《伤寒论》曰“小便利者可治”，谓阴未竭也，医者当活泼看去，推类以尽其余，斯为能自得师者。即试探下身，果无溲便，阅日而没，并易箦时亦无溲便痕迹。医为人之司命，对于阴阳偏盛之体，先事补救，或可延寿算于无形，然而有命存焉，盖未可强也。 
　　刘氏，妊已及月，一日腹胀痛，下血水甚多，胎寂不动。延诊时，见其精神困顿异常，自汗不止，舌苔灰白，脉浮大而迟。主人请催生方，余曰：未也，切勿乱。为疏气血补品大剂。阅日，人平复如初，胎始动。服药又两旬，产一儿，才半日而疡。此症先因母体孱弱，以致胎元不固而崩漏，胎既受伤，母命亦危，使误认为正产，而以催生药强迫之，势必两败俱伤；惟补养以培母气，则胎自然受益，听其安可也，产可也。医者可不知所从事哉。 
　　李某，年二十余，先患外感，诸医杂治，证屡变，医者却走，其父不远数十里踵门求诊。审视面色微黄，少腹满胀，身无寒热，坐片刻，即怒目注人，手拳紧握伸张，如欲击人状，有顷即止，嗣复如初，脉沉涩，舌苔黄暗，底面露鲜红色。诊毕，主人促疏方，并询病因。答曰：病已入血分，前医但知用气分药，宜其不效。《内经》云“血在上善忘，血在下如狂”，此症即《伤寒论》热结膀恍，其人如狂也，当用桃核承气汤。即疏方授之，一剂知，二剂已。嗣以逍遥散加丹、桅、生地调理而安。 
　　周某，年三十许，患伤寒，医药遍试不痊。适余以戚病往视，遮道挽诊，云刻己外症毫无，但精神恍惚，不甚省人事，时欲就卧房溲桶，以面向之，禁之即大叫，伸拳击人，疑为祟凭，僧巫祈祷，几无虚日，脉沉结，溲便如常，舌苔微黄而晦。余以症疑未审，约以明日至余戚家取方。戚怪余至之晏，具以告，戚又疑要厚礼方肯给方。余曰：非也，症未审，故不予方。次日，其家遣人索方，授桃核承气汤，二剂而愈。戚以症奇方灵就质，余曰：《内经》云“血在下如狂”，仲景亦曰“热结膀恍，其人如狂”，是即伤寒蓄血症也。此症恍惚不省人事，及大叫伸拳击人，即如狂之见症。人身小便，为通瘀妙品，妇科产后，常用以治瘀血，病者时欲面向便桶，意其内既有瘀血，其脏腑必有窒碍难言之隐，故借吸入溲气以宣其郁。医者读古人书，以参考病人见症，岂必一一吻合，当如作八股文，从旁面对面反面着想，则题理、题神，昭然若揭，毫无遁情，所谓读书不可死于句下也。余本《内经》之理以探病原，即用仲景之方以铲病根，获效所以神速，无他巧妙也。 
　　上症讨论毕，一士人从旁闻之，即曰：上年曾见一人，贫无立锥，又乏期功之亲，寄人庑下。一日患病，不知缘起，久之如醉如痴，未曾用药。人疑其癫，闭之室中，任其生死。越三日，疾大瘳，呼启门。人初疑之，继审精神语言，与平常无异，出之，怪其不治而愈，病者亦不能言其所以。主人觉室中原有小溲一大桶，今干竭无余，地面亦无一毫湿痕，惟旁一破碗，溲臭不可闻，知其必因渴饮尽也。今闻先生小便治瘀之论，似与所见者相类。余曰：然哉然哉！因并录以为医学启悟之助云。 
　　宝庆杨氏妇，初患感冒，医治不效。久之，傍晚谵语见鬼，群疑为祟，遂绝药，专信僧巫符箓，亦不验。一日，其夫踵门求诊，余曰：毋庸往视，尔妻病起时，必值月事，试逆计之。其夫曰：正当月经初来，以冷水洗灌，即患寒热，屡变至此，何见之神也？余曰：昼日明了，暮则谵语，为热入血室，仲景已有明训，吾从读书得来，并无他奇。为疏小柴胡汤服之，三剂而瘥。 
　　黄氏妇，适月事来，因感寒中断，往来寒热，少腹及胁下疼痛如被杖，手不可近。舁数十里至余馆求诊，舌苔白而暗，脉弦数。审即《伤寒论》热入血室，其血必结，故使如疟状也，与小柴胡汤加归、芍、桃仁、红花、荆芥炭两剂，大便下黑粪而瘥。 
　　快溪毛生，年十余岁，一日，肩舆至余馆，形色瘦暗，须扶掖乃能行。问之，则曰：每晚发热，汗出，左乳下痛，夜不能寐，卧病学舍，已三月矣。医者皆谓虚劳，治愈剧，未审有方救济否？脉之弦结，舌苔淡白。即令解衣视乳下，皮色如常，又不觉冷热，以手按之则愈痛。余曰：痛处是否受伤？曰：未也，惟三年前与同学戏，为其推压案角，正着乳下，比觉痛，以药敷治而愈。至今年则未受何伤。余曰：病根在此，瘀血内伏，不发痈，即成痨，迄今图之，保无他虞，但余方不可令他医见，致生阻挠。授小柴胡汤加归、芍、桃仁、红花、荆芥炭、元胡、青皮，嘱其服药后，以大便下尽黑粪为度。逾一月，以书来谢曰：药完三剂，下黑粪甚多，病如失矣。 
　　聂君诗伯，与余共事久，素耳吾医名，每思延诊其母，不果。后以公务同住县城，适以事回家，挽余迂远过诊。据述年已周甲，生平善病，药饵未曾稍离，但多系芪、术、桂、附温补品，克伐则不敢尝试。审视肌肉大退，面色惨白，身弱，行动不能自持，咽喉干至胸臆，舌色淡红而干晦，语声不扬，大便艰阻，小便短涩，饮食锐减，夜不成寐，脉弱而散。诊毕，退却客室直告曰：疾不可为，乃五液俱竭之症，毋庸服药，无已，当以吉林清水野参，或辅以西洋参熬膏，不时咽下，日间饮食，可以海参、燕窝、炖老鸭淡清汁吃之，庶几多延时日；至芪、术等药，虽属补品，与症不对，徒然助桀为虐，巫宜屏绝。聂君深以为然，后闻不数月而没。窃思聂母之疾，难免不因温补过当所致，余以既往不咎，前方又皆毁弃不存，只得即事论事。世之溺于温补，不择而施者，当知所反矣。 
　　医药不当，虽参、芪、术、草，皆能害人；医药苟当，即麻、桂、硝、黄，亦为上品；知其病，得其方，而又无太过不及之弊，斯为上乘。余戚刘君叔岘，年几五十，素有烟癖，误信医者言，肆进姜、附毒烈之品，不知节制，遂至两目俱盲。肩舆延诊，见其神思亦不爽慧，当就床吸烟时，凡接枪斢边向背坐卧之类，概不省记，必旁人呼唤挟持，方能如法；舌无苔而干晦，脉微细无神。余曰：他人但盲于目，君则并盲于心矣。病者亦不能言其所以，但请示方。余乃告其家人曰：目盲乃肾精为热药所劫，以致水阴不能上济也，至神思昏乱，则心阴亦并受伤，虽有良方，亦难救济，自后当屏绝药饵，但以海参、燕窝入老鸭内，炖取清淡汁饮之，庶于目光心神，有益无损。去后数月，闻其不远一、二百里，以重金延眼科专家匡某者主方，用五积散，云服百剂，保一目复明。余即寓书亟止之，已无及矣。继而其家人以告，疾革时，已服五积散八十剂。窃疑病者他脏尚固，故能久支，否则数帖间，必危状百出，奚待八十剂而后死。上症一误再误，卒以至死，病家无识，毋足责也；独怪冒称医士者，敢于妄言欺人，敢于杀人不用刀，殊堪痛恨！故著之以为医戒，并儆病家毋轻信瞽说也。 
　　自西洋牛痘之法行，至灵至稳，真小儿慈航宝筏，较之痘苗纳入鼻孔者，奚啻霄壤，即前此痘科方论，都可废而不存。惟是时行水痘挟疫者，不论其人已否种痘，沿门阖境，皆能传染，轻者清解即已；重者幸而不死，迄其久而愈也，满面瘢痕，殊不雅观。夫痘疮结粒，不论身体何处，皆能散布无遗，至其结靥脱痂，遍身如常，而面上独留瘢痕，其中所以然，尝遍考古今方书，并未言及。若以询之时俗医生及痘科专家，则更无从问津。盖疫痘多由淫毒传染，其见症轻重，每随其人阳气强弱及己否出痘、内毒微甚为转移；阳气强而未出痘者，热毒重；阳气弱而已出痘者，热毒轻，自然之理。人身先天之毒藏于肾脏，如无外邪引导，尚伏而不动，一遇疫气侵入，则肾中伏毒，乃由肾系而腠理，而肌肉，以达皮肤，内外合邪，毒愈澎涨，故善治毒痘者，必宣泄使之外达，不可内陷。又凡起胀、灌浆、结靥、脱痂等候，皆津液之作用也，津液足则自无干结倒靥之弊，面上瘢痕，从何发生？《内经》云“阳明之脉荣于面”，燥又阳明本气，一旦重以淫毒，津液消灼，不能充润面部肌肤，瘢痕所由来也。仲师一部《伤寒论》，总以存津液为主体，医者诚能扼要以图，当于痘粒起胀、灌浆之时，相机施以白虎汤加入甘寒大剂，少佐苦寒等品频服，使淫毒锐减，继专以甘寒濡养，则阳明之津液灌溉有余，不致受伤，迄夫结靥、脱痂，自然肌肤充盈，毫无瘢痕矣。余尝持此以语同道，率未能实行，多由学识不能贯彻，以致疑畏误事。嗣后亲治数人，信而有征。一得之愚，不敢自秘，故表而出之。或谓大剂凉药，难保痘症必无虚寒。则应之曰：医必审症用方，岂可混施。若果系淫毒疫痘，断未有骤变虚寒者，高明家自能识别，可毋赘云。 
　　霍乱一症，上呕下泄者，为湿霍乱；欲呕不能呕，欲泄不能泄者，为干霍乱。湿霍乱之伤人缓，可以徐图良医良药；干霍乱则上下闭塞不通，多朝发夕死，不及延医，或医者不得其要，每至丧命。舍侄智荃，当七八岁时，忽患干霍乱，肚腹绞痛异常，正值子夜，幸余家居，被衣而起，即命家人取食盐一杯，以砂罐就火上炒枯，阴阳水调之，灌入，令吐数次，使正气上下通调，便瘥。 
　　内子年五十时，患舌裂作痛，无苔，色紫暗不润，口渴喜饮，脉缓，略带弦象。余因其体羸。素偏血虚，又以舌乃心苗，如心、肝、脾、补血、活血，兼清血热等方，进服殆遍，又试服他医数十百方，前后三年，毫无效验。幸饮食尚可，惟咸辣不能进口，因医药无灵，已置之不理矣。值余以公务久驻县城，一日因臂痛，请鲁卿从兄举方，用当归三钱，川芍三钱，酒芍三钱，片姜黄二钱，桂尖四钱，独活三钱，北辛一钱，台乌三钱，秦艽三钱，续断三钱，广皮二钱，甘草一钱，香加皮一钱。服三剂，臂痛愈，舌裂痛亦如失。他日以方告，怪之，莫名所以，询之鲁兄，亦曰开方时，但注意臂为风寒所伤，故尔作痛，他非所知也。窃思舌为心之外候，而脾络系舌旁，肝脉亦络舌本，大抵内子平日，或因月事及生产，偶有瘀血留滞各经脉络，以致邪气循经上行，见于舌端，邪气进则正气退，裂痛所由来也。又舌色紫暗，口渴喜饮，亦属瘀血之见症。方中片姜黄，时医但云能入手臂，治风寒湿痹，不知为逐瘀妙品，合之桂尖、当归、川芍及艽、辛各品，更有辅正去邪之功。妇人臂痛，多由瘀血阻滞经络，或兼风寒使然，故上药双方并治，皆能奏效。兹酌定药品分量，命名消瘀蠲痛汤，并注症治，愿以质之高明者。 
　　按：瘀血舌色紫暗，见叶香岩《外感热篇》；瘀血发渴，见《金匮·吐衄篇》。 
　　［附］消瘀蠲痛汤：治男妇不论远年近日，手臂疼痛，难以屈伸，或舌裂作痛，咸辣不可入口，由于内有瘀血，非发散、温补、清润所能治者。 
　　片姜黄三钱，桂尖四钱，当归、酒芍、川芍、独活、秦艽、续断各三钱，细辛、甘草各一钱，姜枣引。若有瘀血兼热者，当减轻桂、辛、独活，加丹皮、大小蓟、生地等味各三钱，用者审之。 
　　九弟妇梁氏，产后瘀血未净，得外感，往来寒热，舌苔白滑，脉弦，以小柴胡去参加桂尖，一剂寒热止。后数日，腹痛，值余应戚友请外出，他医以四物汤加行气等药服之，痛益剧。余归时，询知痛处有形，手不可按，乃以四物汤去地黄，加桃仁、肉桂、大黄（醋炒）二剂，下黑粪极多而瘳。 
　　古人谓产前责实，产后责虚，殊未尽然。王氏妇年二十，产后四、五日，患外感，寒热往来，余以小柴胡汤二剂愈之。厥后七、八日，疾复作，他医进四物汤加味，益剧。复求示方，脉之沉实，日哺发热，烦躁，谵语，大便难，腹痛拒按，疏方用大承气汤。病家疑之，仍请前医就商，入门寒喧数语，即曰：产后大抵多虚，先生所示大承气汤，毋乃太峻？余曰：有此症则用此方，试取仲景《金匮》阅之便知。其人曰：古方难以今用，如《本草医方合编》，读之熟矣，他非所知。余曰：若此，则君应早治愈矣，奚待今日？其人语塞，逡巡退去。余亦向主人告辞，主人不可，余曰：既疑余方，留之何益？主人曰：即去购药，请留驾少待何如？余应之曰：可。顷之，购药者返，时正午，即嘱煎好，计一时服一茶碗，至二时又服一茶碗，迄三时，大便行，甚黑而臭，腹痛减，日哺时但微热，不复谵语矣。余欲告辞，不可，又以善后方是否再用大黄，殊难预定，乃强留一宿。次晨，见脉症已十愈八九，乃用大柴胡去大黄，加当归、生地、桃仁，二剂，平复如初。窃谓汪氏自言非知医者，合编之作，开后人简便之门途，实酿成医学浅陋之陷阱，读书未成之辈，喜其浅近，奉为圭臬，致反矜云妠之貌似，竟忘却高曾炬雞，吁!可慨矣！ 
　　清宣统间，吾以筹备自治所长久驻县城，人以医治请者，辄却不应，故医案绝少。杨氏妇，产后两足痛如桂刺，跬步不能行。友人为挽余诊，询知痛处微热，手不可按，自产后十日得疾，已一月矣，遍治不效；脉之弦数，舌苔黄，疏方用桃核承气汤，以肉桂易桂枝，三剂，大便下黑粪而瘥。友人见余方之异人而奇验，亟思表扬。余曰：偶中耳，以后万勿说项，徒增一番应酬，致妨公务。乃止。 
　　安化谭君笃余，患腹脐畏寒而痛，时值夏历五月，常以火炉贴熨脐间，不可刻离。托敝本家挽余过诊：舌色红，苔黄而厚，饮食不美，精神疲倦，脉弦数，自谓曾服温补无效。余曰：此湿热而兼木郁，温补诸品，切不可沾唇，火炉急宜去之，毋助桀为虐。奈以畏冷故，不愿即去，为疏平胃散合左金丸作汤，三服，冷痛大减，始肯撤去火炉。嗣以越鞠、平胃、左金等方出入加减，二十余剂，平复如初。 
　　同邑罗某，与余同寓省垣，一日邀余过诊，云面上及四肢，近露痘形，想必时行水痘，未知是否？余笑应之曰：若据愚见，似属广疮。罗曰：近数年来，花柳场中，绝迹不涉，从何发生？余因其讳疾不情，权辞答之曰：此毒亦间有因厕便传染者。罗即应声：既然，且请示方，徐观后效。余曰非旦夕所能收效，即疏龙胆泻肝汤加味而去。后三月，复延诊，云前此痘疮，自服先生药数剂后，遍访省中中西名医，言人人同，因就某西医用德国六○六药针，针后遍身热胀麻木，坐卧行动，极其难堪；三日，人始苏，检视痘形，则已结靥或脱去矣。突近数日，日夜咳嗽，痰中带血，向无此弊，今若斯，当是药针所致，必非西医所能疗，故详陈缘因，请示方，免堕入肺痨一途。余曰：西药六○六吾不能知，然即其见症如此猛悍，化毒如此神速，则可推知其必合有砒石等品，大抵大辛大毒药饵，其性恒慄悍不驯，获效速而难免无弊，咳嗽吐血，必肺金为毒烈所伤。古人虽无成方，幸不才见病知源，保无他虞，切脉浮而带数，舌无苔而色红。为疏清燥救肺汤，方中人参改用西洋参，并加入丹皮、桅子、生地，三服而瘳。 
　　民国二年，余僦居长沙宗圣庙左侧枣园，适平江杨君鼎元患瘅疟，嘱其弟叔元君邀诊。审视舌苔黄，口大渴，脉弦数。检阅前所服方，皆杂乱无章。余曰：此疟与寻常异，非重用清凉不可。疏方用白虎汤，方中生石膏八钱，约以每日必服二剂。病者疑之，不敢频服，计两日间仅完二剂，疾不减。另用他医方，治反剧。复延诊，乃用白虎汤合黄连阿胶汤加减，进服数剂，热始退。嗣以甘寒养阴法，又十余剂，始平复如初。 
　　同时又有杨某，长沙人，患病数日，延余过诊，口渴，身大热，汗如注，脉洪数无伦。即正告病者曰：此系瘟热重症，非用大剂清凉不克收效，并宜速用药，不可迟延误事。病者狐疑，请为立案。即援笔草案百数十字，并疏清瘟败毒散大剂，约以日服三帖，少必两帖。去后，闻服药一帖，究疑药饵过凉，治装回家，卒以桂、附等药栽命，犹忆吾立案时，因恐人不识病源，词气何等直切分明，医家病家，都不醒悟，良可慨矣！余在医药联合会时，有工人某，患热症，势殊险恶，四肢麻痹不仁，大渴大汗，舌色鲜红，苔如积粉，耳重听，脉洪促，同事三数人，均推诿不敢举方。余曰：症虽暴，尚非败症，断不可轻弃，而任其授命他医。即用余师愚清瘟败毒散加减大剂，方中生石膏每剂二两，令其日进三剂，并以西瓜汁代茶肆饮。同事俱咋舌，噤不作声。阅三日，各症始减，知饥，脉亦略平，因减轻苦寒，加入甘寒，又十余剂而瘳。此等大症，苟一延误，变端不堪设想，然而医者虽识病用药，病家每以稀见疑畏，终为庸俗瞽说所误者，往往而然，谓之何哉！ 
　　周某，患痔，服术家彭某丹药，口破流血，驯至头面牙龈上下唇皆肿，舌亦硬痛不能言，僵卧床褥，涎沫从口角奔流。米饮不入，已两日矣。其父年七十，迫彭某设法解救，前后数方不应，子夜挽余诊治，余就床头告以今晚暂用绿豆煎汤、净黄泥澄清水兑入，冷服，侯明日再为更方可也。其父仓皇去，至明日晨后来告曰：昨晚方进二次，各症少缓，请屈驾审视，如能获痊瘳，死且不忘。余以其颓老可怜，即往视。入室，涎流满地，臭不可闻，问之不能答，即出就外室。彭某突前揖曰：晚生因治病不合，受困此间，敢请垂慈解救。余曰：汝何人？周具以告。余曰：汝为人治病所用之丸，大抵红升、三仙之类，既不知药性，又不知救误方法，卤莽施用，以人命为儿戏，幸病家犹存忠厚，但予扣留，未施毒手，正当引咎自责，毋得哓哓，日后宜格外慎重，勿蹈故辙，即嘱病家立予开释。其人再三称谢而去。乃命纸笔，为疏大黄黄连泻心汤，照古法以麻沸汤渍之，进二服而痊。 
　　彭某，患下疮，溃烂不堪，跬步难移，值外科以丸药予之，保三日即愈，比索谢金而去。迨次日药后，咳嗽吐血，口破流血，牙龈唇舌皆肿，臭涎如泉涌出，米饮不入，自分死矣。延余过诊，脉之洪数，授大黄黄连泻心汤，以大便亦结，令其煎服，三剂，平复如初。甚矣！方士之惯以丹药害人，又不知讲求救误方法，仲尼曰“始作俑者，其无后乎”，正当移以持赠。 
　　江右黄某，营业长沙，初患外感，诸医杂治十余日，疾益剧。延余治疗，至则医士三人已先在座，正彼此通姓名间，主人即请入内。病者自云肚腹硬痛，手不可按，傍晚身微热，汗出，手足较甚，小便黄，大便不利，粒米不入口，已三日矣。审视舌色鲜红，苔黄不甚燥，脉沉实搏指，取阅前所服方，多杂乱无章。已而主人启他室引入，命纸笔请为立案疏方，并告以外间三医，皆已照办。余以病者之兄曾有一日之雅，笑问曰：主人今日实系考试医生，否则何必如此，余为人治疾，非畏考试者，但试卷甲、乙，凭谁评定？主人曰：我非知医者，拟侯各方案成立后，比较有相同者用之，暗取占三从二之义，否则质之神明，未识先生以为然否？余曰：前说揆之理想则是，按之事实则非。盖时下医士程度卑陋，率以搔不着痒无关责任之套方，自欺欺人，即有同者，难免不蹈此弊；若后说则索之冥冥，殊为无谓。不如将所定三方及案交余一阅，可立为评定。有反唇相稽者，请为代表面论。主人称善，暂请先生拟定方案，照行未晚。余即取纸笔立案，并疏大承气汤方授之。主人果出三医方案请评。阅之，义各有取，然率系通套俗方，与症无涉；遂另纸逐一评判，交主人传示三医，皆无一言，相继辞去。余亦告辞。阅日，复延诊，余意其服方有效也，继乃知余去后，主人究疑药峻，另用他医方，益剧。病者亦深怨家人之不用余方，具以告。乃就大承气原方增加分量，约以连进两服，大便当行，万一不行，则宜再进，切勿疑畏而去。阅二日，仍延诊，则云昨晚药完二剂，下黑粪甚多，今晨进稀粥少许，各症十愈七八。为改用大柴胡减轻大黄，又两剂，黑粪始尽，病如失。最后仍请疏调养方。其家有西席，尝阅医书，昵就之，谓大承气证，当见谵语，此症何以无之？大承气系腹有燥屎，先生乃断为食积，敢间所以？余曰：《伤寒论》云“六七日不大便，烦不解，腹满痛者，此有燥矢”，其下又申之曰“所以然者，本有宿食故也，宜大承气汤”；又于阳明少阳合病条下云：“脉滑而数者，有宿食也，宜大承气汤”；若《金匮·宿食篇》主用大承气者甚详，不必赘述。盖宿食与燥矢，一而二，二而一，相去一间；至谵语有无，可不必拘，盖仲景原有阳明病，潮热，大便微硬者，可与大承气之文，亦不执定谵语也。此症若再延一二日，必发生谵语见鬼之症；幸而病家及时觉悟，故病者犹存一线生机；否则必至循衣摸床，微喘直视，陷于阴绝之死症，虽仲景复生，无如之何。西席至此又问曰：前三医方，似尚平稳，服之是否妨碍？答曰：药不对症，无论何方，皆能误人；况病已抵沉重，生死关头，稍纵即逝；故庸医耽搁时日，亦是杀人。西席乃拱手称曰：闻先生言，昭若发蒙。余即应声曰微足下亦无以发余之狂言，遂相与大笑而别。 
　　刘某之子，年五六岁，时值夏历八月，先患寒热，医者杂治未愈，己而身热咳嗽，兼以下利清谷，口渴。邀余过诊，见其舌色红而苔白，脉浮大。曰：此正喻嘉言所谓肺热无从宣泄，急奔大肠也。即与泻白散加味，以清肺热而兼润大肠，数服而痊。 
　　黄某，年三十许，患秋燥泄泻，日数十度，身热微咳。以粗阅医书，初服消散药不应，继进疏利亦不应，易以温补升提，愈剧。延诊时，形容惨晦，焦急不堪，舌苔淡白而薄，杂露红点，脉浮而虚。余曰：此等症候，从前名家，惟喻嘉言知之，有案可稽；若时医则无从问津，服药不对，宜其愈治愈乖也。病者犹疑信参半，乃命家人就邻舍取喻氏书请为指示。余为检出授阅，并告以屡试屡验，切勿疑阻自误，即照方连服六、七剂，始平复如初。 
　　邑人周某，年近六十，以讼事寓居长沙，患咳嗽一月有奇，昼夜不能安枕，杂治不效。肩舆就诊，喘急涌痰，无片刻停，舌苔白而黯，脉之浮缓，余先后计授三方，亦不应。沉吟久之，意其阴虚而兼冲逆，姑以张景岳金水六君煎与之，已而一剂知，二剂愈。乃知其方亦有可采者，非尽如陈修园氏所论云。 
　　按：金水六君煎，张氏自注治肺肾虚寒，水泛为痰；或年迈阴虚，血气不足，外受风寒，咳嗽呕恶，多痰喘急等症。陈氏贬之是矣。窃意张氏当日对于咳嗽等症，用以施治，或有偶中奇验之处，求其说而不得，遂囫囵汇注，不知分别，以致贻误后世。若云年迈阴虚，久嗽，喘急痰涌，由于冲气上逆，非关风寒外感者，服之神效，则毫无流弊。余所以取用者，盖以归、地能滋阴液而安冲气，法夏从阳明以降冲逆，辅之茯苓、生姜、广皮，疏泄痰饮，导流归海，以成其降逆之功，获效所以神速。但方名应更为降冲饮，庶俾沿用者知所取裁云。 
　　又按：方药分量，亦宜变更，庶轻重方为合法，兹故另载于后，庶免错乱。 
　　［附］降冲饮：治年迈阴虚，久嗽不痊，喘急痰涌，由于冲气上逆，非关外感风寒者，服之神效。 
　　熟地五钱当归三钱法夏三钱茯苓三钱广皮一钱甘草一钱生姜三片 
　　长沙陈某，年五十，患泄泻，医治益剧，已两月矣，仅余皮骨。延余过诊，肚腹不作胀痛，舌色淡红，苔白而薄，时以开水漱口而不欲咽，脉微缓。阅前方如温燥、固涩、升补，关于脾肾两家成方，服之殆遍。意其下多亡阴，以八味丸少合四神丸为汤服之，不应。改用景岳胃关煎：熟地五钱，山药、扁豆各三钱（均不炒），炙草一钱，炮姜一钱，吴茱萸五分，白术二钱（不炒）。煎水二杯，初服一杯，即十愈七八；再一杯，即全愈。考景岳方下自注：治脾肾虚寒作泻，或甚至久泻腹痛不止、冷痢等症。陈氏修园谓于苦燥辛温剂中，君以熟地，不顾冰炭之反，便注云治脾肾虚寒作泻，陋甚。然如上症百方不应，服之竟若此神效者，其故安在？窃思方中地黄，《神农本经》云：气味甘寒，填骨髓，长肌肉。吐天士注云：气寒入足少阴肾经，味甘入足太阴脾经。肾主骨，益肾则水足而骨髓充，脾主肌肉，润脾则土滋而肌肉丰。询属确论。后人取以蒸晒，名曰熟地，则甘寒变为甘平，以之濡养脾阴，尤为相宜，次辅以山药、扁豆、甘草之甘平，则滋生脾阴之力量，更为雄厚。而又合以吴茱萸、干姜、白术之温燥，不嫌其与滋养脾阴之品相妨碍者，盖以人身阴阳，互为其根。故《内经》云：“阴平阳秘，精神乃治”。上症脾阴不足以配阳，故温燥药百无一效；如但见脾阴不足，注意填补，而不知兼顾脾阳，亦背岐轩平秘之旨，病必不服。但其中分量，最宜斟酌，不可颠倒。尝谓仲景桂附八味，为维系肾经阳阴方。景岳兹方，于维系脾经阴阳，不期而暗合，奈见不及此，故方下所注，不知分别，名以胃关，盖取肾为胃关之义，亦未吻合。陈氏虽斥为陋，亦知其有可用处，故《医学从众录》中尝采其方，亦无发明。兹故不揣固陋，聊摅一得，并更易方名，订正药品分量，附载于后，阅者谅之。 
　　［附］养脾互根汤：治脾经阴阳失其平秘，久泻不愈，服温燥、固涩、升补不应者，一服知，二服已。 
　　熟地五钱山药扁豆各三钱（均不炒）炙甘草一钱炮干姜一钱吴茱萸五分白术二钱（不炒）。 
　　刘某，湖北人，一日至余寓求诊。云患呕吐清汁，兼以头痛不能举，医者率以风寒发散药服之，益剧，己逾月矣。舌苔白而湿滑，口中和，脉之沉紧。与吴茱萸汤，一剂知，三剂疾如失。 
　　黄某，宁乡人，先患外感，医药杂投，方厚一寸。后更腹痛而呕，脉弦数，舌色红而苔黄，口苦。余曰：此甚易事，服药一剂可愈，多则两剂，何延久乃尔。与黄连汤。某人疑余之轻易也，请第二方。余曰：不必更方，后当自知。去后三日，复晤于洋货店，曰疾果瘳矣，相与大笑而别。 
　　浏阳李某之母，年六十，先因感冒风寒，杂治不愈，已而大便泄泻，日十余行，腹胀痛。医者不察，概以行气消胀之品图治，益剧。延余过诊，脉之微缓，舌苔白，口中和，饮食不美，困顿不能行。其子甚忧其不起。余曰：此中气下陷，可保无虞。为疏补中益气汤，方中当归用土炒，外加固脂、益智，三剂而瘥。 
　　长沙王某，以年少新进，喜为狎邪之游。一日肩舆就诊，云两胯俱起横痃，胀痛红肿，跬步不能行，医以败毒等方服之，益剧。口中苦，舌苔黄，脉弦数。与山甲内消散，三剂而瘳。 
　　陈氏有女工，年二十许，姿颇妖冶，患横痃，意其必因守身不洁所致。他医先用连翘败毒散，嗣进仙方活命饮，均不应。后更胀痛，热如火燎，时以冷湿布覆之，僵卧椅上，叫号不已。脉之洪大弦数，舌苔黄。与山甲内消散，不应；乃用桃核承气汤去甘草合控涎丹加木鳖、甲珠，三服，始大便下黑臭水极多而消。甚矣，淫毒之坚凝，非峻利药不能胜也。 
　　宁乡学生某，肄业长群中学，得外感数月，屡变不愈。延诊时，自云胸满，上身热而汗出，腰以下恶风，时夏历六月，以被围绕。取视前所服方，皆时俗清利搔不著痒之品。舌苔淡黄，脉弦。与附子泻心汤。旁有教员某骇问曰：附子与大黄同用，出自先生心裁，抑仍古方乎？余曰：此乃上热下寒症，时医不能知之，余遵张仲景古方治之，不必疑阻，保无他虞，如不信，试取《仿寒论》读之便知。旁又有人果取以来，请为指示，余即检出授阅，遂再三道歉而退。阅二日复诊，云药完二剂，疾如失矣，为疏善后方而归。 
　　温病误表，医者十而七八；至温病而兼泄泻，则率以温补、升提杀人者，比比皆然，何者？不知病源，一见下利，遂即认为虚寒，此庸医之惯技也。长沙易某之子，年十余岁，患冬温，发热，口微渴。延余过诊，舌无苔，脉浮数。余以辛凉平剂与之，嘱其频频进服，以愈为度，不拘剂数。阅数日，复延诊，大渴大汗，脉洪大，询知主人疑药凉，三日仅用一剂。改方用白虎汤，方内生石膏八钱。主人曰：小孩子能受此种凉药乎？余曰：有此疾则用此药，切勿延误。日前之方，因未照法多服，致有今日，病既增重，则药方亦宜加重；若再迟延，必变生他症，恐贻后悔。奈主人若明若暗，犹豫不决，遂兴辞而去。阅日又延诊，余以其服白虎有效也，入门则见座上客满。主人云：日昨先生去后，药未备而病者大泻，他医皆谓前药过凉，石膏则尤不可沾唇，不已将昨所授方及以后三医方，决之于卜及乩仙，皆主先生方，故今再请屈驾指示，但症已变，原方是否可用？余曰：温病泄泻，乃内邪自寻去路，正是生机，切勿止塞，方不须改，以多备频服为要。即援笔就原方加西洋参二钱，主人唯唯。检视他医三方，或主利水，或主和脾，或主升补，不觉失声大笑。主人询所以，余曰：无他，笑三医之太无识解也，可无赘说，约以是日及晚必服完三剂，明晨当有转机。至次晨诊视，泻利止，各症减大半，乃嘱用原方再服三剂，疾大瘳；改用甘寒养阴数服，平复如初。 
　　漆工黄某，胸满头痛喜呕，医与发散药不愈。过余寓求诊，脉紧，舌苔白滑，授吴茱萸汤两服而瘥。 
　　木工王某之子，年十余岁，初因外感，医治屡变不痊。一日肩舆就诊。云现无他症，但苦两脚跟肿痛，热如火燎，不可履地。舌苔白滑，脉沉缓。与附桂八味加独活、豆黄卷，一剂热减肿退，三剂即步履如常。 
　　同时又有缝工李某，患症与王同，但脉沉数为异，与六味加苍术、黄柏而瘳。 
　　笔工邓某，当夏历五月，因外感误治，遂下痢红白，医者用痢门套方，增剧，日数十行。延诊时，言小便时黄时清，腹不痛胀，但觉满而多气，口中淡，不饮食，傍晚身微热，头重而晕，脉之弦缓。余曰：此症原系风湿，未从外解，久而化热，故见症如此，医者不究病源，一误再误，竟成似痢非痢之状。乃以胃苓汤加减，先后三易方，计十余帖而瘥。 
　　邑子邓某，年三十许，喜狎邪游，得淋疾，赤白交下，痛不可支，踵门求诊。脉弦滑。与八正散六剂，痛止，红白断，惟黄浊不时泫流；改用二陈加萆薢、苍术、黄柏、滑石等味而痊。后因犯淫屡发，仍用上方加减辄效，最后以六味加萆薢、黄柏调理，不复发矣。 
　　
　　
　　遯园医案卷下
　　曾氏妇，年三十许，患两手关节疼痛，猛不可当，日夜叫呼，闻者酸鼻。延诊时，不可按脉，舌苔淡白。阅前所服方，如祛风、散寒、疏理气血之品，服之殆遍。比以当归四逆加片姜黄，服至四剂，痛如故。继审痛处适当骨节，正所谓历节风也。人身骨节，皆筋脉交纽之处，肝主筋而藏血，断为风寒湿干于血分，阻遏气道，故尔剧痛。乃取黄芪、当归、川芎、白芍为君，辅以桑枝、杉枝、松枝、桂枝、紫苏、竹枝，皆用节，即甘草亦用节，取其以节入节。虽古无成法，然医者意也，但能愈病，明者断不余訾。方成，授主人照办，连服十剂，痛如失。窃思黄芪、当归、桂枝、白芍、川芎、甘草，具黄芪五物、当归四逆两方之功用，紫苏节则尤能行气中血滞，辅以桑、杉、松各枝节，能使关节中停蓄之风湿一扫而空，至竹枝节气味甘寒，恐其拒而不纳，以之为反佐，故于上症功效颇钜，爰命之曰七节汤。附录于后，用者审之。 
　　［附］七节汤：治风寒湿干于血分，阻塞气道，两手或两足关节日夜疼痛，不可屈伸，病属历节，服之，以愈为度。 
　　黄芪五钱当归三钱白芍三钱川芎三钱桂枝节三钱甘草节一钱桑枝节如指大三个杉枝节三个松枝节三个苏杆节三个竹枝节三个 
　　上各味以清水五碗，，煎至三碗，去渣，分三次温服。 
　　钟某，以营业自河南得疾旋返，适余住县，其友周某挽余诊治。据云两月前患疟疾，友人劝服金鸡纳霜即止；逾三日复发，旋服旋止，如此四五次，每服加多，最后左胁下及少腹内一条如臂扛起，痛不可按，延医疗治，至今不愈。审视面色惨晦，舌色紫无苔，咳嗽气喘，昼夜不眠，寒热往来，骨瘦如柴，僵卧不能起坐，饮食不入，脉细数，按之散。余即告其友曰：此症已成疟母，早治可望痊愈；今若此，虽有妙药，奈元气就绝，不能胜受，治亦无功；且宜速备肩舆送归，否恐无及。即于次日送归，抵家一日而没。按：金鸡纳霜，味苦无比，不知何药所制，每见久疟不愈者，服之辄有奇验，若初起之疟，必多反复，余常以此戒人，勿遽轻服，多不见信，如钟某者，可为殷鉴矣。 
　　又尝记余在前清观察李思澄君家教授时，其从叔硕坚先生，以得疾自粤东归里，据云因体气素弱，友人劝服艾罗补脑汁数瓶，即得怔忡症，左乳下虚里穴痛，而跃动倍常，因此变症多端，抵家时已属不治，不两月而没。故并书此，以为不悉药性、轻信喜服者戒。 
　　曾君履初，患头痛，医者以疏散风寒方与之，不应。易医作风热治，益剧。延诊时，口味淡，舌苔白滑，脉浮大而缓，与补中益气汤加川芎、蔓荆、细辛，一服知，三服已。 
　　安徽金某，体颇肥而短。一日肩舆踵门告曰：得奇疾，医者皆不之识，百方不效。据述两胁下间微闻蛙声，或作鼠叫，咳则乳下作痛，或胸中如有热水一缕上下，顷之即散，大便不时泻水，不治自止，或呕吐清水，头或晕痛，患病至今，已一年已奇，方厚一寸，无偶中者，人皆奇之。余笑应之曰：疾非奇，但医者少见多怪，宜其见骆驼言马肿背也。脉之沉弦。即告曰：此乃痰饮作祟，惟善读仲景书者知之，非鬼非神，不必惊疑，吾有妙药，不费多金；但不可令他医见，致召阻挠。约以来日取药而去，余乃以控涎丹方向药店购细末丸之，侯其来，令如法服之。阅三日，复来云：服丸药，大便下水极多，各症悉愈，请善后方。为疏六君子汤加白芥子，连服十剂，平复如初。 
　　曾君书斋之女，才三岁，得疮疾，众医杂治不应。延诊时，发热口渴，能食，皮黄肌瘦，腹大，便塘泻。初以消积清热平肝药，服数帖，病减大半，嗣以四君加柴、芍、黄连、胡黄连、五谷虫、鳖甲、鸡内金等品加减，十余剂而瘥。 
　　宁乡刘某之父，年六十，先患痰嗽，医药屡更，已逾一月。一日忽手足麻痹，喘急痰涌，口不能言，身微热，汗如泉溢，星夜延诊。脉之沉微，舌苔白而湿滑，即令以姜汁兑开水送下黑锡丹三钱，奈入口不能下咽，乃设法扶令半坐，分三次徐徐灌下；并以吴茱萸研末，醋调炒热，敷两足心，拖住元气。逾一时，始稍苏醒，再灌三钱，痰不涌，喘汗顿减。次晨乃以通脉四逆重加获苓，阅三日，疾大瘳。继进六君加姜、附调理十余剂，平复如初。 
　　书店徒某，因冒风远行，患寒疾，医治少瘥，一日变脐腹绞痛，呼号震屋瓦，手摩米熨，不为少减，冷汗不止，手足痹软，大小便俱不通畅。临诊，舌苔厚白而暗，脉之沉紧，即呼主人告之曰：此寒积也，非寻常药饵所能治，今虽有妙方，恐不见信，若令他医见之，必妄加罪名，奈何！主人曰：但求先生主一方，无论何药，即当照服，亦断不令他医阅也。余曰：吾非如走江湖一流人，无端张大其辞以骇病家，且或借以希图重谢，不过以药方为世俗所罕见，庸陋医士，必诧为杂乱无章，病家不察，疑信参半，必不敢如法守服，或减轻分量，仅与少许，则药不敌病，自然无效，届时群疑众谤，因之峰起，肺腑非能言之物，谁与辨白？今主人既表示决心，可命纸笔立方，即疏《本事》温脾汤与之，令其连服二帖。阅二日，病者踵门谢道，并求善后方一，与理中加附子而痊。 
　　何某，患咳嗽，胸中痛，痰涎臭不可近。踵门求诊，脉之浮滑。曰：此肺痈也，与《千金》苇茎汤数服而瘥。 
　　谷某之子，年十余岁，其父携之求诊。据云咳嗽、发热、口渴，小便不甚利，服发散药不愈，已数日矣。同道二人先后拈脉毕，皆主小青龙汤，正写方未毕，余适自外归，询知其状，即持脉，浮而微数，心知方错，未便明言。写方者询方是否？即慢应曰是。病者去，乃谓之曰：顷间方症不对，试再细思。一人曰：先生必别有妙方，请明示之。余曰：小青龙症，仲师虽未言脉，然即表不解三字推之，则可知其脉必浮紧也。今脉浮而微数，乃是猪苓汤症，试取《伤寒》、《金匮》细阅便知。吾意病者明日必来，当照方更正。次日，其人果来，谓方无效，乃为疏猪苓汤，一剂知，三剂疾如失。 
　　首饰店主胡某，因携其子求诊，并谈及其妻近三、四年来，每至霜降节，必发生痢疾，甚以为苦，不知所以。刻下时值七月，若至九月，难免不再患痢，届时当请屈驾诊治，铲除病根。余应之曰：可。至霜降时，胡某延诊，审视腹痛里急，赤白杂下，日夜二十余行，舌色鲜红，苔白而薄，身微恶寒，脉浮紧。自云先日食面受凉，遂尔疾作，已两日矣，尚未服药。即与平胃散加羌活、防风、神曲、麦芽等味，以剪除新邪，二剂，外感已；继用大承气汤两剂，最后腹痛甚，下黑污臭粪极多，症减七八。恐其久蓄之积，根株未尽，复进大柴胡两剂，各恙皆平，乃以柴芍六君调理而愈。次年霜降时，疾不复作，仲景尝云下痢已瘥，至其年月日时复发者，以未尽故也，不诚然哉。 
　　江西黄君在中，初患外感，诸医杂治，屡变不痊。延诊时，言刻下最苦者头晕痛，猛不可当，心烦、口苦，手足不时热而麻木，已半月矣，大便时硬时溏，小便黄而涩，舌色红而苔黄，脉弦数。与风引汤两帖，疾如失。后以误用他医方，疾复发，但比前较为轻减，复延诊。仍用风引汤愈之，改进甘寒养阴，十余剂而瘥。 
　　潘某，初患头痛，往来寒热，余以小柴胡汤愈之，已逾旬矣。后复得疾，诸医杂治，益剧。延诊时，云胸中痞满，欲呕不呕，大便塘泄，腹中水奔作响，脉之紧而数，正疏生姜泻心汤，旁有少年谓黄连、黄芩凉药，干姜、生姜热药，人参补药，何一方混杂乃尔？余曰：方出《伤寒》，仲景明言“胃中不和，心下痞硬，干噫食臭，腹中雷鸣下利者，生姜泻心汤主之”，吾乃照录原方，毫无加减，既患寒热错杂之症，必用寒热错杂之药。其人语塞而退。已而一剂知，二剂愈。阅日复延诊，其人从旁笑谢曰：日前轻慢乞恕！乃今知古方之不可思议也。余笑额之而去。 
　　湖北张某，一日延诊，云近得异疾，时有气痛，自脐下小腹起，暂冲痛至心，顷之止，己而复作，夜间尤甚，诸医不能治，已一月有奇。吾家有老医，寄居此间，请为指示病源，并赐妙方，当执以授阅，借增识解。审视舌苔白滑，脉沉迟。即与桂枝加桂汤，并于方后注云：《伤寒论》一则曰“发汗后，其人脐下悸者，欲作奔豚，茯苓桂枝甘草大枣汤主之”；一则曰“烧针令其汗，针处被寒，必发奔豚，气从少腹上冲心者，与桂枝加桂汤”。此乃奔豚症，与仲师方案恰合，可以一剂知，二剂愈。已而果验。 
　　肾水上逆之奔豚，见之最多，以桂枝加桂与之，百发百中。惟肝火上逆之奔豚，患者极少。一日偶从友人闲谈，其同居有妇人前来，云其媳患气痛，口苦咽干，寒热往来。余曰：可取方往，不必临诊，意谓必小柴胡症也。其妇要求过诊，友人亦从旁敦劝。询之痛从少腹上冲胸及咽喉，顷之即止，已而复发如初，脉之弦数，舌苔白。即谓友人曰：此症幸临视，否则方虽无妨碍，病必不服。此乃肝火上逆之奔豚，为生平所罕见，当用《金匮》奔豚汤，即疏方与之，一剂知，三剂已。 
　　杨氏妇，年三十许，得一疾，医莫之识，人皆传为笑柄，在病者亦莫能言其所以。一日，其夫来云：拙荆现无他症，但云胸中窒塞无聊，短气，难于语言，有时呼吸亦殊艰阻，予偶以手按摩之，稍舒，后因卧以足抵其胸，觉甚快，后遂日夜不可刻离，甚以为苦，至今三月，医药罔效。临诊，舌无苔而色暗，脉涩。沉吟久之，偶忆《金匮》有肝著症，与之相合，即以旋覆花汤与之，方中新绛易以茜草，进三服，症不甚减。因念原方新绛，不知究系何物；药店茜草，是否真假，猝难辨别。乃用《医林改错》中通窍活血汤，三服，症减大半，又三服而瘳。 
　　同道晤谈间，云曾诊一妇人，时时欲哭，不可忍，状如鬼祟使然，莫名所以。但见其人瘦弱异常，年三十，无子女，亦无他疾，脉之微涩，比时搜索枯肠，无方对付，姑以逍遥散塞责，愿质之先生以为何如？余乃莞尔曰：此即脏躁也。《金匮·妇人杂病》云：“妇人脏躁，悲伤欲哭，状如神灵所作，数欠伸，甘麦大枣汤主之”，试取而读之便知，他日当为易方。已而果验。 
　　洋货店曾某，患伤寒，一月未愈，后变呕吐，食入，顷刻倾吐无余。诸医技穷而却走。延诊时，见其满面红光，舌色红而有刺，脉洪数，大便硬，与大黄甘草汤而瘥。反胃症之可畏，人皆知之，而试询其所用之方，动辄汇集滋润之品，以多为贵，及至屡服不应，徒太息于疾不可为，而不知其操术之不工；一医然，从医皆然，故一患反胃，鲜有愈者。胡某，江西人，世居长沙营业，一日因外感屡变，患反胃，延诊，舌苔白，脉微缓，与大半夏汤十余剂，平复如初。以此方获愈者多，足见经方之神妙，询非后世所能及也。 
　　世医固守胎妊禁忌，往往遇病而不敢用药，遂至孕妇之疾迁延不愈，卒至母子俱伤，皆由食古不化之过也。《内经》“黄帝问曰：妇人重身，毒之何如？岐伯曰：有故无陨，亦无陨也”，旨哉言乎！有何姓妇，娠已七月，发热腹痛，脐以下如泼冷水，舌苔白滑，脉弦。他医概以四物汤加味，久之不愈。余曰：此乃附子汤症，何不照服？一医谓附子为孕妇禁药，谁敢用之。余曰：《金匮》怀妊六、七月，脉弦发热，其胎如胀，腹痛恶寒，少腹如扇，所以然者，子脏开故也。以附子汤温其脏。岂仲师而不知禁忌者？遂疏附子汤与之，一服而愈。按：治妊妇，不宜拘守禁忌，亦不可毫无顾忌，总以适可为止，斯为妙手。《内经》曰“大积大聚，其可犯也，衰其大半而止”，示医者以斟酌审慎，何等周到。尝记曾治一孕妇，胎结已三月，呕恶不止，米饮不能入口，已数日矣。腹中饥，大汗，脉两寸浮，两尺如无，气息奄奄，势甚危急，医皆束手。余以六君加旋覆花代褚石与之。同道皆咋舌，不敢赞辞。乃告其夫曰：舍此万无治法。即令从速备药，徐徐灌之，始得吐少咽多，药完一帖，约咽下十之七八；再一帖，即不呕吐矣。遂令止药，待观后效。阅二日又呕，又进药两帖而止。如此者先后三次，平复如初。夫有其病而不敢用其药，是谓无识；病已止而过剂，是谓畔道，二者皆不足以言医。有志者当知所从事焉。 
　　一男子曹姓，腹中隐隐作痛，胀满不堪，乍寒乍热，口渴，脉沉滑，医者每以发散药图治，益剧。肩舆求诊，按其腹濡而痛，间露紫筋。余曰：此系肠痈，宜及其未溃而下之，否恐溃烂难治。乃以大黄牡丹汤两帖，下黑粪甚多，各症悉减。改用赤豆薏苡汤加味，五帖而愈。 
　　按：肠痈生于腹中，隐而难见，非特外科不知，即内科率多无从问津，甚至溃而且死，脓血或从便下，则群目为痢；或从脐出，则益挢舌不能作声。尝见一八岁小孩，肠痈溃后，脓血从大便出，皆作痢治而死。又见一儿脓血从脐间出，医以为病即在脐，用末药掺之，三日而死。又见一儿先此数月，食指商阳穴现一小疮，溃烂不休，后因肠痈内溃，指疮始结痂而愈，其父颇谙医，以治久不愈，具以告，邀余临视。腹热肿胀，筋露青紫，满面青暗，不可逼视，气息奄奄。余曰：此大肠痈也。其父惊问：何以一望而知？余曰：食指商阳穴，是大肠经脉所起，即是确证；腹筋青紫，面色青暗，皆是痈毒溃烂之现状。症已无救，不须服药。次日即死。嗣闻其父深自愧悔，每恨挽治之不早也。 
　　周姓妇，年三十许，产后已逾两月，忽心中烦热、气短，不能安枕，欲小便不得，腹胀满，杂治半月，益剧。幸饮食如常，脉之弦缓。一医欲与五苓散。余曰：当用肾气丸。《金匮》曰：“妇人烦热不得卧，反倚息，此名转胞，不得溺也，肾气丸主之”。主人正检前方中有五苓散。即疏肾气丸与之，一服知，二服愈。 
　　傅某之子，才五岁，咳嗽久而不愈。延诊时，见其喘急，目突泪流，莫名其苦，舌苔白而薄，脉浮数。时值夏至，诸医但以通套疏散药与之，无一应者。余曰：此症必用麻黄方效，不可拘泥时禁。即疏越婢加半夏汤。其父犹疑之，余引《金匮》“咳而上气，此为肺胀”详细告之，因取药少少进服，不一杯而疾如失。可见经方之通神，匪夷所思矣。 
　　林君振华，患疟，每日申时发热，不恶寒，交亥止，身疼痛，欲呕不呕，舌苔白薄，脉平不弦。余念《金匮》“温疟者，其脉如平，身无寒，但热，骨节烦疼，时呕，白虎加桂枝汤主之”，正谓此也，即照方授之，一服知，三服已。 
　　丁巳夏，患疟者率不可与柴胡。章姓妇，热多，微恶寒，医者与小柴胡汤，不应。嗣以补中益气及温燥，益烦躁不宁。延诊时，舌苔黑而少液，口干，但欲漱水，脉不弦而沉数。余以为乃肾阴虚而挟相火也，以六味加黄柏、知母，二剂而愈。后遇多人，脉皆不弦，症每相类，俱以六味加减治之。书此以见疟症之变。 
　　劝工场贾某，患寒热，骨节烦疼，无汗、口渴、大小便俱不通，已两日矣。脉之紧数，舌色红而苔白，与刘河间防风通圣散两服而痊。 
　　四川商徐某，患两脚骨节疼痛，昼夜叫号，跬步不能移，杂治不愈，已十日矣。脉沉缓，舌苔淡白，欲食，大小便如常，与自制七节汤，方中黄芪减半，加牛膝二钱，一剂知，连服十剂，平复如初。 
　　南货店黄某，患手足迟重，口中淡，不饮食，懒言语，终日危坐，不可名状，医药杂投无效，脉缓。余曰：此寒湿也。《金匮》云：“湿家身烦疼，可与麻黄加术汤”。照方与之而愈。 
　　《金匮》百合病，言之详矣，余曾为人医病，未之见及。一日有工厂织工踵门请曰：前此大病一月，几死。据述近状，竟是百合症，脉之浮救。又曰：病久囊空，难于购药。乃以百合一两、玉竹参六钱、麦冬六钱，令其煎水代茶，数日而愈。 
　　苏州易某，以贩卖寄寓长沙，一日负货踵门，价售毕。请曰：患病已一年，人莫之识，医药屡更，讫无一效。袒而示之背，云内有肉约一拳大，觉冷如冰，视之略无异形，按之不痛。余沉吟久之，意其必系寒痰凝结所致。《金匮》云“心下有留饮，其人背冷如掌大”是也。脉之弦，舌苔白滑。脉症相合，即以控涎丹与之，下痰涎极多而瘳。 
　　高士宗谓：连嗽不已，谓之顿呛。顿呛者，一气连呛二三十声，或十数声，呛则头倾胸曲，甚则手足痉挛：痰从口出，涕泣相随，皆由毛窍受寒，致胞血凝涩，其血不能淡渗于皮毛络脉之间，气不煦而血不濡，则患顿呛。用药当以治血理肝为主。蓄之于心，未曾经验，一日有傅姓小儿，患症与高氏所论适合，他医用疏散药不应，脉之细涩，乃以当归四逆汤与之，一剂知，三剂已。 
　　江西林某，营业长沙，身肥嗜酒，善啖，忽患胸中痞满，郁结不舒，医治三月不效。嗣后胸隔益胀满不堪，每以手重捶少止，已而复作，一日夜必数次或十余次，如是者又一月有奇。医皆莫识，惟饮食尚可，舌苔白，脉弦滑。余偶忆十余岁时，闻诸戚友，云有人曾得怪症，状与林同，医无治法，后因患他症大呕，痰涎中杂若黑虱者甚多，疾竟如失。因思林体肥而善饮啖，湿热素盛，乃生痰生虫之根据，所患之症，非痰即虫，惟有引吐一法可以治之。乃以莱菔子捣碎，以沸汤搅和，少凉，令其徐徐饮之，初次所呕皆痰涎，最后痰水中果有如黑虱者，顷之盈盆，蠕蠕而动，疾遂不作矣。可见人之疾痛，非耳目所能尽也。 
　　邓某患疝，疼痛肿胀异常，恶寒，舌苔白，脉沉紧，与当归四逆加吴茱萸汤与之不应，乃加附子、干姜，三剂平复如初。 
　　按：疝症经手治验者甚多，有用陈修圆二陈汤加味者，有用大柴胡或大承气者，不及备载，皆由体气不同，寒热各异，未可执一也。 
　　谢姓妇，前阴热痒，爪搔至皮破血流，无片刻停，医者用方内服外敷不效。舌苔白，脉之左手沉数，以龙胆泻肝与之而瘳。又一妇人前阴热痒，且有虫蠕蠕，亦以上方服之，并研杀虫末药，设法纳入，遂瘥。 
　　汪氏女，年十余岁，忽恶食，自云秽臭不可闻，驯至月事亦不行，医治罔效，已两月矣。诊之：脉濡缓，舌色红，苔白。细询症因，据云清明节，母命在山中守笋，坐卧湿地得之。因悟此乃湿热侵入血室所致，以小柴胡汤合二妙散加萆薢、桃仁、归、芍，三剂而月事行，渐次进食而愈。 
　　木工李，体肥嗜酒，患肤痒，搔之虫蠕蠕盈指甲，医治数月无效。诊之：脉弦缓，舌苔白。皆由酒食侵淫，遂致肺失治节，肝木郁而生虫。乃以补中益气汤倍柴胡加白芍、蒺藜、杉枝、桑枝、枳椇子，并令戒酒，旬日而愈。 
　　吴君迪光，江西人，营业长沙。患往来寒热，胸中痞塞，医以败毒及各种发散药与之，不效。易医以柴芍六君进，益剧。诊之，脉弦滑，舌苔白。曰：此痰热阻于隔膜也，少阳之气通于隔，故往来寒热。乃以小柴胡合小陷胸与之，一剂知，二剂已。 
　　丁巳秋，余息影常宁水口山矿物局。适张君惠畴之女工，肚腹膨胀，饮食锐减，骨瘦，身微热，贪眠，行动维艰，脉之沉微，舌苔白暗而黑。曰：此阴寒重症，幸未误药，及今图之，尚可救济。即疏理中汤加附子，嘱其连服数剂，即平复如初。 
　　黔城向君之内政，娠已及期，一日腹痛甚。延诊，舌苔白，脉之沉缓无力。曰：尚非正产，切勿误认，与十全大补汤去桂，加鹿胶、艾叶，一服平复，后又十余日而娩，母子俱安。上案甚多，不能备载，书此以为先事慌张者戒。 
　　嘉禾李君玉堂，当夏历六月忽患左足疼痛，卧床不可转侧，呻吟之声，达于户外。诊之，脉沉紧，舌苔白，口中和。曰：此风寒直中少阴，法当用仲景麻黄附子细辛汤。旁有人咋舌言曰：天气暑热若此，麻黄与细辛同用，得毋大汗不止乎？余曰：此方并不发汗，非阅历有得者不能知，毋庸疑阻。即疏与之，三药各一钱，共仅三钱，煎水两杯，分二次服，一服知，二服即步履如常而愈。经方之神效，洵有令人不可思议者。 
　　敲砂工人某，年十余岁，一日其母携来求诊，据云头晕已三日矣。问之，不知对答，但作哭形，双泪交流，面色惨晦，状如痴人，舌苔白，脉浮大而滑。余曰：此痰饮上逆，故现此症。与温胆汤去甘草，加旋覆、褚石、南星等药，一剂知，二剂愈。因无力服善后药，阅数月又发，仍与前方，效如桴鼓。 
　　毛人李某，患感冒，医药屡更，益剧。诊之，恶寒发热，无汗，口渴，四肢顽麻，大小便俱不通利，已三日矣。舌色红而苔白如霜，脉之浮洪而数，此表症未除，里症复急，法当表里两治，与防风通圣散两剂而瘳。 
　　河南商城马君诚斋之内政，素体弱，孕才二、三月，忽患昏迷，不省人事，四肢冷，面色惨白，顷之苏。嗣后或一日一发，或数日一发。时周公铭山，颇谙医学，与马有姻，尝为主方，以其症之稀见也，骇而辞却，嘱其专请余治。诊之，脉涩弱，舌苔淡白而薄，就叩所以。余曰：此即子痫也，凡气血虚弱之妇女，一遇胎结，则正气难免阻滞，不能周流，遂现此症，以补养之品调之，可无虞也。即疏归脾汤加味，一剂知，数剂愈。 
　　语云：百病易治，咳嗽难医。盖以症之缘起纷繁，非明眼人，动辄舛错，每有愈治愈坏，致戕生命者，指不胜屈。龙王山工人某，云先年秋患咳嗽，屡医无效，已置之不理矣。今春，每逢寅卯时，喉间如烟火上冲，即连咳不止，晨餐后渐止，以为常，已三阅月，未少间。询之口中微苦，气粗，不渴，舌色红而苔白，脉浮大而满指，按之紧数。曰：此寒包热也，脉紧为寒，数则伏有热邪，彼粗工乌能知之。即与小青龙汤加石膏，一服知，再服已。 
　　陈某，当夏历五月，患大小便俱不通利，腹胀不堪，已旬日矣。据云数年前，尝患此症，以服温药获愈，照方服之，不应。他医以通利药进，亦无效，改从暑热治，益剧。诊之，舌苔白，口中淡，脉弦缓。曰：此系风湿阻滞，肺失治节，脾失转输，故形此症。与麻黄加术汤益入紫苑，一剂知，再剂已。 
　　安徽桐城马君铁珊之女工，年方十二岁，患温热症，大热大渴，汗出，双目红肿，口舌亦肿裂流血，头痛如劈，腹痛泄泻，臭不可闻，脉洪大而数。与大剂清瘟败毒散加减，二剂，各症稍轻，忽遍体发现红斑，仍用原方日夜进服，又四剂，十愈七八，乃去苦寒，加入甘寒等品，又数剂而始瘳，愈后半月，发、肤、手足爪甲俱脱，久而复生。甚矣！瘟热之毒焰，洵非轻剂所能侥幸也。 
　　妇女似娠非娠之疾，或成牴瘕血蛊，或感异气而结为有形之物类，或由气结而渐变为水，古有之矣，从未见有始终纯由气积，酷肖真胎，而于脏腑身体毫无窒碍者。杨州方君禹金之继室，体素羸弱，月事愆期，余为治愈矣。一日延诊，云经断已及三月，未审是停是娠，脉之涩弱。曰：娠殊未确，但无他恙，可以美膳调之，不必用药。至五月又延诊，曰：脉如前，未必娠。自云腹内动，与娠无异。余答云：徐观后效，毋庸服药。嗣后期已九月，复诊，脉不少异，腹已高大，但较常娠差小，动时酷似真胎，两乳亦略起而有清汁，余念如果胎娠而觏此脉，后必难保危险。延至十一月未产，方君云：常娠不过九、十月而产；今若此，殊难索解。余曰：娠十余月而产者，古尝有之，但其脉究有疑义，且徐候之。后又数月，方君笑而告曰：内子之疾诚怪，自月事断及今十三月，昨今两日，腹响泄气不止，至晚腹消大半，今日仍然，腹已全消如常，又无他恙，岂非怪事？余曰：诚然，我未之前闻也。书此以谂世之究心胎产者。 
　　福建闽侯陈君洁如之内政，每月事将行时，必腹中痛，大便下白脓。诊之，脉弦迟。曰：此内有积寒，当以温药下之，疏方用《本事方》温脾汤。后陈君云：时期已过即愈，前方尚未进服。余心知其疑畏也，笑而额之。嗣于数月后又延诊，云旧病曾请某医举方，屡治未效，余曰：方犹前也，毋庸疑阻。嘱以一剂不应，必连二剂或三剂。不料其内政仍心怀疑畏，每日止进一杯。越二日，又延诊。余曰：药虽对症，日服一杯，药不敌病，乌能有效，自后务必连服数杯，药乃接续有力，以大便下尽黑粪或白脓为度。始照法服之，下黑粪甚多而愈。以后月事如常，旧恙不复作矣。 
　　袁君友松，宁乡人，性谨愿，生平笃于自信，尝以体素羸弱，非补品不敢沾唇。仲秋时节，陡患泄泻，日数十行，继以红白，腹胀痛不可忍。适余偶过访，即挽之主方。脉之弦紧，舌苔白而湿滑。即疏胃苓汤加味。嘱其连服两剂，如疾不减，当另易方，势虽剧，幸勿乱。袁君疑药之克伐，仅煎进一杯，即谋另医。值友人问候，为其谙医道，示以方，劝其当照服两剂，徐观后效，始再进一杯，见疾未减，即用他医方，药愈乱，疾益剧；乃延谷某治之，用大剂滋补品，三日势转危急，粒米不入，体亦疲困，卧床不起，谷辞不治，云已无脉。举家惊慌绝望，为具后事，病者亦自分死矣，遂不服药。又三日，疾如故，同事皆云病虽十分危急，不可坐视，日已晏，其侄祝候君至，云家叔病曾承费心，今若此，未审可以挽救？请往视之。余曰：令叔之恙，前此开方时，已剀切言之，若听余言，必不至此。今孱弱之躯，药误几遍，阅时又久，恐无及矣。袁君曰：奉叔母命而来，不论如何，当请枉顾。余以袁氏叔侄间交情素厚，不忍卒却。诊之，脉仍露弦紧状，舌苔湿暗，自言腹中胀痛，并述前药屡误，此后请用何药，但语言间不相接续。余一一佯诺，就榻前立方示之。退就他室谓其侄曰：脉有生气，前医谓无脉者，当系误用补药而伏也，但疾呈可治，奈令叔本不知医，而性颇执，榻前之方，乃一时权宜，不欲逆病者意耳。人心为君主之官，心之所至，药气每随之而行，一逆其意，药虽对症，必缘思想而弊端丛生，此事主权全在君身，余另有真方授服，但不可令病者知耳。袁君唯唯称善。即疏《本事方》温脾汤以祛积寒，三服，痛胀顿减，稍进糜粥。嗣后或用胃苓合左金加党参，或用补中益气合左金，渐次向愈，其中权宜迁就者又五方，最后以十全大补加味进，始告示以真方，时则已能于室内自由行动矣。计自病剧以至痊愈，又历半月之久，举家感激，至登报鸣谢。人或谓余何不惮烦？答曰：枉道徇利则不可，至枉道救人，即嫂溺援手之道，圣者不之非也，又何尤焉。 
　　黄海廷之儿，年七岁，发热口渴，腹痛，口不欲食，已半月矣。诊之，脉数而促，舌苔黄燥而色鲜红，痛处不可手按，人疲倦而烦躁，大便不畅，小溲黄浊。审知食积久而化热，本宜用大承气，因虑其体羸不胜，乃以三一承气汤加党参服之，一剂便行，二剂下黑粪甚多，热退渴止、痛减，脉亦不促矣。改进柴芍六君一帖，腹痛又作，而身微热，知积未尽，再以大柴胡汤两剂而瘳。 
　　周某之妻，年二十余，患后阴热痛而肿，继连前阴亦然，小溲短热，行动维艰。其夫请方，余疑其为淫毒也，却之。他医以发散及寒凉清利进，益剧，驯至咽喉亦肿痛，水谷难入，复再三恳求。诊之，脉沉微，舌苔白而滑。曰：经言“肾开窍于二阴”，肾阳不潜，浮游之火蔓延上下，故见此症。以《济生》肾气丸与之，一剂咽痛止，二剂肿痛减半，三剂顿愈。 
　　漆工余某，郴县人，患胸背作痛，或因感受寒热，痛即加剧，又每至晚间辄噎食臭，腹饱张或微痛，不能进食，医治不痊，已十年矣。近一二年内，夜及晨必泻利一二次。脉之，沉紧而弦，舌苔灰白。与瓜萎薤白桂枝汤不应，本拟用乌头赤石脂丸，适合有神保丸，即以七粒与之，令其用温开水送服。间二日复来，据云日前心疑药少力薄，恐难获效，因将所授丸药嚼碎，用开水送下，顷之泄泻，至傍晚已十次，饮冷茶一钟即止。今则胸背不复痛矣，但晚间腹胀、干噎及晨泄，尚未痊愈。为疏理中加附子、吴茱萸、固脂等药，令其多服而痊。 
　　长沙刘君鑫森之母，年近七旬，体气素旺，不亲药饵。一日感冒，发热恶寒，身体疼痛，无汗，心烦恼不堪。诊之，脉浮紧，舌苔白而薄。余曰：此与《伤寒·太阳篇》大青龙症正相吻合。即疏大青龙汤授服。次日复延诊，刘君云：日昨之方，见者咸宜阻之，多以高年宜用温补为言，议论纷歧，莫衷一是，幸尊方为向所深信，即一概谢绝，照方煎服，今疾势已减大半，则方之获效，不辨自明。余笑应之曰：仲景真方。非特门外汉不能知，即个中人多不能领会，每有方甚平常，施之大症，辄获奇验；亦有方似奇险，用之得法，效如影响者。故古圣之方，非精思不能窥其奥窍，非屡试不能识其神奇，若大青龙汤，乃百试百验之方，所患者症不确耳。吾临症拟方时，曾再三审慎，若旁人异议，不足深怪。今若此，当将原方再进服，即照方服之。至其明日，寒热身痛悉瘥，惟心烦未愈，舌苔转黄色，脉弦数，与栀子豉汤两剂不应，改授黄连阿胶汤两帖而痊。若不凭脉症，而但怵于高年，即不施补养，而或以搔不着痒之方塞责，万无愈理，庸医杀人，此其一端。精于斯道者，自能辨之，断不嫌言之过激也。 
　　工人谷某，先得外感，继转疟，热多寒少，大渴多汗，以金鸡纳霜服之，不愈，即加倍进服之，疟止；阅日复作，又加倍吞服，旋止旋作，已而面目手足俱浮肿，踵门乞方。脉之弦数，舌色红而苔白，与小柴胡加花粉、知母、常山、青皮，于疟未发先一时进服一帖，疟止，嗣与调理，各恙遂痊。 
　　火车站工人某，年五十余，遍身肿胀，色黄而暗，饮食锐减，医治益剧，自分死矣。踵门乞诊，脉之，紧而缓，舌苔灰白而厚滑。与五皮饮加荆芥、防风，紫苏，三帖，身微汗出，肿消大半。改用真武汤加防己、木通、椒目，数服而瘳。 
　　矿工扬州黄某妻，患咳嗽，久而不愈。据云毫无余症，惟五更时，喉间如烟火上冲，即痒而咳嗽，目泪交下，约一时许渐息，发散、清凉、温补，备尝之矣，率无寸效。脉之弦数，舌色红而苔白。曰：此有宿食停积胃中，久而化热，至天明时，食气上乘肺金，故咳逆不止。医者不究病源，徒以通常止咳之药施之，焉能获效。为授二陈汤加姜汁炒黄连、麦芽、莱菔子，一帖知，二帖已。上症验案甚多，聊举其一，不复赘云。 
　　机械工某之父，年近六旬，初患外感夹积，医以发散消食之品与之，寻愈矣，已而腹胀痛，泄泻不止，更数医，率用破气消耗进，疾益剧。肌冷汗出，呼吸急促，不能接续，时时登厕而无便，饮食不入，已数日矣，自分不起。其子踵门求诊，脉之，浮大而虚，舌苔灰暗湿滑，检方盈寸，殊堪喷饭。曰：此虚寒而中气下陷，再投前方，命其休矣！即授补中益气汤加乌附、干姜大剂，嘱其不避晨夜，陆续进服，四剂而瘳。 
　　《伤寒论》云：“太阳病不解，热结膀胱，其人如狂，血自下，下者愈。”按：热结膀胱，即热入血室之变文，以血室与膀胱相连也；其曰“其人如者狂”，即包括小柴胡症谵语见鬼在内；又曰“外解已，但少腹急结者，桃核承气汤主之”，所谓急结，即兼有抵当汤症之硬满在内。病变不一，古文简略，读者当扼定病源，即其常以通其变，断不可死于句下，所谓知其要者，一言而终，不知其要，流散无穷也。吾临症凡三十年，所见热入血室，在男子因伤寒而传变者绝少，而以妇人关于月经者为最多，兹述一、二，以例其余。赵公惺予之家妇，因经水适至，患往来寒热，身体疼痛，无汗，脉浮紧，与小柴胡汤加麻、桂等药两剂微汗之，寒热身痛已，嗣复经水中止，腹剧痛如被杖伤，不可手按，伛楼不能行动，按脉弦数。审系热入血室，以年少体强，即授桃核承气汤一服，下黑粪，痛减，二服霍然。同时陈君洁如之内政，症与上同，但身不痛而汗出为异，与小柴胡加桂尖二服，外症已，旋患少腹疼痛，如杖伤然，以体素弱，恐其不能胂受桃核承气，借用四物去地黄，加桃仁、红花、桂尖、醋炒大黄，两帖，下黑粪甚多而愈。上二症皆无谵语见鬼症，而少腹痛如杖伤，又仲师引而未发之旨，学古者所以贵得言外意也。 
　　李某，当夏暑时，初患外感，医治不如法，十余日后，忽大汗大渴，身大热，时作谵语，群医以症属罕见，却辞不治。踵门求诊。询知身虽恶热，而足下却畏风而冷，切脉洪大而缓，舌色红而苔白且厚。曰：大渴、大汗、身大热而谵语者，三阳合病，为白虎汤之的症，仲景《伤寒论》已明言之；足下畏风而冷者，兼有湿也。即与白虎汤加苍术，一剂知，二剂已。 
　　邓某之妻，小产后，患感冒，杂治不痊，已而身大热，多汗，少腹硬痛，势已濒危。其夫仓皇乞诊。脉之弦数，舌色红而苔白。询知痛处手不可近，溲便皆不通利。检阅前方，皆与症反，殊为可哂。审系瘀血停蓄为患，本宜桃核承气汤，以病久人困，虑其难于胜受，乃变通用四物汤去地黄，加桃仁、红花、肉桂、醋炒大黄，一剂下黑粪，痛减七八，再剂而愈。 
　　窿工石某，因在窿内供役十余年，蓄积寒湿，两足及腰酸痛。医者概以搔不着痒之方施治，遂日以剧，肿痛难行，面目暗黄，亦露肿痕，舌苔白而湿滑，脉沉弦而缓。与麻黄五积散加附子六剂，肿消痛减，继受真武汤加木通、黄芪、椒目，又五剂而瘳。同时又一窿工邓，患与石大同而小异、亦以前方加减获效。上症最多，不能备举，惟症变异同之处，在医者善于变通也。 
　　机械工某之妻，患前阴热肿痛痒，最不能堪，医治逾月，毫无寸效。其夫踵门乞为一诊。脉沉弦而滑数，舌色鲜红而苔白，口苦咽干，不喜饮，溲数而短热，知系厥阴风湿，久而化热生虫所致。即以龙胆泻肝汤加黄柏、知母，服五六剂，并外用杀虫清热去湿之药敷洗而愈。 
　　工人黄某，素嗜酒而多湿，初患感冒，屡治转剧，因迭进温补，痰咳神昏，头晕耳聋，胸痞而呕不止。脉混淆不清，舌红而苔垢，口臭逼人，不可向迩，医皆却走，哗以不治。余曰：此湿郁化热，为温补所锢闭，胸中大气，失其升降；邪热痰涎，无从宣泄，故现以上险恶之症。法当清利湿热，涤除痰垢，使胸隔宽舒，肺胃清肃，则乾坤自有一番新景象。疏方用小陷胸合温胆汤，加黑栀、槟榔、木通、滑石、竹茹等药，三帖而诸症顿减大半，脉显滑数，小溲热赤，大便通利。复就原方稍为增减，又数帖，各恙递蠲，舌露鲜红，改授养阴清热而瘥。 
　　窿工某之妻，年四十余，正月经将断未断之候，患前阴热肿痛痒，赤白淋漓不止，极难忍耐，已逾一年，医治毫无一效。诊其脉沉微，舌色暗淡，微露湿白苔，口中干而不渴，头时眩晕，行动时两脚软弱，不能任身。审系肾家虚风所致。经云：“肾开窍于二阴”，虚则内风煽扰，发生似热非热之症，故屡服清热祛风利湿之药，疾必益剧，乃以八味丸作汤，加蒺藜、牛角腮，进服二帖，症愈大半，五帖痊愈。 
　　中国地气，高处多寒，低处多热，土著平民，恒感受而成为偏胂之疾，故医者为人诊治，必参究天地人而为调剂，方能有济。微论其他，即湖南一省言之，宝、永高燥而多山，麻、桂、姜、附，人多能受；岳、常卑湿而多水，腠理疏脆，上药即不可概施。余曾治先从兄念农之满妹，用乌附至二十余斤，已属罕见之事，案已载上卷。近水口山矿局漆工余某之妻，年近四十，得阴寒大症，已一年矣，初起时尚微，不甚介意，迨后每发益剧，踵门求诊。据病者云：左边少腹内有块，常结不散，痛时则块膨胀如拳，手足痹软，遍身冷汗，不醒人事，或二三日一发，或五六日一发，医药讫无寸效。阅所服方，厚积数寸，令人捧腹。脉之沉紧，舌苔白厚而湿滑，面色暗晦，即与通脉四逆汤，乌附用八钱，连进三剂，痛止。令其守方多服，免致再发。嗣因止药又发，另延他医治之，逾二旬，痛如故。仍来求诊。余曰：症本不易治，岂可付毫无学识之辈，而以搔不着痒之药图治乎？阅方果皆庸俗不经，复以通脉四逆加吴茱萸、乌附每剂一两，续加至二两，服十余剂，痛已不作，而内块未散，因念《金匮》“寒疝腹中痛、逆冷、手足不仁，若身疼痛，灸刺诸药不能治，抵当乌头桂枝汤主之”，惟乌头不可得，即用生附片一两，照方煎服。至四帖，脉紧稍减，内快渐小，食量增，精神益振。但药方为俗所未见，莫不惊骇，群疑众谤，时闻耳鼓。幸病者性颇慧，谓药业与症对，当多服图效，不肯更易，并求增加附片至二两，余允之，又服数剂，内块递减。嗣复陆续增加附片至四两，已服两帖，其夫虑其病久且死也；时值冬杪，谋舁归，求另方。余曰：方无以易，惟途中仍不宜缺药，当预购以备服，即携药四帖而行。计旅行三日，尽三帖，至第四日抵家，病者体气日健，喜出望外，即取余药一帖，浓煎大碗，一饮而尽，顷之，面热如醉，手足拘挛，舌尖麻，已而呕吐汗出，即平复如初，忻然向其夫而言曰：吾病其瘳矣！萧先生先见之明，果然不爽，自后毋庸服药，竟不药而诸症如失。次年春，其夫复至矿局，备述如此。尝谓大病必须大药，非特医生必有确定之见，又必病家信用之坚，两者相须为用，方能奏回天手段。如上症苟非病者信服不疑，必为旁议挠惑，功败垂成，反使门外汉得以借口，而真见病源者，不免代人受谤，无从辨白，自古名医之身遭其厄者，何可胜道！吾于斯症，何幸而获免也。 
　　壬戌夏月，据报载各省患霍乱症者甚多，死亡接踵，而小儿尤甚，嗣闻衡阳及常宁地方亦然。余在水口山矿局，闻诸道路，皆云医治罔效，不禁哑然！但以未曾经见，不便臆断。适同邑陈君质彬之女，生才六月，陡患此症，呕泄无数，发热汗出而渴，手纹色紫，以竹叶石膏汤加栀子与之。阅数日，闻手足厥逆抽掣，口鼻皆冷，死而复苏者两三次。复过诊，手绞深紫而硬，舌苔干黄生刺，查系妻亦罹重恙，见是女症殊险恶，已无生理，付之乳母，怠于救治，药不时进，故尔至此。乃改用姜汁炒黄连一钱，生石膏三钱，黑栀子三钱，法夏一钱，香豉一钱，蚕砂一钱，鲜竹茹钱半，吴茱萸一分，生甘草一钱为剂，嘱其浓煎连服，尽二帖，呕泄止，乳食如常，仍以竹叶石膏汤加栀子，再两剂而愈。自后经手治愈者甚多，率以凉药获效，其用霍香正气、平胃等方者，多致不救。而盲从者流，漫谓时疫流行，无从救济，岂其然哉！同时陈君之第二子，年甫三岁，患疳积，口渴，不时泄泻，间有微热，肚腹鼓胀坚硬，久而未愈，适送眷回家，请方。用党参、淮山、五谷虫、虾蟆、鸡内金、查炭、黄连、楝实、青皮、云苓等药为方授之。嗣后陈复至局，询知归家照服数帖，各恙悉蠲，身体肥健如常矣。 
　　胡某，初患头晕心悸，余以清热祛风涤痰之剂服之而愈。阅数日复发，医用疏利不效，继以温补，愈治愈乖，仍来乞诊。询知胸中窒塞，口苦，时时呕恶，大小便亦滞塞不通，粒米不能下咽。气喘，夜不安枕，时有谵妄，脉之沉极而滑，舌绛苔浊，秽气逼人。盖为误服温补，阻塞肺胃升降之机，以致痰热无从宣泄，故增出以上恶症。即用黄连、瓜萎皮、枳实、法夏、栀子、旋覆、赭石、石膏、胆星、贝母、海蛤、花粉、黄芩、菖蒲等味出入为大剂，调入竹沥、姜汁，服五帖，诸症递减，乃去苦寒，参入甘寒清润等药，又十余帖，始获痊愈。 
　　敲砂工某，先患伤寒，杂治不痊，乞诊。脉之紧数，询证恶寒发热，无汗，口渴，骨节烦疼，腹胀，两腿麻痹，大小便俱不通利，与刘河间防风通圣散两帖，诸症顿减。已而转疟，热多寒少，口苦，时呕，胸痞，舌绛苔垢，脉滑数，与小陷胸合温胆汤加黑栀、黄芩、知母，三帖，疟已。改用清利小剂而瘳。 
　　窿工某，因外感转疟，单热无寒，大渴大汗，舌绛而苔白，厚如积粉，口苦，秽气逼人，胸满而喘，头晕痛，食入则吐。疟发时，人事不醒，时作谵语，已旬日矣。阅前方，或表散，或清凉，皆用柴胡，医治益剧。诊之脉洪大而滑数。曰：此乃湿热挟痰，故显以上各症。柴胡具升发之性，本少阳要药，而脉不弦者，则与少阳无涉，误用柴胡，则少阳之气有升无降，诸经之气亦随而上逆，况兼各种病邪，助桀为虐，遂致肺胃二者皆失其作用，欲却病而反以增病，皆由医者固执不通之过。救误方法，当以荡涤痰饮、清利湿热为主，使肺胃二气得遂其通降之枢机，则病邪无所依据，自然退避矣。疏方小陷胸合温胆汤，加黑栀、石膏、胆星、建菖蒲、竹茹等药，为大剂，一帖，呕吐止，能进食；二帖，诸症十愈六七；三帖，疟止。乃减去苦寒，加入甘寒清润之品，又数帖而瘳。 
　　张某，年才二十余，平日强健，略无病苦。一日晚间二鼓时，陡患狂妄，不省人事，数人捉之就床横卧，手足躁扰不宁。据旁人及其弟云：先此毫无他症，莫知所以。脉之浮大而虚，断为虚狂，大抵必受意外惊骇，或他事刺激，及忧思过度，遂心神飞越，出现似狂非狂之症。疏方用大剂归脾汤，嘱其从速购服一帖，比晚熟睡，至次晨，病即如失。询知先日因过船失足受惊故尔，继思上症幸未汗出，又不曾误药，故能回元气于无何有之乡，否则生死难以逆料也。 
　　长沙刘君鑫森之少君，年甫五岁，平日喜食糖点，久而成积，初不之觉，已而间作腹痛，所下之粪，杂有白脓，犹谓偶然小恙，未逞医治。继乃渐剧，日常数次。诊之，脉弦缓，舌苔淡白。因其赋禀薄弱，不敢迳施下剂，乃变通用理中汤加大黄服之，不应，遂以理中合小承气二帖，下黑粪甚多而愈。 
　　新化唐君汉三第二少君，甫四岁，一日延诊，云近旬内每日必大便五、六次，或七、八次，粪略稀软而不泄泻，此外毫无疾苦，筋纹淡红。比疑外感夹食，与平胃散加味不应；断为脾弱肝强，用四君加青皮、川楝、蒺藜等味，培土而制木，三帖，即霍然如失。 
　　工人蔡某之妻，每日自午至子，手足心热，心中烦热，不得卧，短气懒言，饮食递减，身弱，艰于步履，不时咳嗽，已数月矣。脉之弦缓，舌苔淡白，口中干，喜漱水而不欲咽，以黄芪建中汤与之，守服三十剂而安。 
　　窿工某，先因感冒，杂治不效，已而转疟，又十余日，危殆已极。延诊时，卧床昏睡，不能起坐，问之不知答对，气息仅属，粒米不入，已三日矣。脉浮缓而虚，舌苔灰暗，面色惨晦，询之旁人，但云午后微热，不知其他。阅所服方，皆庸俗搔不着痒之药。即以大剂六君加香、砂、草果、乌梅与之，二帖，神颇清爽，略进糜粥，再三帖，疟已，眠食稍可，更方用大剂六君加姜、附，数帖而瘳。 
　　机械工某，先患外感，医用表散，寒热退，已而痰嗽呕吐，左胁下痛不可耐，舌绛苔白而厚，脉弦滑。断为肝邪挟痰饮上逆，以致肺胃之气不能通降。检所服方，皆温燥升提之品，愈服愈乖。治当涤降痰饮，肃清肺胃，兼以清热平肝，则病可愈。为疏温胆汤加旋覆、赭石、川楝、白芍、青皮、竹茹、栀子、黄芩等药，二帖，呕平，胁痛、咳痰减，再两帖而疾去八九，改投清润疏降而安。 
　　工人之父某，年近五十，患心气痛，杂治不瘥，已逾年矣，每有劳动，或用心稍过，即痛甚。诊之，诸脉如常，惟左寸略微细，舌苔淡白，面（白光）白而神不敛。即疏六君加归、芍、薤白，服四帖，不应，改用归脾加建菖，一剂知，二剂疾如失。继思上二方，无大差别，而效不效若此，医药之微妙，诚未可掉以轻心也。 
　　窿工某之妻，年约三十，产后患感，杂治不痊，已两阅月。延诊，身微热，口渴，但欲漱水而不喜多饮，面若火烘，头晕目眩，脉浮大，按之虚散，与当归补血汤。记用黄芪一两、当归三钱。其夫以药味少而价昂，疑不购服，改用他药方，愈剧。逾旬复乞诊，以实告，询之症尚如前，令速照方煎服，毋得再延贻误，果三帖而安。 
　　工人某，患泄泻，日数十行，医以表散温燥药进，泻略减，而咽喉痛，杂见白点，咳嗽，痰中带鲜血，身大热，汗出，遍体红斑，口干，不甚喜饮，年未三十，两人掖而求诊。脉浮数而促，舌鲜红多刺，苔微黄，小溲短赤而数。余曰：此乃秋燥症，泄泻者，肺热移于大肠，脏邪传腑，自寻出路，正是佳兆，乃反其道以行之，幸泻未全止，治节之权，尚存一线；而喉关见白而痛，咳嗽带血，则肺金受伤，已非浅鲜，及今图治，或可挽救。与大剂养阴清肺汤加石膏、知母，三帖，症减大半，嗣就原方加减，又十余帖，始获全愈。 
　　机械工某，患伤寒，杂治逾月，各恙渐次向愈，惟口渴时呕，小溲不禁，有时而遗。踵门乞诊。舌绛而苔淡白，脉浮大而数。曰：此阳明余热未净，故口渴而呕，热气上灼肺金，治节无权，不能收摄津液，小溲所以不禁而遗也。与竹叶石膏汤三帖，遂霍然已。 
　　敲砂工某，先患感冒，继转疟，旬余不痊，询知单热无寒，发时两足冷如水浇，大渴大汗，舌色红而苔白，脉洪大而缓。审系阳明湿热，不关少阳，故脉无弦象，与白虎汤加苍术，一帖知，三帖已。同时又有工人，亦患单热疟，惟身疼痛、喜呕、脉浮大而缓为异，与白虎加桂枝汤而瘳。 
　　工人陈某妻，患病旬日，自以单方疗之，不应，更数医亦无效。一日两手拳曲而振掉，身大热，面赤口渴，无汗，大小便不通，举家惊扰。诊之，脉浮洪而弦数，舌红苔黄燥，即为刺少商穴，两手即伸，审系表有风寒而里有实热，法当表里两解，与河间防风通圣散，两帖，汗下兼行，诸症悉愈。继转疟疾，热多寒少，改用小柴胡去法夏、人参，加桂枝、花粉、知母、常山、青皮，三帖而安。 
　　窿工某，患冬温，初微恶风，四肢串痛，头痛而晕，口渴，发热微汗，医者与表散药，益剧。延诊，身大热，大渴，心烦，口苦，汗出如浴，头痛如劈，咳嗽欲呕，舌鲜红有刺，苔薄而白，脉洪大而促。即与大剂白虎加黄连、黄芩，三帖，诸症悉退，改用清润养阴而瘳。 
　　鳄陵郭君小纯，一日忽头痛而晕，不能起床。自云如被酒醉，神思不甚清爽，身如寒无寒，如热无热，两足间形顽麻，干咳欲呕，身无汗，舌无苔，尖微露红点，夜不成寐，口中涎沫多，间露苦及甜味，小舌曲而偏右，时觉梗塞，脉模糊不清。细察病情，知系冬温，而脉症不甚明了，皆由温邪侵袭经络，游行肌腠，尚未内犯，故口不甚渴，舌亦无苔，兼之脉象模糊，犹是云遮雾隐时也。为疏辛凉平剂，加入轻清宣泄之品，每日两帖。至三日，身微汗，头痛顿减，诸症亦退，苔微现黄白色，舌尖仍露红点，脉转滑数，旋复胸隔痞满不舒，欲呕不呕，为温邪由腠理侵入膈膜，兼挟热痰使然，乃用旋覆代褚石合小陷胸并加薤白、栀子等药。二帖，胸隔宽，正拟进善后方，讵意余焰循肺系上熏而喉痛，沿胃经逆行而上下牙龈亦肿胀且痛，用玉女煎，以元参易熟地，一帖而喉恙除，龈肿亦消大半。阅日又忽胸痞，因取前旋覆赫石汤再加石膏、知母，连进七、八帖，始获全愈。上症缘病者体气素蓄湿热，故温邪袭入，以类相从，不免助桀为虐，变症所以驳杂，相机用药，未可以寻常温病例视也。 
　　朱君云轩，汝城人，其内政素患白带，外科以丹丸服之，大泻而口流涎沫，遍身发现疹疮，寻痊愈，已旬日矣。一日左胁及少腹痛连尾脊骨，如有物横梗，寒热往来，日夜呻吟，至不能堪。诊之，脉弦数，舌苔白而尖露红点，与小柴胡去参、枣，加木通、青皮、桔叶，二帖而痛平。因性不喜药，延至六七日后，痛复作，大便不利，知丹药留毒所致，乃以大柴胡汤下尽黑粪，并嘱以绿豆煎汤兑地浆冷服数日，即可除根，嗣即平复如初。逾旬，陡患大热大渴，微汗，头晕痛，疑为旧疾复发，促诊，脉浮洪而促，舌色鲜红。余曰：此与前症无关，乃新感冬温也。即与葱豉汤加青木香、石膏、白薇、沙参，一帖而瘳。 
　　窿工某，患冬温，头痛，初微恶风，时发热，微汗，医者以消风、败毒等方进，遂大热大渴，汗出如浴，头痛如劈，眩晕不能举，咽喉亦肿痛，水谷不入，时露谵语，舌鲜红有刺，无苔，脉浮数而洪，即与大剂白虎去粳米加生地、花粉、栀子，两剂，大便泄泻如沸汤下奔，诸症减十之五六。病者以腹泻疑药过凉所致，请更方。余以其愚昧无知，不与置辨，因权辞曰：症既变，方自当改易，乃疏白头翁汤加入石膏、知母、蕤参、生地、花粉等品，三帖泻止。各恙悉退，以清润养阴善后而瘳。 
　　窿工某，先因下窿失足，手足毁伤疼痛，伤科家已为治愈。嗣复咳嗽，往来寒热，两胁及胸膈作痛，舌苔淡白，脉弦数。审系内部蓄瘀未尽，兼感外寒所致，为疏小柴胡汤去参加桃仁、红花、荆芥炭、桂尖、赤芍、归尾、鲜桔叶等品，告以服药后，大便当下黑粪，以尽为度。服三帖，黑粪始下。踵门乞更方。询知粪色正黑，痛减大半，仍嘱将原方再进，又四帖，黑粪尽而各症皆瘳。 
　　木工某，患遍身重痛，头晕，身微热，冷汗不止，脉沉缓而迟，舌苔湿白，咳嗽多涎。医以败毒、香砂、二陈等方与之，不应。为疏五积散去麻黄，服二帖，冷汗、头晕、身热痛等症均愈，惟腰脊间有重痛，牵引小腹，因于方中加附片、盐水炒杜仲，又二帖而瘥。 
　　窿工朱某，每大便则下血如注，已一月矣。杂治不效。脉弦缓，舌苔湿白，与黄土汤加当归、白芍，以赤石脂易黄土，服三帖血止，再两帖而安。 
　　王某，患下血稠粘，间露里急后重，发散升补，备尝之矣，踵门乞诊。脉弦数而沉，舌鲜红而苔黄燥，与白头翁汤加僵虫、乌梅，五帖，遂霍然已。 
　　工人妻，年三十许，娩后十余日，恶露已尽，偶因感冒夹食，腹及胁痛。医者疑瘀血为患，以破血、降气药与之，不效，继更数医，率用桃仁、红花、三棱、莪术等品，愈治愈剧。一日医用桃仁承气煎好，进服一杯，即昏愦妄语。延诊，脉如蛛丝不绝，气息奄奄，手足如冰，汗出，面上黑气满布，口唇惨白，舌苔黑滑，即用大剂通脉四逆冷服，一帖，苏醒，厥回汗止，改用大剂附子理中汤，三帖，遂霍然已。 
　　《灵》、《素》、《伤寒》、《金匮》诸书，为医学家之鸿宝，其所著，经络脏腑、气血交会、生克制化种种，诸洞垣妙理，皆精确不刊，故医者本以疗疾，合则生，不合则死，如响应声，毫无差谬。壬戌冬仲，吾得腹中痛疾，作止不常，亦不甚剧，以其小恙也，忽之不理。久之，食量渐减，亦未介意。一日席间，友人注目吾面，云君鼻间何为发生青色，退取镜视，果有青色一道，如拇指大。因思《金匮》云：“鼻头色青者，腹中痛，苦冷者死”，此乃木郁克土，殊非细故，若再不治，恐有性命之忧。即疏平胃散加桂尖，煎服一帖，次日，青色即退大半，腹痛如失；续进两帖，青色缩至十之七八，改用桂枝人参汤加附子，又数帖而全愈。夫人身脏腑内部之疾，其气色发见于头面及胸背四肢者，不一而足。故医者为人治病，苟不精研《内经》、仲景之书，即无由见病知源。若卤莽从事，方虽千易，疾不少减，甚者有病之脏腑未受其益，无病之脏腑反遭其殃；盖病有本而徒治其标，所谓盲从而已。 
　　长沙罗君筱誉之继室江右陈氏，初生一儿，甫四日，即不乳不啼，面露黄色，疑为饱乳酣睡，略不注意，至五日仍然，迄至第六日傍晚，始延诊。时已昏夜，见其满面如栀子染黄。曰：此乃脐风之最重者，今已后时，恐难挽救。即命启视肚腹，验其是否现有青筋，燃灯烛之，恍觉青影，不甚明了，两手筋纹亦不甚著。再四图维，谓轻证灯火犹可获效，此等剧症，非艾灸万无生理。乃用艾捻作小黑豆大，削极薄生姜片，贴于脐上一寸许，甫二壮，即啼哭有声，但细而幽长，有异平时；至第三壮，啼声大作，音甚僚亮，即以乳授之，略有吮意，惟口甚松。是夜但用薄荷少许煎水与服，未进他药。次早，询知午夜后已能吮乳，啼声如常，面部黄色退去大半，身及肚腹作热，审视舌色及两手筋纹，又内蓄风热，心殊骇异。启验脐上青筋，则已冲至心窝下，仍为灸艾柱三壮；又令检视儿乳，见左乳内有小核，以两指轻挟，捻去白汁，为疏全虫、黑栀、黄连、蒺藜、钩藤、虫退、芥穗等药以祛风清热。其明日乳食复原，身热亦退，惟肚上青筋，尚存十之二三，复用艾柱灸三壮，将前药再服一帖，各恙始平。夫小儿初生七日内，脐风最宜慎防，而人多昧而忽视，或虽知之而不谙治法，鲜有不贻后悔者，吾愿世之为父母者，其共知之；若为医者，则尤宜平日实心研究，庶不至茫然无措也。 
　　芫花、大戟、甘遂之与甘草，药性相反，古有明文，故方剂中不可合而并用。苟一误用，必至杀人，医者所共知也。此外，未见与甘草相反，而其害且至于杀人者。当清末时，医士颜君意禅，笃实人也，一日告余曰：曾在某邑为人治病，见一奇案，令人不解所以。有一农家，人口颇众，当冬月塘涸取鱼，煮鱼以供午餐，丁壮食鱼且尽，即散而赴工，妇女童稚数人，复取鱼烹治佐食。是晚有一妇，初觉饱闷不适，（日匿）就床褥，众不介意，次早日高，呼之不起，审视则息绝尸僵矣。举家惊讶，莫名其故，再四考查，自先午同餐后，未进他项饮食，亦无纤芥事故。因取先日烹鱼釜察视，除鱼汁骨肉外，惟存甘草一条，约四五寸许。究问所来，据其家妇女则云小孩辈喜啼哭，每与甘草与饲，釜中所存，必系小孩遗落者。又检所烹之鱼，皆系鲢鱼，并非毒物，即甘草与鲢鱼同煮食之，亦不曾有相反毒人之事。且众妇及小孩数人同食，虽间同有饱胀不适情形，亦无他瑞剧症，何独一人偏受其灾。顷之，邻里咸至；又久之，死者母家亦至，究问死状，主人以实告，不之信，喧哗终日，莫能决。中有一少年最放肆凶暴，大言于众曰：甘草、鲢鱼同食毙命，千古无此奇事，人命至重，岂得以谎言搪塞！若果然者，可再用此二物同煮与我食之，我虽被毒，死亦甘心，断不谁问。即促同来母党照办，众疑莫敢先发，其人再三督促，并亲自手擎二物付釜同煮，侯火候至时，即命取盘著陈列席间。旁人疑阻者，辄怒斥之。其人即席大啖，并笑旁观者愚暗胆怯，且食且言，顷之而尽。是晚在他人视之，无甚痛苦，其人亦无若何表示，至其次晨，则僵卧不起矣，群众观之，同声大呼曰：甘草、鲢鱼同食，果然杀人！疑案遂决，因联名禀县，县知事以其案之奇特也，阴遣人侦之，略无异言，始准予存案，并出示通知，此案遂寝。夫甘草甘平无毒，而能解百毒，人家池塘所畜鲢鱼，为寻常服食之品，并未闻含有他项毒性，同取煮食，果至杀人，其所以然之理，究不能臆测。因二物最易相犯，人每忽不加察，兹故表而出之，附诸医案之末，聊补本草之所未及，且以侯后之博雅君子。 
　　先考医案
　　先君子瑞器公，自弱冠厌弃科举，究心医学，里都咸称颂之。没后数年，尚有不远数十百里踵门乞诊者。生平治验医案颇多，以未编辑成帙，散佚殆尽，零金碎锦，倍形珍重，搜录数则，聊备诵芬云尔。 
　　清光绪癸未甲申间，吾乡数十百里内，多患阴寒白喉，或现白点，或白块满喉，饭粒可进，惟饮水及咽津则痛甚，身微热，舌苔或灰白，或浅黄而厚，如结痂状，脉多沉紧而弦，或沉缓无神。他医率用表散及寒凉，十治十死。先考独得其秘，每用通脉四逆汤奏效，甚者方中用生乌附八钱至一两，连服五六剂或七八剂而愈者，起死回生，同道中莫不骇为奇异；一遇上症，咸逊谢推荐。尝谆谆教伯章兄弟，故知之最悉。又如邵阳周某、黄某白喉治验，皆所目见，计当时经手治愈者，不下数十百人。伯章自行医以来，经验他种白喉极多，独于以上阴寒剧症，未曾一见，不审当日何以若此之多，而先考独能于仲景《伤寒》方中探骊得珠，宜为同辈所叹服也。 
　　先大母邓安人，年七十时，患咳嗽发热，适先考以远庄发粜，稽延逾旬，他医屡易方，益剧。最后有一医，谓年老当用补益，购药服之，几殆。急命与促归，审系外邪内陷，即疏小青龙汤，一服知，二服已。 
　　先世母梁孺人，外感夹食，泄泻日数十行，用平胃加味，泻止，已而腹胀，时欲登厕而无便，了而不了，更数医，辄进行气疏降之品，旬日不愈。适先考远适，急促归，审证究脉已，检阅前方，即怒形于色，曰：此中气下陷，胡前后医者不省乃尔。即进补中益气汤，两帖而安。 
　　光绪丙戌冬，内子患喉症，色暗红而痛甚，舌色淡红而无苔，他医以发散清解进，益剧，粒米不入，已三日矣，腹中饥甚难堪。时先考以戚友踵延，莫知去向，急访迎归。抵家，则命以川吴萸三两，研末，醋调炒热，敷右足涌泉穴。并预备肉汁，吹去浮油，煮糜粥以待。约一时，即觉喉中通畅，急索粥，尽三碗，毫无痛苦。嗣用六味地黄汤加味，二剂，疾如失。 
　　光绪壬辰秋，伯章以院试获隽，捷报抵家，邻里盈门称贺。次小儿年未三岁，陡患惊风，目瞪口噤，肌冷，手足搐搦，先考即取家藏芪、术、姜、附等药，大剂煎灌，顷之而定。此等症候，方药是否，生死反掌，向非洞见脏腑，势必乱投他医，或迟疑误事，而竟于仓卒危疑之际，着手成春，则生平学识经验，洵匪夷所思矣。 
　　李君希圣，与先考为世交，后辈患虚劳不愈，已半年矣，先考为主小建中汤，并草医案授之。同时他医主补中益气，李君心疑两方互异，莫能决，终服补中益气汤增剧，改用小建中，一帖稍可，即守方服至三十余剂，疾竟霍然。 
　　光绪乙未九月十二日，先考捐馆，年五十有七。其年十二月，有邵阳周某妻，肩舆踵门，云患虚劳逾年，更数十医，无一效者，服尊公前后三方数十帖，旧恙霍然，今来酬谢，并请善后方云云。乃取前所服方视之，皆黄芪建中加味，一遵仲景成法。伯章为疏归脾汤加味授之而去。窃思先考方治验案，于《伤寒》、《金匮》二书，确有心得，其能愈痼疾，原非侥幸，惜皆散佚，今所搜录者，不过百中之一，则伯章不孝之罪，又何追焉。 
　　《遯园医案》稿既成，携至星沙付印。适遇李君思澄，赞美先考审证之精，为伯章诵述一二。云其太夫人年四十时，患喉痛症，他医作虚寒白喉治，用芪、术、桂、附等药，驯至痰声漉漉，势甚危急。延先考至，曰：此乃疫症白喉，前药都系戈戟，改用解毒泻热之剂，数帖而瘳。又其先王母太夫人，年时六十，偶患右手微痛，色略红肿，医以为痈毒将发，用生黄芪四两，红花三钱，服之，益剧。更医又误认为虚寒，续进芪、术、桂、附数帖，危症峰起，举家失措。先考作伤寒治，始逐渐痊愈，厥后遍体皮如蛇脱，延至一月有余，方始康复。兹故补录及之，亦以见先考之临症，非时俗所可及也。


