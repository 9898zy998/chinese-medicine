古今图书集成医部全录卷一百二十二

　头门　按：伤寒头痛六经皆有，而头额汗一证，亦载汗门，故俱不复赘。

　　黄帝素问

　　　金匮真言论

春气者病在头。
【 注　所谓气者，言四时五脏之气而为病者也。肝俞在颈项，而春气在头者，春气生升，阳气在上也，故病在气者病在头。】 

　　　五脏生成篇

诊病之始，五决为纪，欲知其始，先建其母。所谓五决者，五脉也。是以头痛巅疾，下虚上实，过在足少阴巨阳，甚则入肾。
【 注　始者，邪始在三阴三阳之气分也。五决者，审别五脏阴阳之经气以决其病也。欲知其病之始在某经，先分立五脏为根本，审其邪病某经之气，某脏之经也。少阴、巨阳相为表里，阳气生于水脏水腑之中，而上出于巅顶。实者邪实，虚者正虚，是以头痛巅疾，乃邪气实于上而使正气虚于下也。盖邪之中人，始于皮毛气分，留而不去，则转入于经，是以过在巨阳、少阴之经。而甚则入肾，盖经络受邪，则内干脏腑矣。】 
心烦头痛，病在膈中，过在手巨阳少阴。
【 注　心部于表。君火之气，外受于邪，则心烦于内矣。太阳之气受邪，则头痛于上矣。手太阳之脉，循咽下膈，手少阴之脉，出属心系，下膈络小肠，病在膈中，是过在手太阳少阴之经矣。】 
青脉之至也，长而左右弹。有积气在心下，支胠，名曰肝痹。得之寒湿，与疝同法。腰痛，足清，头痛。
 【 注　脉长而弹，弦而急也。弦则为减，诸急为寒。此得之寒湿，而阳气受伤，故弦急也。心下为膈，胁下为胠，内膈下连于两胠。邪在心下支胠间，故脉左右弹也。清湿地气之中人也，必从足始。足厥阴之脉，从足上腘入毛中，过阴器，抵小腹，布胁肋，故病证与疝痛相同，而腰痛足冷也。厥阴与督脉会于巅，故头痛也。】 

　　　脉要精微论

头者精明之腑，头倾视深，精神将夺矣。得强则生，失强则死。
 【 注　诸阳之神气，上会于头，诸髓之精，上聚于脑，故头为精髓神明之腑。髓海不足，则头为之倾；神气衰微，则视深目陷也。得腑气之强则生，失强则腑坏而脏将绝矣。】 
推而外之，内而不外，有心腹积也。推而内之，外而不内，身有热也。推而上之，上而不下，腰足清也。推而下之，下而不上，头项痛也。
 【 注　推详其脉之偏于外内上下也。推而外之者，以左右三指向外以按之，脉偏盛向内而不外者，此邪在心腹间而成积也。推而内之者，以左右三指向内以候之，脉偏盛于外而不内者，邪在外而身有热也。推而上之者，以三指平按而审之，上而不下者，其气上盛下虚，当主腰足清冷也。推而下之，下而不上者，其气下盛上虚，当主头项痛也。】 

　　　平人气象论

寸口之脉中手短者，曰头痛。
 【 注　此以寸口而候外因之病也。夫寸为阳，尺为阴。寸口之脉中手短者，此惟在寸之阳部，故主头痛。】 

　　　脏气法时论

肝病者，两胁下痛引少腹，令人善怒。虚则目(目巟)(目巟)无所见，耳无所闻，善恐如人将捕之，气逆则头痛，耳聋不聪，颊肿。
 【 注　病者，邪气实也。肝脉布胁肋，抵少腹，故两胁下痛引少腹。《灵枢经》曰：肝气实则怒。肝藏血而开窍于目，肝虚故(目巟)(目巟)无所见。少阳经脉入耳中，故无所闻。胆病者，心下澹澹，如人将捕之。厥阴与督脉会于巅，肝气逆故头痛，少阳气逆故耳不聪而颊肿也。】 

　　　宣明五气篇

五邪所乱，邪入于阳则狂，邪入于阴则痹。搏阳则为巅疾，搏阴则为瘖。
 【 注　邪入于阳则阳盛，阴不胜其阳，则脉流薄疾，并乃狂。邪入于阴，闭而不行，则留着而为痹痛之证。邪气与阳气搏击于上，则为头痛巅顶之疾。足之少阴，上系于舌，络于横骨，终于会厌，邪搏于阴，则厌不能发，发不能下，故不能开阖而为瘖。】 

　　　通评虚实论

帝曰：脉实满，手足寒，头热何如？岐伯曰：春秋则生，冬夏则死。脉浮而濇，濇而身有热者死。帝曰：其形尽满何如？岐伯曰：其形尽满者，脉急大坚，尺濇而不应也。如是者故从则生，逆则死。
帝曰：何谓从则生逆则死？岐伯曰：所谓从者，手足温也。所谓逆者，手足寒也。
 【 注　肾主生气之原，膀胱为太阳之腑，脉实满者，少阴之寒气充于外也。手足寒者，少阴之生气虚于内也。头热者，太阳之气发越于上也。肾与膀胱阴阳并交，咸主生气，若盛于外则反虚于内矣。春时阳气微上，阴气微下，秋时阴气微上，阳气微下，阴阳二气，交相资生，故主生。冬时阴气尽出于外，夏时阳气尽虚于内，故主死。言阴阳之根气，不可虚脱者也。】 

　　　刺热篇

肝热病者，小便先黄，腹痛多卧身热；热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。其逆则头痛员员。脉引冲头也。
【 注　此言内因之热。先者，谓先有此内因之热而先见是证也。肝主疏泄，故小便赤黄。肝脉环阴器，抵少腹而上。故腹痛也。肝藏魂，魂伤故多卧，木火主气，故身热也。此言内因之病，始在气分，先下而上，由内而外，又感外淫之邪，内干五脏，与内因之热交争，则魂伤而狂言，肝藏魂也。东方肝木，其病发惊骇。肝脉布胁肋，故胁满痛。风木之热甚，故淫于四末也。人卧则血归于肝，肝气伤而不能纳血，故不得卧也。庚辛金克肝木，故甚。庚辛不死，起于甲乙。大汗者，正胜邪而外出也。气逆者，热淫而反内逆也。员员，周转也。肝脏之热发于外，而与形热相应，热甚而上逆于头，故头痛而员转也。盖三阳之脉，上循于头，肝热与少阳交争，因脉引而上冲于头也。】 
心热病者，先不乐，数日乃热，热争则卒心痛，烦闷善呕，头痛面赤无汗。壬癸甚，丙丁大汗。气逆则壬癸死。
 【 注　心志喜，恐胜之。先不乐者，为恐所伤也。此言内因之热，又感外因之邪，外内交争，热干神脏，故卒然烦痛也。少阴病者，欲吐不吐，故善呕。心为阳中之太阳，故头痛。心之华在面，故面赤。心主血，故无汗也。壬癸水克心火，故甚。壬癸不死，起于丙丁。大汗者，正胜邪而外出也。逆则死矣。】 
脾热病者，先头重，颊痛，烦心，颜青，欲呕，身热；热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。
 【 注　阴气从足上行至头，故先头重。阳明之脉循颊，故颊痛也。脾脉络于心，故心烦而颜青。热邪干胃，故欲呕，脾主肌肉，故身热也。阳病者，腰反折不能俯，阴病者不能仰。阴阳内外交争，故腰痛不可用俛仰也。腹者，脾土之郛郭，故腹满泄。胃之悍气上冲头者，循牙车，下人迎，故颔下痛也。脾病者，加于甲乙，甲乙不死起于戊己。如反逆而内干于脏，则不能外出而汗解矣。】 
肺热病者，先淅然厥起毫毛，恶风寒，舌上黄，身热；热争则喘咳，痛走胷膺背，不得太息，头痛不堪，汗出而寒。丙丁甚，庚辛大汗。气逆则丙丁死。
【 注　皮毛者，肺之合，脏气热于内，故淅然寒栗于外而恶风寒，盖热甚则寒也。肺上连于喉嗌，故舌黄。脏真高于肺，主行荣卫阴阳，故身热也。内因之热与外感之热交争，干于肺脏，故喘咳不得太息。肺主胷中之气，气伤故痛走胷背也。五脏之应天者肺，而手阳明之脉上循于头，故头痛不堪。热争于内，故汗出而身寒也。肺金病丙丁火克之，丙丁不死，起于庚辛大汗者，正胜邪而外出也。如气逆则遇胜克之日即死矣。】 

　　　腹中论

帝曰：病热而有所痛者，何也？岐伯曰：病热者，阳脉也，以三阳之动也。人迎一盛少阳，二盛太阳，三盛阳明，入阴也。夫阳入于阴，故病在头与腹，乃(月真)胀而头痛也。
 【 注　病热者，阳脉盛也。阳脉盛者，三阳之气动之也。三阳俱盛，当主病热头痛。腹为阴，阴中之至阴，脾也。如阳入于阴，又病在头与腹，故腹(月真)胀而头痛。盖阳入于阴，是三阳之气，而非三阳之经脉。若病在经脉，而随经下入于里阴者，则痛而不胀。此病在气分，而阳气下入于腹中，故胀而不痛也。】 

　　　风论

风气循风府而上，则为脑风，风入系头，则为目风眼寒。
 【 注　风府，穴名，在项后中行，乃督脉阳维之会，上循于脑户，故风气客于风府，循脉而上则为脑风。足太阳有通顶入于脑者，正属目本，名曰眼系。风入于头，干太阳之目系，则为目风。足太阳寒水主气，故为眼寒也。】 
新沐中风则为首风。首风之状，头面多汗，恶风，当先风一日则病甚，头痛不可以出内。至其风日，则病少愈。
【 注　以水灌首曰沐。新沐则首毛腠开，中风则风入于首之皮肤而为首风矣。头乃诸阳之会，因沐中风，则头首之皮腠疏，而阳气弛，故多汗恶风也。风者天之阳气，人之阳气，以应天之风气，诸阳之气上出于头，故先一日则病甚，头痛不可以出户内，盖风将发而气先病也。至其风发之日，气随风散，故其病少愈。】 

　　　厥论

巨阳之厥则肿首，头重，足不能行，发为眴仆。
 【 注　巨阳，太阳也。足太阳脉起于目内眦，上额交巅，从巅入络脑，还出别下项，循背侠脊，抵腰中，下贯臀，入腘中，循腨内出外踝之后，是以厥逆于上，则为首肿头痛，厥逆于下，则为足不能行，神气昏乱，则为眴仆。太阳为诸阳主气，此病在经而转及于气分，故曰发。】 

　　　奇病论

帝曰：人有病头痛，以数岁不已，此安得之？名为何病？岐伯曰：当有所犯大寒，内至骨髓。髓者以脑为主，脑逆故令头痛，齿亦痛，病名曰厥逆。
 【 此论脑骨髓之为病也。夫在地为水，在天为寒，寒生水，水生咸，咸生肾，肾生骨髓。故所犯大寒之气而内至骨髓也。诸髓皆属于脑，故以脑为主。髓邪上逆，则入于脑，是以头痛数岁不已。齿乃骨之余，故齿亦痛也。此下受之寒，上逆于巅顶，故名曰厥逆。】 

　　　脉解论


阳明所谓客孙脉，则头痛鼻鼽腹肿者，阳明并于上。上者，则其孙络太阴也。故头痛鼻鼽腹肿也。
 【 注　此明阴阳之气，上下升降，内外出入，行于脉外之气分也。气分者，皮肤肌腠之间。上，谓皮肤之上也。夫诸脉之浮而常见者，皆络脉也。足太阴之脉，亦见于皮肤之上而无所隐，是以阳明之气并于上，则迫于阳明之孙络，与太阴之经脉也。迫于阳明之孙络，则头痛鼻鼽，迫于太阴之经脉，则腹肿也。】 

　　　四时刺逆从论

太阳濇则病积，善时巅疾。
 【 注　濇者多血少气，微有寒，血病之谓。积血多而凝泣，故成积也。】 

　　　标本病传论

肝病，头目眩，胁支满。三日体重身痛，五日而胀，三日腰脊少腹痛胫酸。三日不已，死。冬日入，夏早食。
 【 注　病先发于肝，则头目眩，胁支满。三日而之脾，则体重身痛。五日而之胃，则胀。三日而之肾，则腰脊少腹痛。三日不已，死。夏早食，乃寅卯时，木气绝而不生也。冬日入，乃申酉时，金气旺而木气绝也。】 

　　　气交变大论

岁木太过，风气流行，脾土受邪，民病飧泄食减，体重烦冤，肠鸣腹支满。上应岁星。甚则忽忽善怒，眩冒巅疾。
 【 注　岁木太过，则制胜其土气，故民应之而为脾病也。飧泄食减，肠鸣腹满，皆脾土之病。脾主肌肉四肢，故体重烦冤者，土伤而不能制水，水气上乘于心也。岁星，木星也。木运太过诸壬岁也。淫胜太甚，则反自伤。善怒，肝志之病也。厥阴与督脉会于巅，故眩冒巅疾。】 
岁金不及，炎火乃行，复则阴厥且格，阳反上行。头脑户痛，延及脑顶发热，民病口疮，甚则心痛。
 【 注　六乙之岁，金运不及，则所胜之火气乃行。金弱火亢，水乃复之，秋冬之时，阳气应收藏于阴脏，因寒气厥逆，且格阳于外，致阳反上行，而头脑户痛，延及脑顶发热。水寒之气，上乘迫其心火外炎，故民病口疮，甚则心痛。】 

　　　五常政大论

木太过曰发生，发生之纪，是谓启陈。土疏泄，苍气达，阳和布化，阴气乃随，生气淳化，万物以荣，其化生，其气美，其政散，其令条舒，其动掉眩巅疾，其经足厥阴少阳，其脏肝脾，其病怒。太角与上商同。上征则其气逆，其病吐利。
【 注　陈，布也。启布阳和，发生万物之象也。土得其制化，故主疏泄。苍气，木气也。厥阴之上，风木治之，是以阳和布化于上，而阴气乃随于下也。掉眩巅疾，风气淫于上也。怒，肝气盛也。如壬子、壬午、壬寅、壬申四岁，木运有余，而上临火气，子居母上，则其气逆，逆于上则吐，逆于下则利也。】 

　　六元正纪大论

帝曰：五运之化，太阳之政何如？岐伯曰：辰戌之纪也。初之气，地气迁，气乃大温，草乃早荣，民乃厉，温病乃作，身热头痛呕吐，肌腠疮疡。
 【 注　五运，谓五行之化运，辰戌岁主太阳司天加临之间气，初气始于少阳。地气迁者，谓上年在泉之终气，而交于今岁司天之初气也。岁前之终气，乃少阴君火，今岁之初气，乃少阳相火，二火相交，故气大温，草乃早荣者，长气盛也。春始交而大温，故民病厉，温病乃作，为身热头痛，呕吐疮疡。】 
少阳之政，寅申之纪也。初之气，地气迁，风胜乃摇，寒乃去，候乃太温，草木早荣，寒来不杀，温病乃起。其病气怫于上，血溢目赤，欬逆头痛，血崩胁满，肤腠中疮。
 【 注　初之间气，乃少阴君火，主气乃厥阴风木，故风摇候温，草木得生长之气而早荣也。少阳司天，而又值君火主气，故虽有时气之寒来，而不能杀二火之温热也。血溢目赤，欬逆头痛肤疮等证，皆风火之为病也。】 

　　　至真要大论

岁太阴在泉，草乃早荣，湿淫所胜，则埃昏岩谷，黄反见黑，至阴之交，民病冲头痛。
 【 注，太阴在泉，辰戌岁也。主为草木之所资生，故草乃早荣。黄乃土色，黑乃水色，土胜湿淫，故黄反见黑。至阴之交，乃三气四气之交土司令也。民病冲头痛，乃膀胱经痛。盖膀胱乃水津之腑，土气淫胜而水脏水腑皆为病也。】 
太阴司天，湿淫所胜，胕肿骨痛阴痹。阴痹者，按之不得，腰脊头项痛，时眩，大便难。
 【 注　太阴司天，丑未岁也。胕肿阴痹，感寒湿之气。病在阴者，名曰痹，故按之不得也。肾主骨而膀胱为之腑，故腰脊头项骨痛。肾开窍二阴，故大便难也。】 
少阳司天，火淫所胜，民病头痛发热，恶寒而疟。
 【 注　少阳司天，寅申岁也。少阳之火，在天为暑，故民病头痛，寒热而疟也。】 
太阳司天，寒淫所胜，血变于中，发为痈疡。民病厥心痛，呕血血泄，鼽衄善悲，时眩仆。
 【 注　太阳司天，辰戌岁也。心痛眩仆乃寒凌心火，逼其火热上炎，水火寒热交争也。】 
帝曰：六气相胜奈何？岐伯曰：厥阴之胜，耳鸣头眩，愦愦欲吐，胃膈如寒，大风数举。
 【 注　三阴三阳主岁之气，淫胜而为民病者，宜以所胜之气味平之。耳鸣头眩，木淫于上也。愦愦欲吐，胃气如寒，胃土病也。大风数举，淫于下而上也。】 
太阴之胜，火气内郁，疮疡于中，流散于外，病在胠胁，甚则心痛热格，头痛喉痹项强。独胜则湿气内郁，寒迫下焦，痛留顶互引眉间，胃满，足下温，头重，足胫胕肿。饮发于中，胕肿于上。太阴之复，湿变乃举，体重中满，饮食不化，阴气上厥。胷中不便，饮发于中，欬喘有声，头项痛重，而掉瘛尤甚。
 【 注　阴湿之气淫于外，则火气内郁而疮疡于中，湿热之气流散于外，则及于风木，而病在胠胁。甚则心痛者，木甚而传于火也。热格头痛，喉痹项强者，风火之气与湿气相杂，从颈项而上于巅顶也。独盛者，阴湿之气复盛于岁半以后也。湿气在中，故内郁而迫于下焦，痛留顶而互引眉间者，风火之气留于巅顶，传于阳明之经，而下及于胃满也。足下温头重者，风火之气流于下也。饮发于中，胕肿于上者，水从下而中中而上也。复谓三阴三阳之气，受所胜之气，胜制郁极而复发也。头项痛重而掉瘈尤甚，所谓因于湿，首如裹，湿热不攘，大筋软短，小筋弛长，软短为拘，弛长为痿也。】 
太阳之胜，凝凓且至，热反上行，头项囟顶，脑户中痛。太阳之复，厥气上行，心胃生寒，胷膈不利，心痛痞满，头痛善悲，时眩仆。
 【 注　太阳寒水气胜，故凝凓且至，热反上行者，太阳之气，随经上入脑，还出别下项也。厥气上行者，郁逆之气上行，而欲复岁半以前之气也。心胃生寒，胷膈不利，心痛痞满，头痛善悲，时眩仆者，厥气上行，从下而中，中而上也。】 
阳明之复，清气大举，病生胠胁，气归于左，善太息，甚则心痛痞满，腹胀而泄，呕苦，欬哕烦心，病在鬲中，头痛。
 【 注　阳明之复，发于本位主令之时，是以病生胠胁，气归于左者，金乘木也。心痛痞满腹胀而泄，乘火土也。胆病者善太息。呕苦，木受金刑，腑亦病也。欬哕，肺气逆也。欬哕烦心，病在鬲中者，阳明之气上逆也。头痛，厥阴病也。】 
厥阴司天，客胜则耳鸣掉眩。
 【 注　风木之客气胜于上，是以耳鸣掉眩。】 
少阴司天，客胜则鼽嚏，颈项强，肩背瞀热，头痛。
 【 注　少阴司天，初之气乃太阳寒水，二之气乃厥阴风木，三之气乃少阴君火。鼽嚏，耳聋目瞑，厥阴之气胜也。颈项强，肩背瞀热，头痛，太阳之气胜也。】 
少阳司天，客胜则丹胗外发，及为丹熛，疮疡，呕逆喉痹头痛。
 【 注　少阳司天，初气三气乃君相二火，二之气乃太阴湿土。丹胗即斑疹，因火热而发于外者也。丹熛即赤游发于外而欲游于内者也。疮疡嗌肿头痛诸证，亦皆感湿热而生，盖亦自上而下，从外而内也。】 

　　　着至教论

三阳独至者，是三阳并至，并至如风雨，上为巅疾，下为漏泄。
 【 注　独至者，三阳合并而为一阳也。三阳并至，则阳气上行而为巅疾，下行而为漏泄。】 

　　　示从容论

雷公曰：于此有人头痛筋挛骨重，怯然少气，哕噫腹满时惊，不嗜卧，此何脏之发也？脉浮而弦，切之石望，不知其解，复问所以三脏者，以知其比类也。帝曰：夫从容之谓也。夫年长则求之于腑，年少则求之于经，年壮则求之于脏。今子所言皆失，八风菀热，五脏消铄，传邪相受。夫浮而弦者，是肾不足也。沉而石者，是肾气内着也。怯然少气者，是水道不行，形气消索也。欬嗽烦冤者，是肾气之逆也。一人之气，病在一脏也。若言三脏俱行，不在法也。
【 注　厥阴根起于大敦，经气与督脉上会于巅顶而主筋，头痛筋挛，厥阴经气之为病也。少阴根起于涌泉，为生气之原而主骨，骨重少气，少阴经气之为病也。太阴根起于隐白，与胃以膜相连，哕噫腹满，时惊不嗜卧，太阴经气之为病也。其脉浮者，开脉也。弦者，枢脉也；石坚者，阖脉也。雷公不解其因，复问以三脏之脉证，以知其比类于杳冥焉。从容者，气之谓也，言经脉当求之于气也。三阴者，长女、中女、少女也。太阴为长女，故当求之于腑，腑阳而主开也。少阴为少女，故当求之于经，经气内连脏腑，外络形身，主外内出入之枢也。厥阴处于两阴中之交尽，故为中女，是以求之于脏，脏阴而主阖也。此因三阴之气，而见于证之头痛筋挛。脉之浮弦而石，故当求之于三阴气之开阖枢。若止论其脉证，非从容之谓也。八风菀热，人之阳气行于上下四旁也。五脏消铄，传邪相受，谓五行之气，连于天地之中，有相生而有胜克也。夫浮而弦者，此肾气之出于肝脾而肾不足也。沉而石者，是肝脾之气下归于肾，主肾气内着也。夫在泉之水，随气而运行于天表，是以怯然少气者，乃水道不行，故使形气之消索也。欬嗽烦冤者，是肾气之上逆于心肺也。此五脏之三阴，总归于一气，一气而复贯通于五脏者也。知天道之气交阴阳之离合，而后能从容中道。若言肝脾肾三脏俱行，不在阴阳离合之法也。】 

　　　方盛衰论

气上不下，头痛巅疾。
 【 注　气者，一阳之气也。气上不下，头痛巅疾。阳气自下而直上于巅顶也。】 

　　灵枢经

　　　终始篇

病生于头者，头重。
【 注　天地四方之气，各有所生之本位，故生于头者头重也。】 

　　　经脉篇

膀胱足太阳之脉，起于目内眦，上额交巅；其支者，从巅至耳上角；其直者，从巅入络脑，还出别下项，循肩膊，内挟脊，抵腰中，入循膂络肾，属膀胱。是动则病冲头痛，目似脱，项如拔。是主筋所生病者，痔，疟，狂癎疾，头囟?页项痛。
胆足少阳之脉，起于目锐眦，上抵头角，下耳后，循颈行手少阳之前，至肩上却交出手少阳之后，入缺盆；其支者，从耳后。入耳中，出走耳前，至目锐眦后。是主骨所生病者，头痛，颌痛，目锐眦痛，缺盆中肿痛。

　　　海论

脑为髓之海，其输上在于其盖，下在风府。髓海有余，则轻劲多力，自过其度；髓海不足，则脑转耳鸣，胫酸眩冒，目无所见，怠惰安卧。
【 注　脑为髓之海，气在头者，止之于脑，故其输上在于其盖，下在督脉之风府，是髓海之上通于天，而下通于经水也。精液补益脑髓而下流阴股，故髓海有余，则足胫轻健而多力。度，骨度也。髓从骨空循度而上通于脑，故有余则自过其度矣。髓海不足，则津液竭。精液者，所以濡空窍者也。是以耳为之鸣，目无所见。液脱者，骨属屈伸不利，故胫酸而懈怠安卧。】 

　　　五乱篇

黄帝曰：经脉十二者，别为五行，分为四时，何失而乱？何得而治？岐伯曰：五行有序，四时有分。相顺则治，相逆则乱。故气乱于心，则烦心密默，俛首静伏；乱于肺，则俯仰喘喝，接手以呼；乱于肠胃，则为霍乱；乱于臂胫，则为四厥；乱于头，则为厥逆，头重眩仆。

　　　大惑论

黄帝问于岐伯曰：余尝上清冷之台，中阶而顾，匍匐而前，则惑。余私异之，窃内怪之。独瞑独视，安心定气，久而不解。独博独眩，被发长跪，俛而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，裹撷筋骨血气之精而与脉并为系，上属于脑，后出于项中。故邪中于项，因逢其身之虚，其入深则随眼系以入于脑，入于脑则脑转，脑转则引目系急，目系急则目眩以转矣。

　　扁鹊难经

　　　头痛

脉来一呼再至，一吸再至，不大不小，曰平。一呼三至，一吸三至为适得病。前大后小，即头痛目眩；前小后大，即胷满短气。
【 注　一息四至，是为平脉。一呼三至，一吸三至，是一息之间脉六至，比之平人多二至，故曰适得病，未甚也。前后非言尺寸，犹十五难前曲后居之前后，以始末言也。】 

　　　厥头痛

手三阳之脉，受风寒伏留而不去，则名厥头痛。

　　　真头痛

入连在脑者，则名真头痛。
 【 注　真头痛，其痛甚，脑尽痛，手足青至节，死不治。盖脑为髓海，真气之所聚，卒不受邪，受邪则死。】 

　　金匮要略 【 汉?张机】 

　　　头痛

师曰：病人语声啾啾然细而长者，头中痛。
阳病十八：头痛，项、腰、脊、臂、脚掣痛。
脉紧头痛，风寒，腹中有宿食不化也。
干呕，吐涎沫，头痛者，茱萸汤主之。
吐后渴饮，得水而贪饮者，文蛤汤主之，兼主微风脉紧头痛。

　　　头眩

诸肢节疼痛，身体尩羸，脚肿如脱，头眩短气，温温欲吐，桂枝芍药知母汤主之。
肺痿吐涎沫而不欬者，其人不渴，必遗尿，小便数。所以然者，以上虚不能制下故也。此为肺中冷，必眩多涎唾，甘草干姜汤以温之。若服汤已渴者，属消渴。
心下有痰饮，胷胁支满目眩，苓桂朮甘汤主之。
心下有支饮，其人苦冒眩，泽泻汤主之。
卒呕吐，心下痞膈间有水，眩悸者，半夏加茯苓汤主之。
假令瘦人脐下有悸，吐涎沫而癫眩，此水也，五苓散主之。
趺阳脉紧为伤脾，风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。
阳明病脉迟者，食难用饱，饱则发烦头眩，小便必难，此欲作谷疸，虽下之，腹满如故，所以然者，脉迟故也。谷疸之为病，寒热不食，食即头眩，心胷不安，久久发黄为谷疸，茵陈蒿汤主之。

　　　头摇

病者身热足寒，颈项强急，恶寒，时头热，面赤目赤，独头动摇，卒口噤，背反张者，痓病也。若发其汗者，寒湿相得，其表益虚，即恶寒甚。发其汗已，其脉如蛇。

　　　额黑

黄家，日晡所发热而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏。此女劳之病非水也。腹满者难治。硝石矾石散主之。

　　中藏经 【 汉?华佗】 

　　　头痛

肝气逆，则头痛耳聋颊赤，其脉沉而急。浮而急亦然。主胁肢满，小便难，头痛眼眩。
头目久痛，卒视不明者，死。
热病三五日，头痛身热，食如故，脉直而疾者，八日死。

　　　脑痛

病脑痛，其脉缓而大者，死。

　　　头弦头肿

胆虚则伤寒，寒则恐畏，头眩不能独卧，胆有水，则从头肿至足也。
上焦虚则不能制下，遗便溺，头面肿。

　　　额汗

上焦实热则额汗出，能食而气不利，舌干口焦咽闭之类，腹胀，胁肋痛。

　　　脉色

病头目痛，其脉濇短者，死。
赤色见于耳目额者，五日死。

　　脉经 【 晋?王叔和】 

　　　头痛

小便难，苦目眩，头痛，腰背痛。
足厥阴与少阳气逆，则头目痛，耳聋不聪，颊肿。

　　　头眩

病先发于肝者，头目眩，胁痛支满。
肝脉沉之而急，浮之亦然，苦胁下痛，有气支满引少腹而痛。时肝中风者，头目瞤，两胁痛，行常伛，令人嗜甘如阻妇状。

　　脉诀 【 晋?王叔和】 

　　　头痛

头痛短濇应须死，浮滑风痰必易除。

　　千金方 【 唐?孙思邈】 

　　　风眩

徐嗣伯曰：夫风眩之病，起于心气不定，胷上蓄实，故有高风面热之所为也。痰热相感而动风，风心相乱则闷瞀，故谓之风眩。大人曰癫，小儿则为癎，其实则一。此方疗治，万无不愈，但恐证候不审，或致差违。大都忌食十二属肉。而贲豚为患，发多气急，气急则死不可救。故此一汤，是轻重之宜，勿因此便谓非患。所治风眩汤散丸煎，凡有十方。凡人初发，宜急与续命汤也。因急时但度灸穴，便火针针之，无不瘥者。初得针竟便灸最良。灸法次列于后。余业之以来三十余年，所救活者数十百人，无不瘥矣。后人能晓此方，幸勿参以余术焉。

　　济生方 【 宋?严用和】 

　　　眩运之证当分内外所因

《素问》云：诸风眩掉，皆属于肝。则知肝风上攻，必致眩运。所谓眩运者，眼花屋转，起则眩倒是也。由此观之，六淫外感，七情内伤，皆能致此，当以外证与脉别之。风则脉浮有汗，项强不仁；寒则脉紧无汗，筋挛掣痛；暑则脉虚烦闷；湿则脉细沉重吐逆。及其七情所感，遂使脏气不平，郁而生涎，结而为饮，随气上逆，令人眩运，眉棱骨痛，眼不可开，寸脉多沉，此为异耳。与夫疲劳过度，下虚上实，金疮吐衄便利，及妇人崩中去血，皆令人眩运，当随其所因治之，乃活法也。

　　　头病评治

夫人头者，诸阳之所聚，诸阴脉皆至颈而还，独诸阳脉皆上至头耳，则知头面皆属阳部也。且平居之人，阳顺于上而不逆，则无头痛之患，阳逆于上而不顺，冲壅于头，故头痛也。风寒在脑，邪热上攻，痰厥肾厥，气虚气攻，皆致头痛，前方已有治法。但气虚气攻，头痛愈而复作，延引岁月者多有之矣。偏正头风，妇人气盛血虚，产后失血过多，气无所主，皆致头痛。惟蝎附丸治气虚气攻头疼，尤合造化之妙，其间所用附子，取其助阳以扶虚，钟乳取其补阳以镇坠，全蝎取其钻锥之义，葱涎则取通行其气。汤使用以椒盐，盖椒能下达，盐能引用，使虚气归于其下，对证用之，无不作效者矣。

　　　头痛论治

夫头者上配于天，诸阳脉之所聚。凡头痛者血气俱虚。风寒暑湿之邪，伤于阳经，伏留不去者，名曰厥头痛。盖厥者逆也，逆壅而冲于头也。痛引脑巅甚而手足冷者，名曰真头痛，非药之能愈。又有风热痰厥，气虚肾厥，新沐之后露卧当风，皆令人头痛，治法当推其所自而调之，无不切中者矣。

　　疮疡全书 【 金?窦汉卿】 

　　　发脑

此发脑者，伏阳结滞，邪毒上壅。或生玉枕之端，或在风池之穴。或多或少，大小不同。形如硬疖，渐至溃烂，遍生发中，痛如刀剜，赤肿无脓，逆则黄水出，顺有白脓来。治法以当归、川芎、人参、赤芍、连翘、桔梗、天花粉、升麻、酒炒黄芩、山栀、金银花、黄芪、干葛之类，以意消息治之。外用紫金锭水磨搽之。或大者以膏药贴之，一日三次，宜服腊矾丸。

　　　头后蜂窠散注

此证发于头后，如是蜂窠者，急宜救之。若焮赤肿痛起者，得疗；痰发者必难治矣，急用调治之。若或流于两肩者，决不可疗也。治法与发脑者同。

　　　枕疽

此毒盖因风热上攻入于内，发此疽疾，量人年纪老少用药。人年五十以上难治，少壮可治。更服内疏黄连汤十数贴，加羌活、金银花、荆芥；或千金托里散。又宜服黄矾丸，外贴金丝膏。治法与对口疮同。

　　　脑疽

此毒受在肾脏虚，实热壅上脑户，结伏成毒也，初起三日者，剃去发，以艾炷如豆大者，灸五壮，外用围药，庶能消矣。当用三香内托散、定痛消毒饮治之。

　　　对口疮

此毒因虚阳上攻，热入于脑，故生此疽。正近咽喉之所，诸阳之会间，连宜调治。初起用千金内托散，加羌活、独活、柴胡、天花粉煎服，先散其虚热之气；然后服荆防败毒散，外贴金丝膏；更服内托十宣散，加白芍、羌活、金银花煎服，多脱蜡矾丸、护心散。

　　　发际发

此证生颈后两边左右鬓发边，发生急宜救之。如核硬而发者，急宜取去病根，如脑心发者，热气上攻于脑，四畔边焮赤肿，硬连于耳项，寒热疼痛。若不急疗，毒入血肉，腐坏为脓水。头中出血者，气喘及痰发者，难治。治法同前，宜加减用引经药。

　　　顶门痈

此痈受在六腑，与阴阳不调，气上热壅而成瘘，毒伤于脑经，于是毒证不可轻忽，先用败毒流气饮，后服内托流气饮治之。

　　　发鬓毒

此毒受在手阳明经，气虚风热上壅，风毒成疮，当用清心流气饮，次用内托流气饮治之。此证客于会合之前，灌在关后，形如米粒，渐次赤肿，遍身潮热。

　　　鬓疽

此疽受在脾胃心肺热气结成，当用败毒流气饮、清肝流气饮治之。或医缓之，命亦难生矣。慎之慎之！

　　脉诀 【 宋?崔紫虚】 

　　　头痛之脉

头痛阳弦，浮风紧寒；风热洪数，湿细而坚。气虚头痛，虽弦必濇；痰厥则滑，肾厥坚实。风寒暑湿，气郁生涎；下虚上实，皆运而眩。风浮寒紧，湿细暑虚；涎弦而滑，虚脉则无。

　　本事方 【 宋?许叔微】 

　　　头痛

脑逆故令头痛，齿亦痛，乃厥逆头痛也。邪气逆上阳经而作痛，甚则发厥，头痛齿亦痛，宜白附子散。厥头痛，即肾厥巅顶痛，不可忍，宜玉真丸。

　　活人书 【 宋?朱肱】 

　　　头痛属外感伤寒者多

头痛者，阳证也。太阳证，头痛发热恶寒，无汗麻黄汤；有汗桂枝汤。若已发汗、未发汗，头痛如破者，连须葱白汤；不止者，葛根葱白汤。阳明证头痛，不恶寒反恶热，胃实也，调胃承气汤。少阳头痛，小柴胡汤。太阴少阴并无头痛，仲景只有厥阴证，吴茱萸汤。

　　仁斋直指方 【 宋?杨士瀛】 

　　　头部外证论

发于喉舌、头面、脑项、肩背、胷腹、四肢大节、女子妬乳数者为险，他处为缓。
五发皆令人头痛，恶心，寒热，气急，拘挛，宜五香散、五香汤。

　　河间六书 【 金?刘完素】 

　　　脑风

气循风府而上则为脑风。项背怯寒，脑户极冷。以此为病，神圣散主之。

　　　雷头风

夫治雷头风者，诸药不效，为与证不相对也。夫雷头者，震卦主之，震仰盂，故予制药内加荷叶，谓象其震之形，其色又青，乃述类象形也，当煎《局方》中升麻汤。

　　　头风

头风痛，经云，若不吐涎，久则瞽目而不治。用瓜蒂散吐之，三吐而差。
头风后有眼疾，眼有半明可救者，防风散吐之。
新沐中风为首风，头面多汗恶风，当先一日甚，至其风日则少愈，大川芎丸主之。

　　　肾虚犯寒头疼

肾虚犯大寒，头疼齿亦痛，痛之甚数不已者是也，以天南星丸主之。

　　　头眩

诸风掉眩，皆属肝木。
【 风气甚而头目眩运者，由风木旺必是金衰不能制木，而木复生火，风火皆属阳，多为兼化，阳主乎动，两动相搏，则为之旋转。如春分至小满为二之气乃君火之位，自大寒至春分七十三日为初之气乃风木之位，故春分之后，风火相搏，则多起飘风，俗谓之旋风是也。四时皆有之，由五运六气，千变万化，冲荡击搏，推之无穷，安得失时而便谓之无也，但有微甚而已。人或乘车跃马、登舟环舞而眩运者，其动不正而左右纡曲，故经曰，曲直动摇，风之用也。眩运而呕吐者，风热甚故也。】 

　　儒门事亲 【 元?张从政】 

　　　头证吐法

仲景曰：大法春宜吐。盖春时阳气在上，人气与邪气亦在上，故宜吐也。涌吐之药，或丸或散，中病则止，不必尽剂，过则伤人。然则四时有急吐者，不必直待春时也。如仲景《伤寒论》中以葱根白豆豉汤，以吐头痛。《万全方》以郁金散吐头痛眩运头风。余常用吐方，皆是仲景方，用瓜蒂散吐伤寒头痛，用葱白豆豉汤以吐杂病头痛。夫上涌之法，名曰撩痰，撩之一字，自有擒纵卷舒。一工吐陈下，一妇人半月不止，涎至数斗，命悬须臾，仓皇失计，求予解之。予使煎麝香汤，下咽立止。盖瓜苗闻麝香即死，吐者瓜蒂也，所以立解。如藜芦吐者不止，以葱白汤解之。以石药吐者不止，以甘草、贯众解之。诸草木吐者，可以麝香解之。余之撩痰者，以钗股鸡羽探引；不出，以虀投之；投之不吐，再投之，且投且探，无不出者。吐至昏眩，慎勿惊疑。如发头眩，可饮冰水立解；如无冰时，新汲水亦可。强者可一吐而安，弱者可作三次吐之，庶无损也。

　　　头

夫头痛不止，乃三阳之受病也。三阳者，各分部分。头与项痛者，是足太阳膀胱之经也。攒竹痛，俗呼为眉棱痛者是也。额角上痛，俗呼为偏头痛者，是少阳经也。如痛久不已，则令人丧目，以三阳受病，皆胷膈有宿痰之致然也。先以茶调散吐之，后以香薷散、白虎汤投之则愈。然头痛不止，可将葱白须豆豉汤吐之，吐讫可服川芎、薄荷辛凉清上，搜风丸、香芎散之类。仲景曰：葱根豆豉，亦吐伤寒头痛。叔和云：寸脉急而头痛。是也。
又一法治头痛不愈者，可煎连须葱白豆豉汤，多服之后吐为效，吐后可服川芎薄荷汤，辛凉之剂，清上之药，疏风丸散之类。仲景云：伤寒头痛，脉寸口急而头痛是也。
夫病赤目经年不愈者，是头风所加之令人头痛，可用独圣散、八正散之类。三阳热郁，头痛不敢见日光，置冰顶上，宜汗吐下。

　　　头眩

夫头风眩运，手足麻痹，胃脘痛，皆风寒湿三气杂至合而为痹也。在上为之停饮，可用独圣散吐之。吐讫后，服清上辛凉之药。凡眩运多年不已，胷膈痰涎壅塞，气血颇实，吐之甚效。
夫妇人头风眩运，登车乘船亦眩运，眼濇手麻，发退，健忘喜怒，皆胷中有宿痰之使然也，可用瓜蒂散吐之。吐讫，可用长流水煎五苓散，大人参半夏丸，兼常服愈风饼子则愈矣。
头风眩运。可用独圣散吐之。吐讫，可用清上降火之剂，防风通圣散，加半夏、南星。

　　　雷头

夫雷头懒于，乃俗之谬名也。此疾是胷中有寒痰，多沐之致然也。可以茶调散吐之，吐讫冷痰三二升；次用神芎丸下三五行；然后服愈风饼子则愈矣。雷头者，是头上赤肿结核，或如生姜片、酸枣之状，可用(金非)针刺而出血，永除根本也。
又云：大凡人病雷头懒于，俗呼之谬名也。头痛昏眩，皆因沐发而得之，即为首风。此因邪风在于胷中，热甚化而为痰，风之所致也。可以茶调散吐之。吐讫，次用藏用丸下之后，可服乌荆丸。若是雷头者，上部多有赤肿结核，或面热无汗。经云：火郁发之。开导之决之，可用(金非)针，出血则愈。《灵枢经》云：夺血者无汗，夺汗者无血。血汗俱荡，岂不妙哉？衰老者，可用凉膈解毒消风散热为治。年壮者，可以荡涤积热，大黄、牵牛，气血宣通，便无壅滞而愈。
头风之甚者，久则目昏，偏头痛者属少阳相火，久则自束，小大便秘濇，皆宜出血，而用大承气汤大下之。

古今图书集成医部全录卷一百二十三

　头门

　　东垣十书 【 元?李杲】 

　　　辨头痛证治大法

内证头痛，有时而作，有时而止，外感头痛，常常有之，直须传入里实方罢。此又内外证之不同者也。
金匮真言篇曰：东风生于春，病在肝，俞在头项，故春气者病在头。又诸阳会于头面，如足太阳膀胱之脉，起于目内眦，上额交巅，直入络脑，还出别下项，病冲头痛；足少阳胆经之脉，起于目锐眦，上抵头角，病头角额痛。夫风从上受之。风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有余则泻，汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。心烦头痛者，病在膈中，过在手巨阳少阴，乃湿热头痛也。如气上不下，头痛巅疾者，下虚上实也，过在足少阴巨阳，甚则入肾寒湿头痛也。如头半边痛者，先取手少阳阳明，后取足少阳阳明，此偏头痛也。有真头痛者，甚则脑尽痛，手足寒至节，死不治。有厥逆头痛者，所犯大寒，内至骨髓，髓者以脑为主，脑逆故令头痛齿亦痛。凡头痛皆以风药治之者，总其大体而言之也。高巅之上，惟风可到，故味之薄者阴中之阳，乃自地升天者也，然亦有三阴三阳之异。故太阳头痛，恶风，脉浮紧，川芎、羌活，独活、麻黄之类为主。少阳经头痛，脉弦细，往来寒热，柴胡为主。阳明头痛，自汗，发热恶寒，脉浮缓长实者，升麻、葛根、石膏、白芷为主。太阴头痛，必有痰，体重，或腹痛，为痰癖，其脉沉缓，苍朮、半夏、南星为主。少阴经头痛，三阴三阳经不流行而足寒气逆，为寒厥，其脉沉细，麻黄、附子、细辛为主。厥阴头项痛，或吐痰沫厥冷，其脉浮缓，吴茱萸汤主之。血虚头痛，当归、川芎为主。气虚头痛，人参、黄芪为主。气血俱虚头痛，调中益气汤，少加川芎、蔓荆子、细辛，其效如神。白朮半夏天麻汤，治痰厥头痛药也。清空膏，乃风湿热头痛药也。羌活附子汤，治厥阴头痛药也。如湿气在头者，以苦吐之，不可执方而治。先师尝病头痛，发时两颊青黄，眩运目不欲开，懒言，身体沉重，兀兀欲吐。洁古曰：此厥阴太阴合病，名曰风痰。以局方玉壶丸治之，更灸侠溪穴即愈。是知方者体也，法者用也，徒执体而不知用者弊。体用不失，可谓上工矣。
三阳头痛，羌活、防风、荆芥、升麻、葛根、白芷、柴胡、川芎、芍药、细辛、葱白连须，分两旋加。若阴证头痛，只用温中药足矣，乃理中姜附之类也。
风寒伤上，邪从外入，客于经络，令人振寒头痛；或风寒之邪，伏留阳经，为偏正头痛，宜三五七散、芎辛汤、芎芷香苏散、如圣饼子。
心烦头痛者，病在膈中，乃湿热头痛也。宜清空膏、小清空膏，又用吐法。
厥逆头痛，当有所犯大寒，内至骨髓。髓以脑为主，脑逆故令头痛齿亦痛，乃厥逆头痛也。羌活附子汤。
厥者逆也，邪气逆上阳经而作痛，甚则发厥，头痛齿亦痛。宜白附子散。
气血虚而邪气逆上为头痛。
头痛耳鸣，九窍不利，两太阳穴痛甚，乃气虚头痛也，宜顺气和中汤、黄芪益气汤。
血虚头痛，自鱼尾上攻而为痛，宜当归补血汤、加味四物汤。眉尖后近发际曰鱼尾。
气血俱虚头痛，宜加味调中益气汤、安神汤。
大病后气虚头痛，四柱散，加茶一撮煎服。

　　　大头痛

夫大头痛者，虽为在身之上，热邪伏于内，又感天地四时非节瘟疫之气所著，所以成此疾。至于溃裂脓出，而又染他人，所以谓之疫疠也。大抵足阳明邪热太甚，资实少阳，相火为之炽，多在少阳或在阳明，甚则逆传太阳，视其肿势在何部分，随其经而取之。湿热为肿，木盛为痛，此邪发于首，多在两耳前后，所先见出者为主为根，治之宜早，药不宜速，恐过其病。上热未除，中塞已作，有伤人命矣。此疾是自内而之外也，是为血病。况头部受邪，见于无形之处，至高之分，当先缓而后急。先缓者谓邪气在上，所著无形之分，既着无形，所传无定，若用重剂大泻之，则其邪不去，反过其病矣。虽用缓药，若急服之，或食前或顿服，咸失缓之体，则药不能升腾，除溃无形之邪。或药性味形状拟象服饵，皆须不离缓体，及寒药或炒或酒浸之类皆是也。后急者谓前缓剂已经高分泻邪，气入于中，是到阴部，入于中染于内之有形质之所。若药不速去反损阴分，此中治却为客热所当急也。治客以急，此之谓也。治主以缓，先缓谓也。谓阳邪在上，阴邪在下，各为本家，病不从先后，错其缓急，不惟不能解其纷，而复致其乱矣。此所以治主当缓，治客当急，谓阳分受阳邪，阴分受阴邪者，主也；阳分受阴邪，阴分受阳邪者，客也。凡所谓急者，当急去之，此治客以急也。假令少阳阳明之为病，少阳者谓邪出于耳前后也，阳明者首面大肿也，先以黄芩、黄连、甘草通炒剉煎，少少不住服呷之。或一剂毕，再用大黄或酒浸或煨，又以鼠黏子新瓦上炒，(口父)咀煎成，去柤，纳芒硝各等分，亦时时呷之。当食后用，徐得微利。若邪气已，只服前药；如不已，再服后药。依前次第用之，取利已却止。如阳明渴者，加石膏；少阳渴者，加枯蒌根。阳明行经，加升麻葛根、芍药之类，选而加之。太阳行经，加羌活荆芥防风之类，选而加之。并与上药相合用之，不可独用。散者，散也。此一节亦见病机气宜。大凡治杂病，先调其气，次疗诸疾，无损胃气，是其要也。若血受病，亦先调气，谓气不调则血不行。又气为之纲，夫也，夫不唱，妇不随也。如妇人病经，先柴胡以行经之表，次四物以行经之里，亦先气而后血也。不能饮而渴，不能食而小便黄或濇，皆因胃气虚而生热，有形之物不入，火炎上而渴，戊就癸而化，所以小便黄赤，或如枣汁，法当补买，以钱仲阳白朮散，干葛、木香、藿香等药治之。

　　丹溪心法 【 元?朱震亨】 
偏头痛者，头半边痛者是也。

　　　各种头痛证治

头痛多主于痰，痛甚者火多。有可吐者，可下者。诸经气滞，亦作头痛。
清空膏，治诸头痛。除血虚头痛不可治。
血虚头痛，自鱼尾上攻头痛，用芎归汤、古追涎药。
头风属痰者，多有热有风有血虚。在左属风，荆芥、薄荷；属血虚，川芎、当归；在右属痰，苍朮、半夏，属热，酒芩为主。又属湿痰，川芎、南星、苍朮。
偏头风在左而属风者，用荆芥、薄荷，此二味即是治之主药。有君臣佐使之分，凡主病者为君而多，臣次之，佐又次之，须要察其兼见何证而佐使之。如有痰，即以二陈汤治痰而佐之，他证皆仿此。又须察识病情，全在活法，出入加减，不可执方。
头痛多主于痰，痛甚者火多，宜清痰降火，用二陈汤，加白芷、川芎为主。
肥人多是湿痰，宜半夏、苍白朮。
瘦人是热与血虚，宜四物汤，加酒芩、防风。
劳役下虚之人似伤寒，发热汗出，两太阳穴痛甚。此相火自下冲上，宜补中益气汤，加川芎、当归；甚者加知母、黄蘗、蔓荆子、细辛。
头痛如破，酒炒大黄半两，茶煎服。
头痛连眼痛，此风痰上攻，须用白芷开之。
偏头痛者，头半边痛者是也。
如头半寒痛者，亦偏头痛也。
头痛须用川芎，如不愈各加引经药。太阳川芎，阳明白芷，少阳柴胡，太阴苍朮，少阴细辛，厥阴吴茱萸。
如感冒头痛，宜防风、羌活、藁本、白芷。
如气虚头痛，宜黄芪、酒洗生地黄、南星，秘藏安神汤。
如风热在上头痛，宜天麻、蔓荆子、川芎、酒制黄芩。
如苦头痛，用细辛。
如形瘦苍黑之人头痛，乃血虚，宜当归、川芎、酒芩。
如顶巅痛，宜藁本、防风、柴胡。东垣云：顶巅痛，须用藁本，去川芎。
头风用热药者多，间有挟热而不胜热剂者，宜消风散、茶调散服之。
头风发动，顶后两项筋紧吊起痛者，看其人挟寒挟虚，宜三五七散。
《素问》论头风者，本于风寒，入于脑髓也。《本事方》论妇人患头风者，十居其半，或者妇人无巾以御风寒焉耳。男子间有患者。若经年不愈者，宜灸顖会、百会、前顶、上星等穴差。

　　　头痛脉法

肾厥头痛，其脉举之则弦，按之则坚。
头痛左手脉数，热也；脉濇，有死血也。右手脉实，有痰积也。脉大是久病。

　　　头眩

头眩，痰挟气虚并火，治痰为主，挟补气药及降火药，无痰则不作眩，痰因火动。又有湿痰者，有火痰者。湿痰者多宜二陈汤，火者加酒芩。挟气虚者相火也，治痰为先，挟气药降火。如东垣半夏白朮天麻汤之类。眩运不可当者，以大黄酒炒为末，茶汤调下即止；或用黑锡丹镇坠之，皆急则治其标也。火动其痰，用二陈加黄芩、苍朮、羌活散风行湿。
眩者，言其黑运转旋，其状目闭眼暗，身转耳聋，如立舟船之上，起则欲倒。盖虚极乘寒得之，亦不可一途而取轨也。又风则有汗，寒则掣痛，暑则热闷，湿则重滞，此四气乘虚而眩运也。
又或七情郁而生痰动火，随气上厥，此七情致虚而眩运也。淫欲过度，肾家不能纳气归原，使诸气逆奔而上，此气虚眩运也。吐衄漏崩，肝家不能收摄荣气，使诸血失道妄行，此血虚眩运也。
要寻致病之因，随机应敌，其间以升降镇坠行气为最，不可妄施汗下，识者将有采薪之忧。
有早起眩运，须臾自定，日以为常者，正元饮下黑锡丹。
伤湿头运，肾着汤加川芎，名除湿汤。
疏风，川芎茶调散。
有痰，青州白丸子。
眩运者，中风之渐也。如肥白人气虚而挟痰者，四君子汤倍蜜炙黄芪，加半夏、橘红，或少加川芎、荆芥穗以清利头目也。黑瘦人二陈汤加片芩、薄荷，入竹沥、姜汁、童便服。
如痰盛而挟气虚者，二陈汤加人参、白朮、黄芪，或少加炮附子煎，入竹沥、姜汁服。
如体瘦血虚而痰火兼盛者，二陈汤合四物，加片芩、薄荷煎，入竹沥、姜汁、童便服。
如诸般眩运挟风，则加防风、荆芥、天麻、秦艽等药，挟热加片芩、黄连、栀子之类，挟寒加干姜、官桂、附子之属，无有不安者也。
痰在上，火在下，火炎上而动其痰也。此证属痰者多，盖无痰不能作眩也。虽有因风者，亦必有痰。又曰：火动其痰，二陈汤加黄芩、苍朮、羌活；挟气虚者，亦以治痰为主，兼补气降痰药。

　　　头眩脉法

左手脉数热多，脉濇有死血。
右手脉实有痰积，脉大是久病。
久病之人，气血俱虚而脉大，痰浊不降也。

　　　大头病

大头病乃湿热在高巅之上，用羌活及酒炒黄芩、酒蒸大黄，随病加减，切不可服降药。

　　卫生宝鉴 【 元?罗谦甫】 

　　　头痛

少阳头痛，脉弦细寒热：柴胡。
阳明头痛，自汗发热恶寒：白芷。
诸气虚、诸气血俱虚头痛：黄芪。
太阴头痛必有痰，体重或腹痛为痰癖：半夏。
厥阴头痛项痛，其脉浮微缓，知欲入太阳病矣，必有痰。
少阴头痛，手三部三阳经不流行而足寒气逆，为寒厥矣。
太阳头痛，恶风寒，并诸血虚头痛：川芎。

　　　头风

头风为肝经，风盛木自摇动，故木克脾土，金来克之，是子能与母复雠也。使梳头有雪皮，见肺之证也，肺主皮毛。大便实，泻青丸主之；虚者，人参消风散主之。

　　　头肿

头大，此邪热客心肺，上攻头目为肿盛。俗云：大头天行病。其证头面肿盛，目不能开，上喘，咽喉不利，舌干口燥。治用《试效方》，宜人参羌活散，加葛根、葱白、生姜、紫苏汗之。自汗身痛者，九味羌活，普济消毒饮子或加防风、薄荷、川芎、当归身(口父)咀或大便硬，加酒煨大黄一钱或二钱以利之。如肿势盛大，宜针刺之。

　　世医得效方 【 元?危亦林】 

　　　头痛

痰厥头痛，宜上清白附子丸、定风饼子、芎辛导痰汤。真头痛者，其痛上穿风府，陷入泥丸宫，不可以药愈。朝发夕死，夕发朝死。盖头中人之根，根气先绝也。

　　　脉法

头痛，浮滑易除，短濇不愈。

　　古今医统 【 明?徐春甫】 

　　　头痛

湿家病，身疼发热，面黄而喘，头痛鼻塞，其脉大，自能饮食，腹中和，病在头中寒湿，故鼻塞，内药鼻中即愈。
有所劳倦，谷气衰少，脾气下陷，头痛发热，其或发热恶寒，寒热间作，或蒸蒸躁热，发于肌肉之间。始得之，气高而喘，身热而烦，其脉洪大而头痛，或渴不止，皮肤不仁，风寒而生寒热，亦与伤寒相似。此李明之主于《内经》劳倦形气不足，《脾胃论》之所由作也。自内而之外热者然也。
补中益气汤，治内伤劳役，元气下陷发热，一切内虚之证。头痛加蔓荆子三分，痛甚加川芎五分，顶痛脑痛加藁本五分、细辛三分。诸头痛并用此四味足矣。头痛有痰，沉重惰倦者，乃太阴痰厥。头痛加半夏五分，生姜三分。
一日太阳受病，邪在皮肤，故头项强痛，腰脊强。
凡瘟病发于三阳者多而三阴者少。脉浮头痛发热者，太阳也，宜人参羌活散，加葛根、葱白、生姜、紫苏汗之。自汗身痛者，九味羌活汤。大头瘟为天行邪气，客于太阳、阳明、少阳之经，头目俱肿而为病也。太阳病发于头上，并脑后下项，及日后赤肿者是也。治宜荆防败毒散，羌活、藁本行经。三阳经俱受邪，并发于头面耳鼻者，以普济消毒饮，或通圣散、消毒散；外用清凉救苦散敷之。

　　　头痛大法分内外之因

头痛自内而致者，气血痰饮五脏气郁之病，东垣论气虚血虚痰厥头痛之类是也；自外而致者，风寒暑湿之病，仲景伤寒、东垣六经之类是也。
风寒暑湿火热皆外邪，气血痰饮五脏之证皆内邪，宜随其气血痰饮、七情内火，分虚实寒热，而调其内治其外也。然气血而用补，宜用东垣之法。若《三因》等方，用附子以治气虚，此则从阳虚立意，非人身平和之血气也。若夫年久偏正头风者，多因内挟痰涎，风火郁遏经络，气血壅滞之证。然亦有血虚者，须宜分别以治之。

　　　分经用药治头痛法

太阳头痛，恶风寒，川芎为引导。
阳明头痛，自汗发热恶寒，白芷。
少阳头痛，往来寒热而脉浮弦者，柴胡。
太阴头痛，体重痰实及腹痛，半夏。
少阴头痛，三阴三阳经不流行，而足寒逆为厥头痛，细辛。
厥阴头痛项痛，脉微浮缓，欲入太阳，其疾痊，然亦当用川芎。
气虚头痛，用黄芪。
血虚头痛，用当归。
气血俱虚头痛，黄芪、当归。
伤寒太阳头痛，麻黄汤、桂枝汤。
阳明头痛，白虎汤。
少阳头痛，小柴胡汤。
阳明头痛，大便多秘，或可下之。
太阴头痛，脉浮，桂枝汤；脉沉，理中汤。
少阴头痛脉浮微，麻黄附子细辛汤。
厥阴头痛，外伤本经，桂枝麻黄各半汤；呕而微吐清水，吴茱萸汤。
偏头风，诸家不分所属，故药多不效。
如因感冒而头痛者，宜加防风、羌活、藁本、葛根、升麻、柴胡之类。
风热上攻，天麻、蔓荆子、川芎、酒芩。苦头痛，加细辛。
痰厥痛，甚者吐之，火者清之散之，虚者补之。
壮实热痛，大便结燥者，大承气汤。
头面壅肿有热，脉弦数者，凉膈散去硝黄，加桔梗、枳壳、荆芥、薄荷。如顶巅痛者，宜加藁本、酒炒升柴。
面上红肿因气实连头痛者，胃风汤。
(口畜)鼻之法，则吐法之义也。经云：湿气在上，以苦吐之。故邪在胷中，服而吐之；邪在头上，(口畜)而嚏之。张子和点目出泪、(口畜)鼻流涕，皆同乎吐之义也。

　　　眩运宜审三虚

肥人眩运，气虚有痰；瘦人眩运，血虚有火。伤寒吐汗下后，必是阳虚。故《针经》云：上虚则眩。此三者责其虚也。

　　　眩运宜审四气

眩运挟风则有汗，寒则掣痛，暑则热闷，湿则重滞，此四气乘虚而眩运也。七情郁而生痰动火，气因上厥，此七情致虚而眩运也。淫欲过度，肾家不能纳气归元，使诸气逆奔而上，此气虚眩运也。吐血或崩漏，肝家不能收摄劳气，使诸血失道，此血虚眩运也。要寻致病之因，随机应变其间，以镇坠下行为最，不可妄施汗下。
《玉机微义》云：眩运一证，皆称为上盛下虚所致，而不明言其所以然之故。夫所谓虚者，气血虚也；所谓盛者，痰涎风火也。原病之由，有气虚者，乃清气不能上升，或汗多亡阳，当升阳补气；有血虚者，乃因亡血过多，阳无所附，当益阴补血，此皆不足之证。有因痰涎郁遏者，宜开痰导郁，重则吐下；有因风火所动者，宜清上降火；有因外感而得者，严氏虽分四气之异，皆当散邪，此皆有余之证也。

　　　镇坠药治眩运须分标本

世所谓气不归元，而用丹药镇坠，沉香降气之法。香燥散气，其不归之气，岂能因此而复耶？凡用镇坠，所谓急则治其标也。若谓使气归元，必无是理。既曰归元，岂肯复作？凡镇坠少止又复眩者，此气未归元而未治其本也。要气归元，必求其本缓而治之。
经曰：百病皆生于风寒暑湿燥火之动而为变者。岐伯历举病机一十九条，而属火者五，此非相火为病之出于脏腑者乎？考诸《内经》少阳病为瘛瘲，太阳病时眩仆，少阴病瞀暴瘖郁，冒不知人，非诸热瞀瘛之属火者乎？少阴呕逆，厥气上行；膀胱病冲头痛；太阳病厥气上冲胷，少腹，控睪引腰脊，上冲心；少阴病气上冲胷呕逆，非诸逆冲上之属火者乎？
头目眩运，眼前黑暗，如坐舟车兀兀欲吐者，痰也。
消渴数饮，其人必眩，背寒而呕者，因利虚故也。

　　　头重

《玉机》谓人禀中和之气而生有三，曰元精，曰元气，曰元神。三者，本身中之真精真气真脉也。夫精乃脏腑之真元，非营血之比，故曰天癸。人之精血常不足，加之数夺其真，资化失则营气乃虚，虚则卫气不固，精滑脱，肾气竭，而阴微不能与胃气上升，以接清阳之气。故病多头重，或气痛弱而食少，元气下陷，脉即微弱，外散欲绝而虚洪，或见损脉。此实元精不足之所致，非有外感贼邪之病也。
经曰：因于湿，首如裹，声如从室中言。湿热不已，熏蒸于上，则头重目黄而鼻塞也。故东垣云：湿淫所胜，助风以平之，为湿邪之袭于上者也。

　　　大头瘟

治大头瘟，不宜速攻，则邪气不伏，反攻其内而伤人也。且头空虚之分，既着空虚，则无所不至也。所以治法当先缓而后急，则邪伏也缓。治以清热消毒，虚者兼益元气，胃虚食少者兼助胃气，内实热盛者，大便秘结，以酒浸大黄下之，乃宜热而泄其毒也。此为先缓后急之法。若先从鼻肿，次肿于目，又次肿于耳，至头上络脑后结块则止，不散必出脓而后愈。

　　　脑疽

肿痛未作脓者，宜除湿消毒，黄连消毒饮之类。
大痛，或不痛，或麻木者，毒甚者，隔蒜灸之，更用解毒药。
肿痛便秘者，邪在内也，宜泄之。
不甚痛，或不作脓者，虚也，托里为主。不作脓及不溃，俱宜托里。
脓成而痛者，针之更以托里。
脓溃而多，及不敛者，大补气血；烦躁饮冷，脉实而痛，宜泻火。

　　　头面赤肿

经云：身半以上肿，天之气也；身半以下肿，地之气也。乃邪客心肺之间，上攻头目而为肿，此感四时不正之气也，与膏粱积热之证不同。硝黄之剂，非大便秘实不可用。若不审其因，及辨其虚实表里，概用攻之，必致有误。常见饥馑之时，蒭荛之人多患之，乃是胃气有损，邪气从之，不可不察。常治邪在表者，用葛根牛蒡子汤、人参败毒散或普济消毒饮子；邪在里者，五利大黄汤、栀子仁汤；表里俱不解者，防风通圣散；表里俱解而肿不退者，犀角升麻汤。肿甚者，砭患处出恶血以泄其毒，十日外自愈。若嚏出脓血即愈，欲其作脓者，用托里消毒散；欲其收敛者，用托里散，此法最为稳当。五七日咽喉闭塞，言语不出，头面不肿，食不知味者，不治。时毒者，为四邪毒之气感之于人也。其候发于鼻面耳项咽喉，赤肿无头，或结核有根，令人憎寒发热头痛，或肢体痛，恍惚不宁，咽喉闭塞，人不识者，将为伤寒，便服解药，一二日肿气益增，方悟，始求疮医。原夫此疾古无方论，世俗通为丹瘤，病家恶言时毒，切恐传染。考之经曰：人身忽转变赤，状如涂丹，谓之丹毒。此风热恶毒所为，与时毒特不同耳。盖时初状如伤寒，五七日间，乃能杀人，治者宜精辨之。先论脉，滑数、浮洪、沉紧、弦濇皆其候。盖浮数者邪在表也，沉濇者邪气深也。气实之人，急服化毒丹以攻之，热实不利，大黄汤下之。有表证者，解毒升麻汤以发之。年高气弱者，五香连翘汤主之。又于鼻内(口畜)通气散，取十余嚏作效。若(口畜)药不嚔者，不可治。如嚏出脓者，治之必愈。左右之人，每日用嚏药(口畜)之，必不传染。其病人亦每日用嚏药三五次，以泄热毒，此治时毒之良法也。经三四日不解者，不可大下，尤宜和之，犀角连翘散之类。至七八日小大便通利，头面肿起高赤者，可服托里散、黄芪散，宜针镰出血，泄其毒气。十日外，不治自愈也。此病若五日以前，精神昏乱，咽喉闭塞，语声不出，头面不肿，食不知味者，必死。殊不知病有阴有阳，有可汗，有可下，有微甚，有逆从，不可不审也。如里实而不利者下之，表实而不散者解之。表里俱实而不解者，解表攻里，表里俱解而不消者和之。肿甚焮痛者，砭去恶血，更用消毒之剂。不作脓或不溃者，托之。饥年普患者，不宜用峻利，当审治之。

　　　痈发有不可治

脑上诸阳所会穴则髓出右颐后一寸三分，毒锐者不治。鬓深及寸余者不治。

　　医学正传 【 明?虞抟】 

　　　眩运

《内经》曰：诸风掉眩，皆属肝木。又曰：岁木太过，风气流行，脾土受邪，民病飧泄食减，甚则忽忽善怒，眩冒巅疾。虽为气化之所使然，未必不由气体之虚衰耳。其为气虚肥白之人，湿痰滞于上，阴火起于下，是以痰挟虚火，上冲头目，正气不能胜敌，故忽然眼黑生花，若坐舟车而旋运也，甚而至于卒倒无所知者有之。丹溪所谓无痰不能作眩者，正谓此也。若夫黑瘦之人，躯体薄弱，真水亏欠，或劳役过度，相火上炎，亦有时时眩运，何湿痰之有哉？大抵人肥白而作眩者，治宜清痰降火为先，而兼补气之药。人黑瘦而作眩者，治宜滋阴降火为要，而带抑肝之剂。抑考《内经》有曰：风胜则地动。风木太过之岁，亦有因其气化而为外感风邪而眩者，治法宜袪风顺气，伐肝降火，为良策焉。外有因坠损而眩运者，胷中有花血迷闭心窍而然，是宜行血清经，以散其瘀结。各类推而治之，无有不痊者也。

　　　偏头痛

偏头痛在右，二陈汤，加川芎、白芷、防风、荆芥、薄荷、升麻；在左，二陈汤合四物汤，加防风、荆芥、薄荷、细辛、蔓荆子、柴胡、酒芩。

　　　温病头痛死脉侯

温病二三日，体热腹满，头痛，食饮如故，脉直而疾，八日死。
温病四五日，头痛腹满而吐，脉来细而强，十二日死。

　　证治要诀 【 明?戴思恭】 

　　　头痛

诸头痛，有因气因痰因虚，及外感四气，或酒食所伤，或作劳失力，以致头痛。不问何证，疑似之际，并可与如圣饼子、乌芎汤，外有臭毒头痛，吃一味炒香附愈。荆公解痛字义云：宜通，而塞则为痛。
有偏正夹脑风，服川乌附不愈，用莲子草乌而愈者，此乃以毒攻毒之意，不可不知。
有上焦热头痛，宜败毒散去柴胡加甘菊花。如其素有头风眩运，不可谓其无痛而不以为风，切宜详审，未宜遽作虚治。若投补剂愈甚，别又无疾所失血等患，又非诸般病后，卒然得此，是风晕分晓，宜小续命汤，加全蝎三四个。
偏正头风作痛，痛连于脑，常如牵引之状，发则目不可开，眩运不能抬举，宜芎辛汤，每服加全蝎五个，间进太阳丹及如圣饼子，或用大茶调散、八生散、追风散、大三五七散。觉上膈有热，大茶调散，并一字散。
痰作头痛，其人呕吐痰多者，宜芎辛汤，或芎辛汤去茶芽，导痰汤加芎半钱，八生散亦可用。有病此发作无时，俗名痰饮头风。气不顺，停痰上攻，头痛，顺气为上，二陈汤、导痰汤，并有加减法。
头痛挟热，项生磊块作痛，宜都梁丸。
有烂头风痒而痛者，于服头风药外，用乌酢磨铁锈涂，生姜汁亦可揩擦。
怒气伤肝，及肺气不顺，上冲于脑，令人头痛，宜沉香降气汤并苏子降气汤，下养正丹，或用芎附饮。
因虚头痛，此为肾厥头痛，宜用正元散，或大三五七散，入盐煎服。或于正元散，入炒椒十五粒，下来复丹，间进黑锡丹。有服诸药不效，其痛愈甚，宜茸朱丹。缘鹿茸生于头，头病而治以鹿茸，盖以类相从也。

　　　眩运

痰饮头风，七气、失血、中酒等病，皆能眩运，已各见本证，今独举不兼他病见眩运者，是皆虚损也。然有不时眩运者；有早起眩运，须臾自定，日以为常者。正元饮下黑锡丹。
有因虚致运，虽运，醒时面常欲近火，欲得暖手按之。盖头面乃诸阳之会，阳气不足故耳。
有头风证耳内常鸣，头上有如鸟雀啾啾之声，切不可全谓耳鸣为虚，此头脑挟风所为也。有眩运之甚，抬头则屋转，眼常观见黑花，常如有物飞动，或见物为两，宜小三五七散，或芎附汤、生料正元饮，加鹿茸一钱，下灵砂丹或用正元饮炒川椒十五粒，下茸砂丸。若不效，则独用鹿茸一味，每服半两，用无灰酒三盏，煎至一盏，去滓入麝香少许服。曾有头疼痛不愈，服茸朱丹而效者。

　　医学纲目 【 明?楼英】 

　　　头重痛

脉动作，头重痛，热气潮者属胃，宜调胃承气汤下之即愈。

　　　头摇

风头旋者，别无疾痛，不自觉知，常常头自摇者是也。肝风盛则摇头，治法同头风。

　　　头眩

成无己云：眩者非眩而见其眩，谓眼黑眩也。运者，运为运转之运，世谓之头旋是也。

　　　头痛脉法

病若头痛目痛，脉急短濇者死。

　　　脑额痈疽

正脑上一处，起为脑痈及脑疽、脑铄，并在大椎骨上入发际生脑痈；皮薄易得破穴，急破急出脓，不害。脑疽皮厚，难得破穴，须急发内毒，使破穴方可。
左额右额发赤疽，不拘大小，状如桃李，急宜药贴破，见脓无害。右额角一处发毒疽及恶疖，为近太阳穴，如肿满太阳，即成虚损，为近穴而难消不可破。如破后伤外风水，即能害人，亦宜用药溃脓后，速敛合疮口。如经冬月，即成冷疮。缘此处近太阳穴，上至额角，都为险处。
左右太阳穴，或发疽疖及痈，五七日不溃，毒气流入眼眶攻眼，眼合不开。用药贴破，破后慎外风水。风水所入，即损其睛，疰损眼睑而成大疾。

　　明医杂着 【 明?王纶】 

　　　头痛

久头痛病，略感风寒便发，寒月须重绵厚帕包裹者，此属郁热，本热而标寒也。世人不识，率用辛温解散之药，暂时得效，误认为寒。殊不知因其本有郁热，毛窍常疏，故风寒易入，外寒束其内热，闭逆而为痛，辛热之药，虽能开通闭逆，散其标之寒邪，然以热济热，病本益深，恶寒愈甚矣。惟当泻火凉血为主，而佐以辛温散表之剂，以从法治之，则病可愈而根可除也。
【 注　前证多主于痰，痛甚者，乃风毒上攻。有血虚者，有诸经气滞者，有气虚者，有六气外伤者，有劳役所伤者，有可吐者，有可下者，当分虚实寒热兼变而治之。若夫偏正头风，久而不愈，乃内挟痰涎风火，郁遏经络，气血壅滞。甚则目昏紧小，二便秘濇，宜砭出其血，以开郁解表。余尝治尚宝刘毅斋，但怒则两太阳作痛，先用小柴胡加茯苓、山栀，后用六味丸以生肾水，而不再发。】 

　　医学入门 【 明?李梴】 

　　　头痛

脑者髓之海，诸髓皆属于脑，故上至脑，下至尾骶，皆精髓升降之道路也。
头沉痛，入泥丸，手足冷，爪甲青者，谓之真头痛；其连齿痛甚者，属少阴厥阴证，俱不治。
偏头痛，年久，大便燥，目赤眩运者，此肺乘肝气郁血壅而然，宜大承气汤下之。外用大黄、芒硝为末，井底泥调贴两太阳穴，乃愈。
偏头痛，宜川芎茶调散、一字轻金散、川芎散、芎犀丸、(口畜)鼻法。
湿痰发则痛密无间，宜三生丸，或二陈汤加南星、苍朮、川芎、细辛。
如气上不下，厥而为痛，宜芎乌散。
冒雨伤湿，头重眩痛，遇阴雨则甚，宜芎辛汤、芎朮除眩汤。

　　　头风证

头风之证，素有痰饮，或栉沐取凉，或久卧当风，以致贼风入脑入项，自颈以上，耳目口鼻眉棱之间，有麻痹不仁之处，或头重，或头运，或头皮顽厚不自觉知，或口舌不仁不知食味，或耳聋，或目痛，或眉棱上下掣痛，或鼻中闻香极香、闻臭极臭，或只呵欠而作眩冒之状，热者消风散，冷者追风散，通用川芎茶调散、袪风通气散。
头风发时闷痛，必欲绵帕包裹者，热郁也。二陈汤加酒芩、荆芥、川芎、薄荷、石膏、细辛，或消风百解散。
头风宜白芷散、天香散、加减芎辛汤、菊花茶调散。
妇人头风，宜养血袪风汤。

　　　头眩

眩运或云眩冒，眩言其黑，运言其转，冒言其昏，其义一也。
凡眩运言乱，汗多，下利时时自冒者，虚极难治。

　　　头重

伤寒头重不能举，有二证：太阳病深，头重不能举；阴阳易病，亦头重不能举，皆危证也。

　　　头摇

伤寒阳脉不和，则头为之摇。有心脏绝者亦摇头，痓病风盛则摇头，皆凶证也。
有里病而摇头者，亦重证也。

　　　头生白屑

头坐白屑，肺之证也。肺主皮毛，故因风热而头皮燥痒，生白屑，消风散主之。

　　　眩运定脉

肝脉溢大必眩运，宜预防之。

　　　脑疽

五发证焮肿作痛，烦渴引冷，宜黄连消毒散、当归羌活汤、清热消毒饮。
若肿痛口渴，好饮热汤，为肾虚阳火炽，宜托里消毒散、托里益气汤、肾气丸。

　　医宗必读 【 明?李中梓】 

　　　头痛

经之论头痛，风也，寒也，虚也。运气论头痛十条，《伤寒论》太阳头痛一条，皆六气相侵与真气相薄，经气逆上，干于清道，不得运行，壅遏而痛也。头为天象，六腑清阳之气，五脏精华之血，皆会于此。故天气六淫之邪，人气五贼之变，皆能相害。或蔽复其清明，或瘀塞其经络，与气相薄郁而成热，脉满而痛。若邪气稽留，脉满而气血乱，则痛乃甚，此实痛也。寒湿所侵，真气虚弱，虽不相薄成热，然邪客于脉，外则血泣脉寒，卷缩紧急，外引小络而痛，得温则痛止，此虚痛也。因风痛者，抽掣恶风。因热痛者，烦心恶热。因湿痛者，头重而天阴转甚。因痰痛者，昏重而欲吐不休。因寒痛者，绌急而恶寒战栗。气虚痛者，恶劳动，其脉大。血虚痛者，善惊惕，其脉芤。头痛自有多因，而古方每用风药，何也？高巅之上，惟风可到，味之薄者，阴中之阳，自地升天者也。在风寒湿者，固为正用，即虚与热者，亦假引经。须知新而暴者，但名头痛；深而久者，名为头风。头风必害眼者，经所谓东风生于春，病在肝。目者，肝之窍。肝风动则邪害空窍也。察内外之因，分虚实之证，胷中洞然，则手到病去矣。
风湿挟热，头痛上壅，损目及脑痛，偏正头痛，年深不愈，并以清空膏主之，痛甚加细辛。
痰厥头痛，太阴脉缓，清空膏去羌活、防风，加半夏、天麻。
阳明头痛，发热恶热而渴，白虎汤倍加白芷。
肾厥头痛，即经所谓下虚上实，其脉举之则弦，按之则坚，玉真丸、来复丹。
伤食头痛，胷满咽酸，噫败卵臭，恶食，虽发热而身不痛，香砂枳朮丸。
伤酒头痛，葛花解酲汤。
怒气伤肝头痛，沉香降气散、苏子降气汤。
头痛，九窍不利，属气虚，补中益气汤，加芍药、川芎、细辛。
眉尖后近发际曰鱼尾。鱼尾上攻头痛，属血虚，四物汤加薄荷。
凡劳役动作即头痛者，胃热也。酒炒大黄五钱，浓茶煎服。
心烦头痛，清空膏加麦门冬、丹参。
上热头痛，目赤，下寒(足行)为甚，大便微秘，既济解毒汤。
偏头风，乃半边头痛也。左为血虚，右属气热，芎犀丸极效。
真头痛，手足青至节，旦发夕死，夕发旦死。盖脑为髓海，受邪则死。灸百会穴，猛进大剂参附，亦有生者。

　　　雷头风

雷头风，头痛而起核块，或头中如雷鸣。震为雷，震仰盂，用青荷叶者，象震之形与色也。清震汤主之。有因痰火耳如雷鸣，熟半夏一两，大黄煨二两，天麻、黄芩各六钱，薄荷叶三钱，甘草三钱，水泛丸菉豆大，临卧茶吞二钱，痰利为度。

　　　大头风

大头痛，头大如斗。此感天地非时之气，甚而溃裂出脓。此邪客上焦，普济消毒饮子主之。轻者名发颐肿，在两耳前后，甘桔汤加薄荷、荆芥、鼠黏子、连翘、黄芩。

　　　头痛脉法

寸口紧急，或短或弦或浮，皆头痛。浮滑为风痰，易治。短濇为虚，难治。浮弦为风，浮洪为火，细或缓为湿。

　　古今医鉴 【 明?龚信】 

　　　头痛诸诊

头痛阳强，浮风紧寒，风热洪数，湿细而坚。气虚头痛，虽弦必濇。痰厥头痛，肾厥坚实。又曰：寸口紧急，或短或浮或弦，皆主头痛。

　　薛氏医案 【 明?薛己】 

　　　头痛

久病头痛，略感风寒便发，寒月须重绵厚帕包裹者，此属郁热，本热而标寒也。若用辛温解表之药，暂时得效，误认为寒，殊不知因其本有郁热，毛窍常疏，故风寒易入。外寒束其内热，闭逆而为痛，辛热之药，虽能散其标之寒邪，然以热济热，病本益深，恶寒愈甚矣。当泻火凉血为主，而佐以辛温散表之剂，以从法治之，则可愈而根可除也。若有感冒发散之后，还宜调理正气，则因其病机而补益之，庶无复作之患也。

　　　头眩

头目眩运，若右寸关脉浮而无力，脾肺气虚也，用补中益气汤；若左关尺脉数而无力，肝肾气虚也，用六味地黄丸；若右寸尺脉浮大或微细，阳气虚也，用八味地黄丸。血虚者，四物汤加参、苓、白朮。气虚者，四君子汤加当归、黄芪。肝经实热者，柴胡清肝散。肝经虚热者，六味地黄汤。脾气虚弱者，补中益气汤。脾虚有痰者，半夏白朮天麻汤。外证砭血过多者，芎归汤。发热恶寒者，圣愈汤。大凡发热则真气伤矣，不可用苦寒药，恐复伤脾胃也。

　　　脑疽

肿痛未作脓者，宜除湿消毒。大痛，或不痛，或麻木者，毒甚也。隔蒜灸之，更用解毒药。肿痛便秘者，邪在内也，泄之。不甚痛，或不作脓者，虚也，托里为主。脓成胀痛者，针之，更以托里。上部脉数实而痛，宜降火。上部脉数虚而痛，宜滋阴降火为主。尺部脉数而作渴，滋阴降火。不作脓或不溃者，托里药主之。脓清或不敛或多者，大补气血。烦躁饮冷，脉实而痛者，宜泻火。
脑疽属膀胱经积热，或湿毒上涌，或阴虚火炽，或肾水亏损，阴精消涸。初起肿赤痛甚，烦渴饮冷，脉洪数而有力，乃湿热上涌，当周黄连消毒散，并隔蒜灸以除湿热。漫肿微痛，渴不饮冷，脉洪数而无力，乃阴虚火炽，当用六味丸及补中益气汤，以滋化源。若口舌干燥，小便频数，或淋漓作痛，乃肾水亏损，急用加减八味丸及前汤以固根本，引火归经。若不成脓，不腐溃，阳气虚也，四君加归芪。不生肌，不收敛，脾气虚也，十全大补汤。若色黯不溃，或溃而不敛，乃阴精消涸，名曰脑烁，为不治。若攻补得宜，亦有可愈，治者审焉。

　　　脑疽灸法

李氏云：脑疽及颈项有疸，不可用隔蒜灸，恐引毒上攻。宜灸足三里穴五壮，气海穴三七壮，仍服凉血化毒之药，或以骑竹马穴法灸之。凡头项咽喉生疽，古法皆为不治，若用此法多有生者。如五香连翘漏芦等汤、国老膏、万金散，皆可选用。
【 注　前证属膀胱经，湿热上壅，或阴火上炎。若因湿热，则病气有余，元气不足，当用黄连消毒散，以除湿毒，补中益气汤以滋化源。若因阴火，则元气病气俱不足，当用补中益气汤及六味地黄丸，以滋肾水。若肾水干涸，中传末证，急用加减八味丸及补中益气汤，以固根本，引火归源。若色黯不溃，或溃而不敛，名曰脑烁，不治。大凡肿焮痛甚，宜活命饮，隔蒜灸之，解散瘀血，拔引郁毒，但艾炷宜小而少。若欲其成脓腐溃，生肌收敛，并用托里为主。】 

　　　鬓疽

鬓疽属肝胆二经，怒火或风热血虚所致。若发热作渴者，用柴胡清肝散；肿焮痛甚者，用仙方活命饮。若大势已退，余毒未散，用参、芪、归、朮为主，佐以川芎、白芷、金银花，以速其脓，脓成仍用参、芪之类托而溃之。若欲其生肌收敛，肾虚者六味丸，血虚者四物加参芪。或血燥或水不能生木者，用四物汤、六味地黄丸。气虚者，用补中益气汤，皆当滋其化源为善。
焮痛或发热者，袪风清热。焮痛或发寒热，或拘急者。发散表邪。作脓焮痛者，托里消毒。脓已成作痛者，针之。不作脓，或成脓而不溃者，并宜托里。不敛，或脓清者，宜峻补。

　　奇效良方 【 明?方贤】 

　　　头眩

丹溪论曰：眩运分之为二，皆由痰火为病，以此分为二也。眩运虽属痰火，未尝不由肾虚兼风邪所得。盖痰者本流动之物，又因火动而助其愈盛。火性炎上，得风则愈炽，风火两动，痰之愈作。经云：诸风掉眩，皆属肝木。《原病式》云：风火皆属乎阳，多为兼化。阳主乎动，而两动相搏，则为旋转也。若人患此头旋目眩，卒然恶心欲吐，眼花视物不的，如屋旋转，起则运倒，其病所苦，何经所受而致此？曰：静顺清谧，水之化也。动乱挠扰，火之用也。脑者，地气之所生，故藏阴于目，为瞳子系，肾水至阴所主，二者喜静谧而恶动扰，静谧则清明内持，动扰则掉摇散乱，故脑转目眩，此之谓也。《灵枢经》云：五脏六腑之精气，皆上注于目为之精也。筋骨气血之精，与脉并系于目，上属于脑，出于项中，故邪之中项者，乘其身形之虎，深则随目系以入于脑，入于脑则脑转，脑转则目系急，目系急则目眩也。乃心肾不交，风火兼化而致然也。夫风者有内外之分，风从外入者，则兼化也，由内之外者，乃火之生风也。医者察审内伤外感之由：脉浮自汗，项强不仁为伤风；脉紧无汗，筋挛掣痛为感寒；脉虚烦闷者为暑；脉沉滞吐逆者为湿，寸脉俱沉，此为异耳。至于七情内伤者，使脏气不平，郁而生涎，结而为饮，随气上攻，令人头运，眉棱骨痛，目不可开。其证妇人得之，盖妇人性多偏怒。经曰：天之气曰风，人之气曰怒。怒则致伤肝木，木动生风，令人头目旋运，皆由此矣。妇人本阴血主之，因产难崩漏亏损，致其阳气无依为眩运也。男子患此，或因金疮吐衄便利之损，或酒醉行房劳伤精血，使气不能归元，而诸气逆上，是为头目眩运也。学者于此，当分标本，别其盛衰，用药施治，如鼓应桴，无不效矣。

　　　头痛头风大头风

头痛为病，《灵枢》云：厥头痛，取足六经手少阴。真头痛，其脑尽痛，手足寒至节，死不治。《难经》曰：手三阳之脉，受风寒，伏留而不去，名厥头痛。入连在脑者，名真头痛。《内经》云：寸口脉中手短者曰头痛。《脉经》云：阳弦则头痛。又云：寸口脉浮，中风发热头痛；脉紧头痛是伤寒。脉紧上寸口者，风头痛。《脉诀》云：头痛短濇应须死，浮滑风痰皆易除。《内经》云：东风生于春，病在肝，俞在头项，故春气者病在头。又诸阳会于头面，如足太阳膀胱之脉，起于目内眦，上頞交巅上，入络脑，还出别下项，病冲头痛。又足少阳胆之脉，起于目锐眦，上抵头角，病在头角，额痛。夫风从上受之，风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有余汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。心烦头痛者，病在膈中，过在手巨阳、少阴，乃湿热头痛也。如气上而不下，头痛巅疾者，下虚上实也，过在足少阴、巨阳，甚则入肾，寒湿头痛也。如头半寒痛者，先取手少阳、阳明，后取足少阳、阳明，此偏头痛也。有真头痛者，甚则入连于脑，手足寒至节者，旦发夕死，夕发旦死。有厥逆头痛者，所犯大寒，内至骨髓，髓者以脑为主，脑逆故令头痛齿亦痛。东垣云：凡头痛皆以风药治之者，总其大体而言之也。高巅之上，惟风可到，缓药之薄者，阴中之阳，乃自地升天者也。然亦有三阴三阳病证者。太阳头痛，恶风，脉浮紧，川芎、羌活、独活、麻黄之类为多。少阳头痛，脉弦缓，往来寒热，柴胡为多。阳明头痛，自汗发热恶寒，脉浮缓长实者，升麻、葛根、石膏、白芷为多。太阴头痛，必有痰，体重腹痛为痰癖，其脉沉缓，苍朮、半夏、南星为多。少阴头痛，三阴三阳经不流行两足，寒气，逆为寒厥，其脉沉细，麻黄、附子、细辛为多。厥阴头痛，项痛吐痰，或吐涎沫厥冷，其脉浮缓，吴茱萸汤主之。诸血虚头痛，当归、川芎为多。诸气虚头痛，人参、黄芪为多。为多者，主治实药也。兼见何证，以佐使药治之，此立方大法也。气血俱虚头痛者，用调中益气汤，少加川芎、蔓荆子、细辛，其效不可尽述。半夏白朮天麻汤，治痰厥头痛药也。清空膏，乃风湿热头痛药也。羌活附子汤，治厥逆头痛也。如湿气在头者，以苦吐之，不可执方而治。所论头痛大法，甚详着矣。世之方论文言头风病名，何以此不见发明？请言其略。凡邪令人头痛者，其邪一也，但有新久去留之分耳。浅而近者名头痛，其痛卒然而至，易于解散速安也。深而远者为头风，其痛作止不常，愈后遇触复发也。皆当验其邪所从来而施治之。观于《试效方》载洁古老人壮岁时，病头痛，每发时两颊青黄运眩，目不欲开，懒于言语，身体沉重，兀兀欲吐食，数日方过。乃曰，此太阴厥阴合而为病，名曰风痰，以水煮金花丸，更灸侠溪二穴各二七壮，不旬日愈。以是观之，岂非头风乎？于此不言风者，是言经之本也；世言风者，是言经之标也。何不明少阳、厥阴头痛者，令人偏头痛，其经肝胆风木为邪也。后人遂以此而名头风，可谓不求其本欤。洁古云：夫大头风证者，是阳明邪热太甚，资实少阳相火而为之也。多在少阳，或在阳明，或传太阳，视其肿势在何部分，随经取之。湿热为肿，水盛为痛，此邪见于头风，在两耳前从所主其病也。治之大不宜药速，速则过其病，所谓上热未除，中寒复生，必伤人命。此病自外之内者是血病，况头部分受邪，见于无形迹之部，当先缓而后急。先缓者，谓邪气在上，着无形之分部，既着无形，无所不至，若用重剂速下，过其病难已，虽用缓药，若急服之，或食前，或顿服，皆失缓体，则药不能除病，当徐徐浸渍无形之邪也。或药性味形体不离缓体是也。且急治者，谓缓剂已泻，邪气入于中，是到阴部，染于有形质之所，若不速去，则损阴也。此急治却为客邪，当急去之，治客以急也。且治主病当缓者，谓阳邪在上，阴邪在下，本家病也，若急治之，不能解分而益乱也。治客以急者，谓阳分受阴邪，阴分受阳邪、此客气，急除去之也。假令少阳、阳明为邪，出于耳之前后也。阳明为邪者，首大肿也。先以黄芩黄连甘草汤，通炒煎，少少不住服；服毕不愈，用新瓦上炒鼠黏子待香，同大黄煎，去滓，内芒硝，俱各等分，亦时时呷之，无令饮食在前，得微利则邪气去。若阳明行经之药，升麻、葛根、芍药、甘草；太阳行经，羌活、防风之类是也。又以东垣治验其所论制方自有来矣。天之四时，民多疫疠，初觉增寒体重，次传头面肿盛，目不能开，上喘，咽喉不利，舌干口燥。俗云：大头天行。亲戚不相访问，虑其传染之故。得此病者五六日，医以承气加蓝根下之，稍缓，翌日其病如故，再下之又缓，终莫能愈。洁古谓之曰：夫身半以上，天之气也；身半以下，地之气也。此邪热客于心肺之间，令人头目颈项肿盛，以承气下之，泻胃中之实热，是诛罚无过，而不知适其所至之故。遂处方用药：黄芩、黄连味苦寒，泻心胞热以为君；橘红苦平，元参苦寒，生甘草甘寒，人参甘温，泻火补气以为臣；连翘、鼠黏子、薄荷味辛平，板蓝根味苦寒，马勃、白殭蚕味苦平，散肿消毒以为佐；升麻、柴胡平行少阳阳明二经不得伸，桔梗味辛温为舟楫，不令下行。共为细末，一半用白沸汤调，时时呷下；一半用蜜为丸，噙化之。服尽良愈。如大便硬者，加酒煨大黄一钱或二钱以利之；肿势甚者，宜砭刺之。是皆深得病机之道，详尽立论，虚方以为后人之规焉。

　　医学准绳六要 【 明?张三钖】 

　　　头痛

伤寒头痛，脉浮而紧，身形拘急，恶寒脊强，身大热，伤寒头痛也，冬用麻黄汤，余月羌活冲和汤。
伤风头痛，脉缓而浮，或左脉微急，证兼鼻塞、眼胀、目赤，伤风头痛也。宜解肌，冬月桂枝汤，余月十味芎苏饮。
火头痛，寸口脉洪而大，证兼口干目赤等火证者，上焦实火也，宜清散兼降，川芎茶调散之类，加酒芩连栀子、石膏。势盛而脉实者，用熟大黄以泻火也。丹溪法用酒大黄半两，茶煎服。
食郁头痛，右关寸脉滑而实，证兼呕吐恶心心下痞闷，或寒热如疟，乃食郁头痛也。治须消导二陈汤，加山楂、厚朴、枳实、神曲。
痰厥头痛，两寸脉滑而弦，或恶心吐清水，昏重，乃痰厥头痛也。半夏白朮天麻汤。
湿热头痛，脉数而濡，或两寸脉沉伏而数，身重肢节重，或四肢面目浮肿，乃湿热头痛也。此多见于酒客，宜散湿解热，二陈、二朮、酒芩、羌、独、防风之类；不已，用(口畜)鼻法。湿家一身尽痛，发热，面黄而喘，鼻塞，心烦，头痛者，湿在上也，瓜蒂散内鼻中吐之。
气虚头痛，右脉大而无力，或按之不数，或弱或弦，或两尺洪盛，四肢怠惰无力，饮食不思，口淡无味，乃气虚头痛也。四君子汤加黄芪、蔓荆子；或调中益气汤加蔓荆子，重者加细辛。
血虚头痛，左脉大而无力、或濡细而数，自鱼尾上攻于头，是血虚头痛也。四物倍川芎，加酒芩。
脚气头痛，脉细而缓或濡，肢节痛，大便秘，或吐逆，脚膝软弱而头痛者，属脚气，当从脚气治。
阳明证额痛及眼或兼鼻塞，脉浮而长，阳明受病也，升麻、葱白、白芷主之。
自汗，脉洪口渴，属阳明里证也，白虎、解毒、承气选用。三阴脉至颈胷而还，不循于头，惟厥阴循喉咙之后，上连目系顶巅，故有头痛，证多呕吐涎沫，四肢厥冷，脉多沉伏，吴茱萸汤主之。
脉沉而细，足寒气逆，或身微热而头痛者，属里虚受寒，乃太阳脉似少阴也，麻黄附子细辛汤主之。以附子温中，麻黄散寒，加细辛是汗剂之重者。
头久痛，非火即风，膈上有痰也。浓煎茶一碗，取吐苦水出乃止，不损人，待渴自止。
平人头痛，属火与痰者多。
风热在上，脉浮洪而痛者，宜天麻、荆子、台芎、酒芩。
少阳偏头痛，便秘者，或可下之。
疮毒头痛，脉弦数，曾病梅疮而痛不止，或咽中痛，或臂膊有一块痛，属疮毒，愈毒汤多服自止。
大法曰：高巅之上，惟风可到，一切痰火气血头痛，须加风药，如荆芥、川芎、薄荷、羌活、白芷、藁本之类，即前各加引经药是也。
手三阳足三阳脉，皆上循于头，故谚曰，六阳会首是也。六阴脉际颈而还，惟厥阴上入吭嗓，连目系出额，是头病当于七经辨之。缘邪着本经，或有火有痰，脉道不利，所以作痛，各见所部，以太阳在后，阳明在额挟鼻与齿，少阳两角，厥阴属巅顶而多吐涎。寻风寻火，或在气，或在血，辨其虚实表里，得病情也。

　　　头摇

头摇属风属火，高年病后辛苦人，多属虚，因气血虚而火犯上鼓动也。

　　　头眩

眩运悉属痰火，但分虚实多少而治。
肥人脉沉滑，属湿痰，白朮半夏天麻汤妙。
瘦人脉弦数，乃阴虚相火上炎也，宜滋阴降火。
如两手脉伏，面色痿黄憔悴，属气虚生涎，浊气泛上，其涎亦令头眩，恒见于郁悒之人及妇女辈，宜舒郁。中年之人，大病初起，元气未复，起则眩倒，脉必缓弱，或右手寸关大而无力，宜补中益气，倍参芪，加天麻，有痰加二陈，有火加炒黄蘗。
夏月头眩，偶冒暑劳形，脉虚细，烦闷口渴，属伤暑，先以六一散，后用大剂生脉散加黄蘗。
眩运，上实下虚所致。所谓下虚者，血与气也；所谓上实者，痰火泛上也。急则治痰火，缓则补元气。
脉弦实有力，口烦渴，壮盛之人，属实痰实火，或过饮恣口所致，宜降火化痰，酒芩、栀子、二陈、枳、桔、薄荷、荆芥、黄芩、花粉出入。不恶心，加酒煮大黄二三钱妙。
中宫湿痰，壅塞清道，因头眩，脉必缓弱，宜平胃渗湿。
风痰眩运，头痛恶心，吐酸水。半夏、南星、白附子生为末，滴水丸桐子大，以生面为衣，阴干，每服十丸至二十丸，姜汤下。
头面喜暖，手按则运定，此阳虚也，大剂参芪
痰盛气虚，六君子加黄芪，少佐炮附子，煎成，入竹沥、姜汁。
天麻、荆芥穗、薄荷，乃消上焦风热妙品，非治本药也。因痰治痰，因火治火，或补气，或补血，或滋阴，要在变而通之。
亡血家作眩，芎归汤。胷中有死血，饮韮汁酒良。
上焦风热作弦，脉浮数，兼头痛眼赤作寒热者，防风通圣散出入。
两手脉缓大无力，饮食减而微渴，大便三四日一行，亡血人乃大虚证，参、芪、归、朮、芍药作大剂浓煎，下连蘗丸三十粒。连蘗皆姜汁炒。冬加干姜少许，更以姜汁煮糊丸。
冬月冒寒鼓激，痰涎亦作眩运，宜从寒治。
早起眩运，须臾自定，乃胃中老痰使然，古方用黑锡丹劫之。药用桂、附、沉、磁、黑锡、卢巴、故纸、茴香、阳起、金铃、木香，大辛大热，恐劫不开，转增病耳。不若蒙石镇坠之药，徐徐取效。更慎口腹为佳。
古方用鹿茸五钱，酒煎汤，加麝少许，治元阳虚。眩运必虚而无火者宜之。
眩运悉属虚火泛上，鼓动其痰上潮，冲动目系，故耳鸣，目系转，觉房屋俱动是也。且脑为髓海，脑实气旺，火自不能上升，所以少年无运病也。亦有禀赋怯弱而有此者，又不可以常理论。丹溪曰：眩运乃中风之渐。中年之后，大病之余，必加补养，断酒色，方保无虞。产后血运，亦属虚。肥白者补气，黑者补血，各加童便、姜汁、竹沥，以降泛上虚火也。忌凉剂。

　　　雷头风

头痛肿起核块，或作赤肿，或作寒热拘急，皆风热挟火炎上所致。雷属相火，故名。古方用升麻、苍朮，加荷叶，名升麻汤。莫若荆防败毒散为便。

　　伤寒六书 【 明?陶华】 

　　　头痛

头痛者，寒邪入足太阳经，上攻于头，此表证也。头痛脉浮紧，无汗恶寒，可发汗；头痛脉浮缓，有汗恶寒，宜解肌。照前时令用药。阳明病，不恶寒，反恶热，五六日不大便，胃实燥渴，热气上攻于头目，脉实者，调胃承气下之。少阳头痛者，小柴胡和之。湿家鼻塞头重者，瓜蒂散(口畜)鼻，黄水出即愈。痰涎头痛，胷满寒热者，瓜蒂散吐之。厥阴干呕吐涎沫头痛者，吴茱萸汤主之。三阳虽有头疼，不若太阳专主也。三阴无头痛，惟厥阴有头痛者，是脉系络于顶巅也。若痛连于脑，手足俱青，为真头痛，必死矣。
大凡头痛属三阳，乃邪气上攻也。太阳专主头痛，阳明少阳亦有之。三阴络上不过头，惟厥阴循喉咙之后，上连目系顶巅，故有头痛干呕吐涎沫之证，却无身热，亦与阳证不同。虽然，风湿在少阴，湿温在太阴，其经从足走至胷中而还，及头痛过于阴毒，是又不可拘也。若两感于寒，太阳少阴俱病，则头痛口干，烦满而渴，与夫头痛极甚，又连于胷，手足寒者，则为真头痛，不可治矣。
太阳病头痛，发热恶寒，无汗麻黄汤，有汗桂枝汤。已发汗，未发汗，头痛如破者，葛根葱白汤。
太阳病下之脉细数者，头痛未止，连须葱白汤。
阳明头痛，不恶寒反恶热，六七日不大便，胃实气攻于上也，少与调胃承气汤。
少阳头痛，脉弦发热，小柴胡汤。
头痛发热，心烦，栀子黄芩汤。
天行劳复，头痛，四肢痛，葱头汤。

　　　头眩

头眩者，少阳半表里之间，表邪传里，表中阳虚，故头眩。又有汗下后而眩冒者，亦阳虚所致。少阴下利，止时头眩，时时自冒，此虚极而脱也。太阳病若下之，因复发汗，以此表里俱虚，其人必冒，冒家汗自出而愈。阳明病头眩，不恶寒，能食而欬，甘草干姜茯苓白朮汤。少阳证目眩，小柴胡汤。太阳病发汗后汗出不解，心下悸，头眩身瞤，筋惕振振欲擗地者，真武汤。吐汗下后虚而脉沉数，心下痞，胁下动气冲咽喉不得息，身振摇，筋肉惕，久则成痿，茯苓桂枝白朮甘草汤是也。风家亦有眩者，风主运动故也。其或诸逆发汗，剧者，言乱目眩而死也。
发汗过多，或虚弱人微发汗，或伤风自汗，妄用大青龙汤，便有厥逆筋惕肉瞤之证，并属真武汤，羸者去芍药，有热者去附子。应发汗而腹中左右有动气者，并不可汗，汗之则筋惕肉瞤。或头眩汗出不止，其后最逆，先宜防风白朮牡蛎汤，次服小建中汤，十救一二。吐下之后，心下逆满，气上冲胷，起则头眩，脉沉紧身振摇者，茯苓桂枝白朮甘草汤，久而成痿者，通用。心下痞满者，枳桔汤加茯苓、甘草。

古今图书集成医部全录卷一百二十四

　头门

　　证治准绳 【 明?王肯堂】 

　　　头痛总论

医书多分头痛头风为二门，然一病也，但有新久去留之分耳。浅而近者名头痛，其痛卒然而至，易于解散速安也浅深而远者为头风，其痛作止不常，愈后遇触复发也。皆当验其邪所从来而治之。
世俗治头痛，不从风则从寒，安知其有不一之邪乎？试考《内经》论头痛所因以明之。如风从外入，振寒汗出，头痛。新沐中风为首风，当先风一日头痛，不可以出内。大寒内至骨髓，髓以脑为主，脑逆故头痛齿亦痛。少阳司天之政，初之气风胜乃摇，候乃大温，其病气怫于上，头痛。二之气，火反郁，白埃四起，其病热郁于上，头痛。少阳司天，火淫所胜，民病头痛，发热恶寒如疟。岁金不及，炎火乃行，复则阴厥且格，阳反上行，头脑户痛，延及脑顶发热。太阳之胜，热反上行，头项顶巅，脑户中痛，目如脱。太阳之复，心痛痞满，头痛。太阴司天，湿淫所胜，腰脊头项痛，时眩。太阴在泉，湿淫所胜，病冲头痛，目似脱，项似拔。太阴之复，头顶痛，重而掉瘈尤甚。阳明之复，欬哕烦心，病在膈中，头痛。伤寒，一日巨阳受之，头项痛，腰脊强。《灵枢》谓风痹股胫烁，足如履冰，时如入汤，烦心，头痛，时眩，悲恐短气，不出三年死。凡此皆六气相侵，与清阳之真气相薄而痛者也。至于头痛甚，则脑尽痛，手足寒至节死。头痛巅病，下虚上实，注以肾虚不能引膀胱之气故尔。心烦头痛，耳鸣，九窍不利，肠胃之所生。心热病者，卒心痛烦闷，头痛面赤，刺手少阴太阳。肺热病者，头痛不堪，汗出而寒，刺手太阴阳明。肾热病者。项痛员员澹澹然，刺足少阴太阳。《灵枢》谓厥头痛，面若肿，起而烦心，取足阳明太阴。厥头痛，头脉痛，心悲善泣，取血与厥阴。厥头痛，贞贞头重而痛，取手足少阴。厥头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。厥头痛，头痛甚，耳前后脉涌有热，泻出其血，后取足少阳。头痛不可取于腧者，有所击堕，恶血在于内，若肉伤痛未已，可侧取不可远取也。头痛不可刺者，大痹为恶，日作者可今少愈，不可已。头半寒痛，先取手少阳阳明，后取足少阳阳明。膀胱足太阳所生病，头顖顶脑户中痛。胆足少阳所生病，头痛。凡此皆脏腑经脉之气逆，上乱于头之清道，致其不得运行，壅遏经隧而痛者也。盖头象天，三阳六腑清阳之气皆会于此。三阴五脏精华之血，亦皆注于此。于是天气所发六淫之邪，人气所变五贼之逆，皆能相害，或蔽复其聪明，或瘀塞其经络，因与其气相薄郁而成，热则脉满，满则痛，若邪气稽留，则脉亦满而气血乱，故痛甚，是痛皆为实也。若寒湿所侵，虽真气虚不与相薄成热。然其邪客于脉，外则血泣脉寒，寒则脉缩卷紧急，外引小络而痛，得温则痛止，是痛为虚也。如因风木痛者，则抽掣恶风，或有汗而痛。因暑热痛者，或有汗或无汗，则皆恶热而痛。因湿而痛者，则头重而痛，遇天阴尤甚。因痰饮而痛者，亦头昏重而痛，愦愦欲吐。因寒而痛者，绌急恶寒而痛。各与本脏所属风寒湿热之气兼为之状而痛。更有气虚而痛者，遇劳则痛甚，其脉大。有血虚而痛者，善惊惕，其脉芤。用是病形分之，更兼所见证察之，无不得之矣。
三阳头痛药：羌活、防风、荆芥、升麻、葛根、白芷、柴胡、川芎、芍药、细辛、连须葱白。
阴证头痛，只用温中药，如理中、姜附之类。
风湿热头痛，上壅损目及脑痛，偏正头痛，年深不愈，并以清空膏主之。如苦头痛，每料中加细辛二钱；如太阴脉缓有痰，名曰痰厥头痛，去羌活、防风、川芎、甘草，加半夏一两半；如偏头痛服之不愈，减羌活、防风、川芎一半，加柴胡一倍。如发热恶热而渴，此阳明头痛，只与白虎汤加白芷。
头旋，眼黑，头痛，宜安神散，川芎散。
热厥头痛，虽严寒犹喜风寒微来，暖处或见烟火，其痛复作，宜清上泻火汤，后用补气汤。
风热头疼，石膏散、荆芥散。
冬月大寒犯脑，令人脑痛齿亦痛，名曰厥逆。出奇病论中。宜羌活附子汤。
头痛，胷中痛，食减少，咽嗌不利，寒冷，脉左寸弦急，宜麻黄吴茱萸汤。
湿热在头而头痛者，必以苦吐之，轻者用透顶散，(口畜)鼻取涎。
新沐中风为首风。头面多汗恶风，当先风一日则病甚，至其风日则少愈。大川芎丸主之。
风气循风府而上则为脑风，项背怯寒，脑户极冷，神圣散主之。
凡治头痛，皆用芎、芷、羌、防等辛温气药升散者，由风木虚不能升散，而土寡于畏，得以壅塞而痛，故用此助肝木，散其壅塞也。若风盛疏散太过而痛，服辛散药反甚者，则宜用酸濇收而降之乃愈，乳香盏落散之类是也。
血虚头痛，自鱼尾上攻头痛，当归川芎主之。当归一两，酒一升，煮取六合，饮至醉，效。
当归、川芎、连翘、熟地各二钱，水煎，去渣，入龙脑薄荷末二钱，乘沸泡之，鼻吸其气，候温即服，服即安卧，效。
气血俱虚头痛者，于调中益气汤，加川芎、蔓荆子、细辛，其效如神。
痰厥头痛，眼黑头旋，恶心烦乱，半夏白朮天麻汤主之。痰厥头痛，非半夏不能疗。眼黑头旋，风虚内作，非天麻不能解。天麻苗谓之定风草，独不为风所摇，以治内风之神药。内风者，虚风是也。黄芪甘温，泻火补元气，实表虚，止自汗。人参甘温，调中补气泻火。二朮甘温，除湿补中益气。泽泻、茯苓，利小便导湿。橘皮苦温，益气调中而升阳。炒曲消食，荡胃中滞气。麦芽宽中，助胃气。干姜辛热，以涤中寒。黄蘗苦寒，用酒洗以疗冬日少火在泉而发躁也。
鼻鼽，腹肿，头痛，病在胃。经云：阳明所谓客孙脉则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。
动作头重痛热气潮者，属胃。丹溪云：头痛如破，酒炒大黄半两，茶煎服。娄全善云：病在胃而头痛者，必下之方愈也。如孙兆以利膈药，下张学士伤食头痛；郭茂恂以黑龙丹，下其嫂产后污血头痛，皆下咽即安是也。
心烦头痛，病在膈中，过在手巨阳少阴，东垣清空膏之类治之。
头痛巅疾，下虚上实，过在足少阴巨阳，甚则入肾，许学士谓之肾厥头痛也。其脉举之则眩，按之则坚，用玉真丸治之。戴复庵用正元散或大三五七散，入盐煎服。或于正元散内，入炒椒十五粒，下来复丹，间进黑锡丹。有服诸药不效，其痛愈甚，宜茸朱丹。
《素问》曰：头痛巅疾，下虚上实，过在足少阴、巨阳，甚则入肾。徇蒙招尤，目眩耳聋，下实上虚，过在足少阳、厥阴，甚则入肝。下虚者，肾虚也，故肾虚则头痛。上虚者，肝虚也，故肝虚则头运。徇蒙者，如以物蒙其首，招摇不定。目眩耳聋，皆运之状也。故肝厥头运，肾厥巅痛，不同如此。肝厥宜钩藤散。
伤食头痛，胷膈痞塞，咽酸噫败，卵臭畏食，虽发热而身不痛，宜治中汤加砂仁一钱，或红丸子。
伤酒头痛，恶心呕吐，出宿酒，昏冒眩运，宜葛花解酲汤。
怒气伤肝，及肝气不顺，上冲于脑，令人头痛，宜沉香降气散，并苏子降气汤，下养正丹。
上热头目赤肿而痛，胷膈烦闷，不得安卧，身半以下皆寒，足胻尤甚，大便微秘，宜既济解毒汤。
外有臭毒头痛，吃一味炒香附，愈。
头痛连睛痛，石膏、鼠黏子炒为末，茶清食前调下。
头风，搐鼻，白芷散、川芎散、如金散、瓜蒂神妙散、火筒散、郁金散。

　　　雷头风

头痛而起核块者是也。或云，头如雷之鸣也。为风邪所客，风动则作声也。张子和用茶调散吐之，次用神芎丸下之，然后服乌荆丸及愈风饼子之类。衰者用凉膈散，消风散热。
头上赤肿结核，或如酸枣状，用(金非)针出血则愈。亦有因痰火者，痰生热，热生风故也。痰火上升壅于气道，兼乎风化，则自然有声，轻如蝉鸣，重如雷声，故名雷头风也。用半夏、牙皂、姜汁，煮一两；大黄酒浸透，湿纸包煨，再浸再煨三次，二两；白殭蚕，连翘、橘红、桔梗、天麻各五钱；片芩酒炒七钱；薄荷叶三钱；白芷、青礞石、粉草各一钱。末之，水浸蒸饼为丸，如菉豆大，食后临卧，茶吞二钱，以痰利为度，然后用清痰降火煎药调理。

　　　真头痛

天门真痛，上引泥丸，夕发旦死，旦发夕死。盖脑为髓海真气之所聚，卒不受邪，受邪则死不可治。古方云，与黑锡丹，灸百会，猛进参、沉、乌、附，或可生。然天柱折者，亦难为力矣。

　　　大头病

头肿大如斗是也，是天行时疫病也。东垣监济源税时，长夏多疫疠，初觉憎寒体重，次传面目肿盛。目不能开，上喘，咽喉不利，舌干口燥，俗云大头天行。遂处方用黄连、黄芩、味苦寒，泻心肺间热以为君；橘红、元参苦寒，生甘草甘寒，泻火补气以为臣；连翘、鼠黏子、薄荷叶，苦辛平，板蓝根味甘寒，马屁勃、白殭蚕味苦平，散肿消毒定喘以为佐；升麻、柴胡苦平，行少阳阳明二经不伸之气，桔梗味辛温为舟楫，不令下行。共为细末，用汤调，时时服之；拌蜜为丸，噙化服尽良愈。乃施其方全活甚众，名普济消毒饮子。或黑白散、甘桔汤，加鼠黏子、连翘、大黄、元明粉、白殭蚕、荆芥。

　　　头风屑

罗谦甫云：肝经风盛，木自摇动。《尚书》云：满招损。《老子》云：物壮则老。故木陵脾土，金来克之，是子来为母复仇也。使梳头有雪皮见，肺之证也，肺主皮毛。大便实，泻青丸主之；虚者，人参消风散主之。
万病紫苑丸，治头多白屑，每服三丸至五七丸，姜汤下。
按上治法，必有风热上攻头目眩痛诸证而后用之。若止是白屑，但宜白芷、零陵香之属外治而已。

　　　头重

头重何因得之？曰：因天之湿淫外着也，因人之湿痰上蒸也。因在下之阴气逆于上也，皆得而头重。何以言之？头象于天，其气极清。地气重浊，地者阴也，土湿也。若外着内蒸，必壅蔽清道，致气血不利，沉滞于经隧脉络，故重。《内经》曰：阳气者，因于湿，首如裹，是外湿蔽著者也。又曰：脾热病者，先头重，是胃脉引其热上于头也。

　　　头摇

头摇，风也，人也。二者皆主动，会之于巅，乃为摇也。《内经》曰：徇蒙招尤，目瞑耳聋，下实上虚，过在足少阳厥阴。注谓：徇，疾也。蒙，目不明。招，掉摇不定也。尤，甚也。目疾不明，首掉尤甚。又太阴之复，头项痛重，掉瘈尤甚。注：谓湿气内逆，太阳上留胷中而掉瘛也。《灵枢》谓督脉之别，长强，虚则头重高摇之。然病机有谓诸风掉眩，皆属肝木。夫头之巅，足太阳之所过，督脉与厥阴之所会，是故三经所逆之火，留聚于此者，皆从风木而为掉摇也。张仲景又言心绝者，亦直视摇头也。

　　　头痛脉法

浮紧为太阳　弦细少阳　浮缓长阳明　沉缓太阴　沉细少阴　浮缓厥阴　浮弦为风　浮洪为火　右寸滑或大或弦有力，皆痰火积热，细或缓兼体重者湿　左脉不足血虚　右脉不足气虚　左右俱不足气血俱虚　右寸紧盛食积　右关洪大为胃热上攻　寸口弦细为鬲上有风涎冷痰，或呕吐　沉细为阴毒伤寒，但头痛身不热也病苦头疼目痛，脉急短濇者死

　　　眩运

眩，谓眼黑眩也。运，如运转之运，世谓之头旋是也。
《内经》论眩，皆属肝木，属上虚。丹溪论眩，主于补虚，治痰降火。仲景治眩，亦以痰饮为先也。
赵以德曰：丹溪先生主火而言者，道也。然道无所之而不在。道之谓何？阴阳水火是也。其顺净清谧者，水之化；动扰挠乱者，火之用也。脑者，地气之所生，故藏于阴。目之瞳子，亦肾水至阴所主。所以二者皆喜静谧而恶动扰。静谧则清明内持，动扰则掉扰散乱，是故脑转目眩者，皆由火也。《灵枢》曰：五脏六腑之精气，皆上注目而为之精，筋骨血气之精与脉，并为目系，上属于脑后，出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。所谓邪者，风寒湿热内外之诸邪也。然诸邪尽谓以火之所成。眩者何？《内经》谓诸风掉眩，皆属肝木者，是专言风邪矣。《原病式》释之曰：风火皆属阳，多为兼化，阳主乎动。两动相搏，则头目为之眩运而旋转。火本动也，焰得风则自然旋转，于是乎掉眩掉摇也。眩，昏乱旋运也。此非风邪之因火所成者欤？然风有内外，外入者兼火化者则如是。若内发者，尤是因火所生之风也。及诸篇中考之，有谓厥阴司天客胜，耳鸣掉眩，厥阴之胜者亦然。此司天之气，从上受者外入者也。又谓发生之纪，与岁木运太过，皆掉眩巅疾，善怒，肝肺太过，善忘，忽忽冒眩巅疾。又徇蒙招尤，过在足少阳厥阴者，言目瞤动蒙暗也。巢氏亦谓胁下痛头眩者，肝实也。此或得于肝脏应天气者所动，或因本脏虚实之气自动，皆名之为风，非火之烈焰，何能上于巅也？至于木郁之发，甚则耳鸣眩转，目不识人，善暴僵仆者，尤是肝木中火发之甚也。此天气内应于脏，与肝虚实之气动者，是皆名内发之风者也。又谓太阳之胜，热反上行，头项顶脑中痛，目如脱，注文谓寒气凌逼，阳不胜之，太阳之气，标在于巅，入络于脑故病如是。谓太阳司天善悲时眩仆。《灵枢》谓邪在心者，病亦同。二者皆是邪逼于心下，致神忐不安则悲，心火不行则妄动上炎。谓太阴之复，阴气上厥，饮发于中，头项胷痛而掉瘈尤甚，注文谓湿气内逆，寒气不行，太阳上留，故为是病。谓太阴在泉，病冲头痛，目似脱，注文云，亦是足太阳病也。谓太阴司天，头项痛，善眩，《灵枢》谓邪在肾颈项，时眩，此皆湿邪害肾，逼太阳之气，留于上而然也。至于《金匮要略》谓心下有支饮，其人苦冒眩者，亦是格其心火不行而上冲也。谓尺脉浮为伤肾，趺阳脉紧为伤脾，风寒相搏，食谷即眩；谓阳明脉迟，食难用饱。饱则发烦头眩。二者因脾胃虚而阳气不足，所以外见迟紧之脉，内受湿饮之郁，而不足之微阳，始与所郁之热，并而冲上于头目也。用此比类言之。则眩运之病，非一邪而可终。若夫太乙天真元气，皆得胃脘之阳，以行于周身，分三阴三阳之经脉，六气应天之阴阳，运行于表者，谓之六化，布五行于五脏属之气，应地之阴阳，运行于里者，谓之五阳。虽然，表里固分为二，及乎一经合一脏相通气而行，则表里必似二而一，一而二者也，悉如其天之有德有化，有用有变，于气交者，备在身形之中。经曰：成败倚伏，皆生于动。动之清静则生化治，动之躁乱则苛疾起。自此言之，掉眩由人气所动者，岂止如《金匮》所云湿饮而已？若此五阳六化妄动而病者，又可胜数哉？且夫凡有过节，即随其所动经脏之气而妄起，因名曰厥阳之火。厥阳之火有五，谓之五邪。五邪之变遂，胜克之病作。又或肾水不足，或精血伤败，不能制其五阳之火独光，或中土虚衰，不能堤防下气之逆，则龙雷之火，得以震动于巅。诸火上至于头重则搏击为痛，轻则旋转为眩运矣。夫如是比类之道，在经有之。诸治病循法守度，援物比类，化之冥冥，循上及下，何必守经。不引比类，是知不明也。其此之谓欤？或曰：治诸邪当何如？曰：夫火因动而起，但各从其所动之因而治之：因实热而动者，治其热；因邪搏击而动者，治其邪。因厥逆逼上者，下治所厥之邪。因阴虚而起者，补其阴，抑其阳，按而收之。因阳虚而气浮上者，则补其阳，敛其浮游之气。因五志而动者，各安其脏气以平之。因郁而发者，治其所郁之邪，开之发之。因精血不足者，补之不已，则求其属以衰之。因胜克而动者，从胜衰之气而补泻之。中气虚衰而动者，补其土以安之。上焦清明之气虚，不能主持而动者，亦当补中焦之谷气，推而扬之。因五脏六腑上注之精气不足而动者，察其何者之虚而补之。如是虽不专治其火而火自息矣。凡治百病之由火而生者皆然，非唯掉眩而已。严氏云：外感六淫，内伤七情，皆能眩运，当以脉证辨之。
风则脉浮有汗，项强不仁，局方消风散、本事川芎散、羚羊角散、都梁丸、青州白丸子。
寒则脉紧无汗，筋挛掣痛，不换金正气散加芎、芷、白芍药，甚贴姜附汤，济生三五七散。
暑则脉洪大而虚，自汗烦闷，黄连香薷饮、十味香薷饮、消暑丸。湿则脉细沉重，吐逆涎沫，肾着汤加川芎名除湿汤、渗湿汤、济生芎朮散。
风热，羌活汤、钩藤散。
寒湿，芎朮除眩汤，或理中汤，仍吞来复丹，甚者养正丹。
七情相干，眩运欲倒，用十四友丸、安肾丸二药夹和。以和剂七气汤送下，仍间用乳香泡汤下。
有气虚者，乃清气不能上升，或汗多亡阳所致，当升阳补气，黄芪、人参，白朮、川芎、当归、甘菊花、柴胡、升麻之类。《直指方》云，淫欲过度，肾家不能纳气归元，使诸气逆奔而上，此眩运出于气虚也，宜益气补肾汤。
有血虚者，乃因亡血过多，阳无所附而然，当益气补血芎归汤之类。
中脘伏痰，呕逆眩运，旋覆花汤主之。《金匮》方：卒呕吐，心下痞，膈间有水，眩悸者，半夏加茯苓汤主之。假令瘦人脐下有悸，吐涎沫而头眩，此水也，五苓散主之。又云：心下有支饮，其人苦冒眩，泽泻白朮汤主之。泽泻五两，白朮二两，水二升，煮一升，分温再服。支饮之证，短气倚息，形如肿是也。痰闭不出者吐之。
青黛散，(口畜)鼻取涎，治眩神效。
头风眩运，可用独圣散吐之。吐讫，可用清上辛凉之药，防风通圣散，加半夏等味。仲景云：此痰结胷中而致也。
大小便结滞者，微利之，河间搜风丸。
体虚有寒者温之。仲景云：风虚头重眩，苦极不知食味，暖肌补中益精气，白朮附子汤主之。
肝厥，状如癎疾，不醒，呕吐，醒后，头虚运发热，用麻黄、钩藤皮、石膏、干葛、半夏曲、柴胡、甘草、枳壳、甘菊为粗末，每服四钱，水一钟半，生姜三片，枣一枚，同煎至八分，去渣温服。

　　　百会疽

或问百会穴生疽何如？曰：此名玉顶发，初如麦米，顿增痛楚，寒热大作，由虚阳浮泛，宜以盐汤下八味丸，引火归源，甚则黑锡丹。或元气素厚，六阳经受风邪，风火相扇，脏腑热毒上攻而然者，宜黄连消毒饮，兼玉枢丹、胜金丹；更以附子切片，置涌泉穴，灸五壮以泄其毒。七乍无脓者死。

　　　顶门痈

或间顶门生痈何如？曰：此属太阳经风热所致，一名佛顶疽，穴名上星。由脏腑阴阳不调，热毒上壅而成。宜服活命饮，加芩、连、栀子、藁本清热之剂，及紫金丹、乌金散、夺命丹汗之。虚者，十全大补汤加羌活。稍迟溃烂黑陷恶证，多脉大神昏，二便闭结者不治。

　　　额疽

或问当额生疽何如？曰：此属阳明胃积热，宜服活命饮加升麻、桔梗、羌活，水酒煎服。壮实者，一粒金丹下之。老弱者，十全大补汤，或十宣散、黄芪内托散托之。过时溃烂，脑髓出者死。

　　　大阳疽

或问两太阳生疽何如？曰：此名勇疽，亦名脑发疽，属足阳明胃经，状如伏鼠，寒热并作，面目浮肿，宜活命饮加升麻桔梗乌金散。十一日刺得黄白脓者生；清稀黑血者，及溃烂透脑者死。

　　　发毛疮广疮

或问头上生疮状如葡萄，痛甚久而无脓，何如？曰：名发毛疮，治法与癞头疮同。必须详验其疮，若中陷而四畔高起，色如黄蜡者，广疮也。

　　　赤色疽

《鬼遗》云：赤色疽，发头额及脑前，并手掌中，十日不穴者死。七日可刺出赤血。七日未有脓，不可治也。不穴者，不作穴而东攻西击也。

　　　痈疽头痛头眩用托里消毒散加减法

初肿头痛发热，邪在表也，加川芎、羌活。若外邪在表，而元气实者，暂用人参败毒散。
头痛恶寒，表虚也，去金银花、连翘，加参、芪。
体倦头痛，或眩运，中气虚也，去三味，加柴胡、升麻；如不应，暂用补中益气汤加蔓荆子。
日晡头痛或发眩运，阴血虚也，去三味，加熟地黄；如不应，佐以六味丸。
梦泄遗精，头运头痛，或痰喘气促，肾虚不能纳气也，去三味，并川芎，佐以六味丸；如不应，大虚寒也，用八味丸。

　　外科正宗 【 明?陈实功】 

　　　头痛

头痛者，风火湿痰四者，皆能致之。又杨梅疮毒上攻，亦有此证。或妇人产后，梳洗当风太早亦致之，名曰头风。宜用天麻饼子、三圣散二方。毋论病之新久，受之真似，并效。

　　　脑疽论

夫脑疽者，俗称对口是也。但所发不同，其源有二：得于湿热交蒸，?外感受者轻；五脏蕴结，?内发外者重。其理何也？湿热之为病，天行气候，寒暑不调，节序温凉，阴阳失度，凡有体虚者，易于侵袭。项后虽属督脉，又主太阳寒水司行之道，所有侵袭，气血必凝，凝则后必为肿，此从外感受者。其患初起，有头，多生正穴，三四日间，多作焮痛，始生寒热，口和而干，色红根活，疮势渐高，形不散大，时止时疼，易脓易腐，饮食知味，起坐寻常，外势虽可畏，而内无七恶之证相干，此属阳证，其由从外来矣，故多不治可愈。所有五脏蕴结而成者重，其源有五：盖心主血，故心绪烦扰，煽动不宁，以致火旺而沸腾，行于项间，与寒水交滞而为肿者，一也。肝统筋，故恼怒伤肝，项乃三阳统筋之所，肝伤则血脉不潮，筋无荣养，凝结为肿，故项紧急强，痛不能转侧。其患未溃前，肉色紫暗，坚硬漫肿，破流血水，木痛无脓，此等之证，皆肝气受伤者，二也。脾主肌肉，故思虑伤脾，脾气日损，又或膏粱损胃，胃汁干枯，以致中脘否塞，气不运行，逆于肉里，乃生壅肿，其患外皮虽腐，而内坚不溃，口燥舌干，饮食不进，根脚走散，脓秽色败，此等之证，皆脾气受伤者，三也。肺主皮毛，故忧郁伤肺，肺伤则毛窍闭塞，腠理不通，气不舒畅，纵横经络，结而为肿。其形疮多平陷，色淡不华，皮腐脂流，形如汤泼，气粗短促，面霉鼻焮，碌碌生痰，殷殷发嗽，此等之证，皆肺气受伤者，四也。肾主骨髓，故恣欲伤肾，肾伤则真阴之气败矣。真阴一败，相火自生。此火最能自升自降，或动或静，煎熬脏腑，消铄津液，更变形容，改换声音，疮形紫黑，脉数乖度，烦躁口干，随饮随渴，此等之证，皆肾气受伤者，五也。凡治此证，必内分虚实，外辨阴阳，体顺天时，察其病理。七日以前，疮势未成者，当通窍以汗发之；七日以后，病势已成，治当兼补以托之。此则毒不内攻，必无变证。如药攻利太过，元气受伤，毒多难出。又敷围凉药，气血冰凝，则肌肉多死，反难腐溃。予常治此，及诸发背初起未成者，用铍针铍针　原作「披针」，据《灵枢》九针论所述铍针主大痈脓改。当顶点入，知痛处出其恶血，通其疮窍，随插蟾酥条，直至疮底，外用膏盖，内服万灵丹或蟾酥丸，发其大汗，解散内蕴之毒。次日，患上或肿或不肿，或痛或不痛，仍插仍贴，直至患顶肿高，根脚突起，四围裂缝有脓，方住。插药轻浅者，九日后吐出病根坚硬不化之物，毒甚者，不能顿然脱落，亦可渐腐成脓，为转重就轻之良法。外用玉红膏长肉，内服补托收敛，其患不久自愈。如阳证轻浅者，候自腐溃。不用前法针刺，如不肿不疼，灸亦不痛阴证，尤当速用，不必迟延，此为移深居浅之大法也。

　　　脑疽看法

初起顶高根活，色红皮薄，作疼焮热，肿不开散者顺。已成无论偏正，疮形献起，疼痛发热，易腐易脓者顺。已溃脓稠，肉色红活，瘀腐易脱，焮肿渐消，痛减者顺。溃后腐脱，新肉便生，疮口渐敛，凝结痴脓作痒者顺。初生一点黄泡，或似疙??答，不肿不疼，自不知觉者，逆。已成不发高肿，亦不焮痛，疮顶软陷，根脚平散者逆。已溃脓清，肉色紫黑，外皮不腐，内生臭秽，不食者逆。腐肉虽尽，新肉不生，疮口散大，软陷无神，色败者逆。

　　　脑疽治法

初起，有头或无头，大痛或不痛，俱隔蒜灸，兼服解毒。已成，坚硬发热焮痛，口干便秘者，邪在内也，宜泄之；坚肿不痛，发热恶寒，头疼四肢拘急者，兼发表攻里；肿硬日深，形色紫黑，外皮不腐，内脓不溃，宜行拔法；肿强头面焮热，口燥恶心呕吐者，邪在上也，宜清之；焮热肿痛，红色光亮；疼苦有时，内脓胀痛者，急开之。将溃不溃，微热微红，不作腐溃者，脾胃虚也，宜补之。溃后，腐肉不脱，脓水清稀，肿痛仍作者，当大养气血；大便多溏，小便短濇，自汗食少，脉细身凉，温中健脾。

　　　鬓疽论

夫鬓疽者，乃手少阳三焦相火妄动，又兼肾水不能制火，或外受风热所感。但此经多气少血，肌肉相薄，凡有患最难腐溃。此皆起于情性急暴，房欲血虚，火动肝气，凝结而成。疽之初起，寒热交作，头眩，痛彻太阳，甚则耳目连鬓通肿。治法不可妄用针灸，必分阴阳表里，邪正虚实治之，庶不有悞。且如初见疮时，多寒少热，口干作渴，好饮热汤，六脉虚数无力，又兼患上坚硬，多不焮痛，无溃无脓，疮根流散，此等之证，乃正气虚而邪气实也。治以托里为主，消毒佐之，如清肝养血汤、托里消毒散之类是也。又见证时，热多寒少，头眩作痛，口燥舌干，渴欲饮冷，二便秘濇，六脉沉实有力，疮亦焮肿，疼痛发热，易腐易脓，根脚不开，肿焮在外，此乃正气实而邪气虚也。治以消毒为主，托里佐之，如栀子清肝汤、鼠黏子汤之类是也。大抵正气胜则实，邪气胜则虚，必然一胜则一负，邪正不并立，欲其虚而不待损而自虚矣。又有未见疮时，先作渴证，或一年半载，日久日重，然后发为鬓疽，其形色多紫黑，疮多平陷，坚硬无脓，毒流耳项，又兼气味不正，形容不泽，精神不明，饮食不进者，俱为不治。

　　　鬓疽看法

初起无口干寒热，饮食有味，举止寻常，发疮者顺。已成疮头肿起，根脚不散，形色红活，焮[焮　原作「掀」，据文意改。]痛溃脓者顺。已溃脓稠，色鲜红活，肿消痛止，项便头轻，口和者顺。溃后瘀肉易腐，新肉易生，疮口易平，饮食有味者顺。初起疮头如粟，顶软不高，色紫根散，木痛食少者逆。已成疮形紫黑，软陷无脓，足冷身凉，便利脉虚者逆。已溃脓水清稀，多生臭秽，坏肉不腐，新肉不生者逆。溃后饮食厌餐，发热口干，不眠，肉削皮粗者逆。

　　　鬓疽治法

初起，焮肿坚硬，内热口干，脉数有力，邪实也，当利之。已成，憎寒壮热，四肢拘急脉浮者，邪在表也，宜散之；赤肿作痛，血凝滞也，散血清肝；色黯漫肿，升阳助胃。已溃，坚肿不退，脉细而数，日晡发热者，宜滋阴健脾；肝胆怒火上攻，心烦作躁，腮颧红热者，宜抑阴降火。已溃，脓清，肿痛犹甚，虚烦食少者，宜养气血健脾胃。溃后，气血俱虚，身凉脉细，大便多溏者，宜峻补温中。溃后不敛，新肉生迟，疮口淡白，脓水不止，健中补脾。

　　　蟮拱头

蟮拱头，俗名脑猪是也。患小而禀受悠远，皆父精母血蓄毒而成。生后受毒者，只发一次，其患肿高，破之又肿，皆禀受时原有皮膜相裹，毒虽出而膜未除，故愈又发。肿甚脓熟者，用针刺破，以三品一条鎗，插入孔内，化尽内膜自愈。又有不脓而不收口者，此必风袭患口，宜败铜散搽之，兼戒口味自愈。

　　　透脑疽

透脑疽发在额上发际之间，多发寒热，头疼如斫，不可忍耐，先用万灵丹，发汗解散风邪，次宜清托。

　　　玉枕疽

玉枕疽生在脑后枕骨中，坚而难溃，痛引肩项，鼻塞气粗，此太阳膀胱湿热凝滞而成。初起有表证者，便宜解表；有里证者，即与通利。溃后宜补托，久则宜收敛。此为一定治法，不可混乱，妄投药饵，致其危亡也。

　　　白秃疮

白秃疮因剃发；腠理司开，外风袭入，结聚不散，致气血不潮，皮肉干枯，发为白秃，久则发落，根无荣养，如秃斑光润不痒，内血已潮，以姜蘸润肌膏常擦，其发渐生。秃斑干枯作痒者，内必有虫，宜用麦饯散搽之。虫死风散，发生可愈。后忌动风发物等件。

　　医门法律 【 清?喻昌】 

　　　湿热上干于头宜审下法

《金匮》治上焦之湿，本《内经》湿上甚为热之义，而分轻重二证。轻者但发热，面赤而喘，头痛鼻塞而烦，邪在上焦，里无别病者，但内药鼻中，(口畜)去湿热所酿黄水而已。以鼻窍为脑之门户，故即从鼻中行其宣利之法，乃最神最捷之法也。重者身热足寒，时头热面赤，皆湿上盛为热之明征，湿热上盛，故头热面赤目赤。湿热上盛，故阳气上壅，不下通于阴而足寒，《内经》原有上者下之之法，邪从下而上，必驱之使从下出，一定之理也。其证轻者，里无别病，但(口畜)其黄水，从清阳之鼻窍而下出；则其重而里多危证者，必驱其黄水，从前后二阴之窍而出，所可意会也。《金匮》于本文之下，增若发其汗者二十四字垂戒，初不以下为戒，又可意会也。但下法之难，不推其所以不可汗之故，即不得其所以用下之权。仲景以其头摇、口噤、背张，几几阳之欲亡，若更发其汗，重虚卫外之阳，恶寒必转甚，若发汗已，其脉如蛇，真阳脱离，顷刻死矣。由是推之，湿上甚为热之重者，非用下法，难以更生，而下法必以温药下之，庶几湿去而阳不随之俱去耳。此非无征之言也。仲景即于本篇申一义云，下之，额上汗出，微喘，小便利者死。岂非因下而夺其阳之大戒乎？

　　　头眩

诸风掉眩，皆属于肝。若木胜则四肢强直而为掉，风动于上而为眩。脾土受邪，肝之实也。若木衰则血不养筋而为掉，气虚于上而为眩，金邪乘木，肝之虚也。因误汗致心悸头眩，身瞤动无可奈何者，用真武汤为救法。夫汗虽出而热不退，则邪未尽而正已大伤。况里虚为悸，上虚为眩，经虚为瞤，身振振摇，无往而非亡阳之象。所以行真武把关坐镇之法也。
少阴病下利止而头眩，时时自冒者，死。盖阳回利止则生，若利止更加眩冒，则其止也，乃阴已先亡。故阳无依附，浮越于上，而神气散乱，时时自冒也。

　　　额黑

女劳疸额上黑，谓身黄加以额黑也。黑为北方阴晦之色，加于南方离明之位，此必先有胃热脾寒之浊气，下流入肾，益以女劳无度而后成，其由来非一日。《肘后》谓因交接入水所致，或有所验。然火炎薪烬，额色转黑，虽不入水，其能免乎？故脾中之浊气，下趋入肾，水土互显之色，但于黄中见黑滞耳。若相火从水中上炎而合于心之君火，其势燎原，烟焰之色，先透于额，乃至微汗亦随火而出于额，心之液且外亡矣。

　　景岳全书 【 明?张介宾】 

　　　头痛

凡诊头痛者，当先审久暂，次辨表里。盖暂病者，必因邪气；久病者，必兼元气。暂病，有表邪者，此风寒外袭于经，治宜疏散，最忌清降；有里邪者，此三阳之火炽于内，治宜清降，最忌升散。此治邪之法也。其久病者，则或发或愈，或以表虚者微感则发，或以阳胜者微热则发，或以水亏于下而虚火乘之则发，或以阳虚于上而阴寒胜之则发。所以暂病者，当重邪气；久病者，当重元气，此固其大纲也。然亦有暂病而虚者，久病而实者，又当因脉因证而详办之，不可执也。
头痛有各经之辨。凡外感头痛，当察三阳厥阴，盖三阳之脉俱上头，厥阴之脉亦会于巅。故仲景《伤寒论》则惟三阳有头痛，厥阴亦有头痛，而太阴少阴则无之。其于辨之之法，则头脑额颅，虽三阳俱有所会，无不可痛，然太阳在后，阳明在前，少阳在侧，此又各有所主，亦外感之所当辨者也。至若内伤头痛，则不得以三阳为拘矣。如本经所言下虚上实，过在足少阴、巨阳；若厥病篇所论，则足六经及手少阴少阳皆有之矣。奇病论曰：脑者，阴也。髓者，骨之充也。凡痛在脑者，岂非少阴之病乎？此内外之异，不可不察也。
外感头痛，自有表证可察，盖其身必寒热，脉必紧数，或多清涕，或兼欬嗽，或兼脊背酸痛，或兼项强不可以左右顾，是皆寒邪在经而然。散去寒邪，其痛自止。如川芎、细辛、蔓荆子、柴胡之类，皆最宜也。若寒之甚者，宜麻黄、桂枝、生姜、葱白、紫苏、白芷之类，随其虚实而加减用之。
火邪头痛者，虽各经皆有火证，而独惟阳明为最，正以阳明胃火盛于头面，而直达头维，故其痛必甚，其脉必洪，其证必多内热。其或头脑振振痛而兼胀，而绝无表邪者，必火邪也。欲治阳明之火，无如白虎汤，加泽泻、木通、生地、麦冬之类，以抑其至高之势，其效最速。至若他经之火，则芍药，天花粉、芩、连、知、药、龙胆、栀子之类，无不可择而用之。但治火之法，不宜佐以升散，盖外邪之火可散而去，内郁之火得升而愈炽矣，此为忌也。
阴虚头痛，即血虚之属也。凡久病者多有之。其证多因水亏，所以虚火易动，火动则痛必兼烦热内热等证，治宜壮水为主，当用滋阴八味煎、加减一阴煎、玉女煎之类主之。火微者，宜六味地黄丸、四物汤、三阴煎、左归饮之类主之。
阳虚头痛，即气虚之属也，久病者亦有之。其证必戚戚悠悠，或羞明，或畏寒，或倦怠，或饮食不甘，脉必微细，头必沉沉，遇阴则痛，逢寒亦痛，是皆阳虚阴胜而然。治宜扶阳为主，如理阴煎、理中汤、十全大补汤、补中益气汤之类，皆可择用。或以五福饮、五君子煎，加川芎、细辛、蔓荆子之类，以升达阳气，则又最善之治也。
痰厥头痛，诸古方书皆有此等名目，然以余论之，则必别有所兼之因，但以头痛而兼痰者有之，未必因痰头痛也。故兼痰者，必见呕恶，胷满胁胀，或欬嗽气粗多痰，此则不得不兼痰治之。宜二陈汤、六安煎、和胃饮、平胃散，加川芎、细辛、蔓荆子之类主之。如多痰兼火者，宜用青膈煎，或二陈汤、六安煎，加黄芩、天花粉之类主之。火甚者加石膏亦可。如多痰兼虚而头痛者，宜金水六君煎，或六君子汤，加芎、辛之类，酌而用之。

　　　头眩

眩运一证，虚者居其八九，兼火兼痰者，不过十中一二耳。原其所由，则有劳倦过度而运者，有饥饱失时而运者，有呕吐伤上而运者，有泻泄伤下而运者，有大汗亡阳而运者，有眴目惊心而运者，有焦思不释而运者，有被殴被辱气夺而运者，有悲哀痛楚大叫大呼而运者，此皆伤其阳中之阳也。又有吐血衄血便血而运者，有痈脓大溃而运者，有金石破伤失血痛极而运者，有男子纵欲气随精去而运者，有妇女崩淋产后去血而运者，此皆伤其阴中之阳也。再若大醉之后，湿热相乘而运者，伤其阴也。有大怒之后，木肆其强而运者，伤其气也。有痰饮留中，治节不行而运者，脾之弱也，此亦有余中之不足也。至若年老精衰，劳倦日积，而忽患不眠，忽苦眩运者，此营卫两虚之致然也。由此察之，虚实可辨矣。即如《内经》之言，亦无非言虚，而何后世诸家，每多各逞臆说，其于病情经义，果相合否？指南若此，后学能无误乎？因摘其尤者，悉之如左。
河间之论眩运，独取至真要大论一句曰，诸风掉眩，皆属肝木。风主动故也。所谓风气甚而头目眩运者，由风木旺，必是金衰不能制木，而木复生火，风火皆属阳，阳主乎动，两动相搏，则为之旋转。故火本动也，焰得风则自然旋转也。此释风木之义，固然似矣。然不知至真要论之言，乃言运气脏气所属之理，非所以悉眩运之病情也。必若口问篇、卫气篇、决气篇、经脉篇、海论等议，方为最切最近之论，何河间一无引证，而独言风火二字，以该眩运一证，岂无失乎？
又若丹溪之论眩运曰：痰在上，火在下，火炎上而动其痰也。此证属痰者多，盖无痰不能作眩，虽因风者，亦必有痰，挟气虚者亦宜治痰为主，兼用补气降火之药。若据此论，则凡属眩运，无非痰证也，何轩岐之言，绝然不及痰饮，而但曰上气不足，头为之苦倾，目为之眩；曰上虚则眩；曰督脉虚则头重高摇之；曰髓海不足则脑转耳鸣而眩冒？凡此者，岂皆痰证耶？又若余前章所列诸证，无非眩运之由，亦岂皆痰证耶？故在丹溪则曰无痰不能作眩，当以治痰为主，而兼用他药。余则曰无虚不能作眩，当以治虚为主，而兼酌其标。孰是孰非，余不能必，俟明者正之。
头痛之病，上实证也。头眩之病，上虚证也。故《内经》分别甚明，曰：头痛巅疾，上实下虚。又曰：上实下虚，为厥巅疾。此以邪气在上，所以为痛，故曰上实也。至若眩运之病，则曰：上气不足。又曰：上虚则眩。未闻言上之实也。而后世诸家，如严用和、杨仁斋辈，有曰结而为饮，随气上逆者；有曰疲劳过度，下虚上实者；有曰肾家不能纳气，使诸家气逆奔而上者。即如朱丹溪亦曰痰在上，火在下。凡此皆言上实也。何与《内经》相反若此？噫！此实后人之不明耳。夫眩运之证，或为头重，或为眼黑，或为脑髓旋转不可以动，求其言实之由，不过谓头重者为上实，而不知头本不重于往日，而惟不胜其重者，乃甚于往日耳。上力不胜，阳之虚也，岂上实乎？又何气不归元，及诸气逆奔之有？盖上实者宜降宜抑，上虚者最不宜再伐生气。此上实上虚之旨，有不可不辨，而误则害矣。
头眩有大小乏异，总头眩也，于此察之，可得虚实之情矣。何以言之？如今人之气禀薄弱者，无论少壮，或于劳倦，或于酒色之后，每忽有耳鸣如磬，或头眩眼黑，倐顷而止者，乃人所常有之事。至于中年之外，多见眩仆卒倒等证，亦人所常有之事。但忽运而忽上者，人皆谓之头运眼花；卒倒而不醒者，人必谓之中风中痰。不知忽止者，以气血未败，故旋见而旋止，即小中风也；卒倒而甚者，以根本既亏，故遽病而难复，即大头眩也。且必见于中年之外，而较之少壮，益又可知。于此察之，则其是风非风，是痰非痰，而虚实从可悟矣。何今人不识病机，但见眩仆不语等证，无不谓之风痰，而非消即散，吾恐几微之气，有不堪再加铲削矣。深可悲也。

　　　论治

头眩虽属上虚，然不能无涉于下。盖上虚者，阳中之阳虚也；下虚者，阴中之阳虚也。阳中之阳虚者。宜治其气，如四君子汤、五君子煎、归脾汤、补中益气汤；如兼呕吐者，宜圣朮煎，大加人参之类是也。
阴中之阳虚者，宜补其精，如五福饮、七福饮、左归饮、右归饮、四物汤之类是也。
然伐下者必枯其上，滋苗者必灌其根。所以凡治上虚者，犹当以兼补气血为最，如大补元煎、十全大补汤、及诸补阴补阳等剂，俱当酌宜用之。
眩运证，凡有如前论首条所载病源者，当各因其证求而治之。其或有火者，宜兼清火；有痰者，宜兼清痰；有气者，宜兼顺气。亦在乎因机应变。然无不当以治虚为先，而兼治为佐也。
古法之治眩运，亦有当察者。丹溪曰：湿痰者多，宜二陈汤，火者加酒芩。挟气虚者相火也，治痰为先，挟气药降火，如东垣半夏白朮天麻汤之类。
眩运不可当者，以大黄酒炒为末，茶汤调下。
火动其痰，用二陈，加黄芩、苍朮、羌活散风行湿。附录曰：有早起眩运，须臾自定，日以为常者，正元散，下黑锡丹。
伤食头运，肾着汤加川芎，名除湿汤。
有痰者，青州白丸子。
愚谓古法之治眩运，如半夏白朮天麻汤，治脾痰也。二陈汤加黄芩，治热痰也。青州白丸，治风痰寒痰也。肾着汤，治肾痰也。此外如大黄末之治眩运不可当，惟痰火上壅者宜之。黑钖丹之重坠，惟气实于上者宜之。第恐眩运一证，实痰实火者无几，而亦非上盛之病。此古方之有宜否用者，不可不审。

　　石室秘箓 【 清?陈士铎】 

　　　头痛治法

常治法者，谓以常法而治之者也。如人病头疼，则以头疼常法治之是也。何必头疼而治之于两足乎？虽头疼实有治之两足而愈者，然彼必常治之而不愈，然后以变法治之，非可以舍常法而先求之于变法也。故一遇头疼，即以川芎五钱，白芷、蔓荆子、甘草、半夏、细辛各一钱治之，病去如扫也。
上治者，治上焦之证也。如头疼而风入太阳经也。用川芎、细辛、白芷、柴胡、半夏、甘草各一钱，芍药三钱治之。盖风虽犯太阳，治法不可全治太阳，当上清其邪。故用白芷、川芎、细辛三味以散之；又用白芍、甘草、柴胡、以清肝胆之火，胆经与肝经入于头络，故用此数味以散邪去火；又加半夏去痰，甘草和中，相济而有成也。又头痛一方，用川芎一两，蔓荆子二钱，水煎服立愈。盖川芎补血，蔓荆子去风也。
完治者，如病头疼脑痛，不必支刀破囫囵而治之也。头痛用黄酒一升，入细辛一两，白芷一两，煮酒，一醉而愈。
此等治法，世人不知，亦不敢用，今为开导之。头痛至终年累月，其邪深入于脑，可知一二钱之散药，安能上至巅顶，而深入于脑中？必多用细辛、川芎、白芷以大散之也。或疑散药太多，必损真气，恐头痛未除而真气先行散尽。谁知风邪在头，非多用风药，必难成功。有病则病受之，何畏哉？一醉而愈。此方信而不必疑者也。惟是既愈之后，必须用熟地、芍药、当归各五钱，川芎一钱，山茱萸、麦门冬各三钱，水煎服四剂为妙。
如人病头痛者，人以为风在头，不知非风也，亦肾水不足而邪火冲入于脑，终朝头运，似头痛而非头痛也。若只治风，则痛更甚。法当大补肾水，而头痛头运自除。方用熟地、葳蕤各一两，山茱萸四钱，北五味、麦冬各二钱，元参、川芎、当归、山药各三钱，二剂即愈。此方妙在治肾而不治风，尤妙在治肾而兼治肝也。肝木不平，则肺金失化源之令，而肾水愈衰。今补肝又补肾，子母相资，自然上清头目。况又入麦冬、五味，以滋肺金之清肃乎？所以下喉即安然也。
头痛有神方，用川芎、沙参各一两，蔓荆二钱，细辛五钱，水二碗，煎八分，加黄酒半碗，调匀早晨服之，一剂永不再疼。此方妙在用沙参，盖沙参补阴，原不入脑，今用于川芎之中，而蔓荆、细辛，直走于巅，则沙参不能下行，不得不同羣共入于脑中。夫脑痛者，因脑阴之虚风，得留之而不去。今补其脑则风不能存，而脑痛自愈，而头痛亦除矣。此方不特治头痛，兼治脑疼，无不神效。
头痛之证，止消用蓖麻子一粒捣碎，同枣肉些须同捣匀，丸如黄豆大，外用丝绵裹之，纳入鼻孔，少顷必有清涕流出，即将丸药取出，不可久放其中，头疼即愈，永不再发。倘久留在中，必致脑髓流出，又成不可药救之证，切记切记！
如人头疼，法当用轻清之口，少少散之，无不立效，如小柴胡汤之方是也。然而小柴胡汤，世人不知轻重之法，予再酌定之，可永为式。方用柴胡、黄芩、半夏、甘草各一钱，人参五分，此小柴胡汤。予更加人参五分，茯苓二钱，更为奇妙，盖气足则邪易出而汗易发。世人见用人参，便加失色，匪独医者不敢用，即病者亦不敢服，相沿而不可救药者，滔滔皆是。安得布告天下医人，详察其病源而善用之也！

　　　脑痛治法

脑痛，用黄酒一升，白勺三两，辛夷、桔梗各三钱，(木郁)李仁、麦冬、柴胡各五钱，甘草一钱，水三椀，煎汤，入前酒饮之，一醉而愈。量好者再饮之以酒，必以醉为度。
脑痛之病，乃风入胆经也。胆应于脑，故脑痛。人以为用柴胡太多，过于辛散，不知有白芍和之，则不散气而转能散邪。辛夷、(木郁)仁皆入胆之妙品，桔梗、甘草又入肺之妙药。胆病何以又兼治肺？不知鼻上通于脑，脑热则必下流清水，久则必成鼻渊矣。兼治其肺，则肺气清肃，自去平胆木之旺，而清涕不致下行。此立方之神妙有如此。

　　　头面肿

有人忽头面肿如斗大，看人小如三寸，饮食不思，呻吟如睡，此痰也，用瓜蒂散吐之，而头目之肿消；又吐之，而见人如故矣。后用人参、白朮、茯苓、半夏各三钱，甘草一钱，陈皮五分，水煎服，二剂愈。

　　　癞头疮

有癞头洗方，用蜗牛数十条，以癞头洗之，二次必全愈，亦神方也。水三碗，煎蜗牛三十条足矣。

　　　头角生疮

如人有头角生疮，当日即头重如山，第二日即变生青紫，第三日青至身上即死，此乃毒气攻心而死也。此病多得之好吃春药。盖春药之类，不过一丸，食之即强阳善战，非用大热之药，何能致此？世间大热之药，无过附子与阳起石之类是也。二味俱有大毒，且阳起石必须火煅而后入药，是燥干之极，自然克伐津液，况穷工极巧于妇女博欢，则筋骸气血俱动，久战之后，必大泄尽情，水去而火益炽矣。久之贪欢必然结成大毒，火气炎上，所以多发在头角太阳之部位也。初起之时，若头重如山，便是此恶证，急不待时，速以金银花一斤煎汤，饮之数十碗，可少解其毒，可保性命之不亡，而终不能免其疮口之溃烂也。再用金银花、元参各三两，当归二两，生甘草一两，煎汤，日用一剂，服至七日，疮口始能收敛而愈。此种病世间最多，而人最不肯忌服春药也，痛哉！

古今图书集成医部全录卷一百二十五

　头门

　　方

举卿古败散 【 《中藏经》，下同】 　治头风血风。
荆芥穗一斤　干菊花半斤　白朮炒二两　川芎四两　右同为细末，食后茶调二钱。

二乌丸　治风痰眩运。
川乌头　草乌头　青盐各四两　黑豆半升　右用水二升，同煮四味，水耗即以温水添之，候川乌头半软，四破之，更煮，以透烂为度，去皮同煎。乌头并黑豆于石臼或木臼内捣令极烂，不见白星，即就丸。干即以煮药水添湿同捣，煮时，留一盏以下水以备添，勿令煮干也。丸如梧子大，每服三二十丸，盐酒盐汤任下。食前。

鸱头丸 【 《圣惠方》】 　治头风眩运。
鸱头一枚，炒黄　真(艹闾)茹　白朮各一两　川椒半两，炒去汗　右为末，蜜和丸梧子大，每酒下二十丸。

松花酒 【 《奇效良方》】 　治风头旋脑皮肿痹。
松花并台春三月取五六寸如鼠尾者，不拘多少　右蒸细切，一升，用生绢囊贮，以酒三升，浸五日，每日空心暖饮五合，晚食再服。

桂枝芍药知母汤 【 仲景，下同】 　治中风头眩，短气温温欲吐者。
桂枝　知母　防风各四两　芍药三两　甘草　麻黄　附子炮各二两　白朮　生姜各五两　右九味，以水七升煮取二升，温服七合，日三服。

甘草干姜汤　治肺中冷头眩多涎唾。
甘草四两炙　干姜二两炮　右(口父)咀，以水三升，煮取一升五合，去滓分，温再服。

苓桂朮甘汤　治痰饮。胷胁支满目眩。
茯苓四两　桂枝　白朮各三两　甘草二两　右四味，以水六升，煮取三升，分温三服。小便则利。

半夏加茯苓汤　治卒呕吐，心下痞，膈间有水眩悸者。
半夏一升　生姜半斤　茯苓三两，一方四两　右三味，以水七升，煮取一升五合，分温再服。

文蛤散　治微风头痛。
文蛤五两　右一味杵为散，以沸汤五合，和服方寸匕。

茵陈蒿汤　治谷疸头眩。
茵陈蒿六两　栀子十四枚　大黄二两　右三味，以水一斗先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤，一宿腹减，黄从小便去也。

硝石矾石散　治女劳疸身尽黄，额上黑。
硝石　矾石烧，等分　右二味为散，以大麦粥汁，和服方寸匕，日三服。病随大小便去，小便正黄，大便正黑，是候也。

小柴胡汤
柴胡半斤　半夏半升　黄芩　人参　甘草　生姜各三两　大枣十二枚　右七味，以水一斗二升，煮取六升，去滓，再煎取三升，温服一升，日三服。

茯苓桂枝白朮甘草汤
茯苓四两　桂枝去皮　白朮　甘草炙各二两　右四味，以水六升，煮取三升，去滓，分温三服。

小芎辛汤 【 《济生》】 
治风寒湿在脑头痛眩运呕吐，及眉棱眼眶痛。
川芎三钱　细辛　白朮各一钱半　甘草一钱　右剉，作一贴，入生姜五片，茶芽少许，水煎服。

川芎散 【 《纲目》，下同】 　治偏头痛神效。
甘菊　石膏　川芎　白殭蚕生各六钱　右为细末，每三钱，茶清调下。

玉真丸　《内经》曰：头痛巅疾，下虚上实，过在足少阴巨阳，甚则入肾。许学士曰：肾厥头痛也，此药主之。
硫黄二两　石膏煅　半夏制　硝石各一两　右为末，姜汁糊和丸梧子大，阴干，每二三十丸，姜汤或米饮下。

川芎石膏汤　治热厥头痛。
川芎　石膏各等分　右剉水煎服。

喝起散 【 《本草》】 　治风寒头痛，妇人血风攻脑忽运倒
苍耳嫩心阴干　为末，酒服二钱。此药多达脑盖，善通顶门，末服、煎服皆佳。

川芎茶调散 【 《得效》，下同】 　治偏正头痛，及头风鼻塞声重。
薄荷二两　川芎　荆芥各一两　羌活　白芷　甘草各五钱　防风　细辛各二钱半　右为末，每二钱，食后茶清调下；或剉，取七钱，作一贴，入茶少许煎服，亦佳。偏头痛取细末，以葱涎调贴两太阳穴，特效。

一字轻金散　治偏正头风痛，夹脑风眉棱骨痛，牵引两眼，抽掣疼痛，迸出或生翳膜，视物不明。
川芎　白芷　藿香　荆芥　旋覆花　石膏　防风各五钱　南星　川乌生，各二钱半　草乌一钱半　右剉细，共捣为末，每一字，茶清调下，神效。偏头一边痛，鼻塞不闻香臭，服此药数次，嚏出一铤稠脓，即愈。

白附子散　治风寒入脑，令脑逆头痛齿亦痛，或牵引两眼，遂至失明。
白附子一两　麻黄留节　川乌　南星各五钱　全蝎五个　干姜　朱砂　麝香各二钱半　右为末，温酒调五分服，服讫去枕，卧少时，效。

上清白附子丸　治风痰盛，头痛目眩，旋运欲倒，呕哕恶心，神思昏愦。常服除风化痰，清利头目。
白附子炮　半夏制　川芎　甘菊花　南星炮　白殭蚕炒　陈皮去白　旋覆花　天麻各一两　全蝎炒，半两　右为末，姜汁浸，蒸饼和丸梧子大，姜汤下三十丸。

定风饼子　治痰厥头痛呕吐眩运。
川乌　川芎　南星　半夏　白茯苓　白附子　干姜　天麻　甘草生用，各等分　右为末，姜汁糊和丸芡实大，捏作饼子，朱砂为衣，每一饼细嚼，姜汤下。

加味调中益气汤 【 东垣，下同】 　治气血俱虚头痛，其效如神。
黄芪蜜炒一钱　人参　苍朮　甘草炙各七分　陈皮　当归身　川芎各五分　木香　蔓荆子　细辛　柴胡　升麻各三分右剉，作一贴，水煎服。

安神汤　治气血虚而有火，头痛头旋眼黑。
黄芪一钱半　羌活　黄蘗酒浸，各一钱　柴胡　升麻　生地黄酒浸　知母酒浸，各五分　防风二分半　生甘草　炙甘草各二分　右，兑水煎数沸，入川芎、蔓荆子各三分，再煎至半，食后温服。东垣、丹溪治虚热头痛，大率皆以酒芩、酒连、酒蘗加风剂也。

羌活附子汤　治大寒犯脑，令人脑痛齿亦痛，名曰脑风。
麻黄　附子　防风　白芷　白殭蚕炒，各一钱　黄蘗炒　羌活　苍朮各七分　黄芪炙　升麻　甘草炙，各五分　右剉，作一贴，食后水煎服。若有寒嗽，加佛耳草三分。

清空膏　即古方追涎药，治风湿热偏正头痛。
黄芩三两，半生、半酒炒　甘草炙一两半　防风　羌活　黄连酒炒，各一两　柴胡七钱　川芎五钱　右为末，每二钱茶清调成膏，临卧抹口内，少用白汤送下。此膏治诸般头痛皆效；惟血虚头痛，从鱼尾相连痛者不治。

小清空膏 【 丹溪，下同】 　治证同上。
片芩细切，酒拌晒干　右为末，茶清调下二钱，酒亦可。

不卧散　治头痛不可忍。
延胡索七枚　青黛二钱　猪牙皂角二两　右为末，用水调成小饼子，如杏仁大；令病人仰卧，以水化开，以竹管送入男左女右鼻孔中，觉药味至喉少酸，令病人坐，口咬铜钱一个，涎出盈盆，即愈。

如圣饼子　治风寒伏留阳经，气厥痰厥，一切头痛。
天南星　干姜　川芎　川乌　生甘草各一两　半夏制　天麻　细辛　防风各五钱　右为末，姜汁面糊和丸芡实大，捏作饼子，每五饼细嚼，茶清、温酒任下。

三生丸 【 《得效方》，下同】 　治痰厥头痛。
半夏　白附子　天南星各等分　右为末，姜汁浸，蒸饼和丸菉豆大，食后，姜汤下四五十丸。

防风散　治积热上冲头痛如火。
羌活　防风　当归　生大黄　川芎　山栀子　薄荷各一钱　蝉壳　甘草各五分　右剉，作一贴，入灯心二十茎，苦竹叶十片，水煎服。

太阳丹　脑寒之病，皆因邪攻于上焦，令人头痛，昼夜不宁，此药主之。
龙脑二钱　石膏二两　川芎　川乌炮　白芷　甘草各一两　右为末，炼蜜同面曲糊和匀，每一两作十八丸，黄丹为衣，每服二三丸，食后以葱茶煎汤嚼下。

芎乌散 【 《入门》，下同】 　治头痛。
川芎　乌药各等分　右为末，每二钱，以烧秤锤淬酒调服。亦治产后头痛。
又方　治感寒湿眩运，头极痛。
川芎二钱　白朮炒　附子生各一钱　甘草生　橘皮各五分　右剉，作一贴，入姜七片，枣二枚，水煎服。

一粒金(口畜)鼻法　治风涎偏正头痛。
荜拨末三钱，入猪胆内，拌匀候干　川芎　白芷　藁本　青黛　延胡索各二钱　右为末，水和为丸，如芡实大，令病人卧，用一丸水化灌入鼻中，觉药味至喉少酸，令病人坐，口咬铜钱一?，当涎出盈盆即愈。

当归补血汤 【 《医鉴》】 　治血虚头痛。
生干地黄酒炒　白芍药　川芎　当归　片芩酒炒，各一钱　防风　柴胡　蔓荆各五分　荆芥　藁本各四分　右剉，作一贴，水煎服。

七生丸 【 《回春》，下同】 　治男女八般头风，及一切头痛，痰厥肾厥，伤寒伤风头痛并治。
川芎　川乌　草乌　南星　半夏二味，洗去滑　白芷　石膏俱生用，等分　加细辛　全蝎各减半　右为细末，研取韮菜自然汁，和丸梧子大，嚼生葱，茶清送下七丸或九丸。

黄芪益气汤　治气虚头痛。
黄芪蜜炒，一钱　人参　白朮　半夏制　陈皮各七分　当归酒洗　川芎　藁本　甘草各五分　黄蘗酒炒　升麻　细辛各三分　右剉，作一贴，入姜三片，枣二枚，水煎服。

加味四物汤　治血虚阴火，上冲头痛。
当归　川芎　生干地黄　黄蘗　知母　黄芩　黄连以上五味，俱酒炒　蔓荆子　栀子炒，各七分　右剉，作一贴，水煎服。

六圣散　诸头痛总治之要药也。治头风牙痛赤眼，脑泻、耳鸣，偏正头风头疼，鼻塞声重。
乳香　没药　川芎　雄黄　白芷各二钱　芒硝五钱　右为末，令病人仰卧，口含凉水，取药少许，(口畜)入鼻内，即效。

四神散 【 《良方》，下同】 　治妇人血风眩运头痛。
甘菊　当归　旋覆花　荆芥穗各等分　右为末，每二钱，葱白三寸，茶末一钱，煎水调下。

芎辛导痰汤　治痰厥头痛。
半夏制，二钱　川芎　细辛　南星炮　陈皮　赤茯苓各一钱　枳壳麸炒　甘草各五分　右剉，作一贴，姜七片，水煎服。

芎藭酒 【 《千金方》，下同】 　治脑风头重，颈项强，眼(目巟)(目巟)泪出，善欠，目欲眠睡，憎风；剧者，耳鸣，满眉眼疼，闷吐逆，眩倒不自禁；诸风乘虚经五脏六腑，皆为癫狂诸邪病，悉主之。
芎藭　辛夷　天雄　人参　天门冬　柏子仁　磁石　石膏　茵芋　山茱萸　白头翁　桂心秦艽各三两　松萝　羚羊角　细辛　薯蓣　菖蒲　甘草各二两　云母一两，烧令赤，末为粉　防风四两　右二十一味，(口父)咀，以酒二斗渍七日。初服二合，渐加至五合，日三。有女人少时患风眩，发则倒地，为妇积年无儿，服此酒，并将紫石门冬丸服之，眩瘥，生儿平复。

人参汤　治头眩屋转眼不开。
人参　当归　防风　黄芪炙　麦门冬　芍药各二两　独活　白朮　桂心各三两　右九味，(口父)咀，以水一斗，煮取三升，分三服。

防风汤　治风眩呕逆，水浆不下，食辄呕，起即眩倒，发有时，手足厥冷。
防风　防己　附子炮　干姜　甘草生各一两　桂心蜀椒各二两　右七味，(口父)咀，以水四升，煮取二升，分三服，日三。《古今录验》有白朮一两。
又方　治头风眩欲倒，眼旋屋转，脑痛。
防风　枳实　杏仁研　芎藭各三两　白茯神　前胡　生姜　半夏　麻黄各四两　细辛二两　竹沥三升　右十一味，(口父)咀，以水六升，合竹沥，煎取二升七合，分三服，频服三两剂佳。

茵芋汤　治风虚眩眼暗。
茵芋一两　人参　甘草　苁蓉　黄芪　茯苓　秦艽　厚朴　乌喙各二两　防风六两　山萸　松实各三两　右十二味，(口父)咀，以水一斗，煮取二升半，分五服。强者一日夜尽；羸劣分五服，二日尽。

鸱头酒　治风头眩转，面上游风。
飞鸱头五枚　独活二两　茯神　防风　芎藭　薯蓣各四两　葛根　桂心辽细辛　人参　天雄炮　干姜　枳实　贯众　蜀椒各三两　山茱萸一升　麦门冬　石楠各五两　右十八味，(口父)咀，绢囊盛清酒四斗，渍六宿，初服二合，日再服，稍加，以知为度。一本无茯神、麦门冬、石楠，有天门冬、石膏。

大三五七散　治头风眩运，口喎，目斜，耳聋。
天雄炮　细辛各三两　山茱萸　干姜各五两　薯蓣　防风各七两　右六味，治下筛酒，服五分匕，日再，不知稍加。

小三五七散　治头风目眩耳聋。
天雄炮三两　薯蓣七两　山茱萸五两　右三味，治下筛以清酒，服五分匕，日再。不知稍增，以知为度。

茯神汤　治风眩倒屋转，吐逆，恶闻人声。
生姜三两　茯神　独活各四两　远志　防风　黄芪制，各五两　甘草炙　人参　当归　牡蛎　白朮　苁蓉　附子各二两　右十三味，(口父)咀，以劳水一斗二升，煮取三升，服五合，一日夜尽。

防风散　治头面风在眉间，得热如虫行，或头眩运，目中泪出。
防风五两　桂心天雄　细辛　朱砂　干姜　人参　乌头炮　附子炮，各二两　莽草　茯苓　当归各一两　右十二味，治下筛酒，服方寸匕，日三。
又方　治风头眩，恶风，吐冷水，心闷。
防风二两　泽泻　天雄　细辛　附子　薯蓣　茯苓各一两　白朮土炒，二两半　桂心一两半　干姜半两　右十味，治下筛，酒服方寸匕。常令酒气相接，则脱巾帽，解发，梳头百过，后投一升酒，便洗手足，须臾自热，解发以粉粉之，快然便熟眠，愈。亦可洗头面汗出。一本有泽兰，无泽泻。
又方　治风眩翻倒无定。
独活六两　石膏　蒴藋各四两　枳实三两　右四味(口父)咀，以清酒八升，煮取四升，顿服之；以药滓熨头，复眠取汗，觉冷，又内铛中炒令热熨之。一本有楮实，无枳实。
又方　治患头眩运，经久得瘥后，四体渐羸，食无味，好食黄土。
曲二斤　白朮三斤　右二味为末，酒和，并手丸如梧桐子大，曝干，饮服三十丸，日三。断食土为效。
又方　治头中五十种病。
巴戟天　白菊花　芎藭　干姜　防风　石楠　白朮　乌头炮　附子炮　细辛　薯蓣　蜀椒　人参　桔梗　秦艽　泽泻　甘草生　天雄炮　栝蒌根　山茱萸　干地黄　羌活各等分　右二十二味，治下筛，以酒服方寸匕，日三。

摩头散　治同前。
(艹闾)茹　半夏　蜀椒各六分　乌头炮八分　桂心七分　莽草四分　附子炮　细辛各一两　右八味，治下筛，以大酢和摩头记日数。三日头肤痛，四五日后一着药如前，十日以酢浆洗头，复摩药即愈。若生息肉，并喉咽中息肉，大如枣，欲塞，以药摩之即愈。耳鼻齿有疾，并用之良。

入顶散　治头面胀满，脑瘈偏枯，发作有时，状似刀刺，失声阴阴然疼，面目变青。
山茱萸　芎藭　防风　独活各一两半　细辛　莽草　自朮　薯蓣　牛膝　石楠　甘草生各一两　乌头炮　通草　菖蒲　附子炮　麻黄　天雄炮　蜀椒　桔梗各一两六钱　右十九味，治下筛酒服方寸匕，日三。

杏仁膏　治上气头面风头痛，胁中气满，贲(犭屯)，气上下往来，心下烦热，产妇金疮诸病。
杏仁二升，去皮尖，双仁者不用　右一味捣研，以水一斗滤取汁令尽，以铜器盛置煻火上，从旦煮至日入，当熟如脂膏，下之。空腹，酒服一方寸匕，日三。不饮酒者，以米饮服之。慎猪鱼蒜酢。

大豆酒　治头风。
大豆二升，炒令无声　右一味，先以一斗二升，瓶盛清酒九升，乘豆热，即倾着酒中，密泥头，七日，温服之。
又方　治中风头痛发热，耳颊急。
麻黄　葛根　石膏　桂心各三两　附子炮　芍药　甘草　秦艽　防风各二两　生姜五两　右十味，(口父)咀，以水一斗，煮取三升，分三服，温覆取汗。

薯蓣散　治头目有风，牵引目睛疼痛，偏视不明。
薯蓣三两　细辛一两半　秦艽　天雄各二两　独活　桂心山茱萸各二两半　右七味，治下筛，酒服方寸匕，日三。
又方　治头中痛，身热风热。
竹沥三升　升麻　生姜　杏仁各三两　芍药　柴胡各四两　石膏　生葛根各八两　右八味，(口父)咀，以水六升，合竹沥煮取二升七合，分三服。

菊花散　治头面游风。
菊花一两　细辛　附子　桂心干姜　巴戟　人参　石楠　天雄　茯苓　秦艽　山茱萸　防己　防风　白朮　薯蓣各三两　蜀椒五合　右十七味，治下筛酒，服方寸匕，日三。
又方　治头面上风。
松脂　石盐　杏仁　蜜蜡为末，各一两　熏陆香二两　蓖麻仁三两　右六味，熟捣作饼，净剃百会上发，贴药饼，上安纸，三日一易，若痒刺。药上不久，风定。

头风散　治头风。
附子一枚，中形者　盐如附子大　右二味，治下筛，沐头竟，以方寸匕摩顶上，日三。

沐头汤　治肺劳热，不问冬夏老少，头生白屑，搔痒不堪。然肺为五脏之盖，其劳损伤肺，气冲头顶，致使头痒多生白屑，搔之随手起，人多患此，皆从肺来，世呼为头风也。
大麻子　秦椒各三升　皂荚屑五合　右三味熟研，内泔中，渍一宿，去滓，以木匕搅百遍，取劳，乃用沐头，发际更别作皂荚汤濯之，然后敷膏。
又方　治证同上。
甘菊花　独活　茵芋　防风　细辛　蜀椒　皂荚　杜蘅　莽草　桂心右十味，各等分，可作汤沐及熨之。
又方　治证同上。
猪椒根三两　麻黄根　防风各二两　细辛　茵芋各一两　右五味(口父)咀，以水三斗，煮取一斗，去滓，温以沐头。

犀角汤　治风毒热头面肿。
犀角屑　生姜各二两　苦参　栝蒌根　防风各一两　石膏六两　竹叶二握　黄芩　青木香　升麻各三两　防已一两半右十一味，(口父)咀，以水七升，煮取二升，分三服，相去十里久，内消不利。

防风散　治头面遍身风肿。
防风一两　白朮三两　白芷一两　右三味，治下筛，酒服方寸匕，日三。

续命汤　治风眩，发则烦闷无知，口沫出，四体角弓，目反上，口噤不得言。
竹沥一升五合　生地黄汁一升　生姜　防风　麻黄各四两　龙齿煅，四两　防己三两　附子炮，三分　石膏十两　桂心二两右十味，(口父)咀，以水一斗，煮取三升，分三服。有气加附子一两，紫苏子五合，橘皮半两。已服续命汤，口开，四肢尚未好定，而心中尚不除者，紫石汤主之。方见后，紫石煮散是也。

小续命汤
防风一钱二分　桂枝　杏仁去皮尖，炒研　川芎酒洗　白芍酒炒　人参　甘草炙　麻黄　黄芩酒炒　防风各八分　附子四分右为末，每服三钱，加姜枣煎。

薯蓣汤　治心中惊悸而四肢缓，头面热，心胷痰满，头目眩冒，如欲摇动。
薯蓣　麦门冬　人参各四两　生地黄　前胡　芍药各八分　枳实　远志去心　生姜各三分　茯苓　茯神各六分　半夏五分　甘草　竹叶各二分　黄芩二分　秫米三合　右十六味，(口父)咀。取江水，高举手扬三百九十下，量取三斗煮米，减一斗，内半夏，复减九升，去滓下药，煮取四升，分四服。无江水处，以千里东流水代之，搅手令上头也。秦中无江水，泾渭水可用，诸葛灌剑犹尚取之。

防风汤　服前汤后，四体尚不凉冷，头目眩转者，服之。此汤大胜，宜长将服。但药中小小消息随冷暖耳。仍不除瘥者，依此方。
防风　石膏　人参　赤石脂　生姜　寒水石　龙骨　茯苓各三分　桂心二分　紫石一分　右十味，(口父)咀，以水八升，煮取三升，分三服。凡用井华水者，取清净也。今用江水，无泥又无砂秽，源泉远涉，顺势归海，不逆上流，用以治头，必归于下也。

薯蓣圆　治头目眩冒，心中烦郁，惊悸狂癫。
薯蓣二十八分　甘草二十分　大豆黄卷七分　鹿角胶　桂心各七分　干地黄　神曲　当归　人参各十分　麦门冬　防风　黄芩　芍药　白朮各六分　柴胡　桔梗　白茯苓　芎藭　杏仁各五分　白敛　干姜各三分　大枣一百枚，取膏　右二十二味为末，合白蜜枣膏，丸如弹丸，先食服一丸，日三。

天雄散　治头目眩运，屋转旋倒。
桂心三分　天雄　防风　芎藭　人参　独活　葛根各三分　莽草四分　白朮　远志　薯蓣　茯神　山茱萸各六分右十三味，治下筛，先食以菊花酒，服方寸匕，日二，渐加至三匕，以知为度。

菊花酒　治头面病。
九月九日，取甘菊花晒干。右一味为末，以米饙中蒸作酒。

紫石煮散　治头眩运。大人风引，小儿惊癎瘈瘲，日数十发，医所不疗者。
紫石英　滑石　白石脂　凝水石　赤石脂　石膏各六两　甘草　桂心牡蛎粉各五分　大黄　龙骨　干姜各四两右十二味，治下筛为粗散，盛以韦囊，悬于高凉处，欲用取三指撮，以新汲井水三升，煮取一升二合。大人顿服。未百日儿服一合；未能者，绵沾着口中。热多者，日四五服，以意消息。

升麻汤 【 《局方》】 　治头痛。
升麻　苍朮各一两　荷叶一个，全者　右为细末，每服五钱，水一盏，煎七分，温服。食后或烧全荷叶一个，研细调煎药服，亦妙。

白花蛇散 【 《总录》，下同】 　治脑风疼痛，时作时止，及偏头风。
白花蛇酒浸去皮骨，一两　石膏　荆芥各二两　天南星浆水煮软切炒，一两　地骨皮二钱半　右为末，每服一钱，茶下日三服。

芎黄汤　治头目眩运。
大黄　荆芥穗　川芎　防风各等分　右为粗末，大作剂料，水煎去滓服之，以利为度。

香芎丸　治头痛。
香附子炒　川芎　石膏水飞　白芷　甘草　薄荷已上各一两　川乌半两，炒去皮脐　右为细末，每服二钱，温酒茶清调下，无时。

搜风丸　一名人参半夏丸，治头痛眩。
蛤粉二两　人参　茯苓　藿香　薄荷　南星各半两　半夏　干姜　生矾　凝水石各一两　右为细末，与藏用丸末各中停，水丸如豌豆大，每服三十丸，生姜汤下。

藏用丸
大黄　黄芩各二两　滑石　黑牵牛各四两　右为末，水丸桐子大，每服五七十丸，食后温水下。

独圣散 【 《元戎》，下同】 　一名瓜蒂散。治头痛，服药针灸久不愈者，凡其湿气在上也。
瓜蒂不拘多少　右为细末。每服一钱或二钱，虀汁调下服之。或用少许吹入鼻中，清水徐徐出一昼夜，湿尽痛止。一方加郁金少许。

大头病方　兼治喉痹。
人间治疫有仙方，一两殭蚕二大黄。姜汁为丸如弹大，井花调蜜便清凉。

大头时气方
马牙硝　寒水石　鼠黏子　鬼臼　川大黄　鬼箭草各等分　脑子少许　右七味为细末，用新井华水一盏，药末一二钱，入脑子。吃外一半，留用新水调稠鸡翎扫在肿处，在风凉处坐。

头运方 【 丹溪，下同】 　治痰火眩运，清火利痰，极效。
南星　半夏　甘草　桔梗　陈皮各一钱　枳壳七分　茯苓　黄芩各八分　右口?父咀，水二盏，姜七片，煎八分，食后服。

加味六君子汤　治气虚痰甚，风邪眩运不休者。
人参　白朮　茯苓各一钱　陈皮　半夏各一钱五分　荆芥穗　甘草各五分　右水二盏，姜三片，枣二枚，煎一盏，去滓，入竹沥二匙，温服。

补中益气汤　治烦劳内伤，身热心烦，头痛恶寒，懒言恶食，脉洪大而虚，或喘或渴，或阳虚自汗，或气虚不能摄血，或疟痢脾虚，久不能愈，一切清阳下陷中气不足之证。
黄芪蜜炙，钱半　人参　甘草炙，各一钱　陈皮　白朮土炒　当归各五分　升麻　柴胡各三分　姜三片，枣二枚，煎。头痛加蔓荆子，痛甚加川芎，脑痛加藁本、细辛。

荆黄汤　治风热眩运。
大黄酒炒　荆芥穗　防风各二钱　右剉，水煎服，以利为度。

羌活胜湿汤 【 《医统》，下同】 　治脊臂项强，腰如折，项如拔，上冲头痛，此足太阳经不行，此药主之。
羌活　独活各一钱　藁本　防风各一钱五分　川芎　荆子　炙甘草各四分　右水二盏，煎八分，食后温服。

荆防败毒散　治大头天行时疫头痛，发散瘟邪。
荆芥穗　防风　羌活　独活　前胡　枳壳炒　茯苓　薄荷　炙甘草　川芎　牛莠子　桔梗　人参各等分　水煎服。内热加黄连，渴加天花粉。

通圣消毒散　治时行疫疠，头面肿盛，目不能开，鼻塞，口干舌燥，内外有热，或咽喉肿痛不利，或内实大便不利，烦躁，脉洪数。
防风　荆芥穗　牛蒡子　甘草　川芎　当归　白芍药　黄芩　薄荷　栀子　桔梗　滑石末麻黄憎寒拘急无汗脉浮数者用之　连翘　芒硝大便坚实者加之大黄酒浸。内实大便坚硬者用之，内虚大便溏者不可用　右水煎温服，细呷之。

清凉救苦散　治大头瘟，肿甚者，以此药敷之。
芙蓉叶　霜桑叶　白蔹　白芨　大黄　黄连　山慈姑　赤小豆　黄芩　黄蘗　白芷　雄黄　芒硝　南星　金线重楼各等分　右为末，蜜水调，敷肿处，以翎频扫之。

辛芎散　治热痰壅塞，头目不清，语音不出，服药不解，乃是热兼风痰所致，服此即愈。
细辛　川芎　防风　桔梗　白朮土炒　羌活　桑白皮炒　薄荷叶各一两　甘草五分　右水二盏，姜三片，煎八分，食后温服。

温中化痰丸　治停痰留饮，胷膈痞满，头目眩运，恶心咳嗽痰涎等证。
陈皮　青皮　良姜　干姜炮，各二两　右为细末，酢煮糊丸梧桐子大，每服三十丸，空心米饮送下。

急风散　治男妇偏正头痛，夹脑头风太阳穴痛，坐卧不安。
生川乌去皮脐　辰砂研，各一两　南星洗，二两　右为细末，酒调涂贴痛处，小儿贴顖门。

都梁丸 【 《百一选方》】 　治风吹项背，头目昏眩，及脑痛，妇人胎前产后伤风头痛。
白芷大块，白者洗去土净，沸汤泡四五次，剉用　右剉，以萝卜汁浸，晒干为末，炼蜜丸如弹子大，每服一丸，细嚼，以茶清或荆芥汤下。

九龙丸 【 《圣惠》】 　治妇人男子八般头风，一切头痛。
川芎　川乌　石膏　白芷　草乌　南星　半夏各半两　细辛　全蝎各二钱半　右为末，韮汁丸梧桐子大，每服五十丸，茶清下。

牙皂散 【 《本事方》】 　治偏正头风痛。
猪牙皂角去筋　香白芷　白附子各等分　右为末、每服二钱，食后茶清调下。右痛右侧卧，左痛左侧卧。

飞虎散 【 《良方》下同】 　治风热痰火，偏正头风疼痛。
白附子　白芷　荆芥　石膏煅　川芎　天麻　薄荷　防风各半两　苍朮米泔浸　两头尖黑心者不用，各一钱　右为细末，每服一钱，食后温酒或茶清调下。

通天散　治偏正头痛，并夹脑风热壅滞。
赤芍药　川芎　黄连　黄芩　延胡索　皂角　当归　乳香各等分　右为末，用纸捻醮药入鼻中，得嚏神效。

灵砂丹御药　治风热郁结，气血蕴滞，头目昏眩，鼻塞声重，清涕口苦，舌干，咽嗌不利，胷膈痞闷，咳嗽痰实，肠胃燥濇，小便赤黄，阴虚心火炽甚，及偏正头痛，遍身麻木，疮痒，一切风证，并宜治之。
明天麻　独活　羌活　细辛　石膏煅防风　连翘　薄荷各二两　川芎　栀子　荆芥穗　大黄生　当归　黄芩　全蝎去毒微炒　菊花　人参　白朮各五钱　甘草生　寒水石生　桔梗各二两　砂石二钱半　滑石四两　右为末，炼蜜和匀，朱砂二两为衣，每两作十丸，每服一丸，细嚼，茶清下。

青火金针　治头风牙痛，赤眼脑泻耳鸣。
火硝一两　青黛　薄荷　川芎各等分　右为末，口噙冷水勿咽，此药吹鼻。

赤火金针　治同前。
火硝一两　雄黄　乳香　没药　川芎　石膏各一钱　全蝎一对　用法如前。

升气和中汤 【 《宝鉴》】 　治年高气弱，清气不能上升，头昏闷，本无表邪，因发汗数次，表气愈虚，故苦头痛恶风，不喜饮食，气短，脉弱弦细而微，宜升阳气。
黄芪钱半　人参一钱　白朮　陈皮　当归　白芍药各五分　甘草　升麻　柴胡各三分　川芎　细辛　蔓荆子各一分右口?父咀，水二盏，煎一盏，食后温服。

加味调中益气汤 【 东垣】 　治气血两虚头痛，其效如神。
陈皮　黄蘗酒炒，各二分　升麻　柴胡各四分　人参　甘草炙　苍朮各六分　黄芪一钱　川芎六分　细辛二分　蔓荆子三分　当归一钱　右口?父咀，水二盏，煎一盏，温服。

人参顺气散 【 《活人》】 　治头痛，憎寒，壮热，四肢疼痛。
麻黄　干葛　甘草炙　白朮炒　人参　桔梗　白芷各一钱　白姜炮，五分　右口?父咀，分二服，水一盏，姜三片，葱白二寸，同煎，连进取汗。

葱附丸严氏　治元气虚壅，上攻头痛。
大附子一个，制　右为末，葱汁为丸，梧桐子大，空心茶下。

当归酒 【 《元戎》】 　治血虚头痛欲裂。
当归一两　酒一升　煮取六合服。

珍珠散　治风热上攻，头痛目眩，鼻塞用此(口畜)之。
盆硝七钱半　滑石一两　乳香五分　冰片少许　右研匀，用一字，口含水，(口畜)鼻中。

本事方　治八般头风。
草乌尖　细辛各等分　黄丹少许　右为末，(口畜)鼻立效。

延胡饼秘方　治头痛不可忍。
延胡索十枚　猪牙皂角肥实者二枚　青黛二钱　右为末，水和成小饼子，如杏仁大，用时令患人仰卧，以水化开，用竹管送入男左女右鼻中，觉药至喉小酸，令患人坐，却令咬定铜钱一个于当门齿，当见涎出成盆，便愈。

丁香散 【 《良方》，下同】 　治头痛不止。
丁香一钱　白芷半两　瓜蒂一两　右为细末，用半字吹入鼻即瘥。

乳香饼　治气攻头痛不可忍者。
乳香一钱　蓖麻子十四粒　右同捣烂，作饼，贴太阳穴上，如痛定急去之，解开头发出气。

决明散　治头痛。
决明子为末　水调，贴太阳穴。一方用决明筑梳，去头风明目。

乌麦饼子　治久病头痛诸药不效。
乌麦面半斤　吴茱萸二两　为末和匀，水调作饼子，入鏊上鏊熟，乘热分头发，盖在头上如帽子，外以厚帛包裹，一时热气入脑而痛即止。冷则去之。未愈，更换热者，无不愈也。

天麻羌活丸　治头目风眩，邪气鼓作，或时旋运。
明天麻　羌活　白芷　藁本　芎藭　白芍药　麻黄　细辛各二两　牛黄　麝香并另研，各一分　右为细末，炼蜜为丸，皂角子大，不拘时，薄荷煎，酒下一二丸。

白朮饮　治风邪在胃，头旋不止，复加呕逆。
白朮土炒　厚朴姜制　甘菊花各半两　防风　白芷　人参各一两　右口?父咀，每服五钱，水盏半，姜五片，煎八分，食远服。

滚痰丸　治痰火头眩目运，如坐舟车胷满背胀，一服立止。
青礞石煅，酢淬七次，一两　沉香五钱　黄芩　大黄酒蒸，各半斤　右为细末，滴水如梧桐子大，每服七八十丸，量人强弱加减。

加味二陈汤　治气郁痰火眩运。
甘草五分　陈皮　半夏　人参　茯苓　黄芩　川芎各一钱　右水二盏，姜三片，煎七分，木香五分，磨汁，兑入药内，食后服。

十全大补汤　治气血两虚，头眩运痛。
人参　白朮炒　茯苓　甘草炙　熟地黄酒洗　川芎　芍药炒　黄芪　当归酒洗　肉桂各等分　右口?父咀，每服八钱，水二盏，姜三片，枣一枚，煎服。

茯神汤　治七情所感，气血不足，脏气不行，郁而生涎，结为痰饮，留于心经，则有怔忡，四肢缓弱，头目眩运。
人参　黄芪制　半夏　麦门冬　山药　前胡　熟地黄各一钱　枳壳一钱五分　甘草炙七分　远志甘草水煮，姜汁炒，七分茯苓　茯神各二钱　右作二服，水盏半，姜五片，秫米一小撮，煎一盏服。

麻黄附子细辛汤 【 仲景，下同】 　治伤寒少阴头痛，始得之反发热，脉沉者。
麻黄　细辛各二两　附子一枚，炮　先煮麻黄，去沫，纳诸药煎。

吴茱萸汤
吴茱萸一升　人参三两　生姜六两　大枣十二枚　右四味，以水五升，煮取三升，温服七合，日三服。

白虎汤
知母去皮，一两半　甘草一两　糯米一合　石膏四两，乱纹者，另为末　右剉如麻豆大，粳米拌匀，另水一盏，煎至六分，去渣温服无时，日三四服。或眩呕者，加半夏半两，姜汁制过用之。

安神散 【 东垣，下同】 
黄芪　羌活　黄蘗酒炒，各一两　防风二钱半　知母酒炒　生地黄酒浸　柴胡　升麻各五钱　炙甘草　生甘草各三钱　每服半两，水二盏，煎至一盏半，加蔓荆子半钱，川芎三分，再煎至一盏，临卧去渣热服。东垣、丹溪治虚热头痛，大率皆以酒芩、酒连、酒蘗加风剂也。

清上泻火汤　昔有人年少时气弱，常于气海、三里节次灸之，约五七十壮，至年老添热厥头痛，虽冬天大寒，犹喜寒风，其头痛则愈，微来暖处，或见烟火，其痛复作，五七年不愈，皆灸之过也。
羌活三钱　酒知母　酒黄芩各一钱半　黄芪　炙甘草　酒黄蘗各一钱　防风　升麻各七分　柴胡五钱　藁本　酒黄连　生地黄　生甘草各五分　川芎　荆芥穗各二分　蔓荆子　苍朮　当归各三分　细辛　红花各少许　右剉如麻豆大，分作二服，每服水二盏，煎至一盏，去渣稍热，食后服。

补气汤　服前药之后，服此药。
黄芪八分　甘草炙　当归各二钱　细辛少许　柴胡　升麻各二分　麻黄炒　苦丁香各五分　右水煎服。

川芎散 【 《宝鉴》下同】 　治头风，偏正头痛，昏眩妙方。
川芎　细辛　羌活　槐花　甘草炙　香附子　石膏各半两　荆芥　薄荷　菊花　防风去叉　茵陈各一两　右为末，每服二钱，食后茶清调下，日三服。忌动风物。

石膏散　治证同上。
麻黄　石膏各一两　何首乌半两　葛根七钱半　右为细末，每服三钱，生姜三片，水煎稍热服。

石膏散　治证同上。
川芎　石膏乱纹好者　白芷各等分　右为细末，每服四钱，热茶清调下。

荆芥散 【 《本事》】 　治头风。
荆芥　石膏煅存性，等分　右为细末，每服二钱，姜三片，葱白三寸和须，使水一盏，煎至七分，食后服。
又方　治一切头疼，并皆治之。
茵陈拣净，五两　麻黄　石膏煅存性，各二两　右为末，每服一钱，腊茶调下，食后服，服毕仰卧霎时。

麻黄吴茱萸汤 【 东垣】 
苍朮一钱　麻黄　羌活各五分　藁本　柴胡　升麻　黄芪蜜制　当归　黄蘗　黄连　黄芩各二分　半夏　川乌头　蔓荆子各一分　吴茱萸三分　红花　细辛各少许　水二盏，煎至一盏，去渣，食远稍热服。

透顶散 【 《本事》】 　治偏正头风，夹脑风，并一切头风，不问年深日近。
细辛表白者，三茎　瓜蒂七个　丁香三粒　糯米七粒　脑子　麝香各一黑豆大　右将脑、麝乳钵内，研极细，却将前四味研匀，另自治为末，然后入乳钵内，荡起脑麝令匀，用瓦罐子盛之，谨闭罐口。患人随左右(口畜)之一大豆许，良久，出涎一升许则安。

大川芎丸 【 河间，下同】 　治头风旋运眩急，外合阳气，风寒相搏，胃膈痰饮，偏正头疼，身体拘倦。
川芎一斤　天麻四两　右为末，炼蜜丸，每两作十丸，每服一丸，细嚼，食后茶酒下。

神圣散　治脑风邪气留连不散，项背怯寒，头痛不可忍者。
麻黄去节　细辛去苗　干葛生一半，炒一半　藿香叶各等分　右为末，每服二钱，煮荆芥、薄荷，酒调下，茶调亦得。并治血风证。

乳香盏落散 【 《宝鉴》】 　治男子妇人偏正头疼，不可忍者。
御米壳去蒂，四两　陈皮　甘草炙　桔梗去芦　柴胡去苗，各一两　右为细末，每服二钱，水一钟，入灯心十茎长四指，同煎七分，去渣，食后温服。

顺气和中汤 【 《纲目》】 　治气虚头痛。
黄芪一钱半　人参一钱　白朮　陈皮　当归　芍药各五分　甘草炙　升麻　柴胡各三分　蔓荆子　川芎　细辛各二分水二盏煎至一盏，去渣，食后温服。一服减半，再服而愈。

玉壶丸 【 《和剂》】 　治风痰吐逆，头痛目眩，胷膈烦满，饮食不下，及咳嗽痰盛，呕吐涎沫。
天南星生　半夏生各一两　天麻半两　头白面三两　右为细末，滴水为丸，如梧桐子大，每服三十丸，用水一大盏，先煎令沸，下药煮五七沸，候药浮即熟，漉出放温，别用生姜汤下，不计时候服。《局方》有白朮五钱，雄黄水飞三钱半，亦名玉壶丸，治证同。

水煮金花丸洁古　治证同上。
南星生　半夏生各一两　天麻　雄黄各二钱　白面三两　右为细末，滴水为丸，每服五十丸至百丸。先煎浆，水沸下药煮，令浮为度，漉出淡浆水浸，另用生姜汤下。《本草》有寒水石一两煅。

调中益气汤 【 东坦，下同】 　治头眩。
黄芪一钱　人参　炙草　当归　白朮各半钱　白芍药　柴胡　升麻各三分　五味子十五粒　橘皮二分　水二盏煎至一盏，去渣，食后温服。

半夏白朮天麻汤　治头眩。
天麻五分　半夏汤洗，钱半　白朮一钱　人参　苍朮　黄芪　泽泻　茯苓各五分　干姜三分　神曲一钱，炒　橘皮　大麦糵各钱半　黄蘗二分　右(口父)咀，每服半两，水二盏，煎至一盏，去渣，食前热服，一服而愈。

正元散　治下元气虚，脐腹胀满，心胁刺痛，泄利呕吐，自汗，阳气甚微，手足厥冷，及伤寒阴证，霍乱转筋，久下冷利，少气羸困，一切虚寒头旋目眩。
红豆炒　干姜炮　陈皮留白，各三钱　甘草炙　人参　白朮　茯苓去皮，各二两　肉桂去粗皮　川乌炮去皮尖，各半两　附子炮去皮尖　乌药　山药姜汁浸炒　川芎　干葛各一两　黄芪炙，一两半　右为细末，每服三钱，水一盏，姜三片，枣一枚，盐少许，煎七分，食前温服。常服助阳消阴，正元气，温脾胃，进饮食。

来复丹 【 《和剂》】 　治上盛下虚，里寒外热，伏暑泄泻如水，头痛目眩。
硝石一两，同硫黄为末，入磁盘内，以微火炒，用柳篦搅，不可火太过，恐伤药力再研极细，名二气末　太阴元精石研飞　舶上硫黄透明者，各一两　五灵脂水澄去砂，晒干　青皮去白　陈皮去白，各二两　右用五灵脂、二橘皮为末，次入元精石末，及前二气末，拌匀好，酢打糊为丸，豌豆大，每服三十丸，空心米饮下。

茸朱丹魏氏　治头眩。
好辰砂　草乌　瞿麦　黄药子各一两　右为粗末，磁碗一个，以姜汁涂炙数次，入砂在内，上铺诸药，复以盏盖了。掘一小坑，安碗在内，用熟炭五斤煅，令火尽，吹去草药灰，取辰砂研细，或只独用辰砂末，每服一钱半，淡姜汤下，或加用鹿茸爁，去毛切片，酒浸为末三两，和黄枣肉丸，如梧桐子大，每服三四十丸，人参汤下，空心服。熟砂有毒，更宜斟酌。

钩藤散 【 《本事》】 　治肝厥头运清头目。
钩藤钩　陈皮　半夏　麦门冬　茯苓各一两　石膏　人参　菊花　防风各半两　甘草二钱半　右为粗末，每服四钱，水一钟半，姜七片，煎八分，温服。

治中汤 【 《良方》】 　治头眩。
人参　干姜　白朮土炒，各三钱　甘草炙，一钱　青皮　陈皮各一钱五分　水二钟，煎一钟，不拘时服。

红丸子 【 《和剂》】 　壮脾胃，消宿食，去膨胀，止眩运。
京三棱浸软切片　蓬莪朮煨　青皮去白　陈皮去白，各五斤　干姜炮　胡椒各三斤　右为末，用酢面糊丸　如梧桐子大，矾红为衣，每服三十丸，食后姜汤送下，小儿临时加减与服。

葛花解酲汤 【 东垣】 　治饮酒太过，呕吐痰逆，头目痛眩，心神烦乱，胷膈痞塞，手足颤摇，饮食减少，小便不利。
青皮去瓤，三钱　木香五分　橘红　猪苓去皮　人参　茯苓各一钱半　神曲炒　泽泻　干姜　白朮各二钱　白豆蔻　葛花　砂仁各五钱　右为极细末，每服三钱，白汤调服，但得微汗，则酒病去矣。此盖不得已而用之，岂可恃此酗饮成病，自损元气，惟病酒者宜之。

古今图书集成医部全录卷一百二十六

　头门

　　　方

沉香降气散 【 《约说》】 　治阴阳壅滞，气不升降，头目不清，或痛或眩，胷膈痞塞，喘促短气。
沉香二钱八分　砂仁七钱半　甘草炙，五钱半　香附子盐水炒，去毛，六两二钱五分　右为极细末，每服二钱，入盐少许，沸汤调服，不拘时，淡姜汤下亦得。

苏子降气汤 【 《和剂》方，下同】 　治虚阳上攻，气不升降，上盛下虚，痰涎壅盛，头目痛眩，胷膈噎塞，并久年肺气，至效。
紫苏子炒　半夏汤泡，各二钱半　前胡去芦　甘草炙　厚朴去皮，姜制炒　陈皮去白，各一钱　当归去芦，一钱半　沉香七分　水二钟，生姜三片，煎至一钟，不拘时服。虚冷人加桂五分、黄芪一钱。

养正丹　治上盛下虚，气不升降，元阳亏损，气短身羸，头旋屋转；及中风涎潮，不省人事，伤寒阴盛，自汗唇青，妇人血海久冷。
水银　黑锡去滓净称，与水银结砂子　硫黄研　朱砂研细，各一两　右用黑盏一只，火上镕黑铅成汁，次下水银，以柳条搅；次下朱砂，搅令不见星子，放下少时，方入硫黄末，急搅成汁和匀。如有焰，以醋洒之，候冷取出。研极细，煮糯米糊丸菉豆大，每三十丸，盐汤枣汤任下。

既济解毒汤 【 《宝鉴》】 　治上热，头目赤肿而痛，胷膈烦闷，不得安卧，身半以下皆寒，足胻尤甚，大便微秘。
大黄酒煨，大便利勿用　黄连酒炒　黄芩酒炒　甘草炙　桔梗各二钱　柴胡　升麻　连翘　归身各一钱　右(口父)咀，作一服，水二钟，煎至一钟，去渣，食后温服。忌酒湿面大料物，及生冷硬物。

白芷散 【 东垣，下同】 　治风头痛(口畜)鼻。
石膏打碎　芒硝　香白芷　郁金各二钱　薄荷三钱　右为细末，口含水(口畜)鼻。若证在太阳，加羌活二钱，防风一钱，红豆二粒，为末(口畜)之。

川芎散　治头痛。
蔓荆子　川芎各一钱二分　郁金　芒硝　细辛根各一钱　石膏一钱三分　薄荷叶二钱　青黛二钱半　右为末，搐鼻。

瘦人口?畜鼻药 【 丹溪】 　治头痛。
软石膏　(石卜)硝各半钱　脑子　檀香皮　荆芥　薄荷叶各一钱　白芷　细辛各三钱　右为细末，(口畜)鼻。

如圣散 【 《宝鉴》】 　治眼目偏痛头风。
麻黄灰半两　盆硝二钱半　麝香　脑子各少许　右为细末，(口畜)之。
又方　治证同上。
杨梅青　硝石　伏龙肝各等分为末，(口畜)鼻。

瓜蒂神妙散瓜蒂神妙散　据方名，其组成药物当有瓜蒂。河间　治偏正头目昏眩，及偏正头痛。
焰硝　雄黄　川芎　薄荷叶　道人头即苍耳子　藜芦各一分　天竺黄一钱半　右为细末，口内含水，鼻中(口畜)一字，神验。

火筒散初虞世　治头风。
蚯蚓粪四钱　乳香二钱　麝香少许　右为末，用纸筒自下烧上，吸烟(口畜)鼻内。

一滴金丸 【 《奇效良方》】 　治首风及偏正头风。
人中白　地龙各一钱　右为细末，用羊胆汁和丸，如芥子大，每用一丸，新汲水一滴化开，滴入两鼻中。

治八般头风 【 《本事方》】 
草乌尖　细辛等分　黄丹少许　右为细末，用苇管(口畜)入鼻中。

斗门方　治卒头上痛。
皂荚　右为末，吹鼻嚏即止。

又方 【 《圣惠》下同】 　治风头痛，每天欲阴风雨先发者。
桂心一两　为末，以酒调如膏，用傅顶上并额角。

治头风饼子
五倍子　全蝎　土狗各七个　右为末，醋糊作如钱大饼子。发时再用醋润透，贴太阳穴上，炙热贴之，仍用帕子缚之，啜浓茶睡觉，即愈。

冲和膏 【 《元珠》，下同】 　治偏正头风肿痛，并眼痛者。
紫荆皮炒，五两　独活去节，炒，三两　白芷　菖蒲各一两　赤芍药炒，二两　右为末，葱头煎浓汤调涂。

秘方荼调散　治风热上攻，头目昏痛，及头风热痛，不可忍。
片芩二两，酒拌炒三次，不可令焦　小川芎一两　荆芥穗四钱　白芷五钱　细芽茶　薄荷各三钱　头巅及脑痛，加细辛、藁本、蔓荆子各三钱。右为细末，每服二三钱，用茶清调下。

茶调散子和　治头痛头眩。
瓜蒂不拘多少　好茶中停　右为细末，每服二钱，虀汁调下，空心用之。

川芎散 【 《奇效良方》，下同】 　治风盛膈壅，鼻塞清涕，热气上攻，眼目多泪生眵，及偏正头痛。
川芎　柴胡各二钱　细辛　半夏曲　甘菊花　人参　前胡　防风　甘草炙，各一钱　薄荷少许　右作一服，水二钟，姜三片，煎至一钟，食后服。

菊花散　治风热上攻，头痛不止。
甘菊花　旋覆花并去梗　防风去芦　蔓荆子　枳壳去瓤麸，炒　川羌活去芦　石膏　甘草炙，各一钱半　右作一服，水二钟，姜五片，煎一钟，不拘时服。

大追风散　治久新偏正头疼，肝脏久虚，血气衰弱，风毒上攻，头目眩运，心烦，百节酸疼，鼻塞声重，顶背拘急，皮肤瘙痒，面上游风，状若虫行，一切头风，兼治妇人血风攻注。此药消风化痰，清利头目。
川乌炮，去皮脐　防风　川芎　荆芥　石膏煅　白殭蚕炒，去丝　甘草炙，各一两　白附子炮　全蝎去毒，炒　羌活　地龙去土，炒　天南星　天麻　白芷各五钱　乳香研　没药研　雄黄　草乌炮各二钱半　右为细末，每服半钱，临睡，细茶汤调服。

止痛太阳丹　治头痛。
天南星　川芎各等分　右为细末，用连须葱白同捣烂，作饼，贴太阳痛处。

点头散　治偏正头疼，常服除根。
川芎二两　香附子四两，炒，去毛　右为细末，每服二钱，食后用茶清调服。

芎犀丸　治偏正头疼一边，鼻不闻香臭，常流清涕，或作臭气一阵，服芎、蝎等药不效者，服此，不十服愈；及治喷嚏稠浓。
川芎　朱砂研，内以一两为衣　石膏研，各四两　人参　茯苓　甘草　细辛各二两　犀角生　片脑研　栀子各一两　阿胶炒，一两半　麦门冬去心三两　右为细末，炼蜜为丸，如弹子大，每服一丸或二丸，食后细嚼，茶酒任下。

葫芦巴丸　治气攻头痛如破。
芦葫巴炒　三棱剉，醋浸炒干　干姜炮，各一两　右为细末，每服二钱，不拘时，温生姜汤，或温酒调服；及治瘴疟痊后头痛。

细辛散 【 东垣】 　治火逆头痛。
柴胡二钱　白芍药　生黄芩各五分　黄芩酒炒一钱　瓦粉　细辛各二分　甘草炙，一钱半　黄连酒炒　川芎各七分　每服三钱，水煎，食后温服。

仙灵脾浸酒方　治偏头风，手足不遂，皮肤不仁。
仙灵脾一斤　右细剉，以无灰酒二斗浸之，春五、夏三、秋七、冬十日取出药，每日随性暖酒饮之。常令醺醺，不得大醉。酒尽再合。合时忌鸡犬见之。

清震汤 【 《保命集》】 　治雷头风，头面疙瘩，憎寒拘急，发热状如伤寒。
升麻　苍朮米泔浸一宿，各四钱　荷叶一个，全者　用水二钟，煎八分，食后服。

茶调散　一名二仙散。治证同上。
大黄　黄芩各二两　牵牛　滑石各四两　右为细末，滴水为丸，如小豆大，温水下十五丸，每服加十丸，以利为度，日三服。

神芎丸子和　治心经积热，风痰壅滞，头目赤肿，或有疮疖，咽膈不利，大小便闭濇，一切风热之证，并宜服之。
大黄生　黄芩各二两　牵牛生　滑石各四两　黄连　薄荷叶　川芎各半两　为末，滴水丸，梧桐子大，每服五十丸，食后温水送下。

乌荆丸 【 《和剂》方】 　治诸风纵缓，言语謇濇，通身麻痛，皮肤搔痒，并妇人血风头疼眼运；及肠风脏毒，下血不止；或病风挛搐，头颔宽亸不收，六七服瘥。
川乌炮去皮脐，一两　荆芥穗二两　右为末，醋糊丸如梧桐子大，每服二十丸，酒汤任下。有疾，食空时，日进三四服；无疾，早晨一服。

愈风饼子子和
川乌炮，半两　川芎　甘菊花　白芷　防风　细辛　天麻　羌活　荆芥　薄荷　甘草炙，各一两　右为细末，水浸蒸饼为剂，捏作饼子，每服三五饼，细嚼，茶酒送下，不计时候。

凉膈散　治大人小儿烦躁热渴，头眩面热，唇焦咽燥，舌肿喉痹，目赤鼻衂，颔颊结硬，口舌生疮，谵语狂妄，肠胃燥濇，便溺闭结，睡卧不安，一切风壅。
栀子仁　连翘　薄荷　黄芩　甘草各一两半　大黄　芒硝各半两　右为粗末，每一两，水二盏，竹叶七片，煎至一盏，去滓，入蜜少许，食后服，加姜煎亦得。去六经热，减大黄芒硝，加桔梗、甘草、人参、防风。治肺经邪热，咳嗽有痰，加半夏。凉膈与四物各半服，能益血泄热，名双和散。钱氏去连翘，加藿香石膏为泻黄散。《宝鉴》连翘四两，硝、黄各二两，余各一两。

黑锡丹 【 《和剂》方】 　治真头痛。
沉香　附子制，去皮脐　葫芦巴酒浸，炒　肉桂各半两　茴香炒　破故纸　肉豆蔻煨　金铃子蒸去皮核　木香各一两　黑锡去滓　硫黄各二两，与黑钖结砂子　右为末，同研匀，酒煮面糊和丸，如梧桐子大，阴干，以布袋擦，令光莹。每服四十丸，空心姜盐汤送下。一方有阳起石半两，巴戟一两。

普济消毒饮子 【 东垣】 　治大头病。
黄芩　黄连各半两　人参三钱　橘红　元参　柴胡　桔梗　甘草生各二钱　连翘　鼠黏子　板蓝根　马屁勃各一钱白殭蚕炒　升麻各七分　右共为细末，用汤调，时时服；或拌蜜为丸，噙化；或加防风、薄荷、川芎、当归身，(口父)咀如麻豆大，每服五钱，水煎去渣，热服之，食后时时服之。如大便硬，加酒煨大黄一钱或二钱以利之。肿热甚者，宜砭刺之。

黑白散洁古　治大头病如神。
乌黑蛇酒浸　白花蛇去头尾，酒浸　雄黄二钱　大黄煨半两　右为极细末，每服一二钱，白汤调，无时。

青州白丸子 【 《和剂》方】 　治男妇手足瘫痪，风痰壅盛，呕吐涎沫，眩运欲倒，及小儿惊风，妇人血风。
半夏七两，水浸洗　南星三两　白附子二两　川乌半两，去皮脐并生用　右为末，以生绢袋盛于井华水内，摆出；如未出者，更以手揉出，如有滓，更研；再入绢袋，摆尽为度。置磁盆中，日晒夜露，至晓撇去旧水，别用井水搅，又晒至来日早，再换新水搅。如此法，春五日，夏三日，秋七日，冬十日。去水晒干后，如玉片研细，以糯米粉煎粥清丸菉豆大，姜汤下二十丸，无时。如痈痪风，温酒下。小儿惊风，薄荷汤下三五丸。

天麻半夏汤 【 《医学纲目》】 　治风痰眩运欲吐。
天麻　半夏制各一钱　橘皮　柴胡各七分　黄芩酒炒　白茯苓　前胡　甘草炙，各五分　黄连三分　右剉，作一贴，入姜二片，水煎服。

人参前胡汤 【 《丹溪心法》，下同】 　治风痰头运目眩。
半夏曲一钱　紫苏　枳壳　赤茯苓　南星炮　前胡　橘红　甘草炙，各八分　木香　人参各三分　右剉，作一贴，入姜五片，水煎服。

补虚饮　治气郁涎盛，面热忪悸，及风虚眩运。
人参　麦门冬　山药各一钱　白茯苓　茯神各八分　半夏制　黄芪各七分　熟地黄　前胡各五分　枳壳　远志姜制　甘草炙，各三分　右剉，入姜五片，秫米一撮，水煎温服。

香橘饮　治气虚眩运。
半夏制，二钱　陈皮　白茯苓　白朮炒，各一钱　木香　丁香　缩砂研　甘草炙，各五分　右剉，作一贴，入姜五片，水煎服。

滋阴健脾汤 【 《回春》】 　治临事不宁，眩运嘈杂，此心脾虚怯也。此治气血虚损、有痰饮作眩运之仙剂。
白朮炒，一钱五分　陈皮盐水洗，去白　半夏制　白茯苓各一钱　当归　芍药　生地黄各七分　白茯神　人参　麦冬　远志制，各五分　川芎　甘草各三分　右剉，作一贴　入姜三片，枣二枚，水煎服。

芎朮汤 【 《医学入门》】 　治冒雨中湿，头重鼻塞眩运。
川芎　白朮　半夏姜制，各二钱　甘草炙，五分　右剉，作一贴，入姜七片，水煎服。

川芎丸 【 《丹溪心法》，下同】 　清头目，止旋运，消风化痰。
桔梗五两　川芎　薄荷各三两二钱半　细辛　防风　甘草各一两二钱半　右为末，蜜和，每一两半作五丸，每一丸茶清嚼下。

防风散　治头目不清，或眩运，去风明目。
防风　川芎　白芷　甘菊　甘草各一两　右为末，每二钱，茶清调下。

清神养荣汤 【 《集略》】 　清头目，聪耳窍，助精神，止眩运。
麦门冬　当归各一钱二分　川芎一钱　薄荷　甘菊　羌活　栀子各五分　白芷七分　甘草四分　升麻二分　右剉，作一贴，姜三片，茶一撮煎服。

沃雪汤 【 《类聚》】 　治头目昏眩，精神不爽，咽干鼻塞。
薄荷三两　甘草一两四钱　天花粉二钱七分　荆芥穗　白盐各一两二钱　缩砂一钱　右为末，每一钱汤点服。

川芎散 【 《医学正传》】 　治头目不清利或眩运。
酒炒黄连　酒炒片芩各一两　羌活　生甘草　防风　藁本　升麻各五钱　柴胡三钱半　川芎钱半　生干地黄　甘草各七钱半　右为末，每二钱，食后茶清调下。

川芎散 【 《本事方》】 　治风眩头运。
山茱萸一两　山药　甘菊花　人参　小川芎　茯神各半两　右为细末，每服二钱，酒调下，无时，日三服，不可误用野菊花。

芎藭散　治风头旋，眼目昏痛，眩运，倦怠心忪。
芎藭　前胡　白殭蚕炒　人参各一两　蔓荆　天麻酒浸，焙　防风去叉，各半两　右为细末。每服二钱，食后温酒调下。

防风饮子　疗风痰气发，即头旋呕吐不食。
防风　人参　橘皮各二两　生姜四两　白朮　茯神各三两　右剉碎，以水六升，煮取三升，去滓，分温四服，一日令尽。忌醋桃李雀肉蒜面。

羌活汤 【 东垣】 　治风热壅盛，上攻头目昏眩。
羌活　防风　黄芩酒洗，各一两　柴胡七钱　黄连酒煮，一两　黄蘗酒炒　瓜蒌酒洗，各半两　甘草炙，七钱　白茯苓五钱　泽泻三钱　右为粗末，每服五钱，水煎取清，或先卧后食，通口热服之，日二服。

仙朮芎散　治风热壅塞，头目运眩，消痰，明耳目，清神。
川芎　连翘　黄芩　山栀子　菊花　藿香叶　防风　酒大黄　当归　白芍药　桔梗各七分　石膏　滑石各一钱半苍朮　甘草各一钱　薄荷叶　缩砂仁　荆芥各四分　右作一服，水二钟，煎至一钟，食后服。

蔓荆子散　治风头旋运，闷起则欲倒。
蔓荆　甘菊花　半夏汤泡　羚羊角屑　芎藭　枳壳麸炒　茯神去木　黄芩　防风各七钱半　麦门冬去心，焙　石膏各一两　地骨皮　赤箭　细辛　甘草炙，各半两　右(口父)咀，每服三钱，水一盏，生姜半两，煎至六分，去渣，不拘时温服。忌热面饴糖羊肉。

羌活汤　治风头眩，筋脉拘急，痰涎壅滞，肢节烦疼。
羌活　前胡去苗　石膏研　芎藭　枳壳麸炒　茯苓去皮　黄芩去黑心　甘菊花　细辛去叶　防风　甘草炙，剉　蔓荆子　麻黄去根节煮，掠去沫焙，各一两　右(口父)咀，每服三钱，水一盏，生姜三片，鸡苏三叶，同煎至七分，去渣，不拘时服。

芎朮除眩汤 【 《直指方》】 　治感湿感寒，头重眩运。
附子生　白朮　川芎各半两　官桂　甘草炙，各二钱半　右剉，每服三钱，姜七厚片，同煎，食前服。

益气补肾汤　治气虚眩运。
人参　黄芪各一钱二分　白朮二钱　山药　山萸肉各一钱半　白茯苓一钱　甘草炙五分　水二钟，枣二枚，煎八分，食前服。

补肝养荣汤　治血虚眩运。
当归　川芎各二钱　甘菊花一钱　甘草五分　芍药　熟地黄　陈皮各一钱半　水二钟，煎八分，食前服。若肾虚气不降者，去菊花，入前补肾汤。

芎归汤　治产后去血过多，眩运不省，及伤胎崩中，金疮，拔齿去血过多，悬虚心烦，眩运，头重目暗，举头欲倒。
川芎　当归各等分　每服五钱，水煎，不拘时服。

守中丸　一名五芝地仙金髓丸。治风头眩脑转，目系急，忽然倒仆。
人参　白朮　甘菊花　枸杞子　山药各二两　白茯苓去皮，十两　麦门冬去心，三两　生地黄二十斤，绞取汁　右为细末，先用生地黄汁，于银器内，入酥三两、白蜜三两同煎，逐旋掠取汁上金花令尽，得五升许，于银器内拌炒前七味药，渐渐令尽，候干，入白蜜同捣数千杵，丸如梧子大，每服五十丸，空心温酒送下。服百日后，五脏充满，肌肤滑润。此药须择四季旺相日或甲子日修合。

旋覆花汤 【 《济生》】 
旋覆花　半夏　橘红　干姜各一两　槟榔　人参　甘草　白朮各半两　右剉，每服一两，姜水煎服。

柴胡半夏汤　治风证不敢见风，眼濇头痛，有痰，眼黑，恶心，兀兀欲吐，风来觉皮肉紧，手足重难举，居暖处有微汗，便减；如见风即复作。一名补肝汤。
柴胡　苍朮各钱半　半夏二钱半　升麻五分　白茯苓二钱　炒曲　藁本各一钱　右作一服，水二钟，姜五片，煎至一钟，食远服。

玉液汤　治七情所伤，气郁生涎，随气上逆，头目眩运，心嘈忪悸，眉棱骨痛。
半夏肥大者，六钱，汤泡七次，切作片　右作一服，水一钟半，生姜十片，煎至八分，去渣，入沉香末少许，不拘时温服。

汉防己散　治上焦风痰攻注，头目旋运，心神烦乱。
汉防己　麦冬去水，焙　前胡各一两　旋覆花　半夏制　防风　细辛　甘草炙，各半两　人参　赤茯苓　芎藭　羚羊角屑　枳实麸炒　荆芥各七钱五分　右(口父)咀，每服三钱，水一中盏，生姜半分，煎至六分，去渣，不拘时温服。忌饴糖羊肉。

羚犀汤　治暗风，头旋眼黑，昏眩倦怠，痰涎壅盛，骨节疼痛。
细辛半两　羚羊角屑　旋覆花　紫菀　石膏　甘草炙，各一两　前胡七钱半　犀角屑，二钱五分　右(口父)咀，每服三钱，水一盏，生姜三片，枣一枚，煎七分，去渣，食后温服。

人参丸　治风头旋目眩，痰逆恶心，胷隔痞滞，咳嗽痰涎，喘满呕逆，不欲饮食。
人参　白朮土炒　旋覆花炒　甘草炙，各一两　麦冬焙　枳壳麸炒　前胡各二两　木香半两　右为细末，汤浸，蒸饼为丸，如梧桐子大，每服五十丸，食后，温生姜汤下。

袪痰丸　治风头旋，痰逆恶心，胷膈不利。
南星生　半夏生　赤茯苓去皮　陈皮去白　干姜炮，各等分　右为细末，面糊丸如梧子大，每服五十丸，不拘时，温米饮送下。

天南星丸　治风虚痰，头目旋运，肢节拘急。
南星炮　附子炮去皮脐　白附子炮　旋覆花　细辛　半夏汤泡　芎藭各半两　天麻一两　右为细末，面糊丸如梧子大，每服三十丸，加至五十丸，不拘时，用荆芥、薄荷煎汤下。

青黛散子和　治头痛眩运。
猪牙皂角一个　延胡索一分　青黛少许　右为末，水调豆许，鼻内灌之，其涎自出。先仰卧灌鼻，俟喉中酸味，即起身涎出，口咬铜钱一文，任流下。

神芎散　治一切风热上攻，头目眩痛，上壅鼻塞，并牙关闷痛。
川芎　郁金　荆芥　薄荷　红豆各等分　右为细末，入盆硝研匀，鼻内(口畜)之，力慢加药。

郁金散　治头痛眩运。
郁金　滑石　川芎各等分　右为细末，每服一二钱，空心用虀汁调服。此木郁达之之法也。若胷中有宿痰，宜瓜蒂散吐之。

防风通圣散 【 河间，下同】 　治头痛。
防风　川芎　当归　芍药　大黄　麻黄去节　薄荷　连翘　芒硝各半两　滑石三两　甘草二两　石膏　黄芩　桔梗各一两　荆芥　白朮　栀子各二钱半　右为末，每服二钱，水一大盏，生姜三片，煎至六分，温服。涎嗽加半夏制半两，不可无生姜同煎。

搜风丸　治邪气上逆，风热上攻，头目眩运，大小便秘结。
人参　薄荷　茯苓　南星各半两　牵牛二两　蛤粉　大黄　黄芩　滑石各二两　寒水石　半夏　干姜　白矾生，各一两　藿香二钱五分　右为末，滴水丸小豆大，每服十丸，生姜汤下，加至二十丸，日三服。

白朮附子汤 【 仲景】 　治风虚头重眩，苦极不知食味。
白朮二两　附子一两半，炮去皮　甘草炙一两　每服五钱，姜五片，枣一枚，水二钟半，煎至七分，去渣温服。

沉香磁石丸　治上重下虚，头目眩运，耳鸣耳聋。
沉香别碎　蔓荆子　青盐研　甘菊花各半两　巴戟去心　胡卢巴　山药炒　阳起石火煅，研　川椒去目，炒　山茱萸去核　附子炮，去皮脐　磁石火煅醋淬，细研水飞，各一两　右为细末，用酒煮，米糊和丸梧子大，每服五十丸，加至七十丸，空心用盐汤送下。

控涎丹 【 《三因方》】 　治痰眩。
甘遂去心　紫大戟去皮　白芥子真者，各等分　右为末，煮糊丸如桐子大，晒干，临卧淡姜汤或熟水下五七丸至十丸。痰猛气实，加丸数不妨。

选奇汤 【 东垣】 　治风火头痛眩运。
酒黄芩一钱，冬不用，如能食，热痛者，加之　防风　羌活　甘草各三钱，夏生冬炙　每服三钱，水煎稍热，食后时时服。

上清散 【 《奇效良方》】 　治头痛眉骨痛眼痛不可忍者。
川芎　郁金　芍药　荆芥穗　芒硝各半两　薄荷叶　乳香　没药各一钱　片脑半钱　右为细末，每用一字，鼻内(口畜)之。若眉心并眉梁骨疼者，用二陈汤煎饮，下青州白丸子立验。

胃风汤 【 东垣】 　胃风者，胃虚而风邪乘之也。风属肝木，能克脾土，故头痛眩，此方主之。
柴胡　羌活　草豆蔻　藁本　苍朮　蔓荆子　黄蘗　当归　炙草各五分　麻黄不去节　葛根各一钱　升麻　白芷各一钱二分　加姜枣煎。

九味羌活汤元素　治伤寒伤风，憎寒壮热，头痛身痛，项痛脊强，呕吐口渴，太阳无汗；及感冒四时不正之气，温病热病。
羌活　防风　藁本各钱半　细辛五分　川芎　白芷　生地黄　黄芩　甘草各一钱　加生姜葱白煎；如风证自汗者，加白朮黄芪；胷满去地黄，加枳壳、桔梗；喘加杏仁；夏加石膏、知母；汗下兼行加大黄。

麻黄汤 【 仲景，下同】 　治伤寒太阳证，邪气在表发热头痛，身痛，腰痛，骨节痛，项背强，恶寒恶风。
麻黄去节，三两　桂枝二两　杏仁去皮尖及双仁者，七十枚　甘草炙，一两　先煮麻黄数沸去沫，内诸药煎，热服，复取微汗，中病即止，不必尽剂。无汗再服。

桂枝汤　治太阳中风，阳浮而阴弱，发热头痛，自汗，恶风恶寒，鼻鸣干呕。
桂枝　芍药　生姜各三两　甘草炙二两　大枣十二枚　热服须臾，啜热稀粥，以助药力，温覆取微似汗，不可令如水淋漓。汗出病差，停后服。服一剂尽，病证犹在者更作服。

桂枝麻黄各半汤
即桂枝麻黄二汤合为一方也。右，服法同桂枝汤。

十味香薷饮 【 《百一》】 　消暑气，和脾胃，清头目，止痛眩。
香薷一两　人参　陈皮去白　白茯苓　白朮　干木瓜　白扁豆炒，去壳　黄芪　厚朴姜汁制，炒黑色　炙甘草各半两右为细末，每服二钱，不拘时，热汤或冷水调下。

人参半夏丸 【 《宝鉴》】 　化痰坠涎，止嗽定喘，疗风痰食痰，一切痰逆呕吐，痰厥头痛；或风气偏正头痛；或风壅头目昏眩；或耳鸣鼻塞咽干，胷膈不利。
人参　白茯苓　南星　薄荷各半两　寒水石　白矾生用　半夏　姜屑各一两　藿香二钱半　蛤粉二两　右为末，米面糊为丸，如桐子大，每服三十丸，姜汤下，食后日三服。白汤亦得。一方加黄连半两，黄蘗二两，尤效。又治酒病，调和脏腑殊妙。

芎芷香苏散 【 《得效方》】 　治证同上。
川芎七钱　半夏六钱　枳壳三钱　甘草二钱　陈皮三钱半　桔梗二钱半　紫苏叶　白茯苓　干葛　柴胡各半两　每服三钱，水一盏，姜三片，枣一枚，煎八分，不拘时温服。

新法半夏汤 【 《和剂》方】 　治脾胃气弱，痰饮不散，呕逆酸水，腹肋胀痞，头眩恶心，不思饮食。
缩砂仁　神曲炒　陈皮去白　草菓仁各一两　白豆蔻仁　丁香各半两　甘草二两，半生半炙　大半夏四两，汤洗七次，切作两片，白矾末一两，沸汤浸一昼夜，洗去矾，俟干，一片切作两片，姜汁浸一昼夜，隔汤顿，焙干为末，姜汁拌成饼，炙黄用　右为细末，每服二钱，先用生姜自然汁调成膏，入炒盐汤，不拘时点服。

川芎散子和
香附子炒　川芎　石膏水飞　白芷　甘草　薄荷各一两　川乌半两，炮去皮脐　右为细末，每服二钱，温酒茶清调下无时。

万全散　治瘴气时毒，大头疔疮，蛇犬咬等证。
嫩柏根　水坑根　狸咬根　乌苞根　青王乂　生蓝叶　溪枫根　穿山蜈蚣　右，薄荷煎服，及调雄黄末服；或合七神散最妙。

七神散　治证同上。
紫花子　紫金藤　金脑香　大小青　仙人薯　土木香　百丈光即土人参　右，薄荷煎，去渣，调雄黄末服。

泻青丸　治头风屑。
当归焙　草龙胆焙　川芎　川大黄煨　栀子　羌活　防风，右各等分为末，炼蜜为丸，鸡头大，每服一丸，煎竹叶汤，同砂糖温水化下。

人参消风散 【 《宝鉴》】 　治诸风上攻，头目昏痛，项背拘急，肢体烦疼，肌肉蠕动，目眩旋运，耳啸蝉鸣，眼濇好睡，鼻塞多嚏，皮肤顽麻，燥痒瘾疹。又治妇人血风，头皮肿痒，眉骨疼，旋欲倒，痰逆恶心。
芎藭　羌活　防风　人参　白茯苓　藿香叶　白殭蚕炒　荆芥　甘草炙　蝉壳去土，各二两　厚朴去皮姜制　陈皮去白，各半两　右为细末，每服二钱，茶清调下。如久病偏头风，每日三服，便觉轻减。如脱着沐浴，暴感风寒，头痛声重，寒热倦疼，用荆芥、茶清调下半盏。小儿虚风，目濇昏倦，及急慢惊风，用乳香荆芥汤调下亦得。

红豆散　治头重。
麻黄根炒　苦丁香各半钱　羌活烧　连翘各三钱　红豆十粒　右五味为细末，鼻内(口畜)之。又治头内如虫蛀响，名天白蚁，用茶子细末吹鼻中。

四君子汤　治一切阳虚气弱，脾衰肺损，食少头旋，体瘦面黄，皮聚毛落，脉来细软。
人参　白朮土炒　茯苓各二钱　甘草一钱　姜三片，枣二枚，煎。

六君子汤　治气虚痰眩，脾虚鼓胀。
即四君子汤，加半夏陈皮。

五苓散 【 仲景】 　治水气上蒸，头重眩。
猪苓　茯苓　白朮炒各十八铢　桂半两　泽泻一两六铢半　右为末，每服三钱。服后多饮热水，汗出而愈。

逍遥散 【 《局方》】 　治血虚肝燥，骨蒸劳热，咳嗽潮热，往来寒热，口干便濇，月经不调，头热目眩。
当归酒拌　白芍酒炒　白朮土炒　柴胡　茯苓各一钱　炙甘草五分　加煨姜、薄荷煎。

二陈汤　治痰饮为患，或呕逆恶心，或头眩心悸，或中脘不快，或食生冷，饮酒过度，脾胃不和，并宜服之。
半夏汤洗七次　橘红各五两　白茯苓三两　炙甘草一两半　右(口父)咀，每服四钱，水一盏，姜七片，乌梅一枚，煎六分，不拘时热服。

香薷散　治一切感冒暑气，皮肤蒸热，头痛，头重，自汗肢倦，或烦渴，或吐泻。
厚朴去皮，姜汁炒　黄连姜汁炒　香薷四两　甘草半两　右为末，每服四钱。水煎不犯铁器，慢火煎之，井中沉，令极冷，顿服之，乃效。

升麻汤 【 《局方》】 　治头重痛。
升麻一两　苍朮一两　荷叶一个，全者　右为细末，每服五钱，水一盏，煎七分，温服，食后。或烧全荷叶一个，研细，调煎药服亦妙。

芎星汤　治一切风虚寒痰，头痛目眩。
附子生，去皮脐　乌头生　南星　干姜　川芎　甘草炙　细辛等分　右剉，每服四钱，姜五片，芽茶少许，煎服。

导痰丸　治痰火眩运。
法制硝同莱菔水煮化，去卜，绵滤令结，入腊月牛瞻内风化，五钱。一作一两。只风化硝亦可　礞石二两，搥碎　焰硝二两，同礞石入小砂罐内，瓦片盖之，铁线缚定盐泥固济，晒干，火煅红，候冷取出　右为末，神曲糊丸梧子大，每服三五十丸，白汤下。

一字散 【 《济生方》】 　治寒痰头痛目眩。
雄黄　细辛各半两　川乌尖生，五个　右为细末，每服一字，姜汁、茶芽煎汤，不拘时服。

芎附饮 【 《三因方》】 　治肝气上逆，头痛眩运。
川芎二两　香附四两　右为细末，每服二钱，不拘时，茶汤调服。

十四友丸　补诸虚，理头眩，益气血，敛心气，治怔忡不宁，精神昏愦，睡卧不安。
柏子仁另研　远志汤浸去心，酒洒蒸　熟地黄　酸枣仁炒香　紫石英明亮者　白茯苓去皮　茯神去木　人参，黄芪蜜炙阿胶蛤粉炒　当归酒洗　肉桂去粗皮，各一两　龙齿二两　辰砂别研，二钱半　右为末，炼蜜丸如梧子大，每服三四十丸，食后枣汤送下。

羚羊角散　治一切头眩。
羚羊角　茯神各二钱半　芎藭　防风　白芷　甘草　半夏汤洗，各半两　枳壳　附子各二钱半　右为粗末，每服四钱，水一钟，生姜五片，慢火煎七分。

消风散 【 《宝鉴》】 　治诸风上攻，头目昏痛，项背拘急，肢体烦疼，肌肉蠕动，目眩旋运，耳啸蝉鸣，眼濇好睡，鼻塞多嚏，皮肤顽麻，燥痒瘾疹。又治妇人血风，头皮肿痒，眉骨疼，旋欲倒，痰逆恶心。
茯苓去皮　白殭蚕炒　藿香　荆芥穗　芎藭　羌活　防风　人参　甘草炙　蝉壳各二两　厚朴去皮，姜制　陈皮去白，各半两　右为细末，每服二钱，茶清调下。如久病偏头风，每日三服，便觉轻减。如脱着沐浴，暴感风寒，头痛声重，寒热倦疼，用荆芥茶清调下半盏。小儿虚风，目濇昏倦，及急慢惊风，用乳香、荆芥汤调下亦得。

泽泻白朮汤 【 仲景】 　治水湿上蒸眩运。
泽泻五两　白朮二两　水二升，煮一升，分温再服。

黄连香薷饮 【 《和剂》方】 　治伏暑引饮，头痛目眩，口燥咽干，或吐或泻，并皆治之。如有搐搦，加羌活煎服。
黄连四两，姜汁同炒令黄色。　白扁豆微炒，半斤　香薷去土，一斤　厚朴去皮，姜汁炙熟，半斤　右(口父)咀，每服三钱，水一盏，入酒少许，煎七分，沉冷，不拘时服。

祖传经验方 【 《正传》】 　治头风热痛，不可忍者。
黄芩二两，酒拌炒三次，不可令焦　小川芎一两　细茶芽三钱　薄荷叶二钱半　荆芥穗四钱　白芷半两　右为细末，每服二钱，白汤或茶清调下。

加减芎辛汤 【 《医鉴》】 　治头风攻目。
川芎　细辛　白芷　蔓荆子　藁本　牙皂角　羌活　防风　荆芥穗　桔梗　石膏　甘菊花　薄荷　甘草各五分　右剉，作一贴，水煎服。

菊花茶调散 【 《丹溪心法》】 　治头风鼻塞，或偏正头痛。
甘菊花　川芎　荆芥穗　羌活　白芷　甘草各一两　防风七钱半　细辛五钱　蝉壳　薄荷　白殭蚕各二钱半　右为细末，每服二钱，茶清食后调下。

古今图书集成医部全录卷一百二十七

　头门

　　方

养血袪风汤 【 《医鉴》】 　妇人头风，十居其半，每发必掉眩，如立舟车之上，盖因肝虚风袭故也。
川芎　防风　荆芥　羌活　蔓荆子　旋覆花　细辛　藁本　石膏　半夏　生干地黄　当归　甘草各五分　右剉，作一贴，入姜三片，枣二枚，水煎服。

清运化痰汤　止眩运。
橘红　半夏制，各一钱半　枳实麸炒　白朮　茯苓各一钱　黄芩酒炒　川芎各八分　白芷　羌活各七分　防风　细辛　南星制，各六分　甘草三分　右剉，一剂，生姜三片，水煎；以此作丸，亦可。血虚加当归一钱半，气虚加人参七分，有热加黄连六分。

黑将军散秘方　治因痰火太盛，眩运难当。
大黄酒炒，为末　清茶调下。或用大黄酒浸，九蒸九晒为末，水丸如菉豆大，每服百丸，食后临卧，清茶送下，神效。

仙朮通神散　治风热上壅，头旋目眩，起则欲倒。
防风　川芎　当归　芍药　大黄　薄荷叶　连翘　石膏　黄芩　桔梗　滑石面　甘草　荆芥　白朮　栀子　藿香　砂仁　甘菊花　苍朮　如风热上攻，头目昏眩，闷痛，痰喘咳嗽，加甘菊花、人参、砂仁、寒水石。

碧云散 【 东垣】 　治头痛。
细辛　郁金　石膏　芒硝各一钱　薄荷二钱　青黛一钱五分　蔓荆子　川芎各一钱二分　红豆一个　右为极细末，口噙水，鼻内(口畜)之。

六合汤　治血虚风眩。
生地　当归　川芎　白芍　秦艽　羌活　水煎服。凡失血过多，血虚眩运，只以芎、归二味煎服。

天香散　治年久头风不得愈者。
南星制　半夏制　川乌去皮　白芷各二钱　右作一服，水二钟，加生姜自然汁小半盏，煎一盏，食远服。

麝香天麻丸　治风痰气厥，头疼，目眩，旋运，四肢倦怠，精神不爽，睡卧不宁。
麝香二钱，研　天麻酒浸　防风　芎穷各一两　南星一枚，重一两者，先用白矾汤泡，洗七次，然后用水煮令软，切片焙干　甘菊花三分右为细末，炼蜜和丸如鸡头实大，每服一丸，不拘时细嚼，荆芥汤送下。

吴茱萸汤 【 仲景】 　治呕涎头痛。
人参一两　吴茱萸一升　枣二十枚　生姜一大两　右以水五升，煎取三升，每服七合，日三服。

通顶烟　治诸头风如斧劈，痛不可忍者。
川乌一两　右为末，烧烟熏碗内，热茶清泡碗内烟气，服之大效。

石膏鼠黏子散　治偏正头疼连眼疼。
石膏　鼠黏子炒各等分　右为细末，每服二钱，食后用温酒，或茶清调服。

麝香茶芽散　治诸般头疼百药不效者。
麝香少许　茶芽一两　川芎　细辛　荆芥　川乌　甘草各半两　右(口父)咀，每服三钱，水一盏，煎至八分，去渣，不拘时温服。

乌罂散　治诸般头疼不可忍者。
川乌炮，去皮脐　御米壳蜜炒　橘皮各等分　右(口父)咀，每服三钱，水一盏半，煎七分，去渣，不拘时温服。

韮根丸　治头疼眼睛如刀刺。
全蝎糯米炒　大川芎去皮尖，微炒各等分　右为细末，用韮根取汁，和丸如梧桐子大，每服十五丸，食后用薄荷茶清送下。

乌香散　一名太乙麝香汤。治风邪客于脑，头痛至甚；及偏正头疼，夹脑风，连眉骨项颈上彻腮颐疼痛不可忍者。
草乌生一两，一方盐炒　新芽茶　细辛去苗，各二两　右剉如麻豆大，每服三钱，水一盏半，入真麝香一捻，同煎八分，去渣，热服。一方无麝，共为细末，茶清调下，食后服。

玉女煎 【 《景岳全书》】 　治水亏火盛，六脉浮洪滑大，少阴不足，阳明有余，烦热干渴，头痛目眩，牙疼失血等证如神。若大便溏泄者，乃非所宜。
生石膏三五钱　熟地三五钱或一两　知母　牛膝各钱半　麦冬二钱　水一钟半，煎七分，温服，或冷服。如火之盛极者，加栀子、地骨皮之属亦可。如多汗多渴者，加北五味十四粒。如小水不利，或火不能降者，加泽泻一钱五分，或茯苓亦可。如金水俱亏，因精损气者，加人参二三钱尤妙。

双玉散　治热痰，欬嗽喘急，烦渴头痛。
石膏　寒水石等分　右为极细末，每服三钱，人参汤或随证用引调下。

吹鼻六神散　治头脑疼痛。
焰硝提净，五钱　白芷　雄黄另研　乳香制　没药制　薄荷叶各一钱　右为细末，磁罐收贮，左吹左，右吹右，先令病人口含水吹之，其气上行，须臾觉效。或两鼻皆吹之。

六味地黄丸　治肾水亏损，小便淋闭，头目眩运。壮水制火之剂也。
熟地黄八两，蒸捣　山茱萸肉　山药炒，各四两　丹皮　泽泻　白茯苓各三两　右为细末，和地黄膏加炼蜜为丸，桐子大，每服七八十丸，空心食前，滚白汤或淡盐汤任下。

四物汤 【 《局方》】 　治血虚营弱，一切血病眩运，当以此为主。
熟地黄　当归各三钱　川芎一钱　芍药二钱　水二钟煎服。

三圣散　治男妇头痛不论新久，但夏月欲重绵包裹者并效。
闹杨花净末　槿树花净末，各一钱　大枫子白肉去油，五分　共研，每服六分，葱酒调服，洗浴发汗自愈。

人黄散 【 《正传》】 　治四时疫疠，大头天行等病。
粪缸碱置风露中，年远者，水飞，一两　甘草三钱　辰砂　雄黄各一钱半　右为细末，每服二钱，煎薄荷桔梗汤送下。日三五服。煎药甘草、桔梗、茯苓，藁本、白朮各半钱，水煎服。大头天行病，从颐颔肿热者，又名鸬鹚瘟，东垣有方用羌活、酒炒黄芩、酒蒸大黄加减，水煎服。十五六日服小柴胡汤不愈者，仍用陈皮、紫苏发散而愈。又法，酒炒黄芩、黄连为君，炙甘草为佐，水煎细细呷之；再加鼠黏子、酒蒸大黄，煎入芒硝，亦细细频与服之，微利为度。肿减后，去后三味，只服前药。属少阳加瓜篓根，若阳明加升麻、芍药、葛根、甘草，太阳加羌活、荆芥、防风，头痛加黄芩。

三阴煎 【 《景岳全书》，下同】 　此治肝脾虚损，精血不足及营虚失血，头痛目眩等病，故曰三阴。有火者宜一阴煎，无火者宜此主之。
当归二三钱　熟地三五钱　炙甘草一钱　芍药酒炒　枣仁各二钱　人参随宜　水二钟，煎七分，食远服。如呕恶者，加生姜三五片；汗多烦躁者，加五味子十四粒；汗多气虚者，加黄芪一二钱；小腹隐痛，加枸杞二三钱；如有胀闷，加陈皮一钱；如腰膝筋骨无力，加杜仲、牛膝。

左归饮　此壮水之剂也。凡头目痛眩，系命门之阴衰阳胜者，宜此方加减主之。
熟地二三钱或一二两　山药　枸杞各二钱　山茱萸一二钱，畏酸者少用之　茯苓钱半　炙甘草一钱　水二钟，煎七分，食远服。

五福饮　凡五脏气血亏损而眩运者，此能兼治之，足称王道之最。
人参　熟地黄各随宜　当归二三钱　白朮炒，一钱半　炙甘草一钱　水二钟，煎七分，食远温服。或加生姜三五片。凡治气血俱虚等证，以此为主。或宜温者加姜附，宜散者加升麻、柴、葛。

加减一阴煎　火之甚者，宜用此方。
生地黄　芍药　麦冬各二钱　熟地黄三五钱　知母　地骨皮各一钱　炙甘草五七分　水二钟煎服。如躁烦热甚便结者，加石膏二三钱；如小水热濇者，加栀子一二钱；如火浮于上者，加泽泻一二钱，或黄芩一钱；如血燥血少者，加当归一二钱。

金水六君煎　治肺肾虚寒，水泛为痰，或年迈阴虚，血气不足，外受风寒，欬嗽呕恶，多痰喘急，头痛目眩等证，神效。
熟地黄三五钱　陈皮一钱半　半夏　当归　茯苓各二钱　炙甘草一钱　水二钟，生姜三五七片，煎七八分，食远温服。如大便不实而多湿者，去当归，加山药；如痰盛气滞胷胁不快者，加白芥子七八分；如阴寒盛而嗽不愈者，加细辛五七分；如兼表邪寒热者，加柴胡一二钱。

六安煎　治风寒欬嗽，头痛头旋。
陈皮一钱半　半夏二三钱　茯苓二钱　甘草　杏仁去皮尖，研，各一钱　白芥子五七分，老年气弱者不用　水一钟半，加生姜三五七片，煎七分，食远服。凡外感风邪欬嗽而寒气盛者，多不易散，宜加北细辛七八分或一钱。若冬月严寒邪盛者，加麻黄，桂枝亦可。若风胜而邪不甚者，加防风一钱，或苏叶亦可。若头痛鼻塞者，加川芎、白芷、蔓荆子皆可。若兼寒热者，加柴胡、苏叶；若风邪欬嗽不止，而兼肺胃之火者，加黄芩一二钱；甚者再加知母、石膏，所用生姜，只宜一片。凡寒邪欬嗽痰不利者，加当归二三钱，老年者尤宜。若气血不足者，当以金水六君煎与此参用。

和胃饮　治寒湿伤脾，霍乱吐泻；及痰饮水气，胃脘不清，呕恶胀满，头运腹痛等证。此即平胃散之变方也。凡呕吐等证，多有胃气虚者，一闻苍朮之气，亦能动呕，故以干姜代之。
陈皮　厚朴各一钱半　干姜炮，一二钱　炙甘草一钱　水一钟半，煎七分温服。此方凡藿香、木香、丁香、茯苓、半夏、扁豆、砂仁、泽泻之类，皆可随宜增用之。若胷腹有滞而兼时气寒热者，加柴胡。

清膈煎　治痰因火动，气壅喘满，内热烦渴，上盛眩运等证。
陈皮钱半　贝母二三钱，微敲破　胆星一二钱　海石　木通各二钱　白芥子五七分　水一钟半，煎七分温服。如火盛痰不降者，加童便一小钟；如渴甚者，加天花粉一钱；如热及下焦小水不利者，加栀子一钱半；如热在上焦，头面红赤，烦渴喜冷者，加生石膏二三钱；如痰火上壅，而小水不利者，加泽泻一二钱；如痰火闭结，大便不通，而兼胀满者，加大黄数钱，或(石卜)硝一二钱酌宜用之。

滋阴八味煎　治阴虚火盛，头痛头旋，下焦湿热等证。此方变丸为汤，即名滋阴八味煎。
山药　山茱萸肉各四两　丹皮　白茯苓　泽泻　黄蘗盐水炒　知母盐水炒，各三两　熟地黄八两，蒸捣　右加炼蜜捣丸梧桐子大，或空心或午前，用滚白汤或淡盐汤送下百余丸。

理阴煎　此理中汤之变方也。凡脾肾中虚，以致眩运等证，宜刚燥者，当用理中六君之类；宜温润者，当用理阴大营之类。欲知调补，当先察此。此方通治真阴虚弱，胀满呕秽，痰饮恶心，吐泻腹痛，妇人经迟血滞等症。又凡真阴不足，或素多劳倦之辈，因而忽感寒邪，不能解散，或发热，或头身疼痛，或面赤舌焦，或虽渴而不喜热饮，或背心肢体畏寒，但脉见无力者，悉是假热之证。若用寒凉攻之，必死。宜速用此场，照后加减，以温补阴分，托散表邪，连进数服，使阴气渐充，则汗从阴发，而寒邪不攻自散。此最切于时用者也，神效不可尽述。
熟地黄三五七钱或一二两　当归二三钱或五七钱　干姜炒黄色，一二三钱　炙甘草一二钱　水二钟，煎七八分，热服。或加肉桂一二钱。此方加附子，即名附子理阴煎；再加人参，即名六味回阳饮，治命门火衰，阴中无阳等证。若风寒外感，邪未入深，但见发热身痛，脉数不洪，凡内无火证，素禀不足者，但用此汤，加柴胡一钱半或二钱，连进一二服，其效如神。若寒凝阴盛，而邪有难解者，必加麻黄一二钱，放心用之；或不用柴胡亦可，恐其清利也。此寒邪初感温散第一方，惟仲景独知此义。第仲景之温散，首用麻黄、桂枝二汤。余之温散，即以理阴煎及大温中饮为增减。此虽一从阳分，一从阴分，其迹若异，然一逐于外，一托于内，而用温则一也，学者当因所宜酌而用之。若阴胜之时，外感寒邪，脉细恶寒，或背畏寒者，乃太阳少阴证也，加细辛一二钱，甚者再加附子一二钱，真神剂也。或并加柴胡以助之，亦可。若阴虚火盛，其有内热，不宜用温，而气血俱虚，邪不能解者，宜去姜桂，单以二味加减与之，或止加人参亦可。若治脾臂两虚，水泛为痰，或呕或胀者，于前方加茯苓一钱半，或加白芥子五分以行之。若泄泻不止，及肾泄者，少用当归，或并去之，加山药、扁豆、吴茱萸、破故纸、肉豆蔻、附子之属；若腰腹有痛，加杜仲，枸杞；若腹有胀滞疼痛，加陈皮、木香、砂仁之属。

五君子煎　治脾胃虚寒，呕吐泄泻，头重头眩而兼湿者。
人参二三钱　白朮土炒　茯苓各二钱　炙甘草一钱　干姜炒黄，一二钱　水一钟半煎服。

内疏黄连汤 【 《保命集》，下同】 　治脑疽呕呃，心逆发热而烦，脉沉而实，肿硬水闷，而皮肉不变色，根深大，病在内，脏腑秘濇。当急疏利之。
黄连　白芍药　当归身　槟榔　木香　黄芩　薄荷　桔梗　甘草　山栀各一两　连翘二两　右除槟榔、木香二味为细末外，并剉，每服一两，水一盏半，煎至一盏，先吃一二服；次每服加大黄一钱，再服加一钱，以利为度。如有热证，止服黄连汤；大便秘濇，加大黄；觉无热证，少煎内托复煎散，时时服之。如实无热及大小便通，止服复煎散；稍有热证，却服黄连汤；秘则加大黄。如此内外皆通，营卫和调，则经络自不遏绝矣。

内托复煎散　治脑疽焮肿于外，根盘不深，形证在表，其脉多浮，痛在皮肉，邪气盛则必侵于内，急须内托以救其里也。
黄芪　芍药　黄芩　白朮土炒　茯苓　人参　甘草　柳桂　地骨皮　防己　当归各一两　防风二两　右(口父)咀，先煎苍朮一斤，用水五升，煎至三升，去朮滓，入前药十二味，再煎至三四盏，绞取清汁，作三四服，终日服之。又煎苍朮滓为汤，去滓，再依前煎服十二味滓。此除湿散郁热，使胃气和平。如或未已，再作半料服之。若大便秘及烦热，少服黄连汤。如微利及烦热已过，却服复煎散半料。如此使营卫俱行，邪气不能内侵也。

当归黄芪汤　治头项疮疡，脏腑已行，而痛不可忍者。
当归　黄芪　地黄　地骨皮　川芎　芍药等分　右(口父)咀，每服一两，水一碗，煎至五分，去滓温服。如发热者加黄芩；烦热不能卧者加栀子。如呕，是湿气侵胃也。

升麻牛蒡子散　治时毒头面肿，及项胷膈有疮，脉浮洪表候者。
升麻　牛蒡子　桔梗　生甘草　葛根　元参　麻黄　连翘各一钱　右口?父咀，姜三片，水二盏，煎八分，取微汗。

二神丸　治脑疽脾胃虚弱，饮食不消，大便溏泄，必服之。
破故纸四两，微炒黄色　肉果肥大者，二两，生用　用大枣四十九枚，老生姜四两，切片，水浸，枣姜煎至水干为度，取枣肉为丸，桐子大，每服七十丸，清米汤空心送下。

隔蒜灸法　治一切疮毒，大痛或不痛，或麻木，如痛灸至不痛，不痛灸至痛，其毒随火而散，以畅达拔引郁毒，此从治之法也，有回生之功。
大蒜去皮，切，三文钱厚　右安疮头上，用艾壮于蒜上，灸之三壮，换蒜复灸。未成者即消，已成者亦杀其大势，不能为害。如疮大用蒜捣烂摊患处，将艾铺上烧之。蒜败再换。如不痛或不作脓，及不起发，或阴疮，尤宜多灸。灸而仍不痛不作脓不起发者，不治，此气血虚极也。

十宣散　治头疮脉缓濇，身倦怠，恶寒，或脉弦，或紧细者，皆宜用之。散风寒，助阳气也。
人参　当归酒拌　黄芪盐水炒，各一钱　白芷　川芎　甘草炙　桔梗各一钱　厚朴姜制，五分　防风　肉桂各三分　作一剂，水二钟，煎八分服。

槐花酒　治发背脑疽，及一切疮毒，不问已成未成，但焮痛者并治之。用槐花四五两，微炒黄，乘热入酒二钟，十余沸，去渣热服。未成者二三服，已成者一二服。

清凉饮　治积热脑疮，烦躁饮冷，焮痛脉实，大便闭结，小便赤濇。
大黄炒　赤芍药　当归　甘草各二钱　作一剂，用水二钟，煎八分，食前服。

仙方活命饮　治脑疽未作脓者内消，已成脓者即溃。此排脓止痛消毒之圣药也。
穿山甲蛤粉炒黄色　甘草节　防风　赤芍药　没药　白芷　当归尾　乳香　皂刺炒，各一钱　天花粉　贝母各八分　金银花　陈皮各三钱　作一剂，用酒一碗，同入瓶内，纸糊瓶口，弗令泄气，慢火煎数沸去渣，分病在上下，食前后服之。能饮酒者，再饮二三杯尤好。

人参败毒散　治脑疽焮痛发寒热，或拘急头痛，脉数有力。
人参　羌活　独活　前胡　柴胡　白茯苓　桔梗　枳壳　川芎　甘草各钱　作一剂，用水二钟，煎八分，食远服。

五香连翘汤　治脑疽，初觉一二日，便厥逆，咽喉闭塞，寒热。
沉香　木香　麝香另研　连翘　射干　升麻　丁香　独活　桑寄生　甘草炙各一钱　大黄　木通　乳香各一钱五分每服五钱，水一钟，煎八分，温服取利。

托里散　治脑疽，饮食少思，或不腐，不收敛。
人参　黄芪盐水拌炒　川芎　白朮炒　茯苓　当归酒拌　芍药各一钱　厚朴姜制　白芷　甘草各五分　作一剂，水二钟，煎八分服。

加减八味丸　治脑疽痊后，及将痊，口干渴，甚则舌或生黄，及未患先渴，此肾水枯竭，不能上润，以致心火上炎，水火不能既济，故心烦躁作渴，小便频数，或白浊阴痿，饮食不多，肌肤渐消，或腿肿脚先瘦，服此以生肾水，降心火，诸证顿止。
五味子炒，二两半　山茱萸肉酒浸，杵膏　山药各一两　熟地八两，酒拌，铜器蒸半日，捣膏　丹皮　桂心去皮　泽泻切片，蒸焙白茯苓各半两　为细末，入二膏，加炼蜜少许，丸梧子大，每服六七十丸。五更初未言语前，或空心，用盐汤送下。

参苓白朮散　治头疮，脾胃不和，饮食不进，或呕吐泄泻。凡大病后，皆宜服此药，以调理脾胃。
人参　白茯苓　白扁豆姜汁拌炒　薏苡仁炒　白朮土炒　莲肉去心皮　砂仁炒　桔梗炒　山药　甘草炙，各二两　为细末，每服三钱，用石菖蒲煎汤下。

托里消毒散　治头疮已攻发不消者，宜服此药。未成即消，已成即溃，腐肉易去，新肉易生。如有疮口宜贴膏药，敛即不用，切不可用生肌之药。
人参　黄芪盐水拌炒　当归酒拌　白芍药炒　川芎　白朮土炒　白茯苓各一钱　甘草五分　白芷　金银花各七分　作一剂，用水二钟，煎至八分，疮在上下，食前后服之。

八珍汤　调和营卫，顺理阴阳，滋养血气，进饮食，补虚退热，此气血虚之大药也。
当归酒洗　川芎　白芍药炒　熟地黄　人参　白朮　白茯苓各一钱　甘草炙五分　右水二盏，姜三片，枣二枚，煎八分，食前服。

葛根牛蒡子汤　治时毒肿痛，脉数而少力者。
葛根　管仲　甘草　江西豆豉　牛蒡子半生，杵炒各二钱　作一剂，水一钟半，煎八分，食后服。

栀子仁汤　治时毒肿痛，大便秘结，脉沉数。
郁金　枳壳麸炒，去穰　山栀仁炒　牛蒡子炒　升麻　大黄煨，各等分　右为细末，每服三钱，蜜水调下。

五利大黄汤　治时毒焮肿赤痛，烦渴便秘，脉实数。
大黄煨　黄芩　升麻各二钱　芒硝　栀子各一钱二分　作一剂，水一钟半，煎六分，空心热服。

国老膏　治脑疽，及一切痈疽，能消肿逐毒，使毒不内攻，其效不可具述。
甘草大者二斤　右搥碎，河水浸一宿，揉令浆汁浓，去尽筋滓，再用绢滤过银石器内，慢火熬成膏，用器收之。每服一二匙，无灰酒或白汤亦可。曾服燥药丹剂者，亦解之。按《本事方》每甘草一斤，分作三服，温酒调下，今云一二匙，恐力少也。

黄连清热消毒散　治脑疽。
黄连　黄芩　黄蘗酒洗　人参　独活　防风　藁本　甘草炙　当归梢　苏木　甘草梢生　陈皮各五分　知母酒炒四分　桔梗　连翘　羌活　防己酒洗　黄芪　当归身酒洗　生地黄酒洗，各一钱　泽泻七分　右俱作一服，水三盏煎，减一半，去滓，入酒少许，再煎，食后温服。投剂之后，不得饮水，必再作脓，效迟。初患三日者，服之立效。

羌活当归汤　治脑疽。
黄芩酒炒　黄连酒炒　当归身酒浸　炙甘草各一两　防风　栀子仁　羌活　黄蘗酒浸　连翘各五分　泽泻　独活　藁本各三钱　右(口父)咀，分作四服，水一小椀，先浸一时许，入酒一匙，煎至八分，去渣，大温服，食后，日二服，和渣计六服，三日服尽，去渣，清药调下后槟榔散。

槟榔散　治脑疽。
槟榔　右为细末，将羌活当归汤调下。

松脂膏　治头疮，经年月不瘥。
松脂　黄连各七钱半　黄芩　苦参各一两　蛇床子二钱半　大黄　白矾枯，各半两　水银一两半　胡粉半两　合水银，入少水同研，令无星为度。右为细末，研匀，用腊猪脂调敷疮上，大效。

贝母膏　治头(疒秃)疮。
贝母　生半夏　南星　五倍子　白芷　黄蘗　苦参各二钱半　虢丹煅，一钱半　雄黄一钱　右为细末，先以蜂房、白芷、苦参、大腹皮、荆芥煎汤，熏洗拭干，即用蜜水调敷两三次，后干掺药。

加味平胃散　治一切恶疮头上疮。
苍朮二钱　厚朴　陈皮　甘草各一钱　为细末，加入腻粉，清油调敷之，甚妙。

螵蛸散　治头上生疮，俗曰黏疮。
海螵蛸二钱　白胶香　轻粉各半两　为细末研匀，先用清油润疮，后掺药只一上可。

漏芦汤　治头上恶疮，并脑疽。
生黄芪　连翘　沉香　漏芦各一两　粉甘草半两　大黄一两　右为细末，每服二钱，姜枣汤调下。

防风通圣散　治癞头疮。
防风　荆芥　连翘 麻黄　薄荷叶　川芎　当归 白芍　白朮　炒山栀　大黄酒蒸　芒硝各五钱　石膏　桔梗各一两　甘草二两　滑石三两　右为末，酒浸焙干，凡三次，食后白汤调服，日三服，至头有汗效。

万应针头丸 【 《济生方》】 　治一切脑背疽，恶毒大疮，欲死者，一粒即愈。
麝香二钱　血竭如蜡者用，散者不用，非真也　蟾酥舌试之辣者　轻粉　硇砂各三钱　片脑一钱　蜈蚣一对，全用　右为极细末，炼蜜和丸为剂。如疮有头者，用针头挑破，微有血出，将药一黍米大，放挑开疮内上，用纸花周围唾津，湿贴疮上，不过时刻即愈。忌鸡、鹅、酒、面一切发热之物。

黄连救苦汤 【 《外科正宗》，下同】 　治脑疽发鬓发颐，及天行时毒，初起憎寒壮热，头面耳项俱肿，服之。未成者即消，已成者自溃。
黄连　升麻　干葛　柴胡　赤芍药　川芎　归尾　连翘　桔梗　黄芩　羌活　金银花　防风　甘草节各一钱水二碗，煎八分，临服入酒一杯，食后服。

解毒天浆散　治脑疽积毒日深，坚肿木硬，口燥舌干，恶心烦渴，六脉沉实有力，大便闭结不通者，并宜服之。
石决明生研　殭蚕　山甲土炒　连翘　羌活　乳香　甘草　金银花　黄连　当归尾各一钱　天花粉新鲜未晒者，四两，石臼内捣烂，投水一椀，搅匀，绞去渣用　大黄三钱　防风一钱　右花粉净汁一碗半，同药煎至八分，入酒一杯，空心热服。行过三次，方用饮食。忌食煎炒发物。

内托千金散　治脑疽发背诸毒恶疮，已成不消者，服之易溃。
白芍药　黄芪制　川芎　当归　防风　桔梗　人参　天花粉　金银花各一钱　肉桂　白芷　甘草各五分　乳香　没药二味，痛甚，加入　右水二碗，煎八分，临服入酒一小杯，食远服。

回毒银花散　治脑疽，及一切发阴疮，不起，色变紫黑者，急宜服之。
金银花连枝叶，二两　黄芪生四两　甘草生一两　右口?父咀，用细酒二十两，同药入小口砂罐内，密封重汤内煮，尽三香为度。取起滤清服之，盖暖患上，其疮渐渐高肿，此转阴为阳，吉矣。后用托药溃脓，如服后不痛不起，疮头流出黑水，此真阴不治。

梅花五气丹　治脑疽发背，诸般疔肿初起，寒热交作，筋骨疼痛，有似伤风恶心呕吐，但未成脓者，并宜服之。
梅花片　麝香各五分　轻粉　辰砂各六分　乳香　没药　血竭　明雄黄各一钱　真蟾酥二钱，端午日用头男乳头男乳　即初产为男婴之妇女乳汁。调膏　右前药各研极细，对准分数，于端午日辰时制度，候至午时，将上药九味，和入蟾酥膏内，向日丸之，如茄子大，一时内晒干，用川椒二十七粒，灯心二十七段，同药收于磁罐内养之，以蜡封口，不泄药气为妙。凡遇恶疮大毒，开器取出一枚，先用美馔食饱，次用无根水漱净口内，中含水一口，少顷待温，用葱白五寸，同水嚼烂咽下，随将药饼安放舌下，睡于暖处，以被覆盖，药化苦水，徐徐咽之。疮势大者二三饼亦可。药尽，其汗即到如淋，诸病若失。如冬月天寒难汗，噙后将葱白汤催之亦妙。凡治无有不效。如暗疔人所不知觉，及知觉而大危者，毒气入里，人便昏沉，一中便倒，不能依法服药，急用连须葱白七个，煎酒一杯，研药五饼灌下，药气到心，其功如汤泼雪，患者即便苏醒，此为外科第一奇方也。

小保安汤　治脑疽，及一切发已溃流脓时，平常服之，庶不更变。
人参　白朮　当归身　白茯苓　川芎　黄芪　陈皮　桔梗　麦门冬各一钱　半夏　甘草　藿香各五分　姜三片，枣二枚，水二茶杯，煎八分，食远服。

大保安汤　治脑项及一切发痈疽恶疮大毒，已溃之后，脓水出多，气血虚弱，精神短少，饮食少思，坐卧不宁，烦躁不眠，昼则安静，夜则发热，及大病后，虚阳烦渴等证。
人参　白朮　当归　白茯苓　川芎　白芍药　山茱萸肉　黄芪　山药　牡丹皮　熟地黄　五味子各一钱　肉桂　甘草　麦门冬　熟附子各五分　煨姜三片，大枣二枚，莲肉七粒，水煎，食前后服。

阳春酒　治脑疽诸发已溃，流脓腐尽，特脾胃虚弱，肌肉生迟，或气血原不足，以致肉色淡白，不能长发收敛，宜服此酒，生长肌肉，强健脾胃，美悦颜色，滋润皮肤。凡大疮后饮此，不惟却病，亦且延寿。
人参　白朮　熟地黄各五钱　归身　天门冬　枸杞各三钱　柏子仁　远志各二钱五分　右上药用绢袋宽贮，以无灰好酒五斤，磁罐内浸至一伏时，每早午晚各饮一杯，热服。如夏月天炎易坏，不堪久服，将药分作五分，每次用酒一斤，随便浸服亦效。如酒将完，药尚有味，再添酒浸饮之。若药淡无味，不必再浸。

桑木灸法　治诸疮毒，坚而不溃，溃而不腐，新肉不生，疼痛不止。
新桑木长七寸，擘指大　一头燃着，向患上灸之，火尽再换。每次灸木五六条，肉腐为度。

神妙拔根方　治脑疽发背阴证初起，不肿高，不焮热，灸不疼，其病将来难愈，必致坏人。十日以前，用铍针当顶插入，知痛处方止，随用蟾酥条，插至孔底，每日二条，膏盖；三日后，加添插药。其根高肿作疼，外用神灯照法，转阴为阳。插照七日，其疮裂缝流脓，至十三日，其根自脱。如日多根深蒂固不能脱者，铍针取之，内用玉红膏。不脱者自脱，不敛者自敛。此法百人百活，再无不愈者。

三品一条鎗　上品去十八般痔，中品去五漏翻花瘿瘤气核，下品治痹沥疔疮发背痈疽等证。此为古之三品锭子，药同而分两不同，治病故有分别。今注一条鎗本方，三品以上之证，并皆用之，俱各相应。况又药品简易而不繁，是曰三品一条鎗之说也。
上品：明矾二两　信石一两五分　雄黄三钱　乳香　没药各三钱五分
中品：白矾二两　信石一两三钱　雄黄二钱　乳香　没药各三钱
下品：白矾二两　信石一两五钱　雄黄一钱　乳香　没药各二钱五分　矾、信二味，共为细末，入小罐内，加炭火煅红，青烟已尽，旋起白烟，片时约上下红彻，住火取罐，顿地上，一宿取出，约有矾、信净末一两，加前雄黄二钱四分，乳香一钱二分，共研极细，厚糊调稠，搓成如线条，阴干。凡遇前证有孔者，纴入孔内。无孔者，先用针放孔窍。早晚插药二次，插至三日后，孔大者每插十余条，插至七日，患孔药条满足方住。以后所患四边，自然裂开大缝，共至十四日前后，其疔核、瘰疬、痔漏诸管，自然落下，随用汤洗，上玉红膏。虚者兼服健脾之药。

玉红膏　治痈疽发背，诸般溃烂等疮，用在已溃流脓时，先用甘草汤洗，再用猪蹄汤淋洗患上，轨绢滤净，用抿脚挑膏于掌，捺化，遍搽新腐肉上，外以太乙膏盖之。大疮早晚洗换二次，内兼服大补脾胃暖药，其腐肉易脱，新肉即生，疮口自敛，此乃外科收敛药中之神药也。
白芷五钱　紫草二钱　甘草一两二钱　归身 白蜡各二两　血竭　轻粉各四钱　麻油一斤　先用当归、紫草、甘草、白芷四味，入油内浸三日，大杓内慢火熬药，微枯色，细绢滤清，将油复入杓内煎滚，下整血竭化尽，次下白蜡，微火亦化。先用茶钟四枚，预顿水中，将膏分作四处，倾入钟内，候片时，方下研极细轻粉，每钟内投和一钱，搅匀，候至一伏时取起。不得加减，致取不效。

败铜散　治蟮拱头，已被后脓水不干，愈之又发，久不收口。
化铜旧罐　右为末，洗挣患上，香油调搽。

太乙膏　治发背痈疽脑疮，及一切恶疮，跌扑伤损，湿痰流毒，风湿风温，通身筋骨走注作痛，内伤风郁，心腹胃背攻刺作疼，腿脚酸软，腰膝无力，汤泼火烧，刀伤棒毒，五损内痈，七伤外证，俱贴伤处。又男子遗精，妇人白带，俱贴脐下。脏毒肠痈，亦可丸服。诸般疮疖血风癞证，诸药不止疼痛者，并效。
肉桂　白芷　当归　元参　赤芍药　生地黄　大黄　土木鳖各二钱　阿魏　没药末各三钱　轻粉四钱　槐枝　柳枝各一百段　血余一两　乳香末五钱　东丹四十两　右上十味，并槐柳枝，用真麻油足秤五斤，将药浸入油内，春五、夏三、秋七、冬十。候日数已毕，入洁净大锅内，慢火熬至药枯浮起为度，住火片时，用布袋滤净药渣，将油秤准足数，将锅展净，复用细绢将油又滤入锅内，要洁净为美。将血余投下，慢火熬至血余浮起，以柳棒搅，看似膏镕化之象，方算熬熟。净油一斤，将飞过黄丹六两五钱，徐徐投入，火加大些。夏秋亢热，每油一斤，加丹五钱。不住手搅，候锅内先发青烟，后至白烟迭迭旋起，气味香馥者，其膏已成，即便住火。将膏滴入水中，试软硬得中。如老加熟油，若稀亦加炒丹，每各少许。渐渐加火，务要冬夏老嫩得宜为佳。候烟尽掇下锅来，方下阿魏，切成薄片，散于膏面上，化尽；次下乳没轻粉搅匀，倾入水内，以柳棍搂成一块，再换冷水浸片时，乘温，每膏半斤，扯拔百转，成块；又换冷水投浸。随用时每取一块，铜杓内复化，随便摊贴，至妙。

天麻饼子 【 《疡疡全书》，下同】 　治头痛因风火湿痰上攻；及杨梅疮毒所致；兼治头目昏眩，项背拘急，肢体烦痛，肌肉蠕动，耳哨蝉鸣，鼻塞多嚏，皮肤顽麻，瘙痒瘾疹。又治妇人头风作痛，眉棱骨疼，牙齿肿痛，痰逆恶心，并皆治之。
天麻　草乌汤泡，去皮　川芎　细辛　苍朮　甘草　川乌汤泡，去皮　薄荷　甘松　防风　白芷　雄黄　白附子去皮，各五钱　全蝎三钱　右为细末，寒食面打糊捣稠，如寒豆大，捻作饼子，每服二三十饼，食后细嚼，葱头汤送下；属火热痰痛者，茶汤下。甚者日进二服，忌诸般发物。

保安万灵丹　治鬓疽初起，憎寒壮热，头眩恶心，四肢拘急者。
茅朮八两　全蝎　石斛　明天麻　甘草炙　当归　川芎　羌活　荆芥　防风　北细辛　麻黄　川乌汤泡，去皮尖草乌汤泡，去皮尖　何首乌各一两　明雄黄六钱　右为细末，炼蜜丸弹子大。每药一两分作四丸、一两作六丸、一两作九丸，三等作下，以备年岁老壮，病势缓急取用。预用朱砂六钱，研细为衣，磁罐收贮。如恶疮初起二三日之间，或痈疽已成至十朝前后，但未出脓者，状若伤寒，头疼烦渴，拘急恶寒，肢体疼痛，恶心呕吐，四肢沉重，恍惚闷乱，坐卧不宁，皮肤壮热；又治伤寒四时感冒，传变疫证，但恶寒身热，表证未尽者，俱宜服之。用连须大葱白九枝，煎汤一茶钟，将药一丸，乘热化开，通口服尽，被盖出汗为效。如服后汗迟，再用葱白汤催之，后必汗如淋洗，渐渐退下覆盖衣物，其汗自收自敛，患者自然爽快，其病如失。但病未成者，随即消去；已成者，随即高肿，溃脓。如诸疾无表证相兼，不必发散者，只用热酒化服。此方原载于诸风痈痪门，予每用之发散疮毒，其功甚捷，故移录于此。详观此方，治肿疡甚效者何也？凡疮皆起于荣卫不调，气血凝滞，乃生痈肿。观此药性专发散，又能顺气搜风，通行经络，所谓结者开之。况疮毒又乃日积月累，结聚所发，苟非甘温辛热发泄，以汗疏通，安能得效？所谓发散不远热，正合此方之意无谬也。服后避风，当食稀粥。忌冷物房事。孕妇勿服。

柴胡清肝汤　治鬓疽初起未成者，毋论阴阳表里，俱可服之。
川芎　当归　白芍药　生地黄　柴胡　黄芩　山栀　天花粉　防风　牛蒡子　连翘　甘草节，各一钱　水二钟，煎八分，食远服。

鼠黏子汤　始鬓疽初起，热多寒少，头眩作痛，口燥咽干，渴常饮冷，二便秘濇，六脉沉实有力，烦闷疼痛者。
鼠黏子　桔梗　当归　甘草梢　赤芍　连翘　元参　地骨皮　防风　天花粉　木通各一钱　大黄炒二钱　水二钟，煎八分，食前服。渣再煎服。

加味逍遥散　治鬓疽七日以上，根盘深硬，色紫焮痛者。
白朮　茯苓　牡丹皮　白芍药　柴胡　陈皮　当归　山栀　贝母　天花粉各八钱　甘草生　红花　羚羊角各五分　水二钟，淡叶二十片，煎八分，食后服。

栀子清肝汤　治少阳经虚，肝火风热上攻，遂成鬓疽，痛连颈项胷乳太阳等处，或寒热晡甚，胷满口苦舌干。
牛蒡子　柴胡　川芎　白芍　石膏　当归　山栀　丹皮各一钱　黄芩　黄连　甘草各五分　水二钟，煎八分食后服。

清肝解郁汤　治暴怒伤肝，忧思郁结，致肝火妄动，发为鬓疽，头眩，痛彻太阳，胷膈痞连两胁，呕酸水，皆服之。
当归　白芍药　茯苓　白朮　贝母　熟地黄　山栀子各一钱　半夏　人参　柴胡　牡丹皮　陈皮　香附　川芎各六分　甘草四分　水二钟，姜三片，煎八分，食远服。

茯苓内托散　治鬓疽已成，坚而不溃，溃而不敛，气血俱虚，身凉脉细，饮食少思，口淡无味，及形体消瘦者。
归身　黄耆制　川芎　白芍药　陈皮　白朮　山药　熟地　白茯苓　人参各一钱　熟附子　甘草　肉桂　牡丹皮　地骨皮各五分　姜三片，枣二枚，水二钟，煎八分，食远服。

升阳益胃散 【 《正传》】 　治一切恶疮发背脑疽等证。
人参　陈皮　独活　防风　防风梢　黄连　黄蘗　苏木　当归梢　汉防己各五分　桔梗　连翘　知母　生地黄　生甘草　黄芩各一钱　炙甘草　羌活　藁本　黄耆各一钱五分　当归三钱　泽泻七分　右细切分作二服，每服用水二大盏，浸半日煎至一盏，滴酒数十点，去渣，临卧温服。忌饮水。再作脓，效迟。初患二三日者，服之立消。作脓者，立溃。随病上下，食前后服。

定痛消毒饮 【 《疡疡全书》，下同】 　治脑疽并一切痈疽，疼痛不禁。
人参　当归　升麻　川芎　白芍药　桔梗　白茯苓　半夏　柴胡　甘草　羌活　防风　白芷　天花粉　枳壳　厚朴　右剉，姜三片，灯心三十茎，空心服。

三香内托散　治证同上。
人参　木香　黄芪炙　厚朴　甘草炙　紫苏　官桂　乌药　白芍药　白芷　川芎　防风　枳壳　乳香　右姜三片，枣二枚，水煎，不拘时服。

围药　治上证毒势散漫。
雄黄末二钱　白芨末一两　右和匀，用蟹捣汁调敷，留孔，时用水润之。

救苦拔毒膏　用敷前证。
雄蜒蚰一二条，以葱白二寸，同捣极烂　雄黄末　白芨末各一钱　和匀敷患处，留孔，干用水润之。何为雄蜒蚰？背上有白纹者是也。对口疮发鬓发疽之证亦治。

败毒流气饮　治证同上。
人参　干葛　枳壳　桔梗　甘草炙　柴胡　细辛　薄荷　川芎　羌活　白芍药　独活　紫苏　天花粉　防风　白芷　右姜三片，枣一枚，水煎，食后服。

内托流气饮　治前证不消。
人参　木香　黄芪炙　厚朴　甘草炙　紫苏　官桂冬加夏减　槟榔　乌药　枳壳　当归　川芎　芍药　白芷　桔梗　右，姜三片，枣二枚，煎服。一方有细辛、鼠黏、防风，无木香、官桂、槟榔，治证同。或热，加柴胡、黄芩，去官桂。或痛，加延胡索、五灵脂、乳香。或泻痢，加附子、人参、白朮土炒、泽泻。胃气不顺，加陈皮、茯苓、半夏、山药。呕吐，加生姜、藿香。

清心流气饮　治发鬓毒。
茯苓　防风　甘草炙　柴胡　羌活　川芎　紫苏　连翘　赤芍药　人参　白芷　前胡　独活　山栀　右水煎服。

败毒流气饮　治鬓疽。
紫苏　桔梗　枳壳　甘草炙　白芷　川芎　生地黄　干葛　麦冬　当归　白芍药　柴胡　天花粉　鼠黏子　薄荷　右，水煎食后服。

清肝流气饮　治证同上。
桔梗　枳壳　甘草炙　防风　前胡　羌活　生地黄　黄芩　独活　川芎　当归　白芍药　小柴胡　青皮　白茯苓　右，姜三片枣一枚，煎服，仍时时服蜡矾丸。

麦饯散 【 《外科正宗》，下同】 　治(疒秃)疮头毛脱落，白斑如癣，疮痂垒垒迭起，痒甚犹若虫行。
小麦一升，炒枯黄色，乘热入钵内　入硫黄细末四两　白砒细末一两，搅匀，待冷取起　再入烟胶半斤　川椒三两　生矾　枯矾各二两　右共碾细末，以葱汤洗沐疮痂洁挣，用麻油调搽，以毡帽戴之，随后作疼发肿，忍之，三日后，其痂渐渐而脱。愈之后不复作，其发亦生。戒诸发物。

诸疮一扫光　治(疒秃)疮发脱作痒。
苦参　黄蘗各一斤　烟胶一升　明矾　枯矾　木鳖肉　蛇床子　硫黄　樟冰　水银　轻粉　点红椒　枫子肉各二两　白砒五钱　右共为细末，每一钱加倒挂尘二分，灯窝宿油调搽，自愈。

润肌膏　治(疒秃)疮干枯，白斑作痒，发脱。
麻油四两　当归五钱　紫草一钱　右同熬药枯，滤净，将油再熬，加黄蜡五钱，化尽，倾入碗内，顿冷，搽擦患上，渐愈矣。

古今图书集成医部全录卷一百二十八

　头门

　　单方

头痛：八月朔日收取百花头上露，磨墨点太阳穴，立止。点膏肓穴，治劳瘵，谓之天灸。 【 时珍】 

头风脑痛：元精石末入羊胆中，阴干，水调一字，吹鼻中，立止。 【 《千金方》】 

头痛欲死：硝石末，吹鼻内即愈。 【 《炮炙论》】 

偏头风痛：硇砂末一分，水润豉心一分，捣丸皂子大，绵包，露出一头，随左右纳鼻中，立效。 【 《圣惠方》】 

头痛头风：如神丹。光明硫黄、硝石各一两，细研，水丸，芡子大，空心嚼一丸，茶下。 【 《普济方》】 

肾虚头痛：用硫黄一两，胡粉为末，饭丸梧子大，痛时，冷水服五丸，即止。
又方：用硫黄末、食盐等分，水调生面糊，丸梧子大，每服薄荷茶下五丸。
又方：用硫黄六钱，乌药四钱为末，蒸饼丸梧子大，每服三五丸，食后茶清下。

头忽眩运，经夕不瘥，四体渐羸，饮食无味，好食黄土：用朮三斤，曲三斤，捣筛酒，和丸梧子大，每服用二十丸，日三服。忌菘菜桃李青鱼。 【 《外台秘要》】 

脑风头痛不可忍：远志末，(口畜)鼻。 【 《宣明方》】 

少阳头痛，太阳头痛，不拘偏正：小清空膏，用片黄芩酒浸透，晒干为末，每服二钱，茶酒任下。 【 东垣】 

偏正头风：防风、白芷等分为末，炼蜜丸弹子大，每嚼一丸，茶调下。 【 《普济方》】 

太阳头痛：羌活、防风、红豆等分为末，(口畜)鼻。 【 《玉机微义》】 

偏正头风痛不可忍者：延胡索七枚，青黛二钱，牙皂二个，去皮子为末，水和丸，如杏仁大，每以水化一丸，灌入病人鼻内，随左右，口咬铜钱一个，当有涎出成盆而愈。 【 《永类方》】 

凡人登车船烦闷，头痛欲吐者，宜用徐长卿、石长生、车前子、车下土、李根皮各等分，捣碎，以方囊系半合于衣带及头上，则免此患。 【 《肘后方》】 

头痛欲裂：当归二两，酒一升，煎取六合饮之，日再服。 【 《外台秘要》】 

气虚头痛：川芎为末，腊茶调服二钱甚捷，曾有妇人产后头痛，一服即愈。 【 《集简方》】 

风热头痛：川芎一钱，茶叶二钱，水一钟，煎五分，食前热服。 【 《简便方》】 

头风化痰：川芎洗切晒干焉末，炼蜜，丸如小弹子大，不拘时嚼一丸，茶清下。 【 经验方】 

偏头风痛：京芎细剉，浸酒，日饮之。 【 《斗门方》】 

风热上冲，头目运眩，或胷中不利：川芎、槐角子名一两为末，每服三钱，用茶清调下。胷中不利，以水煎服。 【 《保命集》】 

首风旋运，及偏正头疼，多汗恶风，胷膈痰饮：川芎一斤，天麻四两为末，炼蜜丸如弹子大，每嚼一丸，茶清下。 【 《宣明方》】 

头面诸风：香白芷切，以萝卜汁浸透，日干为末，每服二钱，白汤下，或以(口畜)鼻。 【 《直指方》】 

偏正头风，百药不治，一服便可，天下第一方也。香白芷炒二两五钱，川芎炒，甘草炒，川乌头半生半熟各一两为末，每服一钱，细茶薄荷汤调下。 【 《谈埜翁试效方》】 

头痛(口畜)鼻：高良姜生研，频(口畜)即止。 【 《普济方》】 

偏头风痛：荜茇为末，令患者口含温水，随左右痛以左右鼻吸一字，有效。 【 《经验良方》】 

一品丸，治气热上攻，头目昏眩，及治偏正头痛：大香附于，杵去毛，水煮一时，捣晒焙干，研为末，炼蜜，丸弹子大。每服一丸，水一盏，煎八分服。女人醋汤煎之。 【 《奇效良方》】 

偏正头风：香附子炒一斤，乌头炒一两，甘草二两为末，炼蜜，丸弹子大，每服一丸，葱茶嚼下。 【 《本事方》】 

气郁头痛：用香附子炒四两，川芎藭二两为末，每服二钱，腊茶清调下。常服除根明目。华佗《中藏经》加甘草一两，石膏二钱半。 【 《澹寮方》】 

头风睛痛：香附子一两，藿香叶、甘草各二钱为末，每服二钱，沸汤入盐调下。 【 《圣惠方》】 

头风旋运，痰逆恶心懒食：真零陵香、藿香叶、莎草根炒，等分为末，每服二钱，茶下，日三服。 【 《本事方》】 

头风白屑：零陵香、白芷等分，水煎汁，入鸡子白搅匀，敷数十次，终身不生。 【 《圣惠方》】 
又方：水苏煮汁，或烧灰淋汁沐之。 【 《普济方》】 

头项风强：八月后取荆芥穗作枕，及铺床下，立春日去之，则愈。 【 《千金方》】 

风热头痛：荆芥穗、石膏等分为末，每服二钱，茶调下。 【 《永类钤方》】 

头目诸疾，一切眼疾血劳，风气头痛，头旋目眩：荆芥穗为末，每酒服三钱。 【 《龙树论》】 

风热头痛，热结上焦，致生风气痰厥头疼：用水苏叶五两，皂荚炙去皮子三两，芫花醋炒焦一两，为末，炼蜜丸梧子大。每食后服二十丸，荆芥汤下。 【 《圣惠方》】 

白菊花酒，治丈夫妇人久患头风眩闷，头发干落，胷中痰壅，每发即头旋眼昏，不觉欲倒者，是其候也。先灸两风池各二七壮，并服此酒及散永瘥。其法：春末夏初，收白菊软苗，阴干捣末，空腹取一方寸匕，和无灰酒服之，日再服，渐加三方寸匕。若不饮酒者，但和羹粥汁服亦得。秋八月合花收暴干，切取三大斤，以生绢袋盛，贮三大斗酒中，经七日服之。日三次，常令酒气相续为佳。 【 《图经》】 

风热头痛：菊花、石膏、川芎各三钱为末，每服一钱半，茶调下。 【 《简便方》】 

头风久痛：蕲艾揉为丸，时时嗅之，以黄水出为度。 【 《青囊杂纂》】 

头风，面疮痒出黄水：艾二两，醋一升，砂锅煎取汁，每薄纸上贴之，一日二次上。 【 御药院方。】 

气攻头痛：胡芦巴炒、三棱酒浸焙，各半两，干姜炮二钱半为末，姜汤或温酒，每服二钱。 【 《济生方》】 

痰厥头痛：牛蒡子炒、旋覆花等分为末，腊茶清服一钱，日二服。 【 《圣惠方》】 

头痛连睛：牛蒡子、石膏等分为末，茶清调服。 【 《医方摘要》】 

头面忽肿，热毒风气内攻，或连手足赤肿，触着痛者：牛蒡子根，一名蝙蝠刺，洗凈研烂，酒煎成膏，绢摊贴肿处，仍以热酒服一二匙肿消痛减。 【 《斗门方》】 

头风掣痛不可禁者：牛蒡茎叶捣取浓汁二升，无灰酒一升，盐花一匙，头糖火煎稠成膏，以摩痛处，风毒自散。摩时须极力令热乃效，冬月用根。 【 《箧中方》】 

头风白屑：牛蒡叶捣汁，熬稠涂之，至明日用皂荚水洗去。 【 《圣惠方》】 

诸风头运：苍耳叶晒干为末，每服一钱酒调下，日三服。若吐则以蜜丸梧子大，每服二十丸，十日全好矣。 【 经验方】 

头风热痛：决明子炒研，茶调敷两太阳穴，干则易之，一夜即愈。 【 《医方摘元》】 

雷头风肿，不省人事：地肤子同生姜研烂，冲酒热服，取汗即愈。 【 《圣济总录》】 

头风白屑：王不留行、香白芷等分为末，干糁一夜，篦去。 【 《圣惠方》】 

头风疼痛；葶苈子为末，以汤淋汁沐头三四度，即愈。 【 《肘后方》】 

偏正头痛：鳢肠草，即旱莲草，取汁滴鼻中。 【 《圣济总录》】 

头风作痛：用蒴藋根二升，以酒二升，煮服，汗出止。 【 《千金方》】 

头风旋运：起倒无定，蒴藋独活白芷石膏各一两，枳实炒七钱半，每服三钱，酒一盏，煎六分服。 【 《圣惠方》】 

脑痛眉痛：谷精草二钱，地龙三钱，乳香一钱为末，每用五分，烧烟筒中，随左右熏鼻。 【 《圣济总录》】 

偏正头痛：用谷精草一两为末，以白面糊调摊纸花上，贴痛处干换。 【 《集验方》】 

偏正头痛：用谷精草末、铜绿各一钱，硝石半分，随左右(口畜)鼻。 【 《圣济方》】 

湿热眩运不可当者：酒炒大黄为末，茶清服二钱，急则治其标也。 【 《丹溪纂要》】 

风气头痛不可忍者：乳香、蓖麻仁等分，捣饼，随左右贴太阳穴，解发出气甚验。
又方：用蓖麻油纸剪花贴太阳，亦效。
又方：蓖麻仁半两，枣肉十五枚，去核捣涂纸上，卷筒插入鼻中，下清涕即止。 【 《德生堂方》】 

八种头风：蓖麻子刚子各四十九粒，去壳，雀脑芎一大块，捣如泥，糊丸弹子大，线穿挂风处，阴干。用时，先将好末茶调成膏子涂盏内，后将炭火烧前药，烟起以盏复之，待烟尽以百沸葱汤点盏内茶药服之。后以棉被裹头卧，汗出避风。 【 《袖珍方》】 

诸风头痛：藜芦一茎，研末，入麝香少许，吹鼻。
又方：藜芦半两，黄连三分，(口畜)鼻。 【 《圣惠方》】 

头风头痛：用腊月乌头一升炒，令黄，末之，以绢袋盛浸三斗酒中，逐日温服。
又方：用附子炮、石膏煅等分为末，入脑麝少许，每服五分，茶酒任下。
又方：用附子一枚生，去皮脐，菉豆一合，同入铫子内、煮豆熟为度，去附子食菉豆立瘥，每个可煮五次，后为末服之。

风毒头痛，攻注头目，痛不可忍：大附子一枚，炮去皮为末，以生姜一两，大黑豆一合，炒熟，用酒一盏，煎七分，调附末一钱，温服。
又方：治二三十年头风不愈者，用大川乌头生去皮四两，天南星炮一两为末，每服二钱，细茶三钱，薄荷七叶，盐梅一个，水一盏，煎七分，临卧温服。

治头痛连睛者：生乌头一钱，白芷四钱为末，茶服一字；仍似末(口畜)鼻，效。

风寒头痛，风寒客于头中，清涕，项筋急硬，胷中寒痰，呕吐清水：用大附子或大川乌头二枚，去皮蒸过，川芎藭、生姜各一两，焙研，以茶汤调服一钱，或剉片，每用五钱，水煎服，隔三四日一服。或加防风一两。
又方：治风寒流注，偏正头痛年久不愈，最有神效，用大附子一个，生切四片，以姜汁一盏，浸炙，再浸再炙，汁尽乃止。高良姜等分为末，每服一钱，腊茶清调下。忌热物少时。 【 《三因必效方》】 

年久头痛：川乌头、天南星等分为末，葱汁调涂太阳穴。 【 经验方】 

头风痛，如斧劈难忍：川乌头末，烧烟熏盌内，温茶泡服之。 【 《集简方》】 

痰厥头痛如破，厥气上冲，痰塞胷膈：炮附子三分，釜墨四钱，冷水调服方寸匕，当吐即愈。忌猪肉冷水。

肾厥头痛：大附子一个，炮熟去皮，生姜半两，水一升半，煎分三服。

气虚上壅，偏正头痛不可忍者：大附子一枚，炮去皮脐，研末，葱汁面糊丸菉豆大，每服十丸，茶清下。

蝎附丸，治气虚头痛，最合造化之妙。附子助阳扶虚，钟乳补阳镇坠，全蝎取其钻透，葱涎取其通气。汤使用椒以达下，盐以引用，使虚气下归，对证用之，无不奏效。大附子一枚，剜心令空，入全蝎去毒五枚在内，以余附末，同钟乳粉二钱半，白面少许，水和作剂。包附煨熟，去皮研末，葱涎和丸梧子大，每椒盐汤下五十丸。

肾气上攻，头项不能转移，椒附丸主之。用大熟附子一枚为末，每用二钱，以椒二十粒，用白面填满椒口，水一盏半，姜七片，煎七分，去椒入盐，空心点服，椒气下达，以引逆气归经也。 【 《本事方》】 

偏正头风：草乌头四两，川芎藭四两，苍朮半斤，生姜四两，连须生葱一把，捣烂，同入瓷瓶，封固埋土中，春五、夏三、秋五、冬七日，取出晒干，拣去葱姜为末，醋面糊和丸梧子大，每服九丸，临卧温酒下，立效。 【 经验方。】 

久患头风：草乌头尖生用一分，赤小豆三十五粒，麝香一字为末，每服半钱，薄荷汤冷服，更随左右(口畜)鼻。 【 《指南方》】 

风痰头痛，体虚伤风，停聚痰饮，上驳，头痛或偏或正：草乌头炮去皮尖半两，川乌头生去皮尖一两，藿香、乳香三皂子大为末，每服二钱，薄荷姜汤下，食后服。 【 《三因方》】 

女人血风头痛。草乌头、栀子等分为末，自然葱汁随左右调，涂太阳及额上，勿近眼，避风。

风痰眩运，头痛气郁，胷膈不利：白附子炮去皮脐半斤，石膏煅红半斤，朱砂二两二钱半，龙胆一钱为末，粟米饭丸小豆大，每服三十丸，食后茶酒任下。 【 御药院方】 

偏正头风：白附子、白芷、猪牙皂角去皮，等分为末，食后茶清服，仰卧少顷。 【 《本事方》】 

痰厥头痛：白附子、天南星、半夏等分，生研为末，生姜自然汁浸，蒸饼，丸菉豆大，每服四十丸，食后姜汤下。 【 《济生方》】 

风痰头痛不可忍：天南星一两，荆芥叶一两为末，姜汁糊丸梧子大，每食后，姜汤下二十丸。
又方：上清丸，用天南星、茴香等分生研末，盐酢煮面糊丸，如上法服。 【 《经效济世方》】 

白秃头疮：芫花末，猪脂和敷之，立效。 【 《集效方》】 

八般头风，二次见效：半夏末，入百草霜少许，作纸捻烧烟，就鼻内(口畜)之，口中含水，有涎，吐去再含。 【 《卫生宝鉴》】 

头风久痛：莽草煎汤沐之，勿令入目。 【 《圣惠方》】 

温热头痛：黑牵牛七粒，砂仁一粒，研末，井华水调汁，仰灌鼻中，待涎出即愈。 【 《圣济总录》】 

热病头痛，发热进退：用大栝蒌一枚，去瓤细剉，置磁盌中，用热汤一盏泡之，盖定良久，去滓服。 【 《圣惠方》】 

痰热头风：悬栝蒌一个，赤王瓜子七个焙，牛蒡子焙四两为末，每食后，茶或酒服三钱。忌动风发热之物。

头痛发汗。萆薢、旋覆花、虎头骨酥炙等分为散，欲发时以温酒服二钱，暖卧取汗，立瘥。 【 《圣济总录》，下同】 

头风热痛：山豆根末，油调，涂两太阳。

头上白屑：山豆根浸油，日涂之。

洗头风痛：新通草，瓦上烧，存性研末二钱，热酒下。牙关紧者，斡口灌之。

目赤头旋，眼花面肿，风热上攻：用排风子焙，甘草炙，菊花焙，各一两为末，每服二钱，卧时温水下。

头风脑痛：百灵藤十斤，水一石，煎汁三斗，入糯米三斗，作饭侯冷，拌神曲炒末九两，同入瓮中，如常酿酒，经三五日，更炊糯米冷投之，待熟澄清，每温饮一小盏，服后，浑身汗出为效。 【 《圣惠方》，下同】 

头风白屑：羊蹄草根，杵同羊胆汁涂之，永除。

头上白(疒秃)：独根羊蹄，勿见妇女鸡犬风日，以陈酢研如泥，生布擦赤敷之，日一次。 【 《肘后方》】 

头疮不瘥：菖蒲末油调敷之，日三，夜二次。 【 《法天生意》】 

头上恶疮：以黄泥包豆豉煨熟，取出为末，以莼菜油调敷之。 【 《保幼大全》】 

头风白屑：瓦松曝干，烧灰淋汁，热洗，不过六七次。 【 《圣惠方》】 

头面诸疮：芝麻生嚼敷之。 【 《普济方》】 

头皮虚肿，薄如蒸饼，状如裹水以口嚼小麦面敷之，良。 【 《梅师方》】 

头风畏冷：荞麦粉二升，水调作二饼更互合头上，微汗即愈。 【 《怪证奇方》】 

头风风眼：荞麦作钱大饼，贴眼四角，以米大艾炷灸之，即效如神。

头风头痛：大豆三升，炒熟，至微烟出，入瓶中，以酒五升沃之，密封七日，温服。 【 《千金方》，下同】 

头风疼痛：豉汤洗头避风取汗，瘥。

茯苓酒，治头风虚眩，暖腰膝，主五劳七伤，用茯苓粉同曲米酿酒饮之。

黄卷散，治头风湿痹，筋挛膝痛，胃中积热，大便闭濇，用大豆黄卷炒一升，酥半两为末，食前温水服一匙，日二服。 【 《普济方》】 

菊花酒，治头枫，明耳目，去痿痹，消百病。用甘菊花煎汁，同曲米酿酒，或加地黄、当归、枸杞诸药，亦佳。

头风苦痛：用大蒜七个，去皮，先烧红地，以蒜逐个于地上磨成膏子，却以殭蚕一两，去头足，安蒜上，碗覆一夜，勿令透气，只取蚕研末，(口畜)入鼻内，口中含水，甚效。

头风作痛：芸薹子一分，大黄三分为末，(口畜)鼻。

偏正头痛：生萝卜汁一蚬壳，仰卧，随左右注鼻中，神效。王荆公病头痛，有道人传此方，移时遂愈也。以此治人，不可胜数。 【 《如宜方》】 

年久头风：莱菔子生姜等分，捣取汁，入麝香少许，(口畜)入鼻中，立止。 【 《普济方》】 

头运吐逆，胃冷生痰也。用川干姜炮二钱半，甘草炒一钱二分，水一钟半，煎减半服，累用有效。 【 《传信适用方》】 

一切头疮鸡肠草烧灰和盐敷之。 【 孟诜《食疗》】 

风痰头痛：苦瓠膜取汁，以苇管灌入鼻中，其气上冲脑门，须臾恶涎流下，其病立愈，除根，勿以昏运为凝。干者浸汁亦效。其子为末，吹入亦效。年久头风亦愈。 【 《普济方》】 

脑漏流脓：破瓢白鸡冠花、白螺蛳壳，各烧存性等分，血竭、麝香各五分为末，以好酒洒湿，熟艾连药揉成饼，贴在顶门上，以熨斗熨之，以愈为度。

头面风肿：杏仁捣膏，鸡子黄和杵涂帛上厚裹之，干则又涂，不过七八次，愈也。 【 《心镜》】 

痰厥头痛如破者：乌梅肉三十个，盐三撮，酒三升，煮一升，顿服取吐，即愈。 【 《肘后方》】 

风虚头痛欲破：杏仁去皮尖，晒干研末，以水九升研，滤汁煎如麻腐状，取和羹粥食之。七日后，大汗出，诸风渐减。此法神妙，可深秘之。须慎风冷猪鸡鱼蒜酢。 【 《千金方》，下同】 

风袭脑疼，项强：穿土地作坑，煅赤，以水洒之，令冷，铺生桃叶于内，卧席上，以项着坑上蒸，至汗出，良久即瘥。

头项强痛，乃肝肾二脏受风也。用宣州木瓜二个，取盖去瓤，没药二两，乳香二钱半，二味入木瓜内，缚定，饭上蒸三四次，烂研成膏，每用三钱；又入生地黄汁半盏，无灰酒二盏，暖化温服。

白秃头疮：干桃一两，黑豆一合为末，腊猪脂调搽患上。

头痛不止：杨梅为末，以少许(口畜)鼻取嚏，妙。

头上痜疮：三月三日收未开桃花阴干，与桑椹赤者等分作末，以猪脂和，先取灰汁洗去痂，即涂之。 【 《食疗》】 

头风作痛：杨梅为末，每食后薄荷茶服二钱，或以消风散同煎服，或同捣末，以白梅肉和丸弹子大，每食后葱茶嚼下一丸。 【 《朱氏集验》】 

头上肥疮：一百五日，寒食节，收桃花为末，食后，以水半盏调，服方寸匕，日三，甚良。 【 崔元亮《海上方》】 

头面癣疮：生白果肉，切断频擦，取效。 【 《邵氏经验方》】 

头上白秃：花椒末猪脂调敷，三五度便愈。

头风作痛：吴茱萸煎浓汤，以新棉染频拭发根，良。 【 《千金翼方》】 

气虚头痛：用上春茶末，调成膏，置瓦盏内，复转，以巴豆四十粒，作二次烧烟熏之，晒干，乳细，每服一字，别入好茶末，食后煎服，立效。 【 《医方大成》】 

湿家头痛：瓜蒂末一字，(口畜)入鼻中，口含冷水、取出黄水，愈。 【 《活人书》】 

头脑鸣响，状如虫蛀，名天白蚁：以茶子为末，吹入鼻中，取效。 【 《医方摘要》】 

偏头痛：黄蜡三两镕化，以纸阔二寸，长五寸，在蜡上拖匀，蕲艾薄铺于上，卷为筒，左痛插右耳，右痛插左耳，中火燃之，烟气透脑，痛即止，至重不过二次。 【 《急救方》】 

偏正头风，天阴风雨即发：桂心末一两，酒调，涂于额上及顶上。 【 《圣惠方》】 

气厥头痛：不拘老少及产后头痛，天台乌药、川芎等分为末，每服三钱，腊茶清调下，产后铁锤烧红，淬酒调下。 【 《济生方》】 

头目风热上攻：用龙脑末半两，南硼砂末一两，频(口畜)两鼻。 【 御药院方】 

头脑疼痛：片脑一钱，纸卷作捻，烧烟熏鼻，吐出痰涎，即愈。 【 《寿域方》】 

卒病头痛：皂角末，吹鼻取嚏。 【 《斗门方》】 

头风白屑：桑灰淋汁，沐之神良。 【 《圣惠方》】 

头风白屑：楮木作枕，六十日一易新者。 【 《外台》】 

风痰头痛不可忍：栀子末和蜜浓，傅舌上，吐即止。 【 《兵部手集》】 

头风疼痛：白棘倒钩四十九个，烧存性，丁香一个，麝香一皂子大为末，随左右(口畜)鼻。 【 《圣惠方》】 

风虚眩运：大头鹰闭杀，去毛煮食，以骨烧存性，酒服。 【 《便民食疗》】 

头风疼痛：蚱蝉二枚，生研，入乳香朱砂细末各半分，丸小豆大，每用一丸，随左右纳鼻中，出黄水为效。 【 《圣济总录》】 

头风旋运：蝉壳一两，微炒为末，非时酒下一钱，白汤亦可。 【 《圣惠方》】 

偏正头痛久不除者：晴明时，将发分开，用麝香五分，皂角末一钱，薄纸裹置患处，以布包炒盐于上熨之，冷则易，如此数次，更不再发。 【 《简便单方》】 

老人风眩：用白羊头一具，如常治食之。

头目虚运：车风一个，即鹰头也，去毛焙，川芎一两为末，酒服三钱。 【 《选奇方》】 

太阳中暍，身热头痛，而脉微弱，此夏月伤冷水，水行皮中所致。瓜蒂二七个，水一升，煮五合，顿服取吐。 【 《金匮要略》】 

风热头痛：地龙炒研，姜汁半夏饼、赤茯苓等分为末，一字至半钱，生姜荆芥汤下。 【 《普济方》】 

头风疼痛：龙珠丸用五月五日，取蚯蚓和脑麝，杵丸梧子大，每以一丸纳鼻中，随左右先涂姜汁在鼻，立愈。 【 《总录》】 

偏正头痛不可忍者：《圣惠方》龙香散，用地龙去土焙，乳香等分为末，每以一字作纸捻，灯上烧烟以鼻嗅之；或每用一捻，于香炉上慢火烧之，以纸筒引烟入鼻熏之，口噙冷水，有涎吐去，仍以好茶一盏点呷，即愈。

头风白屑作痒：狗头骨烧灰，淋汁沐之。 【 《圣惠方》】 

头风痹痛：用腊月乌鸡屎一升，炒黄为末，绢袋盛渍五升酒中一七，温服令醉。 【 《千金方》】 

头风白屑：新下乌鸡子三枚，沸汤五升，搅作三度沐之，甚良。 【 《集验》】 

头风掣疼：湖南押衙颜思退传方，用蜡二斤，盐半斤，香油一两，相和于旋锣中，镕令相入；捏作一兜鏊，势可合脑大小，盖至额，其痛立止也。 【 经验方】 

头风白屑：乌羊屎煎汁洗之。 【 《圣惠方》】 

雷头风病：羊屎焙研，酒服二钱。 【 《普济方》】 

头上疮癣：蜂房研末，腊猪脂和涂之，效。 【 《圣惠方》】 

头身俱痛：烦闷者用头垢豆许，水服囊盛，蒸豆熨之。 【 《肘后方》】 

偏正头风，不拘远近，诸药不效者，如神。用白芷、芎藭各三钱为细末，以黄牛脑子调，二末入于瓷器内，加酒顿熟，乘热食之，尽量一醉，醒则其病如失，甚验。 【 《保寿堂方》】 

头上生疮：海螵蛸、白胶香各二钱，轻粉五分为末，先以油润净，乃搽末二三次，即愈。 【 《卫生易简方》】 

八般头风：黄鱼鳔烧存性为末，临卧，以葱酒调服二钱。

偏正头风，并夹头风，连两太阳穴痛：用白殭蚕为末，葱茶调服方寸匕。 【 《圣惠方》】 

叶椿治头风，用白殭蚕、高良姜等分为末，每服一钱，临卧时，茶服，日二服。

卒然头痛：白殭蚕为末，每用熟水调下二钱，立瘥。 【 《斗门方》】 

赤痜头疮出脓，昼开夜合：马蹄烧灰，生油调涂，神效。 【 《圣惠方》，下同】 

头风白屑作痒：蚕沙烧灰淋汁洗之。

头痒生疮：白鸽屎五合，酢煎二三沸，杵烂敷之，日三上。

头疮白秃：鸽屎研末敷之，先以酢泔洗净亦可，烧研掺之。

头疮热疮，风湿诸毒：用五倍子、白芷等分研末掺之，脓水即干，如干者以清油调涂。 【 《卫生易简方》】 

鬼舐头疮：取小儿屎和腊猪脂敷之。 【 《千金方》】 

头痛至极：童便一盏，豉心半合，同煎至五分，温服。 【 《圣济总录》】 

头痛不可忍方：大蒜一颗，去皮，研取自然汁，令病人仰卧垂头，以铜筯点少许，滴入鼻中，急令(口畜)入脑，眼中泪出，瘥。 【 《奇效良方》，下同】 

治头痛方：水调决明子末，贴两太阳六。一方作枕，去头风明目。

治偏头疼方：郁金一颗，苦壶卢子一合，为细末，用白绢子裹药末一钱，于新汲水内浸过，滴向患处，鼻中得黄水出，即瘥。

箧中方治头风及脑掣，痛不可忍者，以此膏摩之，极效。方用牛蒡华捣取浓汁二升，无灰酒一升，盐花一匙，慢火熬令稠成膏，以摩痛处，其风毒自散，亦治时行头痛。摩时须令极热，乃得速效。冬月无苗，以根代之。

雷头风方歌曰：雷头风发听斯言，猪粪将来不用钱，细捣罗为极细末，温酒调下便安然。

秘方：贴头风热痛，用大黄(石卜)硝各等分为末，井底泥和捏作饼，贴两太阳穴。
又方：治头目眩运，大黄、荆芥穗、防风各等分，水煎服，以利为度。
又方：治失血过多，眩运不醒，芎藭、当归酒浸等分，每服四钱，水煎温服。甚者加附子。

卒头痛如破，非冷非风，是胷膈有痰，厥气上冲所致，名为厥头痛，吐之即差。单煮茗，饮一二升，须臾吐；吐毕又饮，如此数过，须吐痰涎尽乃止，不损人，待渴即差。 【 《本草》，下同】 

偏正头痛：人中白、地龙炒等分为末，羊胆汁丸芥子大，每新汲水化一丸，注鼻中(口畜)之，名一滴金。 【 《普剂方》】 

偏正头风，气上攻不可忍：用全蝎二十一个，地龙六条，土狗三个，五倍子五钱为末，酒调摊，贴太阳穴上。 【 《德生堂经验方》】 

癞头疮：用黄连末傅之，累效。 【 《准绳》】 

眉棱骨痛，属风热与痰：白芷、片芩酒炒等分为末，每服二钱，茶清调下。 【 《丹溪篡要》】 

治风头眩，心肺浮热，手足无力，筋骨烦疼，言语似濇，一身动摇：用乌驴头一枚，揉洗如法，蒸令极熟，细切，更与豉汁内煮着，五味调点，少酥食之，效。 【 《奇效良方》，下同】 

偏正头疼方歌曰：白芷经痛日晒香，草乌等分炒令黄。半钱细末葱茶点，此是头疼决捷方。
又方歌曰：老少头风总一般，良姜细辛等殭蚕。白梅汤点三分许，纔发之时服便安。 【 《儒门事亲》，下同】 

头痛不止：丁香一钱，白芷半两，瓜蒂一两，为细末，每用半字吹入鼻中，即瘥。

头风方：苦丁香、川芎、藜芦各等分，右为细末，噙水鼻内(口畜)之。

治头风方：服荆沥不限多少，取瘥止。 【 《千金方》，下同】 
又方：七月七日，麻勃三斗，麻子一石，末相和蒸之，沸汤一石五斗三遍淋之，煮取一石，渍神曲二十斤，令发酿，黍米两石五斗，熟封三七日，服清一升。百日，身中濇皮八风，胷膈五脏，骨髓伏风，百病悉去。

治卒中恶风头痛方：捣生乌头，以大酢和涂，放布上薄痛处，须臾痛止，日夜五六薄，遂痛处薄之。捣乌头须去皮。
又方：盐一升为末，以麻油二升，煎一宿，令消尽，涂头。石盐尤良。
又方：芥子为末，酢和敷头一周时。
又方：蜀椒二升，以水煎取汁，沐发，良。

治头项强，不得顾视方：蒸好大豆一斗，令变色，内囊中枕之。

枕头方，治头风头痛，百药不效者。食茱萸叶，细剉洒酒拌匀，以绢袋盛之，于甑中蒸熟，乘热分作二包，更换枕头，以效为度。

又熨法：治风头痛，虽重绵厚帛，不能御风寒者。艾叶揉如绵，用帛夹住，包头上，用熨斗熨艾，使热气入内，良久即愈。

治偏头风痛：雄黄、细辛等分为末，左边痛嗅入右鼻，右边痛嗅入左鼻，立效。 【 《斗门方》，下同】 

治头风：端午日采苍耳二两，茵陈一两，甘草半两，为末，每服三钱，热酒或茶调下。

治头痛：苍耳、川芎、当归等分为末，每服三钱，临卧，茶清调下。

熊脑髓作油摩头，可去白屑。 【 《本草》，下同】 

脑缝开裂方：人大热发头热者，令脑缝裂开，取黑虱三五百枚，捣碎敷之。

治头上风屑，极燥痒无时，毗乃气虚风邪，侵于皮表而生。用藜芦不拘多少为末，先洗头，须避风，候未至十分干时，用末糁之。需用入发至皮，方得紧缚之。两日夜，次日即不燥痒。如尚有些少，可再用一次，立效。 【 《本事方》】 

头上生疮如癞：防风通圣散为末，酒浸焙三次，食后白汤调服，日三。 【 《丹溪心法》下同】 

癞头疮方：盐汤温洗净，以一上散敷之，久不愈者神效。

癞头疮，宜服酒归饮，外用雄黄水银等分为末，腊猪脂半生半熟调敷之。湿烂者，燕窝土黄蘗为末，干糁。 【 《入门》】 

白秃头疮：宜神应膏。 【 《医鉴》】 

头面疮：密陀僧、硫黄各一钱，轻粉少许，右为末，猪脂调敷。 【 《丹溪心法》，下同。】 

头面疮：以腊月马脂油，涂擦极妙。

头面疮：松皮灰五钱，黄丹白胶香各二钱半，枯白矾大黄黄蘗各一钱二分。右为末，热油调敷。

大头天行：殭蚕一两，锦纹大黄二两，姜汁丸弹子大，新汲泉水，和生蜜调服。外用井底泥调大黄、芒硝末敷之。

头重如山：用羌活根烧三钱，连翘三钱，红豆钱半。右为末，(口畜)鼻。若为饮除湿药则过，所诛罚无过，故于鼻取之，犹鸟在高巅之上，必射而取之也。 【 东垣】 

壮实人气实有痰，或头痛或眩运：大黄酒浸三次为末，茶调服。 【 《丹溪心法》】 

头疮方：用好紫霄炭烧通红，入水淬之，又烧又淬，以水热为度，取所淬之水，日日洗之，使热毒宣发而愈。外以胡荽子、伏龙肝、悬龙尾、黄连、白矾为末，调敷。又服酒炒通圣散，效。悬龙尾，屋梁尘也。

白秃腊梨：灰窑内烧过红土墼四两、百草霜一两、雄黄一两、胆矾六钱、榆皮三钱、轻粉一钱，为末，猪胆汁调，剃头后搽之，百发百中，神方也。土墼乃烧石灰窑中，流结土渣也，轻虚而色赭。 【 《积德堂方》】 

头疮白秃：取牛皮灶岸为末，麻油调涂，或和轻粉少许。

白秃头疮：百草霜和猪脂涂之。又头上诸疮，以酢汤洗净，百草霜入腻粉少许，生油调涂，立愈。 【 《证类本草》】 

治赤发秃落：油磨铜钱末，涂之即生。 【 《普济方》】 

头上生虱：铜青、明矾末掺之。 【 《摘元方》，下同】 

头上生虱：水银和蜡烛油揩之，一夜皆死。

头上生虱：银朱浸酢，日日梳头。
又方：包银朱纸以盌覆烧之，茶清洗下，烟子擦之，包头一夜，至旦，虱尽死。 【 《积德堂方》】 

白秃头苍：雄黄猪胆汁和涂之。 【 《圣济录》】 

干湿头疮；白矾半生半煅酒调涂之。 【 《生生编》】 

白秃头疮：皂矾、楝树子烧研搽之。 【 《普济方》】 

头疮白秃：贯众白芷为末，油调涂之。
又方：贯众烧末，油调涂。

小儿秃疮：白头翁根捣敷一宿，作疮半月愈。 【 《肘后方》】 

白秃惨痛：陈香薷二两，水一盏，煎汁三分，入胡粉、猪脂半两，和匀，日日涂之。 【 《子母秘录》】 

白秃头疮：五月收漏芦草烧灰，猪膏和涂之。 【 《圣济总录》】 

白秃头疮：葶苈末涂之。 【 《圣惠方》】 

白秃头疮：粪篮煎汁频洗。 【 《圣济录》】 

白秃头疮：藜芦末猪脂调涂之。 【 《肘后方》】 

头生虮虱：藜芦末掺之。 【 《直指方》】 

小儿白秃疮：鸡窝草和白头翁花烧灰，腊月猪脂和敷之，以酢泔洗净。

眉炼头疮：用小麦烧存性为末，油调傅。 【 《儒门事亲》】 

头疮生蛆：头皮内时有蛆出，以刀刮破，挤丝瓜叶汁搽之，蛆出尽，绝根。 【 《小山怪证方》】 

小儿白秃疮：方用吴茱萸盐腌过，炒研酢和涂之。 【 《活幼口议》】 

鸡屎白秃：甜瓜蔓连蒂，不拘多少，以水浸一夜，砂锅熬取苦汁，去渣再熬，如饧盛收，每剃去痂疕洗净，以膏一盏，加半夏末二钱，姜汁一匙，狗胆汁一枚，和匀涂之，不过三上。忌食动风之物。 【 《儒门事亲》】 

发毛毒疮，生头中，初生如蒲桃，痛甚：黄蘗一两，乳香二钱半，为末，槐花煎，水调作饼，贴于疮口。 【 《普济方》】 

头痒生疮：楸叶捣汁，频涂。 【 《圣惠方》】 

头耳诸疮，眉癣燕窝疮：并用肥皂煅存性一钱，枯矾一分，研匀，香油调涂之。 【 《摘元方》】 

腊梨头疮：不拘大人小儿，用独核肥皂，去核填入沙糖，入巴豆二枚，扎定盐泥包，煅存性，入槟榔、轻粉五七分，研匀，香油调搽。先以灰汁洗过，温水再洗拭干，乃搽，一宿见效，不须再洗。 【 《普济方》】 

白秃头癣：熊白敷之。

细辛主风头痛脑痛，治头面风不可阙也。又治足少阴肾经，苦头痛，煎服末服皆佳。

川芎治厥阴经头痛在脑，偏头痛，细剉酒浸服之，或煎服，或末服并佳。又主风邪，入脑头痛，治头面风不可阙也。

防风主大风头眩痛，又主头面去来风，煎服末服皆佳，治上部风邪之仙药也。 【 《汤液》，下同】 

葛根主伤寒中风头痛，煎服之效，乃阳明经头痛药也。

甘菊治风眩头痛，取花为末酒，调服一钱，日再服，或多取酿酒或浸酒服之，又取嫩茎叶作羹，作菜食，亦良。白菊尤佳。

白芷，治阳明头痛在额，煎服末服并佳。

麻黄，主风寒头痛，去节煎服。 【 《本草》】 

藁本，治巅顶痛，脑齿痛，引诸药至顶上，煎服末服并佳。 【 《丹溪心法》】 

半夏主头眩，足太阴痰厥，头痛非此不能除，煎服之。 【 东垣】 

蔓荆子，主风头痛脑鸣，煎服之。 【 《本草》】 

蔓荆子，太阳经头痛之要药，能散风邪，除头昏目暗。 【 《丹溪心法》】 

山茱萸，主头风脑骨痛，又治肝虚眩运，乃肝脏药也，煎服之。 【 《本草》，下同】 

羌活，治贼风头痛眩运，乃太阳头痛主药也。又主风毒头连齿痛，剉煎服之。

荆芥，治头风，荆芥穗、石膏煅等分为末，每二钱以姜葱煎水调下，名荆芥散。

葱白连须者，治伤寒头痛，煎服出汗即效，太阳经药也。

绿豆治头风头痛，作枕枕之佳。

薄荷治头风，又治风热头痛，为清上切要药，煎服末服并佳。

石膏治热厥头痛，阳明头痛，大效。石膏、川芎、白芷等分为末，每三钱，茶清调下，名石膏散。

古今图书集成医部全录卷一百二十九

　头门

　　针灸

《素问》曰：热病始于头首者，刺项太阳而汗出止。
刺头，中脑户，入脑者死。
刺家不诊，听病者言在头，头疾痛，为藏针之刺，至骨病以上，无伤骨肉及皮。皮者道也。
黄帝问曰：余闻风者百病之始也。以针治之奈何？岐伯对曰：风从外入，令人振寒，汗出，头痛，身重，恶寒，治在风府，调其阴阳，不足则补，有余则泻。
邪客于足太阳之络，令人头项肩痛，刺足小指爪甲上与肉交者各一痏，立已。不已，刺外踝下三痏，左取右，右取左，如食顷已。
《灵枢》曰：病在上者下取之，病在下者高取之。病在头者取之足，病在腰者取之腘。
手心主之别，名曰内关，去腕二寸，出于两筋之间，循经以上，系于心包络。心系实则心痛，虚则为头强，取之两筋间也。
督脉之别，名曰长强，挟脊上项，散头上下，当肩胛左右，别走太阳入贯膂。实则脊强，虚则头重，高摇之，挟脊之有过者，取之所别也。
阳逆头痛，胷满不得息，取之人迎。
其足太阳有通项入于脑者，正属目本，名曰眼系。头目苦痛，取之在项中两筋间，入脑。
热病，面青脑痛，手足躁，取之筋间，以第四针于四逆，筋躄目浸。索筋于肝，不得索之金。金者肺也。
热病头痛，颞颥，目瘈，脉痛，善衄，厥热病也。取之以第三针，视有余不足。寒热痔。
厥头痛，面若肿起而烦心，取之足阳明太阴。
厥头痛，头脉动，心悲善泣，视头动脉反盛者，刺尽去血后，调足厥阴。
厥头痛，贞贞头重而痛，泻头上五行，行五。先取手少阴，后取足少阴。
厥头痛，意善忘，按之不得，取头面左右动脉，后取足太阴。
厥头痛，项先痛，腰脊为应，先取天柱，后取足太阳。
厥头痛，头痛甚，耳前后脉涌有热，泻出其血，后取足少阳。
真头痛，头痛甚，脑尽痛，手足寒至节，死不治。
头痛不可取于腧者，有所击堕，恶血在于内，若肉伤痛未已，可则刺，不可远取也。
头痛不可刺者，大痹为恶，日作者可令少愈，不可已。
头半寒痛，先取手少阳阳明，后取足少阳阳明。
厥挟脊而痛至顶，头沉沉然，目(目巟)(目巟)然，腰脊强，取足太阳腘中血络。
奇邪之所在，皆为不足，故上气不足，脑为之不满，耳为之苦鸣，头为之苦倾，目为之眩，补足外踝下留之。目眩头倾，补足外踝下留之。
气在于头者，取之天柱、大杼，不知；取足太阳营输。
甲乙日自乘，无刺头。
《甲乙经》曰：头痛，目窻及天冲、风池主之。
厥头痛，孔最主之。
厥头痛，面肿起，商丘主之。
头脑中寒，鼻衄目泣出，神庭主之。
头痛身热，鼻窒，喘息不利，烦满，汗不出，曲差主之。
头痛目眩，颈项强急，胷胁相引，不得倾侧，本神主之。
头项痛重，暂起僵仆，鼻窒鼽衄，喘息不得通，通天主之。
头项恶风，汗不出，凄厥，恶寒，呕吐，目系急，痛引頞，头重项痛，玉枕主之。
颊清不得视，口沫泣出，两目眉头痛，临泣主之。
脑风头痛，恶见风寒，鼽衄鼻窒，喘息不通，承灵主之。
头痛身热，引两颔急，脑空主之。
头重目瞑，凄厥寒热，汗不出，陶道主之。
身热头痛，进退往来，神道主之。
头痛如破，身热如火，汗不出，瘈瘲，寒热，汗不出，恶寒里急，腰腹相引痛，命门主之。
颈项痛不可以俛仰，头痛，振寒，瘈瘲，气实则胁满侠脊，有并气热，汗不出，腰背痛，大杼主之。
风眩头痛，鼻不利，时嚏，清涕自出，风门主之。
热病头痛身重，悬颅主之。
善嚏头痛身热，颔厌主之。
热病头痛，引目外眦而急，烦满，汗不出，引颔齿面赤皮痛，悬厘主之。
热病偏头痛，引目外眦，悬厘主之。
头目瞳子痛，不可以视，挟项强急，不可以顾，阳白主之。
头风痛，鼻鼽衄，眉头痛，善嚏，目如欲脱，汗出，寒热，面赤，颊中痛，项椎不可左右顾，目系急，瘈瘲，攒竹主之。
头眩病，身热，汗不出，上脘主之。
头痛振寒，清冷渊主之。
头痛项背急，消泺主之。
风眩头痛，少海主之。
热病先头重额痛，烦闷身热，热争则腰痛不可以俛仰，胷满，两颔痛甚，善泄，饥不欲食，善噫，热中足清，腹胀，食不化，善呕，泄有脓血，若呕无所出，先取三里，后取太白、章门主之。
厥头痛，面浮肿，烦心，狂见鬼，善笑不休，发于外有所大喜，喉痹不能言，丰隆主之。
头重鼻鼻?丑，及瘈瘲，汗不出，烦心，足下热，不欲近衣，项痛目翳，鼻及小便皆不利，至阴主之。
暴病头痛，身热，痛肌肉动，耳聋恶风，目眦烂赤，项不可以顾，髀枢痛泄，肠澼，束骨主之。
头痛颜青者，顖会主之。
风眩引颔痛，上星主之。取上星者，先取譩嘻，后取天牖、风池。
顶上痛风，头重，目如脱，不可左右顾，百会主之。
风眩目眩，颅上痛，后顶主之。
头重顶痛，目不明，风到脑中寒，重衣不热，汗出头中，恶风，刺脑户主之。
头痛项急，不得倾倒，目眩，鼻不得喘息，舌急难言，刺风府主之。
头眩目痛，头半寒，玉枕主之。
脑风，目瞑，头痛，风眩，目痛，脑空主之。
头痛引颈，窍阴主之。
风头耳后痛，烦心，及足不收，失履，口喎僻，头项摇瘈，牙车急，完骨主之。
眩头痛重，目如脱，项似拔，狂见鬼，目上反，项直不可以顾，暴挛，足不任身，痛欲折，天柱主之。
眩头痛，刺丝竹空主之。
神庭，禁不可刺。
上关，禁不可刺深，深则令人耳无所闻。
颅息，刺不可多出血。
左角，刺不可久留。
人迎，刺过深杀人。
头维，禁不可灸。
承光，禁不可灸。
脑户，禁不可灸。
风府，禁不可灸。
瘖门，禁不可灸。
丝竹空，禁不可灸。
神庭，在发际直鼻督脉足太阳阳明之会，禁不可刺，令人癫疾，目失精。灸三壮。
曲差，一名鼻冲，侠神庭两旁各一寸五分，在发际是太阳脉气所发，正头取之，刺入三分，灸五壮。
本神，在曲差两旁各一寸五分，在发际，足少阳阳维之会，刺入三分，灸三壮。
头维，在额角发际，侠本神两旁各一寸五分，足少阳阳维之会，刺入五分，禁不可灸。
上星一穴，在颅上直鼻中央，入发际一寸陷者中，可容豆，督脉气所发，刺入三分，留六呼，灸三壮。
顖会，在上星后一寸骨间陷者中，督脉气所发，刺入四分，灸五壮。
前顶，在顖会后一寸五分骨间陷者中，督脉气所发，刺入四分，灸五壮。
百会，一名三阳会，在前顶后一寸五分，顶中央旋毛，中陷可容指，督脉足太阳之会，刺入三分，灸三壮。
后顶，一名交冲，在百会后一寸五分，枕骨上，督脉气所发，刺入四分，灸五壮。
强间，一名大羽，在后顶后一寸五分，督脉气所发，刺入三分，灸五壮。
脑户，一名匝风，一名会额[会额　据《外台》卷三十九，作「合颅」。]，在枕骨上，强间后一寸五分，督脉足太阳之会，此别脑之会，不可灸，令人瘖。
风府，一名舌本，在顶上，入发际一寸，大筋内宛宛中，疾言其肉立起，言休其肉立下，督脉阳维之会，禁不可灸，灸之令人瘖，刺入四分，留三呼。
五处，在督脉旁，去上星一寸五分，足太阳脉气所发，刺入三分，不可灸。
承光，在五处后二寸，足太阳脉气所发，刺入三分，禁不可灸。
通天，一名天臼，在承光后一寸五分，足太阳脉气所发，刺入三分，留七呼，灸三壮。
络却，一名强阳，一名脑盖，在通天后一寸三分三分　据《素问》水热穴论王冰注及《千金》卷二十九作「五分」。，足太阳脉气所发，刺入三分，留五呼，灸三壮。
玉枕，在络却后七分，侠脑户旁一寸三分，起肉枕骨，入发际三寸，足太阳脉气所发，刺入三分，皆三呼，灸三壮。
临泣，当目上眦，直入发际五分陷者中，足太阳少阳阳维之会，刺入三分，留七呼，灸五壮。
目窻，一名至荣，在临泣后一寸，足少阳阳维之会，刺入三分，灸五壮。
正营，在目窻后一寸，足少阳阳维之会，刺入三分，灸五壮。
承灵，在正营后一寸五分，足少阳阳维之会，刺入三分，灸五壮。
脑空，一名颞颥，在承灵后一寸五分，侠玉枕骨下陷者中，足少阳阳维之会，刺入四分，灸五壮。
天冲，在耳上如前三分，刺入三分，灸三壮。
率谷，在耳上，入发际一寸五分，足太阳少阳之会，嚼而取之，刺入四分，灸三壮。
曲鬓，在耳上，入发际曲隅陷者中，鼓颔有空，足太阳少阳之会，刺入三分，灸三壮。
浮白，在耳后，入发际一寸，足太阳少阳之会，刺入三分，灸二壮。
窍阴，在完骨上枕骨下，摇动应手，足太阳少阳之会，刺入四分，灸五壮。
完骨，在耳后入发际四分，足太阳少阳之会，刺入二分，留七呼，灸七壮。
瘖门，一名舌横，一名舌厌，在后发际宛宛中，入系舌本，督脉阳维之会，仰头取之，刺入四分，不可灸，灸之令人瘖。
天柱，在侠项后发际大筋外廉陷者中，足太阳脉气所发，刺入二分，留六呼，灸三壮。
风池，在颞颥后发际陷者中，足少阳阳维之会，刺入三分，留三呼，灸三壮。
《千金方》曰；凡孔穴主对者，穴名在上，病状在下。或一病有数十穴，或数病共一穴，皆临时斟酌作法用之。其有须针者，即针刺以补泻之。不宜针者，直宜灸之。然灸之大法，但其孔穴与针无忌，即下白针。若温针讫，乃灸之。燔针白针，皆须妙解。知针知药，固是良医。
神庭、水满，主寒热头痛，喘渴，目不可视。
头维、大陵，主头痛如破，目痛如脱。
昆仑、解溪、曲泉、飞扬、前谷、少泽、通里，主头眩痛。
窍阴、强间，主头痛如锥刺，不可以动。
脑户、通天、脑空，主头重痛。
消泺，主寒热痹头痛。
攒竹、承光、肾腧、丝竹空、瘈脉、和髎，主风头痛。
上星，主风头眩颜青。
顖会，主风头眩头痛颜青。
天牖、风门、昆仑、关元，关冲，主风眩头痛。
合谷、五处，主风头热。
前顶、后顶、颔厌，主风眩偏头痛。
玉枕，主头半寒痛。
天柱、陶道、大杼、孔最、后溪，主头痛。
目窻、中渚、完骨、命门、丰隆、太白、外丘、通谷、京骨、临泣、小海、承筋、阳陵泉，主头痛寒热，汗出，不恶寒。
《保命集》曰：头痛不可忍，针足厥阴、太阳经原穴。
凡疮疡可灸刺者，须分经络部分，血气多少，俞穴远近。若从背而出，当从太阳五穴，随证选用，或刺或灸，泄其邪气。凡太阳多血少气，至阴、通谷、束骨、昆仑、委中。从鬓而出者，当从少阳五穴选用。凡少阳少血多气，窍阴、夹溪、临泣、阳辅、阳陵泉。从髭而出者，当从阳明五穴选用。凡阳明多血少气，厉兑、内庭、陷谷、冲阳、解溪。从脑而出者，初觉脑痛不可忍，且欲生疮也。脑者髓之海，当灸刺绝骨，以泄邪气。脑者，舍也，故脉浮者，从太阳经，依前选用；脉长者，从阳明经，依前选用；脉弦者，从少阳经，依前选用。论曰：诸经各有井荥俞经合。井主心下满及疮苍色；荣主身热及疮赤色；俞主体重节痛，疮黄色；经主欬嗽寒热，疮白色；合主气逆而泄，疮黑色。随经病而有此证者，或宜灸宜针，以泄邪气。经曰：邪气内蓄则肿热，宜砭射之也。《内经》曰：夫癖气之息者，宜以针开除之；气胜血聚者，宜石而泄之。王注曰：石，砭也。可以破大痈出脓。今以(金非)针代之。凡疮疡已觉微漫肿硬，皮血不变色，脉沉不痛者，当外灸之，引邪气出而方止。如已有脓水者不可灸，当刺之。浅者亦不可灸。经曰：陷者灸之。如外微觉木硬而不痛者，当急灸之，是邪气深陷也。浅者不可灸，慎之。
《儒门事亲》曰：大头病以砭针刺肿处出血，即效。
《丹溪心法》曰：头风头痛，针百会立愈。又灸顖会、前顶、上星、百会。
《医学纲目》曰；阳迎头痛，脑满不得息，取之人迎。阳迎，即阳逆也。又云：肝气逆则头痛，耳聋颊肿。取穴者，是瘀血肿满处取之也。
偏正头风，取丝竹空，沿皮向外，透率谷；风池，横针入寸半，透风府；合谷半寸。以上穴未愈，再取解溪三里、中脘，各灸五十壮。
正头风：百会一分，灸七壮；上星二分，灸七壮，三棱针出血，亦得；合谷。不愈，再取神庭，灸七壮；太阳，在两额角眉后紫脉上，三棱针出血亦得。
醉头风，内攒竹一分[分　原作「穴」，据文意改。]，印堂一分，灸五壮；攒竹一分，沿皮横透鱼腰；三里，膻中灸，风门沿皮向外一寸。
头风面肿，项强不得回顾：天牖五分，留七呼，不宜补，亦不宜灸。若灸之，则面肿胀。合当取下穴譩嘻六分，留三呼，泻五吸。后取天牖、风池，即瘥，此古流注之法。
头风：后溪，京骨。
头痛呕吐：神庭，一分；印堂，在两眉中，沿及透左攒竹，补三吸，转埽元穴，退针；沿皮透右攒竹，补三吸。
风痰头痛：丰隆五分，灸亦得。
肾厥头痛：涌泉三分，弹针出血。
偏正头痛，取阿是穴针之，即愈。
雷头风，取上顖、百会、风池。
头重如石，取印堂一分，沿皮透攒竹，先左后右，弹针出血。
眩运，取神庭、上星、顖会、前顶、后顶、脑空、风池、阳谷、大都、至阴、金门、申脉、足三里。
眩运，怕寒，春夏常着绵帽，暂去即发，取百会、上星、风池、丰隆。
《资生方》曰：肾厥头痛，灸关元百壮。
厥逆，头痛齿亦痛，灸曲鬓七壮。
脑痛、脑旋、脑泻、脑热、脑冷，皆灸顖会。
《薛己医案》曰：李氏云，脑疽及颈项有疽，不可用隔蒜灸，恐引毒上攻。宜灸足三里穴五壮，气海穴三七壮，仍服凉血化毒之药，或以骑竹马马　原缺，据《备急灸法》补。穴法灸之。凡头项咽喉生疽，古法皆为不治，若用此法，多有生者。如五香连翘漏芦等汤，国老膏、万金散，皆可选用。
 【 注　前证属膀胱经，或湿热上壅，或阴火上炎，若因湿热，则病气有余，元气不足，当用黄连消毒散以除湿毒，用补中益气汤以滋化源。若因阴火，则元气病气俱不足，当用补中益气汤及六味地黄丸，以滋肾水。若肾水干涸，中传末证，急用加减八味丸及补中益气汤，以固根本，引火归源。若色黯不溃，或溃而不敛，名曰脑铄，不治。大凡焮肿痛甚，宜活命饮，隔蒜灸之，解散瘀血，拔引郁毒，但艾炷宜小而少。若欲其成脓腐溃，生肌收敛，并用托里为主。】 
《古今医鉴》曰：神庭穴在发际前上五分，灸三壮；上星穴在发际上一寸半，灸三壮；后顶、百会、风池。已上诸穴，随灸一处可愈。

　　导引

《保生秘要》曰：头痛导引用手法：百会搯六十四度，擦亦如数，兼运后功。
运功：左疼意想左乳下一大筋，扯过右乳下；右疼则扯过左乳下，每行十二度。
头痛：顾脐念，于患处推下至涌泉止。
头重目花，导引：观空，坐定闭气，以两手心掩耳击天鼓；次擦涌泉穴；次以手按膝，端坐呵气九口，如法定神。
运功：意定铉雍，舌顶上腭，俟液徐生，频咽丹田，复想归脐，双睛运转，而头轻目无花矣。
头运脑痛及痰滞导引：单搭膝坐，二指点闭耳门及口眼鼻七窍之处，躬身微力前努，使真气上升，脑邪自散矣。
运功：注脐，念想头上痛处，分两边运至心口开下；念脐轮斡旋通关，紧行至滞痰处，着意多运，周流遍腹，顾脐念。
神运头眩导引：此证情欲所伤，气衰血少，心火上攻，痰饮串肺，为患日久，变成痨瘵，于肩井穴搯九九之数，擦亦如之，兼用后功自愈。
运功：紧闭地户，安神伏气，按脑及耳。大运要倚坐，足屈勿交，神气自回，得液有津，咽下定神。
跌运导引：于肩井穴、环跳穴，搯之九九，擦之九九，自然而愈。
运功：急按耳门及脑门，仍遏顖门定元神。若气转回心清爽，慎迟发语固命根。
眩运：闭口定神伏气，按脑门及耳户口。大运之人，要屈足，勿教伸直，恐气难温和。遂咽津，通大窍，津下窍自通，其神自存，霎时而省人事。
揭胎运，按顖门送气下丹田。又有运不省人事者，以手遏于顖门。
腊梨疮，取涌泉之水，从脚肋而上致头顶疮处洗之，一月可除。又将面前拨下，以至脚指头而出，每次行二十四遍要本。童子念三教先生四个字，若大人有面红，亦如此法。

　　医案

《墨庄漫录》曰：王文公安石为相，日奏事殿中，忽觉偏头痛不可忍，遽奏上请归治疾，裕陵令且在中书偃卧。已而，小黄门持一小金杯药少许赐之云：左痛即灌右鼻，右即反之，左右俱痛并灌之。实时痛愈。明日入谢，上曰：禁中自太祖时，有此数十方，不传人间，此其一也。因并赐此方。苏轼自黄州归，过金陵，安石传其方，用之如神。但目赤少时，头痛即愈。法用新萝卜，取自然汁，入生龙脑少许，调匀，昂头使人滴入鼻窍。

《辍耕录》曰：任子昭云：向寓都下，时邻家儿患头疼不可忍，有回回医官，用刀割开额上，取一小蟹，坚硬如石，尚能活动，顷焉方死，疼亦遄止。当求得蟹，至今藏之。夏雪蓑云：尝于平江阊门，见过客马腹膨胀倒地，店中偶有老回回见之，于左腿内割取小块出，不知何物也，其马随即骑而去。信西域多奇术哉！

《儒门事亲》曰：丹霞僧病头痛，常居暗室，不敢见明，其头热痛，以布圜其头上，置冰于其中，日易数次，热不能已，诸医莫识其证，求见戴人。戴人曰：此三阳经蓄热故也。乃置炭火于暖室中，出汗，涌吐，三法并行，七日方愈。僧顾从者曰：此神仙手也。

彭吴张叟年六十余岁，病热厥头痛，以其用涌药时已一月间矣，加之以火，其人先利脏腑，年高身困，出门见日而仆，不知人。家人惊惶，欲揉扑之。戴人曰：大不可扰。续与西瓜凉水蜜雪，少顷而苏。盖病人年老涌泄，目脉易乱，身体内有炎火，外有太阳，是以跌仆，若是扰之，便不救矣。惟安定神思，以凉水投之，待之以静，静便属水，自然无事。若他医必惑，足以知戴人之谙练。

一妇人年四十余，病额角上耳上痛呜呼，为偏头痛，如此五七年。每痛大便燥结如弹丸，两目赤色，眩运昏濇，不能远视，世之所谓头风药饼子、风药白龙丸、芎犀丸之类，连进数服，其痛虽稍愈，则大便稍闭，两目转昏濇。其头上针灸数千百矣，连年着灸，其两目且将失明，由病而无子。一日问戴人，戴人诊其两手脉，急数而有力，风热之甚也。余识此四五十年，遍察病目者，不问男子妇人，患偏正头痛，必大便濇滞结硬。此无他，头痛或额角，是三焦相火之经，及阳明燥金胜也。燥金胜乘肝则肝气郁，肝气郁则气血壅，气血壅则上下不通，故燥结于里，寻至失明。治以大承气汤，令河水煎三两，加芒硝一两，煎成，顿令温，分作三五服，连服尽，荡涤肠中垢滞结燥积热，下泄如汤，二十余行。次服七宣丸、神功丸以润之，菠、菱、葵菜、猪羊血为羹以滑之。后五七日十日，但遇天道晴明，用大承气汤，夜尽一剂，是痛随利减也。三剂之外，目豁首轻，燥泽结释而愈。后生三子。

《东垣十书》曰：范天騋之内，有脾胃证，时显烦躁，胷中不利，大便不通，而又为寒气怫郁，闷乱大作，火不伸故也。因其有热，服疏风丸，大便行，其病不减。恐其药少，再服七八十丸，大便复见两行，原证不瘳，增以吐逆，食不能停，痰唾稠黏涌出不止，眼黑头旋，恶心烦闷，气短促，上喘，无力以言，心神颠倒，目不敢开，如在风云中，头苦痛如裂，身重如山，四肢厥冷，不得安卧。余料前证是胃气已损，复下两次，则重虚其胃，而痰厥头痛作矣。乃用黄蘗二分酒洗，干姜三分，泽泻、白茯苓、天麻、黄芪、人参、苍朮各五分，炒神曲、白朮各一钱；麦蘖曲、半夏、橘皮各一钱五分，每服五钱，煎去渣，热服，食前一服而愈。此头痛苦甚，谓之足太阴痰厥头痛也。
元好问记曰：予素饮酒，于九月中患脑之下项之上出小疮，后数日，脑项麻木，肿势外焮，疡医遂处五香连翘汤，至八日不下，而云不可速疗。十八日得脓出，用药或砭刺，三月乃可平，四月如故。予记医经云：凡疮见脓，九死一生。果如医言，则当有束手待毙之悔矣。乃请李明之诊，且谓膏粱之变，不当投五香，事已无及，当先用火攻之策，然后用药。以大艾炷如桃核许者，攻之至百壮，乃觉痛，次为处方云，是足太阳膀胱之经，其病逆，当反治，脉中得弦紧，按之洪大而数，又且有力，必当伏其所主，而先其所因，其始则同，其终则异，可使破积，可使溃坚。可使气和，可使必已，必先岁气，无伐天和，以时言之，可收不可汗。经与病俱禁下，法当结者散之，咸以软之。然受寒邪而禁咸，诸苦寒为君为用，甘寒为佐，酒热为因用为使，以辛温和气血，大辛以解结为臣，三辛三甘，益元气而和血脉，渗淡以导酒湿，扶持秋令以益气泻火，以入本经之药和血，且为引用，既以通经为主，用君以黄芩、黄连、黄蘗、生地黄、知母酒制之，本经羌活、独活、藁本、防风、防己、当归、连翘以解结，黄芪、人参、甘草，配诸苦寒者三之一，多则滋营气补土也。生甘草泻肾火，补下焦元气，人参、橘皮以补胃，苏木、当归尾去恶血，生地黄补血，酒制防己除膀胱留热，泽泻助秋令去酒之湿热。凡此诸药，必得桔梗为舟楫，乃不下沉。投剂之后，疽当不痛不拆，食进体健。予如言服之，投床大鼾，日出乃寤，以手扪疮，肿减七八，至疮痂都敛，十四日而已。世医用技，岂无取效者！至于治效之外，乃能历数体中不言之秘，平生所见，唯明之一人而已。此方名黄连消毒饮。

柏参谋，名德，字仲实，年六十一岁，壬子年二月间，患头痛不可忍，昼夜不得眠，郎中曹通甫邀予视之。其人云：近在燕京，初患头昏闷，微痛，医作伤寒解之，汗出后，痛转加；复汗解，病转加而头愈痛，遂归。每遇郡邑，召医用药，一同到今，痛甚不得安卧，恶风寒而不喜饮食。诊其六脉，弦细而微，气短而促，语言而懒。《内经》云：春气者病在头。年高气弱，清气不能上升头面，故昏闷。此病本无表邪，因发汗过多，清阳之气，愈亏损不能上荣，亦不得外固，所以头苦痛而恶风寒，气短弱而不喜食，正宜用辛温药。《内经》云：阳气者，卫外而为固也。今年高气弱，又加发汗，卫外之气愈损，故以黄芪甘温补卫实表为君；人参甘温当归辛温补血气，白芍酸寒固卫气而为臣；白朮、陈皮、炙甘草苦甘温养胃气，生发阳气，上实皮毛，肥腠理为佐；柴胡、升麻苦平，引少阳阳明之气上升，通百脉，灌溉周身者也。川芎、蔓荆子、细辛辛温体轻，浮清利空窍为使也。明年春，赴召之六盘山，曹郎中以古风见赠云；东垣李明之，蚤以能医鸣，易水得奥诀，为竭黄金籯。一灯静室穷，《内经》黄帝拊掌岐伯惊。日储月积不易售，半世岂但三折肱。所长用药有活法，旧方堆案白鱼生。得不闻李延同居且同病，一下一汗俱得明早平。乃知古人一证有一方，后世以方合证，此理殊未明。公心审是者，俗子直以异己喧谤声。先生饮恨卧黄壤，门生赖汝卓卓号中英。活人事业将与相，一旦在己权非轻。连年应召天策府，廉台草木皆欣荣。好藏漆叶青黏散，莫使樊何独擅名。

《丹溪心法》曰：一老妇患赤白带下年半。头眩，坐之不得，睡之则安，专治赤白带，带愈，其眩亦安。

一男子年七十九岁，头目昏眩而重，手足无力，吐痰口口相续，左手脉散大而缓，右手脉缓而大，不及于左，重按皆无力，饮食略减而微渴，大便三四日一行。众人皆与风药，言至春深必死。予曰：此大虚证，当以补药作大剂服之。众怒而去。予教用人参、当归身、黄芪、芍药、白朮浓煎作汤，使下连蘗丸三十粒。如此者服一年半而精力如少壮时。连蘗丸冬加干姜少许，余三时皆依本法。连蘗皆姜汁炒为细末。又以姜汁煮糊为丸。

《古今医统》曰：一妇人忽眩运不能动，诊其脉，两尺浮大而滑，知风痰眩运而兼火也。以半夏白朮天麻汤，下滚痰丸一百粒即愈。

《医学纲目》曰：一子患七年摇头，三年下血，百方无效。予思之，乃肝血液盛，外有风热乘之。肝属木，木盛而脾土为木所克，脾与肺是子母，俱为肝所胜，而血遂渍于大便，故便血不止。遂处一方，但损肝袪风而益脾，只数服而后愈。十余日血止而下白脓，遂得以安。用防风三两，瓜蒌根、黄芪蜜炒、羌活、白芍药各五钱，犀角屑、甘草各二钱半，蛇蜕炙赤、钩藤钩子、麻黄各一钱。右为末，枣肉和丸梧子大，食后薄荷汤下五七十丸。只二服。头摇即止，便血随愈。

馆职、学士张居易嗜酒散诞，不为名利拘束。忽发热头疼，俾翰林医官治之十日，愈甚。诸学士共议召孙。孙至，脉之曰：余人皆曰伤寒，故作此疾也。张学士好酒多痰，食所伤也。今疾非伤寒，而右手脉甚数，左手脉平和，此必伤酒食而作头痛，宜吃食药五七丸。俟之半日，进退决矣。孙遂用食药，经食，久膈渐宽，头痛遂减，再进利膈药遂获安。大凡阳邪头疼，经十日岂得不变发热而狂乱？故知非伤寒，乃食病之过也。

一老妇人头痛，岁久不已，因视其手足，有血络皆紫黑，遂用三棱针，尽刺出其血如墨汁者数盏。后视其受病之经，灸刺之而得全愈。即经所谓大痹为恶，及头痛久痹不去身，视其血络，尽出其血是也。

一男子因忧思劳苦，发作眩运，眼暗耳鸣，面赤口干，发热气喘，有汗不食。六脉洪数，用十全大补汤去桂，加生地黄、姜炒黄连、麦门冬、五味子、陈皮、酒炒黄蘗、知母而愈。

《薛己医案》曰：阁老梁厚斋气短有痰，小便赤濇，足跟作痛，尺脉浮大，按之则濇，此肾虚而痰饮也。用四物送六味丸，不月而康。仲景先生云：气虚有饮，用肾气丸补而逐之。诚开后学之蒙聩，济无穷之夭枉。肾气丸即六味丸也。

都宪孟有涯气短痰运，服辛香之剂，痰盛遗尿，两尺浮大，按之如无，余以为肾家不能纳气归源，香燥致甚耳。用八味丸料，三剂而愈。
孙都宪形体丰厚，劳神喜怒，面带阳色，口渴吐痰，或头目眩运，或热从腹起，左三脉洪而有力，右三脉洪而无力。余谓足三阴亏损，用补中益气加麦门、五味，及加减八味丸而愈。若人少有老态，不耐寒暑，不胜劳役，四时迭病，皆因少时血气方长，而劳心亏损，或精血未满，而御女过伤，故其见证，难以悉状。此精气不足，但滋化源，其病自痊。又若饮食劳役，七情失宜，以致诸证，亦当治以前法。设或六淫所侵，而致诸证，亦因真气内虚而外邪乘袭，尤当固胃气为主。盖胃为五脏之根本，故黄蘗、知母，不宜轻用，恐复伤胃气也。大凡杂证属内因，乃形气病气俱不足，当补不当泻。伤寒虽属外因，亦宜分其表里虚实，治当审之。

昌平守王天成头运恶寒，形体倦怠，得食稍愈，劳而益甚，寸关脉浮大，此脾肺虚弱，用补中益气汤加蔓荆子而愈。后因劳役发热恶寒，谵语不寐，得食稍安，用补中益气汤而痊。

大尹祝支山因怒头运，拗内筋挛，时或寒热，日晡热甚，此肝火筋挛，气虚头运，用八珍加柴胡、山栀、牡丹皮二十余剂而愈。

上舍顾桐石会饮于周上舍第，问余曰：向孟有涯陈东谷俱为无嗣纳宠，已而得疾，皆头运吐痰，并用苏合香丸，惟有涯得生，何也？余曰：二证因肾虚不能纳气而为头运，不能制水而为痰涎，东谷专主攻痰行气，有涯专于益火补气故耳。后余应杭人之请，桐石房劳过度，亦患前证，或用清气化痰，愈甚。顾曰：我病是肾虚，不能纳气归源，治者不悟而殁，惜哉！

先兄体貌丰伟，唾痰甚多，脉洪有力，殊不耐劳，遇风头运欲仆，口舌破裂，或至赤烂，误食姜蒜少许，口疮益甚，服八味丸及补中益气加附子钱许，即愈。停药月余，诸证仍作。此命门虚火不归源也。

一妇人患头项俱肿，痛不可当，发热作渴，喜冷，内服清热，外敷寒凉，色黯不焮，胷中气噎，此阳气虚寒，彼泥素有痰火，不受温补，余用参、芪各五钱，姜、桂各二钱，一剂顿肿起而溃，又用大补药而愈。凡疮疽肿高痛甚，烦渴饮冷，此病气元气俱有余，宜用清热消毒散、仙方活命饮为主。若肿高痛甚，口干饮热，此病气有余，元气不足，宜用托里消毒散、参芪四补散为主。若漫肿微痛，食少体倦，此病气元气俱不足，宜用六君、补中二汤，壮其脾胃，则未成者消，已成者溃，已溃者敛矣。

一人脑疽，十余日面目肿闭，头焮如斗，脉洪数，烦躁饮冷，此膀胱湿热所致，用黄连消毒饮二剂，次饮槐角酒二碗，顿退。以指按下，肿则复起，此脓已成，于颈额肩颊各刺一孔，脓并出，口目始开。更以托里药加金银花、连翘三十余贴愈。

一人患脑疽，势剧，腑实，用黄连消毒散，不应；以金银藤二两，水二钟，煎一钟，入酒半盏服之，势去三四，再服渐退。又加黄蘗、知母、瓜蒌、当归、甘草节数剂而溃止，加黄耆、川芎、白芷、桔梗数剂愈。

一人脑疽，其头数多，痛不可忍，服消毒药，不应；更以金银花服之，即鼾睡觉而势去半，再数剂而消。

杜碧清，亦名医也。自病脑疽，疗之不愈。丹溪往视之曰：何不服防风通圣散？曰：已服数剂。丹溪曰：合以酒制之。碧清乃自悟，以为不及。

一人头面肿痛，服硝黄败毒之剂，愈甚。诊之脉浮数，邪在表，尚未解，用荆芥败毒散二剂，势退大半；更以葛根牛蒡子汤四剂而瘥。此凭脉发表药也。

头面赤肿焮痛，服凉药不应者，须砭针去血，再用本方必效。一人年三十，患肩毒，服人参败毒散二剂，更服十宣散去参桂，加金银花、天花粉四剂而溃。因怒动肝火，风热上壅，头面青肿焮痛，饮冷，荆防败毒散加芩、连、薄荷二剂，不应；急砭针患处，去黑血盏许；仍以一剂，势退大半，再服人参败毒散四剂而愈。

泰和二年四月，民多疫疠，初觉憎寒体热，次传头目肿盛，目不能开，上喘，咽喉不利，舌干口燥。俗云，大头天行，亲戚不通，染之多殆。一人病此五六日，医以承气加蓝根下之，稍缓；翌日，其病如故；下之又缓，终莫能愈，渐至危笃。东垣曰：身半以上，天之气也；身半以下，地之气也。此邪热客于心肺之间，上攻头目，肿盛，以承气泄胃中之实热，是诛罚无过，不知适其至所为。故遂制普济消毒饮子。

一男子患脑疽，肿痛，脉数，以黄连消毒散二剂，少退，与仙方活命饮二剂而止。再以当归、芍药、川芎、金银花、黄蘗、知母而溃，又以托里药而愈。

一男子脑疽，头项俱肿，虽大溃，肿痛益甚，兼作泻，烦躁不睡，饮食少思，其势可畏。诊其脉，毒尚在，与仙方活命饮二剂，肿痛退半，与二神丸及六君子汤，加五味子、麦门冬、酸枣仁四剂，诸证少退，饮食少进，睡亦少得。及与参苓白朮散数服，饮食顿进；又与十全大补阳加金银花、白芷、桔梗，月余而瘥。

一老人色赤肿痛，脉数而有力，与黄连消毒散二剂，少退；更与清心莲子饮四剂而消。

一妇人脓熟不溃，胀痛欲呕，饮食少思，急针之，与托里药而愈。

一妇人患之不甚痛，不作脓，以托里消毒散，脓成针之，补以托里药，亦愈。

一老人脓清兼作渴，脉软而濇，予以为气血俱虚，用八珍汤加黄芪、五味子。彼不信，乃服降火之剂，果反作呕少食，始信；服香砂六君子汤四剂，呕止食进，仍投前汤，月余而愈。

一男子未溃兼作渴，尺脉大而无力，以四物汤加黄蘗、知母、麦门冬、黄芪四剂而渴减；又与加减八味丸，渴止疮溃；更用托里药，兼前丸而愈。

一男子肿痛脉数，以荆防败毒散二剂而痛止，更以托里消毒药而消。

一男子焮肿疼痛，发热饮冷，脉洪数，与凉膈散二剂而止，以金银花散四剂而溃，更以托里药而愈。

一老妇禀实，溃而痛不止，脉实便秘，以清凉饮二剂而止，更以托里消毒药而愈。

一男子肿硬不作脓，惟疮头出水，痛甚，以仙方活命饮二剂，痛止而脓成，针之，更以托里药而愈。常治脓清补而不应及不痛，或木闷坚硬者，俱不治。

一男子脓将成，微痛兼渴，尺脉大而无力，此阴虚火动之证。彼谓心经热毒，自服清凉降火药；愈炽；复求治，乃以四物汤，加黄蘗、知母、五味子、麦门冬、黄芪，及加减八味丸，渴止疮溃；更以托里药兼前丸而愈。《中藏经》云：痈疽疮肿之作，皆五脏六腑蓄毒不流，非独荣卫壅塞而发。其行也有处，其主也有归。假令发于喉舌者心之毒，皮毛者肺之毒，肌肉者脾之毒，骨髓者肾之毒；发于下者阴中之毒，发于上者阳中之毒；外者六腑之毒，内者五脏之毒。故内曰坏，外曰溃，上曰从，下曰逆。发于上者得之速，发于下者得之缓。感于六腑者易治，感于五脏者则难治也。观此则疽发于脑者，乃膀胱督脉，阴气不足，阳火炽甚而出也。岂可专泥于心火而不滋益阴气耶？
一人素不慎起居饮食，焮赤肿痛，尺脉洪数，以黄连消毒散二剂，湿热顿除，惟肿硬作痛，以仙方活命饮二剂，肿痛悉退，但疮头不消，投十宣去桂，加金银花、藁本、白朮、茯苓、陈皮，以托里排脓。彼欲全消，自制黄连解毒散二服，反肿硬不作脓，始悟。仍用十宣散加白朮、茯苓、陈皮、半夏，肿少退，仍去桂，又四剂而脓成，肿势亦退。继以八珍汤加黄芪、五味子、麦门冬，月余脓溃而愈。夫苦寒之药，虽治阴证，尤当分表里虚实，次第时宜，岂可始末悉用之？然焮肿赤痛，尺脉数，按之则濡，乃膀胱经湿热壅盛也。故用黄连消毒散，以解毒除湿。顾肿硬作痛，乃气血凝滞不行而作也，遂用仙方活命饮，以散结消毒破血也。其疮头不消，盖因热毒熏蒸，气血凝滞而然也，宜用甘温之剂，补益阳气托里以腐溃之。况此证原属督脉经，因虚火盛而出，若不审其因，专用苦寒之药，胃气已伤，何以腐化收敛？几何不致于败耶？凡疮易消散，易腐溃，易收敛，皆气血壮盛故也。

一妇年将七十，形实性急，好酒，脑疽馋五日，脉紧急又濇，急用大黄酒煨细切酒拌炒为末，又酒拌人参炒，入姜煎调一钱，服过两时，再与得卧，而上半身汗，睡觉，病已失，此亦内托之意。盖此治因性急因好酒，兼因其脉而制此方。脉紧急且濇，由其性急嗜酒以伤其血而然。故用大黄以泄酒热，人参以养气血也。

一妇脑左肿痛，左鼻出脓，年余不愈，时或掉眩，如坐舟车。许叔微曰：肝虚，风邪袭之然也。以川芎一两，当归三钱，羌活、旋覆花、细辛、防风、蔓荆子、石膏、藁本、荆芥穗、半夏曲、干地黄、甘草各半两，每服一两，一料而愈。按此条认作肝虚风邪袭之，而治以去风清热，养血袪痰之剂，因其掉眩，痛偏于左也。经曰：诸风掉眩，皆属肝木。又病偏左，乃肝胆所主。又曰：风从上受之。又曰：无痰不成眩晕。又曰：肝藏血。又曰：风乃阳邪。故方以风热痰血而主治者理也。

一老患此，色赤肿痛，脉数有力，与黄连消毒饮二剂，少退，更与清心莲子饮，四剂而消。

一妇人冬间患此肿痛热渴，余用清热消毒药溃之而愈。次年三月，其舌肿大，遍身发疔如葡萄，不计其数，手足尤多，乃脾胃受毒也。先各刺出黑血，随服夺命丹七粒，出臭汗，疮热益甚，便秘二日，与大黄、芩、连各三钱，升麻、白芷、山栀、薄荷、连翘各二钱，生甘草一钱，水煎三五沸服之，大小便出臭血甚多，下体稍退，乃磨入犀角汁再服，舌本及齿缝出臭血，诸毒乃消；更以犀角地黄汤而愈。

以上治案，皆足太阳经积热，挟风挟湿挟虚者，其进退出入，可以用黄连消毒散之活法也。

陈录判母年七十余，于冬至后脑出疽，形可瓯面大，众疡医诊视，俟疮熟，以针出脓，因笞侍妾，疮辄内陷，凹一韮叶许，面色青黄不泽，四肢逆冷，汗出身清，时复呕吐，脉极沉细而迟。盖缘衰老之年，严寒之时，病中苦楚，饮食淡薄，已涤肥浓之气，独存瘦悴之形，加之暴怒，精神愈损，故有此寒变也。病与时同，与疡医议，速制五香汤一剂，加丁香、附子各五钱，剂尽，疡复大发，随证调治而愈。《内经》曰：凡治病必察其下。谓察时下之宜也。诸痛痒疮疡，皆属心火，言其常也。如疮盛形羸，邪高痛下，始热终寒，此反常也，固当察时下之宜而权治。故曰，经者常也，法者用也，医者意也，随所宜而治之，可收十全之功矣。按此条年老冬寒，理宜温补，兹用五香汤加丁附以辛散，何也？盖因其怒气郁结阻碍，阳气不得营运，致阻凹陷，且脉极沉细而迟，其为气郁可知，故用五香以开结，丁附以助阳，则郁散阳复，疽乃大发，此亦因其性脉而为治也。

锦衣叶夫人患脑疽，口干舌燥，内服清热，外敷寒凉，色黯不焮，胷中气噎，证属阳气虚寒。彼疑素有痰火，不受温补。予以参芪各五钱，姜桂各二钱，一剂顿然肿溃；又用大补药而愈。

一人脓将成，微痛，兼渴，尺脉大而无力，此阴虚火动之证。彼谓心经热毒，自服清凉降火药愈炽，复求治，乃以四物汤，加黄蘗、知母、五味、麦冬、黄芪及加减八味丸，渴止疮溃，更以托里药，兼前丸而愈。

一人脑疽作渴，脉虽洪，按之无力，予(口父)咀加减八味丸与之，彼不信，自用滋阴等药，七恶并至而殁。《精要》曰：患疽虽云有热，皆因虚而得之，愈后作渴，或先渴后疽，非加减八味丸不能治。

一人脑患疽，发热口渴，医用苦寒药，脓水益多，发热益甚，面目赤色，唇舌燥烈，小便淋痛，昼夜不寐，死在反掌。请予治之，乃以加减八味丸料，加参、芪、归、朮、麦冬、甘草煎服之，熟睡半日，觉来诸证悉退，不数剂而疮愈。予曰：病虽愈，当固其本元。彼不经意，且不守禁。次年，患中风，后患背疽而殁。

一老人脓清兼作渴，脉软而濇，予以为气血俱虚，用八珍汤，加黄芪、五味；彼不信，乃服降火之剂，果反作呕少食，始信。服香砂六君子汤四剂，呕止食进；仍投前汤月余而愈。

一人头项俱痛，虽大溃肿痛益甚，兼作泻，烦躁不睡，饮食少思，其势可畏。诊其脉，毒尚在，与仙方活命饮二剂，肿痛退半；与二神丸及六君子汤，加五味、麦冬、酸枣仁四剂，诸证少退，食颇进，睡少得；及与参苓白朮散数服，饮食颇进；又与十全大补汤，加金银花、白芷、桔梗，月余瘥。

举人潘光甫年踰四十，患脑疽肿焮，诊其脉沉静，予谓此阳证阴脉，断不起，已而果然。盖疮疽虽属心火。尤当分表里虚实。果元气充实，内有实火者，寒剂或可责效。若寒凉过度，使胃寒脾弱，阳证变阴，或结而不溃，或溃而不敛，阴阳乖戾，水火交争，死无日矣。

侍御朱南皋患鬓疽，肿痛发咽，日晡尤甚，此肝胆二经血虚火燥也。用四物汤加元参、柴胡、桔梗、炙草，治之而愈。又因劳役发热畏寒，作渴自汗，用补中益气汤，去柴、升，加五味、麦冬、炮姜而瘥。

州守胡廷器年七十，患前证，肿焮作痛，头目俱胀，此肾水不足，肝胆火盛而血燥也。用六味丸料四剂，疮头出水而愈。后因调养失宜，仍肿痛烦热喘渴，脉洪大而虚，此脾胃之气伤也。用补中益气以补脾胃，用六味地黄丸以补肾肝而痊。

一男子患此焮肿，作痛发热，以小柴胡汤，加连翘、金银花、桔梗，四剂而消。

一男子因怒后发际肿痛发热，以小柴胡汤，加连翘、金银花、天花粉、桔梗四剂，根畔俱消，惟疮头作痛，以仙方活命饮二剂，痛止脓成，针之，更以托里消毒药而愈。

一男子头面焮肿作痛，时仲冬，脉弦紧，以托里温经汤，汗之而消。

一男子肿痛，寒热拘急，脉浮数，以荆防败毒散二剂，表证悉退；更以托里消毒散溃之而安。

一男子脓熟不溃，胀痛，针之而止，更以托里消毒散而愈。凡疮脓熟不溃，属气血虚也。若不托里，必致难瘥。

一男子作脓焮痛，发呕少食，以仙方活命饮一剂而止；以六君子汤，加当归、桔梗、皂角刺，溃而愈。

一男子脓清不敛，以托里散，加五味子、麦门冬而敛。

一老人肿痛发热，脓清作渴，脉软而濇，此血气俱虚也，欲补之。彼见作渴发热，乃服降火之剂，果作呕少食。复求治，投六君子汤四剂，呕止食进，仍用补药月余而愈。夫患者脏腑气血上下，各有虚实。况阴证似阳，阳证似阴，岂可以发热作渴，而概用寒凉之剂？常治患者正气虚，邪气实，以托里为主，消毒佐之。正气实，邪气虚，以攻毒为主，托里佐之。正气虚，邪气实，而专用攻毒，则先损胃气，宜先用仙方活命饮、托里消毒散，或用灸法。俟邪气退，正气复，更酌量治之。大抵正气夺则虚，邪气胜则实。盖邪正不并立，一胜则一负，其虚不待损而自虚矣。若发背脑疽疔毒，及患在四肢，必用灸法，拔引郁毒，以行瘀滞，尤不可专于攻毒。诊其脉而辨之，庶不有误。

一男子肿焮，痛甚发寒热服十宣散愈炽，诊之，脉数而实，此表里俱有邪也。以荆防败毒散，加芩，连、大黄二剂少愈，更以荆防败毒散四剂而消。大抵疮疡之证，肿焮痛甚，寒热往来，或大便秘结，小便濇赤，心神愦闷，恍惚不宁，皆邪热之实也，岂可补哉？东垣云：疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛，表里通溃共为一疮，助邪为毒，苦楚百倍，轻则危殆，重则死矣。

维扬俞黄门年踰三十，冬月鬓患毒肿焮，烦躁便秘，脉实，此胆经风热壅上而然也。马氏云：疮疡之证，热壅而不利者，大黄汤下之。遂以一剂便通疮退。更以荆防败毒散二剂，再以十宣散去桂，加天花粉、金银花，数剂而愈。
大宗伯罗公耳后发际患此焮痛，脉数，以小柴胡汤加桔梗、牛蒡子、金银花，四剂而愈。

赵宜人年踰七十，患鬓疽已溃，焮肿痛甚，喜冷，脉实，大便秘濇。东垣云：烦躁饮冷，身热脉大，精神昏闷者，皆脏腑之实也。遂以清凉饮一剂，肿痛悉退，更以托里消毒药三十余剂而平。若谓年高溃后，投以补剂，实实之祸不免矣。

《外科正宗》曰：一男人脑疽十余日，视其疮势颇甚，根连左右耳，项并肿，红赤焮热，脉浮而数，先用黄连消毒散二服，退其大势，根脚稍定；后用托里消毒散数服，不觉腐溃，但诊脉浮无力，询之患者，年过五旬，久艰嗣息，房中又有妾人，多兼思虑，劳欲太过，损伤元气故也。又疮形势大，止能起发，不能培养为脓，更用十全大补汤，加桔梗、白芷，倍人参、白朮各三钱，外用桑木灸法，早晚二次灸之；又涂紫霞膏。数日，患者头面俱肿，双目合缝，形状可畏，然后腐溃，并作脓出，月至数升，如此半月。因前药不胜其事，内加烦躁不宁，五心烦热，饮食渐少等证，此以脓水出多，气血走泄，为虚火假证之故，虽变不妨。随用圣愈汤一服，不应，又进一服加熟附子二钱，方应，前证悉退。次以人参养荣汤，加麦冬、五味、参、朮，常倍至三钱，调理月余。后至脑骨腐肉，连发片片脱下，其状狼狈不可观瞻，凡相视者，无不点头惊讶。又恐腐溃深大，补不及事，每日粥食中用人参三钱，凡餐分入同煮食之，以接补脾元，后方元气渐醒，调理四月方愈。彼后一年，反生一子，以承后嗣。

一男子患须疽三日，焮肿寒热，脉浮数，以荆防败毒散，一剂，表证悉退，肿痛仍作，已欲作脓；以托里消毒散，脓溃；又以益气养荣汤，加麦冬、五味，敛而愈。

一男子患鬓疽五日，顶高根若钱大，形色红活，此肝经湿热为患，用麻子大艾灸七壮，以栀子清肝汤二服，肿势稍止，以蟾酥饼膏贴灸上，更以柴胡清肝汤，加白芷、黄芪、天花粉，数服脓溃肿消，半月收敛。

一男子渴疾三年，寒热半月，自以为疟，鬓间忽生一小疮，三四日，外形如粟，疮平坚硬，色暗不泽，又兼脉洪数而无力，此水竭火旺之证也。终难溃敛，辞不敢治。复请医，视为易治，用针刺肿上，去紫血钟许，内服解毒药。次日，边旁愈肿。医者谓肿高属阳易治。彼家欢悦。又三日，腮项俱肿，口噤不食，用针又刺肿上，日加昏愦。又复请视，予曰：将死及矣。但此证未病先作渴，肾水已竭，外形如粟，里可容谷，形色紫黑，气败血衰，脉洪无力，元气内败，如此干涉，岂有不死者？彼家方信，晚矣！共二十一日而殁。

一男子肿焮五六日，彼欲内消，外敷凉药，内服大黄泄气等剂，随后焮肿虽退，乃生寒热，恶心干呕，肩膊牵强。诊之，脉数无力，此内虚毒气入里，凉药之过也。东垣云：疮疽之发，受之有内外之别，治之有寒温之异。受之外者，法当托里以温剂，反用寒药攻利，损伤脾胃，多致内虚，故外毒乘虚入里。受之内者，法当疏利以寒剂，反用温剂托里，初病则是骨髓之毒，误用温剂，使毒上彻皮毛，表里通溃，共为一疮，助邪为毒，苦楚百倍，轻则变重，重则死矣。前证既出寒药之过，以托里建中汤二服，呕吐全止；又以十全大补汤，加白芷数服而原疮渐起；又以人参养荣汤间服，腐溃脓稠两月余，疮口收敛。

一妇人患此肿硬，寒热口干，焮痛，脉洪大有力，此表里俱实也。以防风通圣散一剂，行二次，前证稍退；又一剂，大行数次，热退渴止。惟原疮肿硬，用银针点破，插入蟾酥条，内服托里消毒散渐溃脓而安。

一男子患此三四曰，顶高根活，且无表里之证，此肝经湿热为患，用针挑破疮顶，以蟾酥饼盖贴，内服加味逍遥散加皂角针数服，头出微脓，根肿亦消。

《景岳全书》曰：先君寿峯公，少壮时，颇好酒，因致酒病，自四旬之外，遂绝戒不饮，后至七旬，因除夜之乐，饮一小杯，而次早眩运不能起。先君素善吐法，有记在痰饮门。因吐去清痰，而眩运顿愈。原其所由，则一杯之酒，何遽为痰？不过以恶酒之脏，而忽被酒气，则真阴清气，为之淆乱而然。吐去痰饮，酒气可除。吐能升气，清阳可复。此非治痰而实以治乱耳，故志此以见其义。
*古今图书集成医部全录卷一百三十

　面门

　　黄帝素问

　　　上古天真论

女子五七，阳明脉衰，面始焦。
【 注　阳明之脉荣于面，故其衰也面焦。夫气为阳，血脉为阴，故女子先衰于脉，而男子先衰于气也。】 
六七，三阳脉衰于上，面皆焦。
 【 注　三阳之脉尽上于头，三阳脉衰，故面皆焦。】 
丈夫六八，阳气衰竭于上，面焦。
 【 注　平脉篇曰：寸口脉迟而缓，缓则阳气长，其色鲜，其颜光。阳气衰，故颜色焦。】 

　　　六节脏象论

心者生之本，神之变也，其华在面。
 【 注　十二经脉，三百六十五络，其气血皆上于面。心主血脉，故其华在面也。】 

　　　脉要精微论

夫精明五色者，气之华也。赤欲如白裹朱，不欲如赭；白欲知鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。
【 注　此古色生于气，气生于脏，欲其气华于色而不欲脏象之见于外也。赤如白裹朱，白如鹅羽，青如苍璧，黄如罗裹雄黄，黑如重漆，乃五脏之气章华于色也。赤如赭，白如盐，青如蓝，黄如土，黑如地苍，此五脏之精象见于外也。夫脏者藏也。如五脏之真色见而不藏，则其寿不久矣。明者五脏之神明，言五色之发乎五脏之精气神也。】 
夫精明者，所以视万物，别白黑，审短长。以长为短，以白为黑，如是则精衰矣。
 【 注　五脏主藏精者也。精有所藏而后能视万物，审短长。如精微象见于外，则精气内衰，视物昏瞶，而寿不久矣。此反结上文之义而言，视精明者，由藏精之所资也。】 
肝脉搏坚而长，色不青，当病坠若搏，因血在胁下，令人喘逆。其软而散色泽者，当病溢饮。溢饮者，渴暴多饮，而易入肌皮肠胃之外也。
 【 注　肝主血而主色，脉盛而色不见者，血蓄于下也。当病坠伤，或为手搏所伤，因血凝胁下，故令人喘逆。盖肝脉贯膈上注肺，血积于下，则经气上逆而为喘也。其不及而色泽者，当病溢饮。】 
胃脉搏坚而长，其色赤，当病折髀。其软而散者，当病食痹。
 【 注　足阳明之脉，从气冲下髀抵伏兔下足跗。髀伤，故脉盛而色赤也。饮食于胃，由中焦之腐化，胃气不足，故当病食痹。】 
脾脉搏坚而长，其色黄，当病少气。其软而散，色不泽者，当病足胻肿，若水状也。
 【 注　五脏元真之气，脾所主也。湿热太过，则色黄脉盛而少气矣。其不及当病足胫肿。脾气虚，故足肿也。若水状而非水病，故其色不泽。】 
肾脉搏坚而长，其色黄而赤者，当病折腰。其软而散者，当病少血，至令不复也。
 【 注　腰者肾之腑，腰伤故肾脉盛也。伤于骨者，其色赤黄，则外应于肌肉间也。其不及，当病少血。盖肾为牝脏，受五脏之精而藏之，肾之精液复上入心而为血，精虚至令不复化赤而为血也。】 

　　　五脏生成篇

凡相五色之奇脉，面黄目青，面黄目赤，面黄目白，面黄目黑者，皆不死也。
 【 注　奇脉，奇经冲任之脉色也。冲任为经血之海。五脏之血，皆归于肝，故外荣于目。面主气色，目主血色。目之五色而俱见面黄者，五脏之阴而俱得胃脘之阳也。】 
面青目赤，面赤目白，面青目黑，面黑目白，面赤目青，皆死也。
 【 注经云：人无胃气者死，面无黄色，无胃土之阳矣。面之青黑赤色，皆脏邪乘阳，纯阴无阳，故皆死也。】 

　　　玉版论要篇

色夭面脱，不治，百日尽已。
 【 注　五经之脉见于色，气血衰则面色脱而夭然不泽，故至百日五脏之气尽而已矣。】 

　　　诊要经终论

少阴终者面黑。
 【 注　心之华在面，面黑者，火气灭而水气脱矣。】 

　　　刺热篇

肝热病者左颊先赤。
 【 注　肝属木而位居东方，故左颊先赤。】 
肺热病者右颊先赤。
【 注　肺属金而位居西方，故右颊先赤。】 
肾热病者颐先赤。
 【 注　腮下谓之颐，肾属水而位居北方，故颐先赤。】 

　　　欬论

久欬不已，则三焦受之，欬而腹满不欲食饮，此皆聚于胃，关于肺，使人多涕唾而面浮肿气逆也。
 【 注　水聚于胃，则上关于肺而为欬，欬则肺举，肺举则液上溢，故使人涕唾。水气上乘，故面浮肿而气逆也。】 

　　　风论

以冬壬癸中于邪者为肾风。肾风之状，多汗恶风，面庬然浮肿，脊痛不能正立，其色炲，隐曲不利。诊在肌上，其色黑。
 【 注　风邪干于肾，则水气上升，故面庬然浮肿，风行则水涣也。】 
首风之状，头面多汗，恶风。
 【 注　头乃诸阳之会，因沐中风，则头面之皮腠疏而阳气弛，故多汗恶风也。】 

　　　厥论

阳明之厥，则癫疾欲走呼，腹满不得卧，面赤而热，妄见而妄言。
 【 注　癞狂走呼，妄言妄见，阳明之脉病也。其脉循腹属胃络脾，经气厥逆，故腹满胃不和，不得卧也。阳明乃燥热之经，经气上出于面，故面赤而热。】 
少阳之厥，则暴聋颊肿而热，胁痛，胻不可以运。
【 注　足少阳之脉起于目锐眦，从耳后入耳中，下颊车，循胷过季胁，出膝外廉，循足跗。故逆则暴聋、颊肿、胁痛，足胻不可以运行。】 

　　　脉解篇

少阴所谓面黑如地色者，秋气内夺，故变于血也。
 【 注　秋时阴气正出，则内夺其所藏之阴，阴气上乘，故面黑如地色也。】 

　　　针解篇

人齿面目应星。
 【 注　人面有七窍，以应七星。】 


　　　骨空论

数髓空在面侠鼻。
 【 注　言面之侠鼻间，而有数处之髓空也。】 

　　　气交变大论

岁水不及，湿乃大行，上临太阴，则大寒数举，阳光不治。民病寒疾于下，复则大风暴发，草偃木零，生长不鲜，面色时变，筋骨并辟，肉瞤瘈，目视(目巟)(目巟)，物疏璺，肌肉胗发，气并膈中，痛于心腹。
 【 注　六癸之岁，水运不及，土乃胜之，若辛丑、辛未岁司天之气，上临太阴湿土，则太阳寒水在泉，水弱土胜，木后复之，阳明属土主面，故面色时变。】 

　　六元正纪大论

金郁之发，民病欬逆，心胁满引小腹，善暴痛，不可反侧，嗌干，面尘，色恶。
 【 注　此受司天在泉之胜制，郁极乃发，以报复其岁气。如庚子庚午岁。太商金运，而上临少阴；庚寅庚申岁，太商金运，而相火司天；乙巳乙亥岁，少商金运，而相火在泉；乙卯乙酉岁，少商金运，而君火在泉，则金气皆郁矣。欬逆嗌干肺病也。《灵枢经》曰：足少阳是动病心胁痛，不能转侧，甚则面有微尘，体无膏泽。又曰：肝是动则病腰痛嗌干，面尘脱色，盖金气复而肝木病也。】 

　　　至真要大论

帝曰：天气之变何如？岐伯曰：阳明司天，燥淫所胜，筋骨内变，民病左胠胁痛，寒清于中，感而疟，大凉革候，欬，腹中鸣，注泄鹜溏，心胁暴痛，不可反侧，嗌干面尘，腰痛，丈夫(疒颓)疝，妇人少腹痛，目昧眦疡，疮痊痈。病本于肝，太冲绝，死不治。帝曰：治之奈何？岐伯曰：燥淫所胜，平以苦温，佐以酸辛，以苦下之。帝曰：邪气反胜，治之奈何？岐伯曰：燥化于天，热反胜之。治以辛寒，佐以苦甘。
【 注　阳明司天，卯酉之岁也。燥金淫胜于上，则肝血伤而面尘，盖金淫于上，故病本于肝。太冲，肝经之俞穴脉也。肝气已绝，故死不治。苦温能胜清，金辛能润燥，燥必内结，故以酸苦泄之。】 
岁阳明在泉，燥淫所胜，甚则嗌干面尘，身无膏泽，足外反热。
 【 注　阳明在泉，子午岁也。面有微尘，体无膏泽，足外反热，乃足少阳病。嗌干面尘，乃足厥阴病，盖金胜而肝胆病也。】 
岐伯曰：太阳司天，寒淫所胜，民病厥心痛，呕血血泄，鼽衂善悲，时眩仆，胷腹满，手热，肘挛掖肿，心澹澹大动，胷胁胃脘不安，面赤目黄，善噫嗌干；甚则色炲，渴而欲饮。病本于心，神门绝，死不治。所谓动气知其脏也。帝曰：善。治之奈何？岐伯曰：司天之气，风淫所胜，平以辛凉，佐以苦甘，以甘缓之，以酸泻之。帝曰：邪气反胜，治之奈何？岐伯曰：寒化于天，热反胜之。治以咸冷，佐以苦辛。
【 注　太阳司天，辰戌岁也。太阳为诸阳之首，即君火之阳，然本于在下之寒水，今寒凌心火，逼其火热上炎，故面赤也。】 
太阴司天，客胜，则首面胕肿。
 【 注　此湿淫于上也。】 

　　灵枢经

　　　本输篇

手太阳当曲颊，足少阳在耳下曲颊之后。

　　　邪气脏腑病形篇

黄帝问于岐伯曰：首面与身形也，属骨连筋，同血合于气耳。天寒则裂地凌冰，其卒寒，或手足懈惰，然而其面不衣何也？岐伯答曰：十二经脉，三百六十五络，其血气皆上于面而走空窍，其气之津液皆上熏于面，而皮又厚，其肉坚，故天热甚寒，不能胜之也。
 【 注　气血皆上于面，天热甚寒，不能胜之，谓阴阳寒暑之气皆从下而上也。】 
面热者足阳明病。
 【 注　卫气之悍热太过，而上行于面也。】 
岐伯曰：诸阳之会皆在于面，邪中于面则下阳明，邪中于颊则下少阳。
 【 注　诸阳之会皆在于面者，精阳之气皆上于面而走空窍也。】 

　　　终始篇

少阴终者，面黑。太阴终者善呕，呕则逆，逆则面赤；不逆则上下不通，上下不通则面黑。
【 注　面黑者气色外脱也。】 

　　　经脉篇

足少阴之脉动，则病饥不欲食，面如漆柴。
手厥阴之脉动，则病心中热，面赤目黄。
足少阳之脉动，则病口苦，甚则面微有尘。
足厥阴之脉动，甚则面尘脱色。
手少阴气绝，其面黑如漆柴。
手阳明之脉，其支者上颈贯颊。
足阳明之脉，循颐后下廉出大迎，循颊车上耳前。
手太阳之脉，其支者循颈上颊，又支者别颊上(出页)，病则颊肿。
手少阳之脉，其支者直上出耳上角，以屈下颊至(出页)，又支者过客主人前交颊，是病则颊肿。
足少阳之脉，其支者加颊车下颈。
足厥阴之脉，其支者从目系下颊里。

　　　经别篇

手少阴之正，别入于渊液两筋之间，属于心，上走喉咙，出于面，合目内眦。
 【 注　手少阴之正，上出于面，亦与足太阳相合于目内眦之睛明，水火上下之相交也。】 
足少阳之正，绕髀入毛际，合于厥阴；别者入季胁之间，循胷里属胆散之上肝，贯心以上，挟咽出颐颔中，散于面，系目系，合少阳于目外眦。
 【 注　按足少阳之脉，起于目锐眦，循头面而下，行于足跗。少阳之别绕髀上行，至目锐眦而合于少阳之经，是经脉与经别，交相逆顺而行者也。】 

　　　厥论

厥头痛，面若肿。
 【 注　阳明之气上出于面，厥气上逆于头，故为头痛面肿。】 

　　　杂病篇

厥胷满面肿。
 【 注　本经曰：中于面则下阳明，盖中于面之皮肤则面肿。】 

　　　海论

气海有余者，气满胷中，悗息面赤。
 【 注　气上逆，故面赤也。】 

　　　阴阳二十五人篇

木形之人小头长面。火形之人广(月引)锐面。土形之人圆面大头。金形之人方面白色。水形之人面不平。
 【 注　面长者木之体长也。面锐者火之炎上锐且小也。面圆者土之体圆也。面方者金之体方也。面不平者水面有波也。】 
足太阳之上，血少气多则面多肉，血气和则美色。
 【 注　足太阳之脉，起于目内眦，循两眉而上额交巅，血少气多则面多肉，气之所以肥腠理也。血气和者，谓经脉皮肤之血气和调，则颜色鲜美也。】 
手太阳之上，血气盛则面多肉以平，血气皆少则面瘦恶色。
 【 注　手太阳之脉，其上行者，循于颧颊耳鼻目眦之间，是以皮肤之血气盛，则面多肉以平；血气皆少，则面瘦色恶，太阳为诸阳主气也。】 

　　扁鹊难经

　　　面色

十三难曰：五脏有五色，皆见于面。
十六难曰：假令得肝脉，其外证善洁，面青善怒；得心脉，其外证面赤，口干善笑；得脾脉，其外证面黄、善噫，善思善味；得肺脉，其外证面白善嚏，悲愁不乐，欲哭；得肾脉，其外证面黑，善恐欠。
二十四难曰：手少阴气绝，则脉不通，脉不通则血不流，血不流则色泽去，故面色黑如黧。此血先死。壬日笃，癸日死。
四十七难曰：人面独能耐寒者何也？然。人头者，诸阳之会也，诸阴脉皆至颈胷中而还，独诸阳脉皆上至头耳，故令面耐寒也。

　　金匮要略 【 汉?张机】 

　　　面色

问曰：病人有气色见于面部，愿闻其说。师曰：鼻头色青，腹中痛，苦冷者死；鼻头色微黑者有水气；色黄者胷上有寒；色白者亡血也。设微赤非时者死。其目正圆者死不治。又色青为痛，色黑为劳，色赤为风，色黄者便难，色鲜明者有留饮。
阳毒之为病，面赤斑斑如锦文。
阴毒之为病，面目青。
男子面色薄者，主渴及亡血，卒喘悸，脉浮者里虚也。
男子脉虚沉弦，无寒热，短气里急，小便不利，面色白，时目瞑兼衂，小腹满，此为劳使之然。
面赤如醉者，此为胃热上熏也。
寸口脉微而濇，微者卫气衰，濇者荣血不足，卫气衰则面色黄，荣血不足则面色青。又曰：阴阳俱虚则面色青白。
心伤者其人劳倦，即头面赤而下重，心中痛而自烦，发热，当脐跳，其脉弦，此为心脏伤所致也。
膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。虚者即愈，实者三日复发。复与不愈者，宜木防己汤主之，去石膏加茯苓芒硝汤主之。
里水一身面目黄肿，其脉沉，小便不利，故令病水。假如小便自利，此亡津液，故令渴也。
酒疸下之，久久为黑疸。目青面黑，心中如噉蒜虀状，大便正黑，皮肤爪之不仁，其脉浮弱，虽黑微黄，故知之。
病人面无血色，无寒热，脉沉弦者衂；浮弱，手按之绝者，下血；烦欬者必吐血。
下利脉沉而迟，其人面少赤，身有微热。
面赤色者，阳气怫郁在表，当解之，发汗则愈。
下利渍谷者必郁冒，汗出而解，病人必微厥，所以然者，其面戴阳，下虚故也。

　　　面瘦面肿

黄汗其脉沉迟，身发热，胷满，四肢头面肿，久不愈，必致痈脓。
寸口脉沉滑者，中有水气，面目肿大有热，名曰风水。夫水病人目下有卧蚕，面目鲜泽，脉伏，其人消渴病水，腹大，小便不利，其脉沉绝者，有水，可下之。
肺痈，上气面浮肿，肩息，其脉浮大不治。
肺痈，胷满胀，一身面目浮肿，鼻塞清涕出，不闻香臭酸辛，欬逆上气，喘鸣迫塞，葶苈大枣泻肺汤主之。
肾水者，其腹大脐肿腰痛，不得溺，阴下湿如牛鼻上汗，其足逆冷，面反瘦。

　　伤寒论 【 汉?张机】 

　　　愧怖之色

问曰：人愧者，其脉何类？师曰：脉浮而面色乍白乍赤。问曰：人病恐布者其脉何状？师曰：脉形如循丝，累累然，其面白脱色也。

　　中藏经 【 汉?华佗】 

　　　五色脉论

面青无右关脉，脾绝，木克土；面赤无右寸脉，肺绝，火克金；面白无左关脉，肝绝，金克木；面黄无左尺脉，肾绝，土克水；面黑无左寸脉，心绝，水克火。五绝者死。凡五绝当时即死，非其时则半岁死耳。五色虽见而五脉不见，即非死者矣。

　　　脏腑虚实寒热见于面色

肝气逆，则头痛耳聋，颊赤，其脉沉而急，浮而急亦然。
心脉大，甚则胷中满而烦，澹澹面赤目黄也。
凡心病，狂言汗出，躁，身厥冷，其脉当浮而大，反沉濡而滑，其色当赤反黑着，水克火，死不可治也。
凡赤黑色入口必死，面目赤黄亦死，赤如血亦死。
又忧愁思虑太过，心气内去，其色反和而盛者，不出十日死。
又心虚则恐惧多惊，忧思不乐，胷腹中若痛，言语颤栗，恶寒，恍惚，面赤目黄，喜衂，诊其脉左右寸口两虚而微者是也。
脾病则面色萎黄。
又云：脾病面黄目赤者可治；青黑色入节，半岁而死；色如枳实者，一月死。脾正热，则面黄目赤胁满。
胃热，则面赤如醉人，四肢不收持，不安眠，语狂目乱便硬者是也。
胃脉坚而长，其色黄赤，病折腰。
久欬而见血，身热而短气，脉当濇，今反浮大，色当白，今反赤者，火克金，十死不治也。
又云：面白目青，此谓经乱也。
又云：面黄色白者可治。
肾病手足冷，面赤目黄，小便不禁，骨节烦痛，小腹结痛，气上冲心，脉缓当沉而滑，今反浮大，其色当黑。其翕翕少气，两耳若聋，精自出，饮食少，便下清，脉迟可治。
又云：肾病其色青黄，连耳左右，其人年三十许，百日死。上焦，实则食已还出，膨膨然不乐。虚则不能制下，遗便溺而，头面肿也[上焦……头面肿也　原作「上焦实则食己虚虚则还出膨膨而不乐虚则不能制下遗便溺头面肿也」，据《中藏经》补。]。

　　　察面色形证决死法

黑或如马肝色，望之如青，近则如黑者死。
面目直视者死。
面青人中反者，三日死。
面无光，牙齿黑者死。
面青目黑者死。
面白目黑者十日死。
面赤眼黄实时死。
面黑目白者八日死。
面青目黄者五日死。
面黑直视者死。
面黑唇青者死。
病人黑色出于天中天庭者死。
面青目白者死。
面黄目白者死。
面目俱白者死。
面目青黑者死。
面青唇黑者死。
面色黑，胁满不能反侧者死。
面色苍黑卒肿者死。

　　脉诀 【 晋?王叔和】 

　　　五脏察色歌

心脏歌曰：顺视鸡冠色，凶看瘀血凝。
 【 注　鸡冠色赤，瘀血赤而黑者，赤乃本色为顺，黑则水来克火为凶。】 
心脉歌曰：大实由来面赤风，燥痛面色与心同。
 【 注　心脉大实，盖心家热则生风，故面赤而身有风也。有风有热，故燥痛，面色与心色同，赤之甚也。】 
肝脏歌曰：翠羽身将吉，颜同枯草殃。
 【 注　肝木色青，翠羽青而红，枯草青而白，红属心火，白属肺金，木生火故吉，金克，木故殃。】 
肾脏歌曰：色同乌羽吉，形似炭煤危。
 【 注　肾水色黑，乌羽黑而青，是水生木，故吉。炭煤黑而黄，是士克水，故危。】 
肺脏歌曰：猪膏凝者吉，枯骨命难全。
 【 注　肺金色白而光泽，白者金也，光泽者水也，金能生水，故吉。枯骨之色白而不泽，白者金也，不泽者内失其水，火就燥也，火来克金，故命难全。】 
脾脏歌曰：痞气冬为积，皮黄四体昏。
 【 注　脾之积名曰痞气，在胃脘，覆大如盘，久不愈，令人四肢不收，致发黄疸，饮食不消，肌肤黄瘦。】 

　　　杂病生死歌

中风口噤迟浮吉，急实大数三魂孤。鱼口气粗难得瘥，面赤如妆不久居。
 【 注　中风口噤脉迟浮，乃病脉相应，故吉。急实大数乃风热之极，故三魂孤。口如鱼口之张，脾气绝也。气粗，肺气绝而呼出气骤也。面赤如妆火盛也。】 
病人头面青黑暗，汗透毛端恰似珠。
 【 注　六阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，则气先死。】 

　　　察色观病生死歌

面黄目青酒乱频，邪风在胃衮其身。面黑目白命门败，困极八日死来侵。
面色忽然望之青，进之如黑卒难当。面赤目白忧息气，待过十日定存亡。
面赤目青众恶伤，荣卫不通立须亡。黄黑白色起入目，更兼口鼻有灾殃。
面青目黄中时死，余候须看两日强。目无精光齿龈黑，面白目黑亦灾殃。
肩息直视及唇焦，面肿苍黑也难逃。妄语错乱及不语，尸臭元知寿不高。
人中尽满兼唇青，三日须知命必倾。两颊颧赤人病久，口张气直命难停。

　　　五脏死色歌

肝脏歌曰：面肿苍黑舌卷青，四肢乏力眼如盲。泣下不止是肝绝，八日应当命必倾。
心脏歌曰：面黧肩息直视看，又兼掌肿没文斑。狂言乱语身闷热，一日之内到冥间。
脾脏歌曰：脐趺肿满面浮黄，泄痢不觉污衣裳。肌肉粗濇兼唇反，十二时内定灾殃。
肺脏歌曰：口鼻气出不复回，唇反无文黑似煤。皮毛焦干爪枯折，途程三日定知灾。
肾脏歌曰：面黑齿痛目如盲，自汗如水腰折频。皮肉濡却发无泽，四日应当命不存。

　　疮疡全书 【 金?窦汉卿】 

　　　面发毒

此证多起于房劳太过，乘虚风入经络，阳明经虚，发于面也；或面生疖(疒畾)。患者欲求速愈，而以毒药敷点，或以艾火灸之，或以针刀刺之，或犯尻神恶宿，或破后房事不戒，或受狂风霜雪寒露暴戾之气，或服金石草木诸物，恶毒相攻相反之剂，以致病证日剧。殊不知面为诸阳之首，禁火禁刀禁毒，况耳目口鼻之官，总系一处，比四肢不同，若不保重，命亦难生，何也？面为阳，火气入之，熏蒸肌肉。刀针刺之，即伤经络；毒药点之，暴剥皮肉。转转为患，继之以风邪入之，则头面虚肿，目鼻肿胀，患处日腐，其臭秽难闻，脾胃日削，寒热交作，痛楚万状，难以尽言。若有五善而无七恶，外敷清凉拔毒之药，内服参朮内托之剂，每合犀角郁金散服之，以拔积毒，其命方可保也，否则难生。

　　　痄腮毒

此毒受在牙根耳聤，通于肝肾，气血不流，壅滞颊腮，是风毒证。先用清肝流气饮，后用托里流气饮治之。

　　　发颐毒 【 一名流注】 

伤寒后余毒不散，汗发不透，故发此疽。在耳后一寸三分，或在心窝两肋。在身者可治；在耳后相连咽喉，毒气内攻，难进饮食药饵。鼻流清脓，两耳闭塞者死；无即生。用二十四味流气饮，热服出汗；次服千金内托散。患上用铁箍散，将姜汁好酢加蜜少许和匀，火上熬热，调药搽四向空中，出毒时用余汁温润之。

　　　穿腮

一名骨槽风，一名穿珠，一名附骨，一名穿喉，一名牙槽风。此毒因忧思惊虑，太阳受证，结于大肠之间，邪毒交生，灌于经络之内，初起生于耳下及项间，隐隐皮肤之内，略有小核，渐长如李子之状，便觉红肿，或上或下，或左或右，牙关口噤不开，急用鹅毛搅出风痰，即服驱风破毒散，立愈。此证小儿亦生者，其故何也？禀气虚弱，感风寒暑热相结成疳，或恣食肥甘生冷甜物，余秽积成于牙缝，不能涤洗去垢，渐烂至臭脓血淋漓，日久则气血凝滞，结成多骨而出，甚至烂漫穿腮，急用珍珠冰片散搽之。

　　　颏痈

此毒生于颏上，不为风颏，下要成漏疮，不可轻易，当用败毒流气饮，再用内托清肝饮。

　　　面风毒

此毒气血壅上，结聚成毒，当用鬓疽药治之。先用败毒流气饮，后用清肝流气饮治之，外用围药敷之。

　　　颊疽

此毒生于颊车之上，多者皆出于附骨，亦名附骨疽。若不速治，渐剉其骨，久后必致成漏，终不能痊。治用内托散，加羌活、独活水煎服；次用十奇散，加川椒、细辛、桔梗、青皮，外用围药搽之。

　　　鸦啖疮

鸦啖者，久中邪热，脏腑虚寒，血气少，腠理不密，发于皮肤之上，相生如钱，窍后烂似鸦陷，日久将来损伤难治。小儿同前。其治法用阴蚀疮之药治之。

　　河间六书 【 金?刘完素】 

　　　胃疸面黄

食已如饥，胃热，能消谷。阳明脉终，心火上行，心憎烦，面黄小便赤濇，茯苓加减汤主之。

　　儒门事亲 【 元?张从政】 

　　　面黄肿

凡病面黄身热肌瘦，寒热往来如疟，更加涎嗽不止，喘满面肿，或身体俱热，自汗。经云：病名伤寒，夹劳之证也，治之奈何？病在上者，其高者因而越之，可用防己散吐之，吐后切用通解丸一服，次服人参黄芪散，当归饮子加减小柴胡，择而用之。经谓男女之证皆同类，用其治法也。依此调治，无不取效。

　　东垣十书 【 元?李杲】 

　　　面赤

诸病面赤，虽伏火热，禁不得攻里，为阳气怫郁，邪气在经，宜发表之。经曰：火郁则发之是也，疮疡亦然。

　　　面肿

虚风麻木，牙关紧急，目内蠕动，胃中有风，独面肿，宜升麻胃风汤。

　　　面热

面热者胃病也。饮食不节则胃病，胃病则气短精神少而生大热，有时如火上行，独燎其面。

　　　面色

肝病面青，脉弦。皮急多青，则痛。形盛，胷胁痛，耳聋口苦舌干，往来寒热而呕。以上是形盛，当和之以小柴胡汤也。如形衰骨摇而不能安于地。此乃膝筋，治之以羌活汤。《本草》云：羌活为君也。疟证取以少阳。如久者发为痹疟，宜以镵针刺绝骨穴，复以小柴胡汤治之。
心病面赤脉洪身热。赤多则热。暴病壮热恶寒。麻黄加知母石膏黄芩汤主之。此证如不发汗，久不愈为疟也。淹疾(出页)肿，面赤身热，脉洪紧而消瘦，妇人则亡血，男子则失精。
脾病面黄，脉缓皮肤亦缓，黄多则热，气胜形也。《伤寒论》是为湿温，其脉阳浮而弱，阴小而急，治在太阴。湿温自汗，白虎汤加苍朮主之。如久不愈，为温疟重暍，白虎加桂枝主之。淹疾肉消，食少无力，故曰热消肌肉，宜以养血凉药。《内经》曰：血生肉。
肺病面白皮濇，脉亦濇，多白则寒，暴病濇痒气虚，麻黄加桂枝，令少汗出也。《伤寒论》曰：夏伤于暑，汗不得出为痒。若久不痊，为风疟，形衰面白，脉濇皮肤亦濇，形羸气弱，形淹，卫气不足。
肾病面黑，身凉脉沉而滑，多黑则痹，暴病形冷恶寒，三焦伤也。治之以姜附汤或四逆汤。久不愈为疟。暴气冲上吐食夜发，俗呼谓之夜疟。太阳经桂枝证，形衰淹疾，黑瘅羸瘦，风痹痿厥，不能行也。
又云：肺寒则面白生痰，喘欬唾嚏。
又云：肺病面白而不泽，则为脱气、脱血、脱津，脱液、脱精、脱神。

　　丹溪心法 【 元? 朱震亨】 

　　　面寒

面寒者，胃虚也。

　　　面熟

面热因郁热。

　　　面鼻得冷则黑

诸阳聚于头，则面为阳中之阳，鼻居面中央，而阳明起于额中，一身之血运到面鼻，到面鼻阳部皆为至清至精之血矣。酒性善行而喜升，大热而有峻急之毒。多酒之人，酒气熏蒸，面鼻得酒，血为极热，热血得冷为阴气所搏，汗浊凝结，滞而不行，宜其先为紫而后为黑色也。须用融化滞血使之得流，滋生新血，可以运化，病乃可愈。予为酒制四物汤，加炒片芩、茯苓、陈皮、生甘草、酒红花、生姜煎调五灵脂末饮之，气弱者加黄芪，无有不应者。

　　　面部凶证

人有病，面上忽见红点者，多死。

　　卫生宝鉴 【 元?罗天益】 

　　　面热

如人患面热，脉洪大而有力，此乃阳明经，多血多气，因膏粱积热而致。先以调胃承气汤七钱，加黄连三钱，犀角一钱，疏下三两行；次以升麻黄连汤治之而愈。

　　证治要诀 【 明?戴思恭】 

　　　面风

两颊赤肿，其状如疿，名头面风。酒调消风散，食后服，仍以杏仁去壳揩之。

　　医学入门 【 明?李梴】 

　　　面寒

胃中有寒湿，则面不能耐寒，先以附子理中汤，次用升麻附子汤。

　　　面戴阳证

面戴阳者，浮火所冲也。又曰面戴阳者，面虽赤而不红活，乃下虚也。医者不察，误用凉药，则气消而成大病矣。

　　　面上杂病

凡风刺、粉刺、(黑干)(黑曾)、痤疿、酒皶、肺风诸疮，皆属面上之病。
风客皮肤，痰渍脏腑则面生(黑干)(黑曾)，脾肺风湿搏热则生疮，红紫或肿，升麻胃风汤加减用之。

　　　搭腮肿

腮肿亦名痄腮，因风热或膏粱积热而作，宜升麻黄连汤，或升麻胃风汤，或荆防败毒散。肿久不消，欲作脓，宜托里消毒散。腮颊齿牙唇口俱肿出血者，宜清胃散加石膏。

　　古今医鉴 【 明?龚信】 

　　　面病专属胃

手足六阳之经，虽皆上至头，而足阳明胃之脉，起于鼻交頞中，入齿挟口环唇，循颊车，上耳前，过客主人，维络于面上，故面病专属于胃。其或风热乘之，则令人面肿，或面鼻色紫，或风刺瘾疹，或面热，或面寒，随其经证而治之。
若面唇紫黑，宜升麻白芷汤。

　　薛氏医案 【 明?薛己】 

　　　时毒

时毒者，为四时邪毒之气感之于人也。其候发于鼻面耳目，焮赤肿痛，重则咽喉颈项亦肿，或漫肿无头，或结核有根，令人憎寒发热头痛，或肢体痛，恍惚不宁，咽喉闭塞。医人不识，谓之伤寒，便服解热之剂，一二日间肿势益增，始知药误。原夫此疾，古无方论，初发状如伤寒，五七日间乃能杀人。若能延至十日之外，不治自愈也。五日以前，精神昏乱，咽喉闭塞，语声不出，头面益肿，食不知味者，必死之候，治之无功矣。然此疾有阳有阴，有可汗，有可下，粗工不识，但云热毒，祇用寒凉之药，殊不知病有微甚，治有逆从，不可不审也。
脉浮数者，邪在表也，葛根牛蒡子汤、解毒升麻汤、升麻牛蒡子散之类以发之。脉沉实而便秘者，邪气在里也，宜栀子仁汤。脉沉濇者，邪气入深也，宜漏芦汤、大黄汤。
表实而不解者，散之以芩连败毒散。
里实而不利者，下之以五利大黄汤。
表里俱实而不解者，宜解表攻里并施，以通圣消毒散。
表里俱解而不消者，和之以劫瘴消毒饮。
肿甚焮痛者，砭去恶血，更用消毒，以普济消毒饮，次用七神散。
头面耳项赤肿作痛，咽干发热，脉浮数，以黄连败毒散，次以劫瘴消毒散、七神散。
若肿痛发热作渴，而脉实便秘者，先以五利大黄汤，次以追疔夺命汤，又次以水边嫩柏根水煎，入酒和服。
肿痛发热，脉浮数，以芩连败毒散，次以退热消毒饮，又次以七神散。
焮肿胀痛作渴，寒热便秘，脉数，按之紧实，以通圣消毒散，次以芩连消毒散，又次以七神散。
肿势已盛，大热脉实者，先宜砭去恶血，次以洗瘴散洗之，消肿散刷之，却以蛇不见根同白梅捣，敷牙龂，含去涎；初服追疔夺命汤，次服七神散，万病解毒丸。
表邪已解，肿尚不退，脉滑而数，乃瘀血欲作脓也，以托里消毒溃之。若脉浮数或洪数者，不可托之，只宜消之，以乌苞子根水煎服，又以谷藤根水煎服，及用袪瘴散服之。又宜于鼻内(口畜)以通气散，取十余嚏作效。如(口畜)药不作嚏者，不可治之证也。如嚏出脓者，治之必愈。左右之人，每日嚏药(口畜)之，必不传染，其病人亦每日用嚏药三五次，以泄热毒，此治时毒之良法也。
经三四日不解者，不可大下，犹宜和解之，犀角连翘散之类。至七八日大小便通利，头面肿起高赤者，可服托里散、黄芪散。

　　古今医统 【 明?徐春甫】 

　　　面热面寒

经曰：面热者足阳明病，面寒者为胃寒。阳明胃经，气盛有余，则身以前皆热，况其人素食膏粱，积热于胃，阳明经多血多气，本实则风热上行，诸阳皆会于头目，故面热之病生矣。

　　　面肿面浮

面肿属肝风胃火，面浮属脾土肺金，面肿与浮，最宜分别。肿则为实，因风火上炎，红肿而热，或按而痛，此邪有余，脉必急躁紧实。面浮则为虚，因脾伤劳役，饮食失节，水土不调，脾气输散不常，肺气传布失度，故面虚浮，眼下如卧蚕之状，或有气喘，皆其候也，此正气不足，脉必虚弱或浮而无力。

　　　面色

久病人面色转黄，此欲愈也。
病人面红难愈。
不病人面色红，有肺火。
瘦人面红，血虚有火。
瘦人面白色如枯骨，此血虚气弱，当防痰火病作，亦难治。
面黄者乃脾胃湿热病，黄而兼青色者，为木克土，主死不治。
不病人面色如灰尘，眼下青黑，即有病至，不能治。
病应愈，面色如煤不开者，终必死。
女人面两颧颊红色，名曰带红花。此肺金燥火所乘，心火克肺，大肠膀胱无荫，故多淫而无子。
女人面色青者，性恶多怒。

　　　痄腮

痄腮，牙病而及于腮颊，俱肿是也。

　　医学纲目 【 明?楼英】 

　　　面戴阳证

伤寒少阴证面戴阳者，下虚故也，宜通脉四逆汤，加葱白九茎煎服。
面赤色，为阳气怫郁在表，故用葱白以通阳气也。

　　证治准绳 【 明?王肯堂】 

　　　面部所属

面统属诸阳。
【 注　《灵枢》曰：诸阳之会皆在于面。】 
又属足阳明胃经。
 【 注　《素问》曰：五七阳明脉衰，面始焦，发始堕，六八阳气衰竭于上，面焦发垂颁白。《灵枢》曰：邪中于面，则下阳明。《中藏经》曰：胃热，则面赤如醉人。《素问》又曰：已食如饥者胃疸，面肿曰风。注：胃阳明之脉行于面故耳。】 
又属足太阳膀胱经。
 【 注　《灵枢》曰：足太阳之上，血多气少，则面多小理，血少气多，则面多肉，肥而不泽。血气和则美色。俱有余，则肥泽。俱不足，则瘦而无泽。】 
又统属手少阴心经。
 【 注　《素问》曰：心者生之本，神之变也。其华在面。又曰：心之合脉也，其荣色也。】 
又以五色候五脏，故面青属肝。
 【 注　《素问》曰：生于肝，如以缟裹绀，故青欲知苍璧之泽，不欲知蓝。注：缟，缯之精白者；绀，深青扬赤色。又曰：青如翠羽者生，如草兹者死。注：兹，滋也，如草初生之色也。】 
赤属心。
 【 注　《素问》曰：生于心，如以缟裹朱，故赤欲如白裹朱，不欲如赭。注：赭，赤土也。又曰：赤如鸡冠者生，如衃血者死。注：衃血，凝血也。】 
黄属脾。
 【 注　《素问》曰：生于脾，如以缟裹(艹舌)蒌实，故黄欲如罗裹雄黄，不欲如黄土。又曰：黄如蟹腹者生，如枳实者死。】 
白属肺。
 【 注　《素问》曰：生于肺，如以缟裹红，故白欲如鹅羽，不欲如盐。又曰：白如豕膏者生，如枯骨者死。】 
黑属肾。
【 注　《素问》曰：生于肾 ，如以缟裹紫，故黑欲如重漆色，不欲如地苍。又曰：黑如乌羽者生，如炲者死。注：炲，煤也。又曰：五脏六腑固尽有部，视其五色，黄赤为热，白为寒，青黑为痛。】 
或曰：升麻加黄连汤治面热，升麻加附子汤治面寒，有何依据？答曰：出自仲景。云岐子注《伤寒论》中辨葛根汤云：尺寸脉俱长者，阳明受病也，当二三日发。以其脉侠鼻络目，故身热目疼鼻干不得卧，此阳明经受病也。始于鼻交頞中，从头至足，行身之前，为表之里。阳明经标热本实，从标脉浮而长，从本脉沉而实。阳明为病，主蒸蒸而热不恶寒，身热为标病。阳明本实者，胃中燥鼻干目疼为本病。阳明为肌肉之本，禁不可发汗，在本者不禁下，发之则变黄证。太阳主表，荣卫是也，荣卫之下，肌肉属阳明，二阳并病，葛根汤主之。卫者桂枝，荣者麻黄，荣卫之中，桂枝麻黄各半汤主之。荣卫之下，肌肉之分者，葛根汤主之，又名解肌汤。故阳明为肌肉之本，非专于发汗止汗之治，桂枝、麻黄两方互并为一方，加葛根者，便作葛根汤，故荣卫肌肉之次也，桂枝、芍药、生姜、甘草、大枣止汗，麻黄、桂枝、生姜、甘草发汗，葛根味薄，独加一味者，非发汗止汗也，从葛根以解肌，故名葛根汤。钱仲阳制升麻汤治伤寒、瘟疫、风热，壮热头痛，肢体痛，疮疹已发未发，用葛根为君，升麻为佐，甘草、芍药安其中气。朱奉议作《活人书》，将升麻汤列作阳明经解药。予诊杨氏妇，阳明经标本俱实，先攻其里，后泻经络中风热，故用升麻汤加黄连，以寒治热也。尼长老阳明经标本俱虚，先实其里，次行经络，故用升麻汤加附子，以热治寒也。仲景乃羣方之祖，信哉！
运气面尘。面尘有二：一曰燥金制肝。经云：阳明司天，燥淫所胜，民病嗌干面尘。又云：金郁之发，嗌干面尘。宜治以湿剂是也。二曰火。经云：少阳之复，厥气上行，面如浮尘，目乃瞤瘈。治以寒剂是也。
运气面赤皆属寒。经云太阳司天，寒淫所胜，民病面赤目黄，治以热剂是也。
脉紧者寒也，或面白善嚏，或面色恶，皆寒也。以羌活、防风、甘草、藁本四味泻足太阳，少加附子以通其脉；面色恶，悲恐者，更加桂、附。
面痛皆属火，盖诸阳之会皆在于面，而火阳类也。心者生之本，神之变，其华在面。而心，君火也。暴痛多实，久痛多虚。高者抑之，郁者开之。血热者凉血，气虚者补气。不可专以苦寒泻火为事。
顋属手足少阳三焦胆，手太阳小肠经之会，又属手少阴心经。
 【 注　《灵枢》曰：心病者颧赤。乔岳曰：心绝则虚阳上发，面赤如脂。按如脂者，如女人以粉敷面，以丹敷颧也。夫白者肺之候，丹者心之候，发明谓之火克金，是从所不胜来者为贼邪，其病不治。故《脉诀》云：面赤如妆不久居也。】 
又属足少阴肾经。
 【 注　《灵枢》曰：肾病者，颧与颜黑。】 
颊属手足少阳、三焦胆、手太阳小肠、足阳明胃经之会。
 【 注　《素问》曰：少阳之脉，色荣颊前，热病也。注：足少阳部在颊，色赤色也。前，当依《甲乙经》作筋。《灵枢》曰：邪气中于颊，则下少阳。又曰：少阳气至则囓颊。又曰：少阳之厥则暴聋，颊肿而热。又曰：上部地两颊之动脉。注：在鼻孔下两旁近于巨髎穴之分，动应于手足，阳明脉气之所行也。巨髎直两目瞳子。】 
又属足厥阴肝经。
 【 注　《素问》曰：肝病气逆则颊肿。】 

　　　颧疡

或问：颧骨内卒然而痛，经宿而痛甚，寒热大作，何如？曰：此颧骨肉疽也，属上焦与阳明经郁火所致，宜活命饮加升麻、桔梗、干葛，水酒煎服；仍与乌金散夺命丹，汗之可消。按经曰：心病者颧赤。又曰：肾病者颧与颜黑。然则当察其色赤者，宜以黄连安神丸降心火，补心丸养心血；黑者宜以地黄丸滋肾水。未可专委之阳明郁火也。

　　　颊疡

或问：颊腮生疮，何如？曰：此名金腮疮。初如米粒，渐大如豆，久而不治，溃蚀透颊，属阳明经，初宜胜金丹活命饮加升麻桔梗，黄连消毒散，选用。壮实者一粒金丹下之。治不得法，溃烂不敛，口吐臭痰，喘急神昏者死。

　　　痄腮

或问：腮脸生毒，何如？曰：此名腮颔发。肌肉浮而不着骨者，名痄腮，俱属阳明风热所致，急服活命饮加元参、芩、连，水酒煎服，及紫金丹汗之。
痄腮属足阳明胃经，或外因风热所乘，或内因积热所致。若肿痛寒热者，白芷胃风汤；内热肿痛者，升麻黄连汤；外肿作痛，内热口干者，犀角升麻汤；内伤寒凉不能消溃者，补中益气汤；发热作渴，大便秘结者，加味清凉饮；表里俱解而仍肿痛者，欲作脓也，托里散。若饮食少思胃气虚弱也，六君子汤；肢体倦怠，阳气虚弱也，补中益气汤。脓毒既溃，肿痛不减，热毒不解也，托里消毒散；脓出反痛，气血虚也，人参内托散。发热晡热，阴血虚也，八珍汤；恶寒发热，气血俱虚也，十全大补汤。若肿焮痛连耳下者，属手足少阳经，当清肝火。若连颐及耳后者，属足少阴经虚火，当补肾水。患此而有不治者，多泥风热，执用克伐之药耳。

　　　发颐

或问：颧骨之下，腮颔之上，耳前一寸三分，发疽，何如？曰：此名发颐，古云不治之证，属阳明经，热毒上攻，宜活命饮加升麻、桔梗、黄连，水酒煎服；紫金丹、夺命丹汗之；壮实者一粒金丹下之；老弱者十全大补汤、黄芪内托散、人参养荣汤。若治不得法，延及咽嗌溃烂，穿口不食者死。
按经云：肾热者颐先赤，故颐属足少阴肾经也。而今医师以耳后一寸三分发锐毒者，名曰发颐，则是少阳分野。薛氏亦以为属足少阴经，当补肾水者，何也？盖肾为相火之宅，宅完且固，而火得归息焉，则治肾正所以治少阳也。此证伤寒汗出不彻者，多患之；亦有杂证客热久而不散，而发于颐者。宜以药速消散之，失治成脓，则费手矣。若又服克伐之药，而不滋补其气血，即穿口穿喉而死。

　　　面游风

或问：面游风毒何如？曰：此积热在内，或多食辛辣厚味，或服金石刚剂太过，以致热壅上焦，气血沸腾而作，属阳明经。初觉微痒如虫蚁行，搔损则成疮，痛楚难禁，宜服黄连消毒散去人参加薄荷、栀子及活命饮加桔梗、升麻、紫金丹、乌金散，选用。外用袪风润肌之剂数之。

　　　牙叉发

《鬼遗》云：左右牙叉骨接处发痈疽，胀攻骨及牙关，张口不得。因诸风热上攻，或多食烧炙之物所为，或因患牙痈，即从牙缝中破出脓血。切忌外风水触犯。
按此系阳明经郁热，治宜清胃散、甘露饮、防风通圣、凉膈之属，量虚实表里用之。若服寒凉过多，火不归源者，服理中之剂，佐以姜附始安。

　　　承浆痈

或问：地角下生疽何如？曰：是名颏痈，属阳明胃经积热所致。用白芷升麻汤、活命饮，加升麻、桔梗；更服紫金丹汗之，壮实者一粒金丹下之。

　　外科正宗 【 明?陈实功】 

　　　肺风粉刺酒皶鼻

肺风、粉刺、酒皶鼻三名同种。粉刺属肺，皶鼻属脾，总皆血热郁滞不散，所谓有诸内形诸外。宜真君妙贴散加白附子敷之；内服枇杷叶丸、黄芩清肺饮。

　　　雀斑

雀斑乃肾水不能荣华于上，火滞结而为斑，当以六味地黄丸以滋化源，外以玉容丸早晚搽洗渐愈。

　　　白屑风

白屑风生于头面耳项发中，初起微痒，久则渐生白屑，迭迭而起，脱之又生。此皆起于热体当风，风热所化。
治当消风散；面以玉肌散搽洗，次以当归膏润之。发中作痒有脂水者，宜翠云散搽之自愈。

　　　发颐

伤寒发颐，亦名汗毒，此因原受风寒，用药发散未尽，日久传化为热不散，以致项之前后结肿疼痛。初起身热口渴者，用柴胡葛根汤清热解毒；患上红色热甚者，如意金黄散敷之。初起身凉不渴者，牛蒡甘桔汤散之；患上微热不红疼痛者，冲和膏和之。肿深不退欲作脓者，托里消毒散；已溃气血虚弱食少者，补中益气汤。以此治之，未成者消，已成者溃，已溃者敛，亦为平常王道之法也，用之最稳。

　　　黑子

黑子，痣名也。此肾中污气混滞于阳，阳气收束，结成黑子，坚而不散。凡人生此，终为不吉。面部不善者去之，宜细铜管将痣套入孔内，捻六七转，令痣入管，一拔便去。有病浮浅不能拔者，用针挑损，痣上搽冰蛳散少许，糊纸盖之，三日自脱；或灰米膏点之亦可。落后珍珠散干掺，生皮而愈。忌酱酢无斑。

　　　痄腮

痄腮乃风热湿痰所生。有冬温后，天时不正感发传染者，多两腮肿痛。初发寒热，以柴胡葛根汤散之，外敷如意金黄散。在里，内热口干，二便不利者，四顺清凉饮利之。表里俱解，肿仍不消，必欲作脓，托里消毒散。脓成者即针之，体虚人兼服补托自愈。

　　　女人面生黧黑斑

黧黑斑者，水亏不能制火，血弱不能华肉，以致火燥结成斑黑，色枯不泽。朝服肾气丸以滋化源，早晚以玉容丸洗面斑上，日久渐退。兼戒忧思动火劳伤等件。但此生于夫主不利，疑事不决者常有之。

　　　时毒

夫时毒者，天行时气之病也。春当温而反寒，夏宜热而反凉，秋当凉而反热，冬宜寒而反温，此四时不正之气感于人发成斯疾也。自有阴阳表里寒热虚实分治。初起与风寒相类，惟头面耳项发肿为真。其患既得，寒热交作，体强头眩，脉浮紧数者为邪在表，以荆防败毒散，或万灵丹发汗以散之。如两目鼻面渐次传肿者，乃正阳明受病，其患焮肿发热，便秘口干，多热少寒，脉数有力，为邪在里，五利大黄汤、四顺清凉饮下之。又头角两耳，前后结肿者，乃手少阳经受之。其患耳鸣筋痛，寒热呕吐，口苦咽干，烦躁时甚，当以知母石膏汤、小柴胡汤和之，通用防风通圣散加牛蒡、元参解毒攻里。劳役凶荒，沿门阖巷传染者，普济消毒饮、藿香正气散以安之。表里俱解，肿尚不消、宜砭去恶血；肿热甚者，如意金黄散敷之；微热不红坚硬者，冲和膏选而用之。自后仍不消者，必欲作脓，宜托里消毒散加白芷、皂角针托之。已溃，体倦食少者，补中益气汤；脓秽脾虚，食而呕吐者，香砂六君子汤；溃而不敛者，十全大补汤。又有毒中三阳，自项之以上俱发肿者，光如水色，双目合缝，唇似猪形，口角流涎，肿不消溃，声音不出，饮食不入，咽喉肿闭，牙关难开，破流臭水，秽气连绵不绝者，犯此俱为不治。

　　　时毒看法

初起，寒热交作，头面一处作肿，红赤发热疼痛者易。已成，高肿发热疼痛，有时语声清朗，汤药易入者轻。已溃，脓稠，坚肿渐消，疼痛渐减，饮食渐进，身温者吉。溃后，脓水渐止，肿退肌宽，神彩精宁，睡卧安稳者顺。初起，多寒少热，头面耳项俱肿，光如水晶，不热者险。已成，漫肿无头，牙关紧闭，汤水不入，声音不出者逆。已溃，脓水清稀，气味败臭，肿痛不除，如尸发胖者死。溃后，臭水淋漓，肿不知痛，手足多冷，常出谵言者死。

　　　时毒治法

寒热交作，头眩体痛，六脉浮紧，邪在表也，宜汗散之。头面赤肿作痛，口燥咽干，大便秘实，邪在里也，下之。外有寒热，内亦口干，脉弦有力，表里俱实，发表攻里。表里俱解，肿痛仍不消者，乃瘀血凝滞，宜砭去恶血；砭血之后，肿痛仍作不消者，已欲作脓，宜托里健脾。肿痛日多而胀痛者，已有脓，急针之，更兼补托脾胃，溃后肿痛不减，脓清腥秽，脾胃弱也，更宜温中健脾。饥年时毒流行传染者，忌用攻发，当和解，宜养正气。

　　　骨槽风

骨槽风初起生于耳前，连及腮项，痛隐筋骨，久则渐渐漫肿，寒热如疟，牙关紧闭，不能进食，此得于郁怒伤肝致筋骨紧急，思虑伤脾致肌肉腐烂，膏粱厚味致脓多臭秽。初则坚硬难消，久则疮口难合。初宜艾灸肿顶及耳垂下五分，各灸七壮；膏贴以泄内毒，真君妙贴散敷肿上。牙关内肿，用线针刺去恶血，冰硼散搽之，使内外毒气得解，宜服降火化痰清热消肿之剂。溃后当托里药中加麦冬、五味，外腐者玉红膏，使水升火降，脾健金清，乃愈。又有外腐不合，虚热不退，坚肿不消，形焦体削者死。

　　景岳全书 【 明?张介宾】 

　　　辨色总论

形者气之质，色者神之华，有诸内必形诸外。故但知面中形色之常变，则凡虚实寒热、凶吉死生之兆，已可得其七八，而再证以脉，再察以因，则病无遁情矣。凡医之所贵者，在必能无差，欲能无差，在确有真见。使不有独见之明，则何以隔垣能观而通神明之理？经曰：神乎神，耳不闻，目明心开而志先，慧然独见，口弗能言，俱视独见，昭然独明，若风吹云，故曰神。又曰：粗守形，上守神，故上古使僦贷季理色脉而通神明。是可见形中之色无难辨也，而色中之神不易言也。学者于此必能以神会神，斯云神矣。又安能以笔楮尽哉！

　　　面色

面色之辨，经言已详，诸所未尽，犹当兼察也。
病人面赤，本皆属火。若满面微红而气盛者，此火证无疑也。
病人两颧鲜赤，如脂如缕，而余地不赤者，此阴虚也。仲景曰：面戴阳者，下虚故也。妇人尤多见之。
病人面红不退者，邪盛病进，为难愈。
病人面白色者，气虚也。或白兼淡黄而气不足者，必失血也。
病人面白有枯色者，血气俱败也。若证有痰火，则尤为难治。
病人面青或兼白者，必阳虚阴胜之病。
久病人面转黄苍，此欲愈也。
病人面黄润而微赤者，必主湿热。
病人面黄而兼青者，此木邪犯土，多不可治。
病人面色青苍者，多主疼痛。
女人面色青者，必肝强脾弱，多怒少食，或经脉不调。

　　　面肿有虚实辨

面肿有虚实：肿者为实，浮者为虚。实肿者或热或痛，乃因风火上炎，此以邪之有余也，脉必紧数，证必寒热。风则散之，火则清之，壅滞秘结则通之利之，邪去而肿自消也。虚浮者无痛无热而面目浮肿，此或以脾肺阳虚，输化失常，或以肝肾阴虚，水邪泛溢。然浮而就上，其形虚软者，多由乎气；肿而就下，按而成窝者，多由乎水。治气者须从脾肺，虚则补之，实则顺之；治水者须从脾肾，虚则化之，实则泻之。然水气虽分上下，而气即水之母，水即气之质，故有相因之化，而亦有相因之治也。凡虚浮在气者，虽曰气虚，然亦有虚实之异，不可执也。盖虚而浮者多因于脾，此或以劳倦，或以色欲，或以泻痢，或以中寒，而脉必微弱，气必虚馁者是也。实而肿者多因于胃，或木火炽盛而湿热上浮，或纵酒纵食而阳明壅滞，此其脉必滑数，证必多热是也。然此证虽浮而不痛不肿，自与前证有异。虚实既辨，则或补或泻，或利或清，所当详酌而为之治也。

　　　面虚浮

面目虚浮，有因色欲过度，阴虚气越而致者，宜用六味地黄汤，或八味地黄汤，或加减八味丸。
若因劳倦伤脾，气虚不敛而面目虚浮者，宜参苓白朮散、归脾汤，或十全大补汤。
若因饮酒过度，湿热上乘而面目浮肿者，宜葛花解酲汤，或七味白朮散。
若因泻痢不止，脾肾气虚而面目浮肿者，宜胃关煎或温胃饮。
若因饮食不节，阳明壅实，二便秘结而头面满胀者，宜廓清饮。惟小儿多有此证。甚者宜木香槟榔丸下之。
若阳明实热，胃火上浮，或烦热干渴而头面浮肿者，宜抽薪饮，或白虎汤，或大分清饮利之。
凡风热肿痛，此必痄腮时毒痈疡之证，当察治之，甚者防风通圣散主之。

　　石室秘箓 【 清?陈士铎】 

　　　粉刺

粉刺之证，乃肺热而风吹之，要亦气血不和，多成此疵。虽无关大病，然书生娇女，若生此病，亦欠丰致。我有一方为之添容，方用轻粉、黄芩、白芷、白附子、防风各一钱，各为细末，蜜调为丸，于每日洗面之时，多擦数遍；临睡之时，又重洗面而擦之，不须三日自然消痕灭瘢矣。

　　　面上冻疮

面上冻疮，乃人不能耐寒而肌肤冻死，忽遇火气，乃成冻疮，方用黄犬屎露天久者，变成白色，用炭火煅过为末，陈石灰各等分，以麻油调敷，虽成疮而烂，敷上即止痛生肌。若虽冻而不成疮者，不必用此药，止消荆芥煎汤洗之，三日愈。

　　　面疮

明治法者，明示人之病证而不必暗治之也。如生疮毒于面颊间是也。有疮，俱照疮毒之法消之，但不可如发背肺痈重证而治之也。今有治小疮毒神方，金银花、当归、蒲公英各一两，生甘草三钱，荆芥、连翘各一钱，水煎服，一剂轻，二剂消，三剂愈。此明治之妙法也。然头面上切不可用升药，盖下病宜升而上病不宜升，宜用降火之药。

古今图书集成医部全录卷一百三十一

　面门

　　方

升麻黄连汤 【 《宝鉴》】 　治面热。
升麻　干葛各一钱　白芷七分　白芍　甘草各五分　黄连酒炒，四分　犀角　川芎　荆芥穗　薄荷各三分　右剉，先用水半盏，浸川芎、荆芥穗、薄荷外，都作一贴，水二盏，煎至一盏，入浸三味，再煎至七分去滓。食后温服。忌酒面五辛。

升麻附子汤 【 《入门》】 　治面寒。
升麻　附子炮　葛根　白芷　黄芪炙，各七分　人参　草豆蔻　制甘草各五分　益智仁三分　右剉，作一贴，入连须葱白三茎，同煎服，食前。

冲和顺气汤 【 《宝鉴》】 　治面虚肿。
葛根一钱五分　升麻　白芷　防风各一钱　黄芪八分　人参七分　甘草四分　白芍药　苍朮各三分　右剉，作一贴，入姜三片，枣三枚，水煎服，早饭后午饭前。

升麻胃风汤 【 东垣】 　治胃毒风肿。
升麻二钱　白芷一钱二分　甘草一钱五分　当归　葛根　苍朮各一钱　麻黄不去节，五分　柴胡　藁本　羌活　黄蘗　草豆蔻各三分　蔓荆子二分　右剉，作一站，入姜二片，枣二枚，水煎服，食后。

犀角升麻汤 【 《本事》】 　治阳明胃经风热毒，面上肿。
犀角一钱五分　升麻　羌活　防风各一钱　川芎　白附子　白芷　黄芩　甘草各五分　右剉，作一贴，水煎，食后临卧各一服。

加味消毒饮 【 《医林》】 　治搭腮肿。
荆芥　防风　恶实　甘草　连翘　羌活各一钱　右剉，作一贴，水煎服。《医鉴》一名驱风解毒散。

蘖连散 【 《得效方》，下同】 　治面上热毒恶疮。
黄蘗制　黄连　胡粉炒，各等分　右为细末，猪脂调匀，频涂疮上。

硫黄膏　治面上生疮，或鼻脸赤紫，及风刺粉刺，诸药不效。
生硫黄　白芷　瓜蒌根　腻粉各五钱　全蝎三个　蝉壳五枚　芫青七枚，去翅足　右为末，另以香油、黄蜡和合，如面油法，火上镕熬，取下，乃入药末，在内和匀，每用少许，临卧洗面后，涂面上，勿近眼。数日赤自消。风刺粉刺，一夕见效。

白附子散 【 《医鉴》，下同】 　治面上热疮或斑点。
白附子　密陀僧　白茯苓　白芷　宫粉各等分　右为末，萝卜煎汤，洗面后羊乳调成膏，敷患处，明早洗去。无羊乳，则以人乳代。

清上防风汤　清上焦火，治头面疮疖风热毒。
防风一钱　连翘　白芷　桔梗各八分　荆芥　栀子　黄连酒炒　枳壳　薄荷各五分　甘草生三分　酒炒片芩　川芎各七分　右剉，作一贴，水煎，入竹沥五匙服。

玉容散　治面上(黑干)(黑曾)，或生燥疮，或生痤疿，粉刺之类，并皮肤瘙痒，能去垢腻。
皂角一斤　升麻二两六钱五分　白芷　白芨　天花粉　菉豆粉各三钱三分半　甘松　缩砂　白丁香各一钱六分半　楮实子一两六钱五分　糯米三合半　右为末，和匀，常用洗面。一方加樟脑二钱。

连翘散　治面生谷嘴疮，俗名粉刺。
连翘　川芎　白芷　片黄芩　川黄连　沙参　荆芥　桑白皮　栀子　贝母　甘草各七分　右剉，作一贴，水煎，食后服。《回春》一名清肺散。

红玉散　治面上一切酒刺、风刺、黑黡斑子。
白芨三分　白芷　藿香　牙皂各二钱　甘松　木贼　细辛　三柰子　白丁香　杏仁　密陀僧各一钱　花粉　白茯苓各一钱半　樟脑五分　右为末，临卧用津唾调，或乳汁调，敷面上，明早温水洗去，其面如玉。

玉容西施散 【 《医林》】 　治证同上。
菉豆粉二两　白附子　白芨　白蔹　白殭蚕　白芷　天花粉各一两　甘松　三柰子　茅香各五钱　零陵香　防风　藁本各二钱　肥皂角一梃，去皮弦　右为细末，每洗面用之，面色如玉。

涂容金面方 【 《医鉴》，下同】 
朱砂　干胭脂各一钱　官粉三钱　小脑五钱　乌梅肉五个　川芎少许　右为细末，临睡时津唾调，搽面上，天明温水洗面，美如童颜，乃神仙妙用之法。

白矾散　治粉刺。
枯白矾一两　生硫黄　白附子各二钱　右为末，津唾调搽，临卧上药，明早洗去。
又方 【 《回春》】 　治粉刺及鼻皶。
雄黄　鈆粉各一钱　硫黄五分　右为末，临卧乳汁调涂，明早温水洗去。

洗面药方　治面有(黑干)(黑曾)，或生疮及粉刺之类，并去皮肤瘙痒垢腻润泽肌肤。
皂角三斤，去皮弦子，另捣　菉豆八合，拣净另捣　糯米一升二合　甘松七钱　白芨二两，肥者，剉　楮实五两　三柰子　缩砂连皮　升麻　白丁香腊月收，拣净，各五钱　右七味，同为细末讫，和菉豆、糯米粉及皂角末，一处搅匀，用之效。

面油摩风膏　治证同上。
麻黄二分　升麻根二钱，去皮　羌活去皮，一两　防风二钱　当归身　白芨各一钱　白檀五分　右以绵裹定前药，于银
石器中，用油五两同熬，得所澄清去渣，以黄蜡一两，再煎熬为度。

莹肌如玉散
香白芷七钱　麻黄去节，二钱　白蒺藜　白芨　白丁香　白牵牛　小椒　白蔹各一两　升麻　当归梢各五钱　白附二钱五分　楮实子四钱　白茯苓三钱　连翘一钱五分　右为细末，每用五分多少洗之。

葶苈大枣泻肺汤 【 仲景，下同】 　治肺痈，面目浮肿。
葶苈熬令黄色，捣丸如弹子大　大枣十二枚　右，先以水三升煮枣，取二升，去枣内葶苈，煮取一升，顿服。

木防己汤　治支饮心下坚痞，面色黧黑。
木防己三两　石膏十二枚，鸡子大　桂枝二两　人参四两　右四味，以水六升，煮取二升，分温再服。

木防己加茯苓芒硝汤　服前药不愈，此方主之。
木防己　桂枝各二两　人参　白茯苓各四两　芒硝三合　右五味，以水六升，煮取二升，去渣，内芒硝，再微煎，分温再服，微利则愈。

四物汤　治阴血虚损，面黄或肿。
熟地　当归各三钱　川芎一钱　芍药二钱　右，水二钟煎服。

八珍汤 【 《局方》】 　治气血两虚面黄或肿。
人参　白朮　茯苓　白芍药各二钱　熟地黄　当归各三钱　川芎　炙甘草各一钱　右，水煎服。

十全大补汤　治证同上兼阳虚者。
人参　白朮　茯苓　芍药各二钱　熟地　当归各三钱　川芎　黄芪　炙甘草　肉桂各一钱　右，水煎服。

人参养荣汤 【 《局方》】 　治虚肿。
人参　黄芪　当归　白朮　制甘草　桂心陈皮各一钱　熟地　五味子　白茯苓各七分　白芍一钱五分　远志五分右，姜枣水煎服。

补中益气汤 【 东垣】 　治证同上。
人参　黄芪炒　白朮炒　甘草制，各一钱五分　陈皮五分　当归一钱　升麻　柴胡各三分　右，姜枣水煎，空心午前服。

参苓白朮散　治证同上。
人参　山药炒　白扁豆去皮，姜汁炒　莲肉去心，一斤八两　桔梗炒黄色　白茯苓去皮　砂仁　薏仁炒　炙甘草各一斤　白朮二斤，米泔浸，炒　右为细末，每服二钱，米汤调下；或加姜枣水煎服；或炼蜜丸桐子大，每服七八十丸，空心米饮白汤任下。

六君子汤　治证同上。
人参　白朮炒　白茯苓　制甘草　陈皮　半夏各一钱五分　右，水煎服。

逍遥散 【 《元戎》】 　治阴虚面热。
当归　芍药　白朮　茯神　甘草　柴胡各等分　右，姜水煎服。

六味地黄丸 【 《金匮》】 　治阴虚面热。
熟地黄八两，蒸捣　山茱萸肉　山药炒，各四两　泽泻　丹皮　白茯苓各三两　右为细末，和地黄膏，加炼蜜为丸桐子大，每服七八十丸，空心食前滚白汤，或淡盐汤任下。

八味地黄丸崔氏　治肾阳虚火上炎面热。
六味地黄丸　加肉桂　制附子各一两　右，丸法如前。

加减八味地黄丸陈氏　治证同上。
六味地黄丸　加肉桂一两　五味子炒，四两　泽泻切片，蒸五次焙用　右，丸法如前。

黄芪散 【 《良方》】 　治气虚面肿。
黄芪蜜制　糯米炒　阿胶炒各等分　右为细末，每服二钱，米饮调下。

葛花解酲汤 【 东垣】 　治酒齄。
人参　白朮炒　白茯苓　缩砂仁　白豆蔻　葛花各一钱　青皮炒　陈皮　猪苓　泽泻各七分　神曲　木香各五分右，生姜五片，水二钟，煎七分，食远稍热服。

调胃承气汤 【 仲景】 　治时毒面肿，又治面热。
大黄去皮，酒浸，四两　甘草炙，二两　芒硝八两　右三味，(口父)咀，以水三升，煮取一升，去滓，内芒硝，更上微火煮令沸，少少温服。

大黄汤　治证同上。
丹皮　瓜蒌仁各三钱　桃仁去皮尖　大黄煨　芒硝各二钱　右，水二钟，煎一钟，食前服。

麻黄汤 【 仲景，下同】 　治证同上。
麻黄　桂枝各三两　甘草一两　杏仁七十个　右四味，以水九升，先煮麻黄，减二升，去沫，内诸药，煮取二升半，去渣，温服八合。

小柴胡汤　治证同上，又治肝病，寒热往来如疟，面色青。
柴胡　半夏各八两　人参　黄芩　生姜　甘草各三两　大枣十二枚劈　右七味，以水一斗二升，煮取六升，去滓，再煎取三升，温服一升，日三服。

葛根汤　治时毒面肿。
葛根四两　麻黄去节　生姜各三两　桂去皮　芍药　甘草炙，各二两　大枣十二枚，劈　右七味(口父)咀，以水一斗，先煮麻黄、葛根，减二升去沫，内诸药，煮取三升，去滓，温服一升。

荆防败毒散河间　治证同上。
柴胡　荆芥穗　防风　羌活　独活　前胡　川芎　枳壳　人参　甘草　桔梗　茯苓各等分　右切细，加薄荷叶，水一盏，煎七分，去滓温服。

小续命汤 【 《千金》】 　治证同上。
麻黄去节　人参　黄芩　芍药　川芎　防己　炙甘草　杏仁炒　官桂各一两　防风一两半　附子炮，去皮脐，五钱　右(口父)咀，每服五钱，用水一钟半，加姜五片，枣一枚，煎八分温服。

排风汤 【 《局方》】 　治证同上。
防风　白朮　当归酒浸　芍药　肉桂　杏仁　川芎　白藓皮　甘草炙，各一钱　麻黄去节　茯苓　独活各三钱　右分二服，姜三片，水二钟，煎七分，食远服。

羌活胜湿汤　治风湿面肿，时毒痄腮。
羌活　独活各二钱　藁本　防风各一钱五分　蔓荆子　川芎　炙甘草各五分　右，水二钟，煎八分，食后温服。

白虎汤 【 仲景】 　治阳明热壅，面肿热，时毒发颐。
石膏一斤，碎　知母六两　甘草二两　糯米六合　右四味，以水一斗煮米熟，去滓，温服一升，日三服。

甘露饮　治肺热时毒。
枇杷叶去毛　生地　熟地　天冬　黄芩　麦冬　石斛　茵陈　枳壳各一钱　炙甘草五分　右作一服，水二钟，煎七分，食后服。

普济消毒饮 【 东垣】 　治时毒。
酒黄芩　酒黄连各五钱　人参三钱　橘红　元参　生甘草　桔梗　柴胡各二钱　板蓝根　薄荷　连翘　鼠黏子　马屁勃各一钱　升麻　白殭蚕炒，各七分　右为细末，半用汤调，时时服之；半用蜜丸，噙化服尽，良愈。

乌金散 【 《三因》】 　治时毒。
黄丹炒　细墨烟各一两　右为末，研匀，每服三钱。食后先用水漱口，待心中热渴欲水，便以冷水调下。

万病解毒丹　治证同上，一名玉枢丹，一名紫金锭。
山慈姑俗名金灯笼，去皮洗极净，焙，二两　文蛤一名五倍子，搥破洗刮内浮，焙干，二两　千金子一名续随子，去壳拣色极白者，用纸包裹，换纸研数拾次，去尽油，以纸无油成霜为度，一两　麝香拣尽血毛皮，细研，三钱　红芽大戟去芦根，洗净焙干，一两五钱　右各研为细末和匀，以糯米粥为剂，每料分作四十粒，于端午、重阳、七夕合；如欲急用，辰日亦得。于木臼中杵数百下，不得令妇人、孝子、不具足人、鸡犬之类见之。切宜秘惜，不可广传，轻之无效。

紫金丹　治证同上。
川乌炮　草乌炮，各一两　五灵脂　骨碎补　木鳖子去壳　青皮　金毛狗脊　防风　乌药　自然铜酢焠七次　地龙去土　威灵仙　茴香　陈皮　黑牵牛各半钱　乳香　红娘子　没药　麝香各二钱五分　禹余粮酢炒，四两　右为细末，酢面糊为丸，如桐子大，每服十丸至二十丸，温酒调下。

柴胡栀子散　治证同上。
柴胡　栀子炒　丹皮各一钱　白茯苓　川芎　白芍药　当归　牛蒡子炒，各七分　甘草五分　右，水煎服。

附子理中汤 【 仲景，下同】 　治面寒。
人参　白朮土炒　干姜炒　炙甘草各三两　附子一二三钱或炮用亦可　右，水煎服。

四逆汤　治证同上。
炙甘草二两　干姜炮，三两　生附子一枚，破八片　右(口父)咀，以水三升，煮取一升二合，分二次温服。

姜附汤【 良方】　治证同上。
干姜一两　附子一枚，生用　右每服五钱，水煎服。

夺命丹　治时毒面肿。
蟾酥酒化　轻粉　麝香各五分　枯矾　铜绿　寒水石煅乳香　没药各一钱　朱砂三钱　蜗牛二十个，另研，无亦可　右为末，用蜗牛或酒糊捣丸，菉豆大，每服二三丸，温酒葱汤下。

冲和膏　治证同上。
紫荆皮炒五两　独活炒，三两　赤芍药炒，二两　菖蒲　白芷各一两　右为末，葱头煎汤调搽。

升麻汤　治证同上。
川升麻　桔梗炒　薏苡仁　地榆　赤芍药炒　黄芩炒　牡丹皮　生甘草各一钱　右，水二钟，煎八分，食远服。

温胃饮 【 《景岳全书》，下同】 　治脾肾气虚，面目浮肿。
人参一二三钱或一两　白朮炒，一二钱或一两　扁豆炒，三钱　当归一二钱　焦干姜一二三钱　陈皮　甘草各一钱　右，水二钟，煎七分，食远温服。

胃关煎　治证同上。
熟地三五钱或一两　山药炒　扁豆炒，各二钱　炙甘草一二钱　焦干姜　白朮炒，各一二三钱　吴茱萸制，五七分　右，水二钟，煎七分，食远温服。

廓清饮　治阳明壅实二便秘结，头面满胀者。
枳壳二钱　厚朴一钱五分　大腹皮一二钱　白芥子五七分或一二钱　茯苓连皮　泽泻各二三钱　陈皮　萝卜子生捣，各一钱，如不胀能食者去之　右，水一钟半，煎七分，食远温服。

大分清饮　治胃火烦渴，头面浮肿者。
茯苓　泽泻　木通各二钱　栀子或倍之　猪苓　枳壳　车前子各一钱　右，水一钟半，煎八分，食远温服。

抽薪饮　治阳明实热上炎，而头面浮肿者。
黄芩　石斛　木通　栀子炒　黄蘗各一二钱　枳壳　泽泻各钱半　小甘草三分　水一钟半，煎七分，食远温服。内热甚者，冷服更佳。

托里消毒散 【 东垣，下同】 　治面颊一切肿毒。
人参随证增减　黄芪盐水拌炒　当归　川芎　芍药炒　白朮炒　茯苓各一钱　甘草　连翘各五分　金银花　白芷各七分右，水煎服。

栀子仁汤　治证同上。
豆豉百粒　栀子　赤芍　大青　知母各一钱　升麻　柴胡　黄芩　石膏　杏仁　甘草各二钱　右，水煎服。

人参败毒散　治证同上。
人参　白茯苓　枳壳炒　甘草　川芎　羌活　独活　前胡　柴胡　桔梗各等分　右，姜三片，水一钟半，煎服；或为细末，沸汤点服。

消风散 【 《局方》】 　治证同上。
荆芥穗　炙甘草　人参　川芎　防风　羌活　蝉蜕炒　薄荷　殭蚕炒　茯苓各二钱　陈皮　厚朴各一钱　右为末，每服二三钱，茶清调下。

如意金黄散　治证同上。
天花粉十斤　黄蘗　姜黄　大黄各五斤　白芷三斤　厚朴　陈皮　甘草　苍朮　南星各二斤　右，以上共为嘴片，晒极干燥，磨三次，方用密绢罗厨筛出，瓷坛收贮，勿令泄气。

真君妙贴散　治证同上。
明净硫黄十斤，为末　荞面　白面各五斤　右共一处，用清水微拌，干湿得宜，木箱内晒成面片，单纸包裹，风中阴干，收用。临时再研极细，用新汲水调敷。

冰蛳散　治证同上。
大田螺五枚，去壳，晒干　冰片一分　硇砂二分　白砒一钱二分，面裹煨熟　右，用晒干螺肉切片，同煨熟；白砒研为细末，加硇片，再研。小罐密收。

黄芪内托散　治证同上。
川芎　当归　黄芪各二钱　白朮炒　金银花　天花粉　牙皂针各一钱　甘草　泽泻各五分　右，水三钟，煎八分，食前服。

翠云散　治证同上。
铜绿　胆矾各五钱　轻粉　石膏煅，各一两　右共研极细末，瓷罐收贮，湿疮干渗，干疮公猪胆汁调点，三日点三次，其疮自干而愈。

柴胡葛根汤　治证同上。
柴胡　天花粉　干葛　黄芩　桔梗　牛蒡子　连翘　石膏各一钱　甘草五分　升麻三分　右，水二钟，煎八分，不拘时服。

牛蒡甘桔汤　治证同上。
牛蒡子　桔梗　陈皮　天花粉　黄连　川芎　赤芍　甘草　苏木各一钱　右，水二钟，煎八分，食后服。

玉容丸
甘松　山柰　细辛　白芷　白蔹　白殭蚕　白芨　防风　荆芥　山栀仁　藁本　天麻　羌活　独活　陀僧　枯矾　檀香　川椒　菊花各一钱　红枣肉七枚　右为细末，用去净弦膜皂角一斤，同槌作丸。如秋冬，加生蜜五钱；如皮肤粗槁，加牛骨髓三钱。早晚洗之，肌肤自然莹洁如玉，温润细腻。

玉肌散
菉豆半升　滑石　白芷　白附子各二钱　右共为细末，每用三匙，早晚洗面时汤调，洗患上。

灰米膏　治面身黑痣黑靥及粉刺。
石灰一块　右用碱水调稠，将白糯米插入灰内，留半米在外，经一宿候米色变如水晶，痣上用针微微拨破，置少许水晶者于上，半日，靥痣之汗自出，乃去药自落矣。二三日勿着水。

珍珠散　治证同上。
琥珀　珍珠粉　铁粉　花粉　朱砂　寒水石　牙硝　大黄酒浸　生甘草各等分　右为末，每服三钱，薄荷汤调下。

消肿散　治证同上。
大黄　水仙子　山药　苎根　青露　小赤豆　寒水石　水姜　香蛤粉　花蘂石　右，将前药捣和；如干，加酢蜜调匀。

胜金丹　治证同上。
麝香　白砒制，各五分　真蟾酥一钱　雄黄　辰砂　乳香　没药　血竭各一钱五分　天龙去头足，制　全蝎炮制　穿山甲炙，各三钱　殭蚕去丝炙，五钱　右为细末，和匀，每服三分，赤沙糖调葱头酒送下。

七圣散　治证同上。
枳壳去瓤，麸炒　天麻各一两　大黄　地骨皮　白蒺藜　芎藭各五钱　薏苡仁七钱五分　右为细末，每服二钱，温水调下，不拘时。忌食生冷油腻猪鸡。

追疔夺命汤　治证同上。
羌活　独活　青皮多用　防风多用　赤芍药　黄连　细辛　甘草节　蝉蜕　脚连即鸡爪黄连　殭蚕各等分　加河车、泽兰、金银花，右(口父)咀，每服五钱。先将一服加泽兰，少用叶，金银花各一两，生姜十片，同药擂烂，好酒旋之，热服；不吃酒者，水煎为妙。然后用酒水各一盏半，生姜十片煎之，热服汗出为度。病退减后，再加大黄二钱煎之，热服；再以利一两次，去余毒为妙。有脓加何首乌、白芷。便秘加青木香、大黄、牵牛、栀子。

劫瘴消毒散　治证同上。
百丈光即天瓠，一名土人参　苦花子　金脑香　大小青　紫金藤　生蓝叶　水棠根　乌苞根　嫩柏根　青王叉　山乌豆　鸡屎子　晚祥西　狸咬柴　土木香　臭木待根　右，薄荷煎服。

洗瘴散　治证同上。
柏叶　朴叶　柳枝　连叉叶　右，水煎淋洗之。

袪瘴散　治证同上。
苦花丁一名苦花椒　右擂水服。夏月冷服，冬月温服。

连翘败毒散　治发颐，初肿服此消之。
连翘上　羌活　独活　荆芥　防风　柴胡　桔梗　川芎　牛蒡子新瓦上炒，研　归尾酒洗　天花粉俱中　红花酒洗　苏木　升麻　甘草俱下　右，用水酒各一钟，同煎至一钟，去滓，徐徐温服。未消，加穿山甲蛤粉炒一钱。肿至面者，加香白芷一钱，漏芦五分。大便燥实者，加酒浸大黄一钱五分，壮者倍用之。凡内有热或寒热交作者，倍用柴胡，加酒洗黄芩一钱，酒炒黄连一钱。

加味消毒饮子　治搭腮肿。
防风　荆芥　连翘　牛蒡子　羌活　甘草等分　右为粗末，水煎三两服，散毒，然后用药涂腮肿处。切不可先便用药涂，致毒气入喉中不救。

内托消毒散　治发颐，有脓不可消者，已破未破服之。
黄芪上　人参　防风　白芷　川芎　当归　桔梗　连翘　升麻　柴胡　银花　甘草节俱中　右，用水酒各一钟，同煎一钟，去滓，徐徐温服。疮破者以真武膏贴之；四围赤肿不退者，仍以后药涂之，兼服蜡矾丸最妙。

消毒救苦散　治面颊疮疖，消肿散毒。
大黄三钱　黄芩　黄连　黄蘗　白蔹　白芨　芙蓉叶　大蓟根　南星　半夏　红花　归尾　檀花　赤小豆　白芷各一钱五分　(石卜)硝　雄黄另研末，各一钱　右为末，用米酢调，涂敷四围，留头。如干即又敷。

敷毒方　治发颐时毒。
肿见消　生白芨　白蔹　土大黄　生大蓟根　野苎麻根　右，共捣成饼，入(石卜)硝一钱，和匀，贴肿上，留头勿贴，如干即换之。若更加山慈菇，金线重楼根尤妙。

百合散　治颐颏疮，一名独骨疮。
百合　黄蘗各一两　白芨二钱五分　蓖麻子五十粒研　右为末，用(石卜)硝水和作饼贴之，日三五次。

二金散　治大人小儿蚀透腮颊，初生如米豆，名含腮疮。
鸡内金　郁金　右等分为末，先用温浆水盥漱了，贴之。

芙蓉敷方　治腮颔肿痛或破成疮。
芙蓉叶不拘多少　右捣烂，敷之，以帛扎定，日一换。

神效力　治痄腮。
赤小豆不拘多少　右为细末，以新汲水调敷疮上，及四边赤肿处，干则再敷之。

涂面方　涂(黑干)(黑曾)，不令生疮。
猪苓　麻黄　桂枝　白蒺藜　白蔹　白附子　连翘　防风　白芷　当归身　白芨　升麻根　右等分为末，洗面用之，临卧唾调少许，涂面上。

白附丹　治男子妇人面上黑斑点。
白附子一两　白芨　白蔹　白茯苓　密陀僧　白石脂　定粉研细，各等分　右为细末，用洗面药洗净，临睡用人乳汁，如无用牛乳或鸡子清调和，丸如龙眼大，遂旋用温浆水磨开敷之。

袪风白芷散　治面上风癣疮。
白芷三钱　黄连　黄蘗　黄丹各二钱　白茯苓一钱五分　轻粉一钱　右为细末，用油调搽癣疮上，或加孩儿茶二钱，麝香二分亦可。

升麻牛蒡子散郭氏　治时毒疮疹，脉浮洪，在表者疮发于头面胷膈之际。
升麻　牛蒡子炒　桔梗　甘草　葛根　元参　麻黄一钱　连翘二钱　右(口父)咀，姜三片，水二盏，作一服。

古今图书集成医部全录卷一百三十二

　面门

　　方

铅红散　治风热上攻阳明经络，面鼻紫色，斑刺瘾疹。
舶上硫黄，白矾灰各五钱　右为末，少许入黄丹，染与病人面色同，每上五分，津液涂之。

天麻散　治头顶痛、头面肿、拘急，风伤荣卫，发燥热。
炙甘草二两　川芎　细辛　苦参　地骨皮　菖蒲　何首乌　蔓荆子　薄荷叶　杜钱黎　牛蒡子　荆芥穗　蚵蚾草　威灵仙　防风　天麻各一两　右为末，每服二三钱，蜜水调下，茶水亦可，不计时。

升麻牛蒡子散　治时毒。
升麻　赤芍药　干葛　青木香　甘草　防风　白芷　荆芥　牛蒡子　桔梗　金银花　元参　麻黄　连翘　蓝叶，右，薄荷煎服。

芩连败毒散　治时毒肿发热，左脉浮数者。
防风　荆芥穗　黄连　黄芩　连翘　羌活　独活　柴胡　前胡　川芎　桔梗　金银花　蓝叶　元参　升麻　牛蒡子　赤芍药　白芷　甘草　干葛　青木香　右，生姜薄荷煎服。发热无汗，加麻黄。

葛根牛蒡汤　治时毒肿痛而便利调和者。
葛根　贯众　甘草　豆豉　牛蒡子半生半炒，各二钱　右，水煎服。

返魂丹　治时毒瘴气，疔疮恶疮。
黄丹　山甲炮　白矾枯　铜青　乳香　没药　轻粉　蟾酥各一钱　麝香二分五厘　右为末，酒煮面糊丸胡椒大，每服二丸，葱白一根嚼烂裹丸，温酒吞下。

漏芦汤　治时毒头面红肿，咽喉闭塞，水药不下；或素有脏腑积热，发为肿毒疙瘩，一切肿疡恶疮便实者。
漏芦　升麻　大黄　黄芩　青木香　蓝叶　元参　牛蒡子　桔梗　连翘　甘草　苦参　右，薄荷煎服。

五利大黄汤　治时毒焮赤肿痛，烦渴便秘，脉实数者大效。
大黄　黄芩　升麻　栀子　芒硝　右，薄荷煎服。加连翘、元参、大青、甘草，名栀子仁汤。

加减解毒丸　治时毒，疔疮，瘴气，痈疽发背，无名肿毒；解砒霜、光粉、鼠、莽蛇、犬、蜈蚣、白蚁、蜂虿、菌菰、恶疮等毒。可以磨服，可以磨涂，大效如神。
五倍子三两　山慈姑二两　大戟一两五钱　朱砂　雄黄各三钱　麝香二钱　续随子去壳，一两　右为末，秫米粉煮糊，杵捣为丸，印作锭子，阴干。每服一锭，井华水磨化服，冬月薄荷汤磨化服。一切肿毒，米泔水磨涂；或用芙蓉叶捣汁磨涂，更妙。凡修合此药，要端午、七夕、重阳日，或选天德、月德、日德、天医日最佳，合时要净室焚香，至诚修制，勿令孝妇鸡犬见之，效验不可具述。

漏芦散　治脏腑积热，发为肿毒，时疫疙瘩，头面洪肿，咽嗌堵塞，水药不下，一切危恶疫疠。
漏芦　升麻　大黄　黄芩各一两　板蓝叶　元参各二两　右为粗末，每服二钱，水煎服。热甚，加芒硝二钱半。

消毒丸　治时毒疙瘩恶证。
大黄　牡蛎煅　白殭蚕炒，各一两　右为细末，炼蜜丸弹子大，新水化下一丸。无时，用桔梗、鼠黏子汤化下尤妙。

防风通圣散　治时毒热毒，便秘热燥。若时毒饥馑之后，胃气亏损者，须当审察，非大满大实不用。
防风　当归　川芎　白芍药　大黄　芒硝　连翘　薄荷　麻黄　桔梗　石膏　滑石　黄芩各一两　甘草二两白朮　山栀子　荆芥穗各二钱五分　右，水煎服；或为末，白汤调下，量人虚实。

通圣消毒散　治时毒肿痛，表里俱实者。
防风　荆芥　连翘　赤芍药　归尾　青木香　黄芩　麻黄　栀子　牛蒡子　黄连　黄蘗　石膏　滑石　大黄生　(石卜)硝　川芎　桔梗　元参　蓝叶　甘草　右，薄荷煎服。大便利，去大黄、(石卜)硝。

中和汤　治时毒，脉浮，在半表半里者。
菖蒲　牛蒡子　川芎　羌活　防风　漏芦　荆芥　麦门冬　前胡　甘草各等分　右(口父)咀，每服一两，水煎服。

芩连消毒饮　治时毒发热恶寒，头项肿痛，脉洪数。
防风　荆芥　连翘　柴胡　牛蒡子　黄芩　川芎　羌活　桔梗　蓝叶　射干　青木香　黄连　甘草　金银花　白芷　右，薄荷煎服。

泻阴火升阳汤 【 东垣，下同】 　治肌热烦热，面赤食少，喘咳痰盛。
羌活　甘草　黄芪　苍朮各一两　升麻八钱　柴胡一两半　人参　黄芩各七钱　黄连酒炒　石膏各五钱，秋深不用　右(口父)咀，每服一两或五钱，水煎服。

三黄补血汤　治六脉俱大，按之空虚，面赤善惊，上热。乃手少阴心脉也。此气盛多而亡血，以甘寒镇坠之剂大泻其气，以坠气浮，以辛甘微苦，峻补其血。
丹皮　黄芪　升麻各一钱　柴胡钱半　熟地　川芎各二钱　生地三钱　当归　白芍各五钱　右(口父)咀　如麻豆大，每服五钱，水二大盏，煎至一大盏，去渣，稍热服，食前。

补中汤　治面黄汗多，目赤，四肢沉重，减食，腹中时时痛，欬嗽，两手寸脉短，右手脉弦细兼濇，关脉虚。
升麻　柴胡　当归各二分　神曲炒三分　泽泻四分　大麦蘖　苍朮各五分　黄芪二钱五分　炙甘草八分　五味子二十个红花少许　右(口父)咀，分作二服，水二盏，煎至一盏，去渣，食远服。

菊叶汤　治一切风，头目昏眩，呕吐，面目浮肿者。
菊花去梗　羌活　独活　旋覆花　牛蒡子　甘草各等分　右为末，每服二钱，水一盏，生姜三片，同煎至七分，去渣，温服，食后。

密补固真丹　治脾肾真元虚损，面黧身悴，目黄口燥，发堕爪退，风虚偏枯，中满膈气，一切脾胃虚证，常服补养，宣通气血。
天南星五钱　半夏制　神曲　麦糵　茴香炒　三棱炮　白附子　干生姜　川乌头生，各一两　巴豆七个　牵牛三两代赭石二两　官桂一分　右为末，水和丸小豆大，每服十丸，加至五十丸，温水下。除泄泻外，并加大黄一两。

天水散　治面热。
滑石六两　炙甘草一两　右为极细末，水调服。

七白散　治面上(黑干)(黑曾)。
白蘝　白朮　白牵牛　白附子　白芷　白芍　白殭蚕各等分　右为末，用洗面。

破棺散　治厥阴面目俱青，心下硬，四肢冷，脉细而欲绝用之。
硫黄酒煮　朱砂研，各一两　右二味，酒丸鸡头大，入室中勿令人知。同病人身沃长掘一坑，深一尺，入粟秆火烧坑子极热，醋五升，气出，衣被铺坑。以酒化一丸服之后，令病人坑上卧，少时汗出。

五皮散　治男子妇人脾胃停滞，头面四肢悉肿，心腹胀满，上气促急，胷膈烦闷，痰涎上壅，饮食不下，行步气奔，于状如水病。先服此药，能疏理脾气，消退虚肿。切不可乱服泻水等药，以致脾元虚损，所患愈甚。此药平良无毒，多服不妨。
生姜皮　桑白皮　陈橘皮　大腹皮　茯苓皮各等分　右为粗末，每服三钱，水一盏半，煎至八分，去渣，不计时候温服。忌生冷油腻硬物。

当归补血汤　治血气损伤，或妄服峻剂，致气血益虚，肌热，大渴引饮，目赤面红，脉洪大而虚，重按全无。此病多得饥饱劳役者。
黄芪蜜炙，一两　当归酒炙，二钱　右，水煎服。

十补丸　治肾脏虚冷，面颊黧黑，足寒耳聋，膝软，小便不利等证。
附子炮　五味各二两　山茱萸　山药　桂心牡丹皮　鹿茸炙　泽泻　茯苓各一两　右为细末，炼蜜丸，如桐子大，每服六七十丸，盐汤送下。

凉膈散　治上焦积热烦渴，面赤头昏，咽燥喉痛，口疮，便溺赤濇，并宜服之。
连翘去心，四两　大黄　(石卜)硝　山栀子　黄芩　薄荷叶各一两　右为末，每服五七钱，水煎。

栀子仁汤　治时毒肿痛，大便秘结等证。
郁金　枳壳麸炒　升麻　山栀子仁炒，各等分　右，每服五钱，水煎服。

异功散　治久欬不已，或腹痛少食，面肿气逆；又治脾胃虚弱，饮食少思，面黄等证。
人参　白茯苓　白朮　甘草　陈皮各等分　右，每服三五钱，姜枣水煎服。

神效黄芪汤　治头面手足麻木不仁，目紧缩小，及羞明畏日，或视物不明。
黄芪二两　人参八钱　陈皮五钱　甘草炙　白芍药　蔓荆子各一两　右，每服五钱，水煎临卧热服。如麻木不仁，虽有热证，不用黄蘗，更加黄芪。

升阳益胃汤　治脾胃虚弱，四肢怠惰，时值秋燥之令，体重节痛，口干燥，饮食无味，大便不调，小便频数，兼见肺病洒淅恶寒，面色恶而不和，乃阳气不伸故也，当升阳益胃。
羌活　独活　防风各五钱　柴胡　甘草炙　人参　半夏　黄芪炙，各一两　白茯苓　泽泻　白朮各三钱　白芍药　黄连　陈皮各四钱　右，每服三五钱，姜枣水煎服。

茯苓渗湿汤 【 《宝鉴》】 　治黄疸，寒热呕吐，渴欲饮水，身体面目俱黄，小便不利，全不思食，不得卧。
茵陈七分　白朮　黄连　猪苓　陈皮　泽泻　苍朮米泔浸一宿，炒，各五分　白茯苓六分　山栀子炒　防己　秦艽　葛根各四分　右，水二钟，煎七分，食前服。

大菟丝子丸 【 《和剂》】 　治肾气虚损，五劳七伤，脚膝酸疼，面色黧黑，目眩耳鸣，心忡气短，时有盗汗，小便滑数。
菟丝子洗净，酒浸　肉桂去粗皮　附子炮去皮　鹿茸去毛，酥炙　泽泻　石龙芮去土，各一两　石斛去根　熟地黄　防风去芦白茯苓去皮　牛膝酒浸一宿，焙干　山萸肉　肉苁蓉酒浸，焙　杜仲去粗皮，炒去丝　补骨脂去毛，酒炒　沉香　荜澄茄　巴戟去心茴香炒，各三两　五味子　桑螵蛸酒浸，微炒　覆盆子去枝叶并萼　芎藭各半两　右为细末，酒煮面糊丸，如桐子大，每服二十丸，空心温酒盐汤送下。
又方　治酒皶雀斑等疾，亦可点痣，最妙。
黄丹五文　硇砂三十文，研极细末　巴豆十粒，去壳，心膜纸搥去油　酒药饼五十文，罐子盛　右，同入饼药罐子中，慢火煎两三沸，取下，续入研细生矿灰三钱，鸡子清调匀，雀斑用小竹棒挑药点患处，觉小肿，即洗去，不洗，恐药力太猛。
又方　治面上风疮。
大枫油五十文　草乌一个，为末　轻粉一百文　麝香一百文　右，先将草乌入油内熬，令匀取出；少时下轻粉、麝香末搅匀。每用少许擦患处，令热，旬日瘥。一方无轻粉，用生姜擦患处敷药。

五皮散 【 《和剂》】 　治风湿客于脾经，气血凝滞，以面目虚浮四肢肿满。
五加皮　地骨皮　生姜皮　大腹皮　茯苓皮各等分　右(口父)咀，每服三钱，水一盏，煎七分，热服。

导滞通经汤 【 《宝鉴》】 　治脾湿有余，及气不宣通，面目手足浮肿。
木香　白朮　桑皮　陈皮各五钱　白茯苓去皮一两　右(口父)咀，每服五钱，水二盏，煎一盏，去渣，温服，空心食前。

葶苈丸　治肺气欬嗽，面目浮肿，喘促不安，小便赤色。
甜葶苈隔纸炒　贝母煨黄色　木通各一两　杏仁去皮尖双仁，炒　防己各二两　右为细末，用枣肉和丸，如梧桐子大，每服五十丸，桑白皮煎汤，食前送下。

元参升麻汤　治心脾壅热，舌上生疮，木舌舌肿，或连面颊两项肿痛。
元参　升麻　犀角　赤芍药　桔梗　贯众　黄芩　甘草各等分　右(口父)咀，每服四钱，水一盏半，煎七分，去渣，不拘时服。

羌活当归散　治风毒血热，头面生疮，或赤肿，或成块，或瘾疹瘙痒，脓水淋漓。
羌活　当归　川芎　黄连酒浸，炒　鼠黏子蒸　防风　荆芥　甘草　黄芩酒炒　连翘　白芷　升麻各一钱　右，用酒拌晒干，水煎服。

菊花散　治一切风，头眩目昏，面浮肿。
菊花　旋覆花　牛蒡子　羌活　独活　甘草炙，各等分　右(口父)咀，每服五钱，水二钟，生姜三片，煎至一钟，食远服。

白藓皮汤　治肺受风，面白色枯，颊时赤，皮肤干燥，鼻塞干痛，此为虚风。
白藓皮　麦冬　白茯苓　杏仁去皮尖双仁，炒　细辛　白芷各一两半　桑皮　石膏研，各二两　右，每服三钱，水三盏，先煮大豆三合，取汁一盏，去豆下药，煎至七分，去渣，不拘时服。

大枫油　治肺风，面赤鼻赤。
草乌尖七个　大枫油五十文　真麝香五十文　右，以草乌尖为末，入麝研匀，次用大枫油磁盒子盛，于火上调匀；先以生姜擦患处，次用药擦之，日三次，兼服后何首乌丸，即除根本。

何首乌丸　治肺风，面赤鼻赤。
何首乌一两五钱　防风　黑豆去皮　荆芥　地骨皮洗，各一两　桑白皮　天仙藤　苦参　赤土各五钱　右为细末，炼蜜丸，如梧桐子大，每服三四十丸，食后茶清下。一方有藁本一两。

透冰丹　治一切风毒上攻，头面肿痒，痰涎壅塞，心胷不利，口舌干濇，风毒下注，腰脚沉重，肿痛生疮，大便多秘，小便赤濇。
川大黄　山栀子　蔓荆子　白茯苓　益智子　白芷　威灵仙洗，焙干，各五钱　麝香研，一钱　香墨煅，酢淬讫，细研，一钱　茯神半两　川乌二两，河水浸半月，焙干，盐炒　天麻　仙灵脾叶洗焙　右为细末，炼蜜和如麦飰相似，以真酥涂杵臼，捣万杵；如干旋入蜜，令得所，和成剂。每服旋丸如梧子大，用薄荷自然汁同温酒化下两丸。如卒中风，涎潮昏塞，煎皂荚白矾汤，放温，化四丸灌之。瘫痪风，每日服三五丸，渐觉有效；常服一丸，疏痰利鬲，用温酒下，食后服。或小儿惊风，入腻粉少许，薄荷汁化下半丸立效。治瘰疬，葱汤化下一丸。忌动风毒物。

冬瓜子散　治面鼻酒皶如麻豆，疼痛，黄水出。
栀子仁二两　冬瓜子仁　柏子仁　白茯苓　葵子微炒　枳实麸炒，各一两　右为细末，每服二钱，食后米饮调下。

荆芥散　治肺风皶疱。
荆芥穗二两　防风　杏仁去皮尖　白殭蚕炒　蒺藜炒，去刺　炙甘草各一两　右为细末，每服二钱，食后茶清调下。

蓖麻子膏　治酒皶鼻及肺风，面赤生疮。
蓖麻子　轻粉　沥青　硫黄俱研　黄蜡各二钱　右，以麻油一两熬成膏，以磁器盛之，每用小许涂于患上最妙。

茵陈散　治牙齿疼痛，面上赤肿疼痛，及去骨槽风热。
茵陈　白殭蚕　连翘　半夏　荆芥穗　麻黄　升麻　独活　大黄　薄荷　黄芩　丹皮　射干　羌活各二钱半细辛五钱　牵牛一两　右为细末，每服三钱，水一盏，先煎汤熟，下药末，搅一搅，急泻出，食后连渣热服。

大追风散　治久新偏正头痛，肝脏久虚，血气衰弱，风毒上攻，头目眩运，心烦，百节酸疼，鼻塞声重，项背拘急，皮肤瘙痒，面上游风，状如虫行，一切头风，兼治妇人血风攻注。此药消风化痰，清利头目。
川乌炮，去皮脐　防风　白殭蚕炒，去丝　川芎　石膏煅甘草炙　荆芥各一两　南星　天麻　地龙去土，炒　全蝎去毒，炒　白附子炮　羌活　白芷各五钱　乳香另研　没药另研　草乌炮　雄黄各一钱五分　右为细末，每服半钱，临睡时候，用细茶汤调匀送下。

清震汤 【 《保命》】 　治头面疙瘩，憎寒拘急，发热，状如伤寒。
升麻　苍朮用米泔水浸一宿，各四钱　荷叶一个，全者用之　右，用水二钟，煎八分，食后服。

人参蛤蚧散 【 《宝鉴》】 　治三二日间肺气上喘，欬嗽，咯唾脓血，满面生疮，遍身黄肿。
蛤蚧一对，全者，河水浸五宿，逐日换水洗去腥气，酥炙黄色　炙甘草三两　杏仁去皮尖，炒五两　人参　白茯苓　贝母　桑白皮　知母各三两　右共为细末，用磁器内盛，每日如茶点服最妙。

菊花散 【 《千金方》，下同】 　治头面游风。
菊花一两　细辛　附子　桂心干姜　巴戟　人参　石楠　天雄　白茯苓　秦艽　防己　防风　白朮　山茱萸　薯蓣各三两　蜀椒五合　右十七味，治下筛，酒服方寸匕，日三。
又方　治头面上风。
松脂　石盐　真蜜蜡　杏仁各一两　熏陆香二两　蓖麻仁三两　右六味，熟捣作饼，净剃百会上发，贴膏，膏上安纸，三日一易，若痒刺，药上不久风定。

犀角汤　治风毒热头面肿。
犀角　生姜各二两　苦参　栝蒌根　防风各一两　石膏六两　黄芩　青木香　升麻各三两　防己一两五钱　竹叶二握右十一味，(口父)咀，以水七升，煮取二升，分三服，相去十里久内消，不利。

防风散　治头面遍身风肿。
防风二两　白芷一两　白朮三两　右三味，治下筛，酒服方寸匕，日三。

摩膏　治头中二十种病，面上游风发秃落者。
蜀椒　莽草各二两　桂心?(艹闾)茹　附子　细辛各一两五钱　半夏　干姜各一两　右八味，(口父)咀，以生猪肪二十两合捣，令肪消尽，药成，先沐头令净，然后以药摩顖上，日一即愈。如非十二月合，则用生乌麻油和涂头皮，沐头令净乃用之，一顷，生发如昔，必效。一方无蜀椒、莽草、半夏、干姜。

王不留行汤　治头面久疮，去虫止痛。
王不留行　东引茱萸根皮　桃东南枝各五两　蛇床子　牡荆子　苦竹叶　蒺藜子各三升　大麻仁一升　右八味，(口父)咀，以水二斗半，煮取一斗，洗疮，日再。并疗痈疽、妬乳、月蚀、疮烂。

鸱头酒　治风头眩转，面上游风。
飞鸱头五枚　独活二两　茯神　枳实　干姜　葛根　桂心贯众　天雄炮　蜀椒　人参　细辛各三两　薯蓣　芎藭各四两　山萸一升　石楠一作石膏　麦门冬去心，各五两；一作天门冬　右十八味，(口父)咀，绢囊盛，清酒四斗，渍六宿，初服二合，日再服，补和，以知为度。一方无茯神。

清凉拔毒散 【 《疮疡全书》，下同】 　治面毒。
白芨　雄黄　麝香　乳香　山慈姑　天花粉　黄蘗　乌药　右为末，鸡子清调敷，蜜水润之。

参朮内托散　补托前证。
人参　白朮　粉甘草　犀角屑　贝母　黄连　防风　黄芩酒炒　羌活　桔梗　当归　生地　白芍　前胡　天花粉　右(口父)咀，水二钟，姜三片，煎服。因病之逆从而加减之。

犀角郁金散　治前证，能托积毒。
犀角屑　郁金　真珠　牛黄　粉甘草　乳香　真粉　辰砂　炼蜜为丸，噙化。

清肝流气饮　治痄腮毒。
枳壳　桔梗　黄芪　前胡　羌活　生甘草　石膏　防风　川芎　白芍药　荆芥　白芷　生地　薄荷　右，水煎服。

托里流气饮　补托前证。
人参　黄芪　当归　川芎　白芍药　甘草炙　防风　厚朴　乌药　官桂　木香　姜三片，枣一枚，煎服，患处用围药敷之。

千斤内托散　治发颐。
桔梗　厚朴　白芷　防风　人参　黄芪炙　川芎　甘草　当归　官桂　黄芩　白朮炒　水煎服。

不换金散　治证同上。
半夏　厚朴　苍朮　陈皮　人参　白茯苓　藿香　木香　右(口父)咀，水煎温服，后再服乳香护心散，仍贴金丝膏。

驱风破毒散　治骨槽风。
白矾　巴豆去壳油　红内硝　草乌尖　薄荷　猪牙皂角各等分　右为细末吹之。
又方　治证同上。
天麻　防风　草乌　荜茇　细辛　乳香另研　川芎　硼砂　薄荷　麝香另研　温水漱口，或鼻内吹之。

清热消疳散　治证同上。
干葛　升麻　生甘草　贝母　黄连　黄芩　白茯苓　桔梗　薄荷　防风　荆芥　羌活　青皮　牡丹皮　当归　白芍　生地　鼠黏子　水二钟，灯心三十茎，煎服。虚加人参、白朮；年久加草龙胆；热加柴胡、前胡。

珍珠冰片散　治证同上。
珍珠制　红绒末　人中白煅　鸡内金煅，存性　铜青　青靛　黄连　孩儿茶　细芽茶各一钱　枯矾二钱　冰片五分麝香二分　右为细末，先用蚌水缴净患处，每掺入之，一日夜一二十次方愈。男妇皆然，并服煎剂。

白矾散 【 《景岳全书》，下同】 　治面上肺风。
白矾　硫黄　乳香各等分　右为末，绵裹擦之；或加茄汁，调敷患处更妙。

硫黄散　治面生粉痣。
硫黄　轻粉各一钱　杏仁五分　右为末，用蜜酒调，于卧时涂上，早洗去，效；或用津唾调搽更妙。

连子胡衕方　治雀斑。
白芷　甘菊花去梗，各三钱　白果二十个　红枣十五个　珠儿粉五钱　猪胰一个　右，将珠粉研细，余俱捣烂，拌匀，外以蜜拌酒酿顿化，入前药蒸过，每晚搽面，早洗去。

黄连消毒散 【 东垣】 　治时毒面肿。
川黄连炒　羌活各一分　黄芩　黄蘗　桔梗　藁本　防己各五分　当归尾　连翘　防风　独活　知母炒　生地黄各四分　人参　甘草各三分　黄芪　苏木　陈皮　泽泻各二分　右，水煎服。

仙方活命饮　治证同上。
穿山甲蛤粉炒黄　白芷　防风　花粉　乳香　赤芍药　当归尾　没药研　贝母　皂刺　甘草各一钱　金银花　陈皮各三钱　右，酒一碗，煎数沸，温服。

清阳散火汤　治骨槽风，牙根尽处结肿，连及耳项作痛。
升麻　白芷　黄芩　牛蒡子　连翘　石膏　防风　当归　荆芥　白蒺藜各一钱　甘草五分　水二钟，煎八分，食后服。

古今图书集成医部全录卷一百三十三

　面门

　　单方

益母草入面药，令光泽。五月五日采根叶曝干，捣末，水和作团，如鸡子大，大火烧一炊久，经一伏时取出，磁器中再研，余收之。使如澡豆法。能去风刺、粉刺，令面悦泽。 【 《本草》，下同】 

瓜蒌根悦泽人面，疗手面皱，作粉常涂之妙。

白芷去(黑干)(黑曾)，疵瘢，润泽颜色，可作面脂常用。

指爪破面，取生姜汁调轻粉敷之，便无瘢痕。 【 《得效》】 

藁本去(黑干)疱，酒皶粉刺，润泽颜色，可作沐药面脂。 【 《本草》，下同】 

土瓜根去面上(疒咅)(疒畾)，为细末，浆水和匀，入夜浆水洗面敷药，朝复洗之，仍得光润，皮急，白日光华射人。

白茯苓去(黑干)(黑曾)及产妇黑疱如雀卵，为细末，蜜和，常常涂面良。

桑叶治面上肺毒疮如大风疮，取叶洗净蒸熟，日干为末，水调二钱，服日三，名绿云散。

蜜常敷面，如花色，久敷之佳。

真珠除(黑干)(黑曾)瘢点，令面润泽，好颜色，研为粉，和乳汁常涂之。

白殭蚕灭(黑干)(黑曾)瘢痕，令面色好，为末，常涂之；又与衣鱼、鹰屎白等分为末，和乳汁，涂瘢痕便灭。

覆盆子令人好颜色，久食之佳；蓬藟同功。

乌梅肉去黑点黑痣，蚀恶肉，和诸药以点之。

面生雀子瘢，取梅肉、樱桃枝、猪牙皂角、紫背浮萍，等分为末，如常法洗面，其瘢自去。 【 《入门》】 

栗上薄皮捣为末，蜜和涂面，令皮肉急缩可展；又治老人面皱。 【 《本草》，下同】 

菟丝子苗去面(黑干)及粉刺瘢点，捣苗取汁，常涂之。

杏仁去面(黑干)，捣为末，和鸡子白夜卧涂面，明早温酒洗之。

伤风面肿，杏仁捣烂敷之。

冬瓜仁令面光泽，好颜色，去黑瘢黑(黑干)，可作面脂常用。

冬瓜取仁三五升，去皮，捣为末，蜜丸，空心服三十丸，久服令人面洁如玉。

葱白主伤风面目浮肿，煎汤饮之洗之。

鸬鹚屎去面上(黑干)(黑曾)、黡痣、瘢疵、疱皯、雀卵斑。取屎白，猪脂调涂。

熊脂主面上(黑干)(黑曾)、黑瘢，悦泽人面，可涂之，兼食之。

羚羊胆主面多(黑干)(黑曾)，如雀卵色。取胆和酒煮沸，以涂拭之，日三即瘥。

大猪蹄令老人面光泽。猪蹄一具，治如食法，煮浆如胶，夜以涂面，晓以浆水洗，即面皮急矣。

鹿角炙为末，酒服二钱，日二，久服，面色如花。

鹿角以浆水浓磨如泥，涂面，令不皱，兼去疮疱，光华可爱。

年少气盛，面生疱疮，麋鹿脂涂之即瘥。
又方：被打头面青肿，羊肉、牛肉或猪肉，炙令热，贴肿上即愈。

时行腮肿，用柏叶末，调蚯蚓粪涂之。 【 丹溪方】 

痄腮肿痛：酢调石灰敷之。 【 《简便方》】 

腮颊热肿：赤小豆末和蜜涂之，一夜即消；或加芙蓉叶尤妙。

风热腮肿：丝瓜烧存性研末，水调搽之。 【 严月轩方】

面疱：鹰屎白二分，胡粉一分，蜜和敷之。 【 《外台》】  

灭面上痕：用鹰屎白和人精，敷，日三。 【 《千金》】 
又方：鹰屎白二两，殭蚕一两五钱，为末，蜜和敷。 【 《圣惠》】 
又方：鹰屎白、白附子各一两，为末，酢和敷，日三五次，痕灭止。

面色黧黑：牡蛎粉研末，蜜丸梧子大，每服三十丸，白汤下，日一服，并制其肉食之。 【 《普济方》】 

面(黑黾 )【 即黑子也：】 羚羊胆，牛胆各一枚，酢二斤，同煮三沸，频涂之。 【 《外台》】 

面黑令白：马珂、白附子、珊瑚、鹰屎白等分为末，每夜人乳调敷。旦以浆水洗之。 【 《圣惠》，下同】 

面疮(黑干)疱：乌蛇肉二两烧灰，腊猪脂调敷。

面黑(黑干)疱：羚羊胆、牛胆各一个，醇酒三升，煮三沸，夜夜涂之。 【 《肘后方》】 

消灭瘢痕：以猪脂三升，饲乌鸡一只，二日后取屎，同白芷、当归各一两煎十沸，去渣，入鹰屎白五钱调敷。 【 《外台》】 

雀斑面疱：鸡卵酢浸坏，取出敷之。 【 《圣惠》，下同】 

消灭瘢痕：鸡子五七枚煮熟，取黄炒黑，拭涂，日三，久久自灭。

面上黑黯：白殭蚕末，水和搽之。

粉滓面(黑干)，令人面色好：用白殭蚕、黑牵牛、细辛等分为末，如澡豆，日用之。 【 《斗门方》】 

鲸刺雕青：以白马汗搽上，再以汗调水蛭末涂之。 【 《儒门事亲》】 

酸浆水，能白人肤体如缯帛，去(黑干)(黑曾)黑子，以暖浆水洗面，以布揩黑子，令痛，水研白檀，取汁涂之。

朱砂，好颜色，水飞为末，井华水点少许敷之。

面上(疒咅)(疒畾)大风：用干螌蝥末以生油调敷，约半日，(疒畾)胀起，以软帛拭去药，以棘针挑破，近下令水出干，不得剥其疮皮，不可以药近口眼。若是尖(疒咅)(疒畾)子，即勿用此，别用枯矾末以治之，极效。

面上木痹：用牛皮胶化，和肉桂末厚涂之，一二分良。 【 《叶氏摘元方》】 

身面印文：刺破，以酢调赤土，之，干又易，以黑灭为度。 【 《千金方》】 

面黑令白：白羊乳三斤，羊(月臣)三副，和捣，每夜洗净涂之，旦洗去。 【 《总录》】 

灭诸瘢痕：大鼠一枚，以腊猪脂四两煎至销尽，滤净，日涂三五次。先以布拭赤，要避风。 【 《普济方》】 

面上(黑干)点：取白蜜和茯苓末涂之，七日便瘥也。 【 《孙真人食忌》】 

人面黧黑，皮厚状丑：用羚羊胫骨为末，鸡子白和敷，旦以白梁米泔洗之，三日如素，神效。 【 《肘后方》，下同】 

面上疱疮：用鸡子浸于三岁苦酒中三宿，待软，取白涂之。

面黑令白：鸡子三枚，酒浸密封四七日，每夜以白敷面，如雪白也。 【 《普济方》，下同】 

涂面驻颜：鸡子一枚，开孔，去黄留白，入金华胭脂及朱砂少许，纸封与鸡抱之，俟别卵抱出，以涂面，洗之，半年尚红也。

面黑令白：土蜂子未成头翅者炒食，并以酒浸敷面。 【 《圣惠方》】 

雀斑面疱：七月七日取露蜂子于漆碗中，水酒浸过滤汁，调胡粉敷之。 【 《普济方》】 

面上皶疱(黑干)(黑曾)：用木兰皮细切，以三年酢浆渍之，百日晒干，捣末，每浆水服方寸匕，日三服。《肘后》用栀子仁一斤。 【 《古今录验方》】 

身面白驳：鲇鱼半斤一头，去肠，以粳饭盐椒如常作鲊，以荷叶作三包系之，更以荷叶重包，令臭烂，先以布拭赤，乃炙鲊包，乘热熨，令汗出，以绵衣裹，勿令见风，以瘥为度。 【 《总录》】 

白矾治粉刺：白矾末酒调涂之。 【 《得效方》】 

面上粉痣：铜绿为末，晚时切生姜蘸擦之。

面肿为风：宜用羌活、防风、升麻、白芷、牛蒡子之属，外杵杏仁如膏敷之。

面上细疮，常出黄水：桃花阴干，加当归或杏花作末，洗面。

密陀僧治面上(黑干)(黑曾)斑点：细研为末，人乳调涂，每夜用之。亦令面生光华。又治面鼻赤疱。 【 《本草》，下同】 

石灰去面上黑子、瘜肉及粉刺。

面上黄水疮并目生疮：三月三日取桃花阴干，为末，每食后熟水下方寸匕，日三次，良。或浸酒饮之亦良。面上五色疮，用温盐汤新绵浸搨疮上，日五六度，即瘥。 【 《本草》】 

面上粉刺：用不语唾涂之，或捣菟丝子汁涂之，或以白矾末少许酒调涂之。

面黑令白：冬瓜一个，竹刀去皮切片，酒一升半，水一升，煮烂滤去滓，熬成膏，瓶收，每夜涂之。 【 《圣济总录》】 

面里皮痛：何首乌末，姜汁调成膏，敷之，帛盖，以火炙鞋底热熨之。

面赤酒皶：生附子、川椒、野葛少许，剉，酢浸一宿，取出，用猪脂同煎，以附子黄为度，去滓，时时涂之。
又方：硫黄半两，蜗牛壳自死枯干小者为上，木香各半两，虢丹半两，俱为末，杏仁半两去皮研膏，入腊月猪脂调成膏，夜卧时用浆水先洗面，令干，以药涂患处，平明洗去。湿癣以米泔水洗，却上前药。

搭腮肿：赤小豆为末，鸡子清调贴之，酢调贴之亦效。 【 《纲目》】 
又方：石灰炒热，于地下窨冷，如此七次，为末，酢调敷立消。 【 《医鉴》】 
又方：细辛、草乌等分为末，入蚌粉猪脂调敷肿处，口含白梅置腮边，良久，肿退出涎，患消矣。 【 《丹溪心法》。】 

面赤：用好黄蘗剉碎四两，人乳浸拌匀，以日晒干，再浸拌匀，如此六七次为妙，然后为细末，临卧茶清或汤调下二钱，有奇效。

痄腮：用柏叶、车前草、柏子仁，杵碎热敷患处。或用鸡子清调赤小豆末。

凡伸欠颊车蹉，但开不能合，以酒饮之，令大醉，睡中吹皂角末(口畜)其鼻，嚏透即自正。 【 《三因方》】 

汗出中风面肿，或连头项，或连手足：用牛蒡子研烂，酒煎成膏贴之，并服三匙。 【 《本草》，下同】 

头面肿大疼痛，以大黄二两同殭蚕一两为末，姜汁和丸，弹子大，服。

甑气熏面浮肿：以久用炊布烧灰敷之，即消。

葳蕤，治面上黑(黑干)，久服，令好颜色。

面黑：用女苑铅丹为末，酒服，男女二十日，黑从大便出。

面上黑斑：苍耳叶为末服之。

天门冬同蜜捣丸，日用洗面，去黑。

面上雀斑：用山柰，同鹰屎白、密陀僧、蓖麻仁为末，夜涂，旦洗之。

面上风刺粉刺：白牵牛酒浸为末，涂之。

面上紫疱：羊蹄根同姜汁、椒末、穿山甲灰泡擦之。

面上黑斑：桑耳焙干研，每食后热汤服一钱，一月愈。 【 《摘元方》】 

头面风肿：杏仁捣膏，鸡子黄和杵，涂帛上厚裹之，干则又涂。不过七八次愈。 【 《千金方》】 

面上皶疱(黑干)(黑曾)：夏枯草烧灰，入红豆洗之。

面上粉刺：莙荙子酢浸揩面，令人光泽。

雀斑：用桃花同冬瓜仁研蜜涂之。粉刺如米，同丹砂末服，令面红润。

香瓣疮：生面颐耳下，浸淫出水。用羖羊须、荆芥、干姜烧，入轻粉搽。

其腮痄肿及喉下诸肿：用蜗牛同面研敷之。

面上毒疮初起者，急寻水蜒蚰一二条，用酱少许，共捣涂纸上，贴之即退，纸上留一小孔出气。此乃凌汉章秘传极效方也。 【 《谈埜翁试验方》】 

喘嗽面浮，并四肢浮者，蛤蚧一雌一雄头尾全者，法酒和蜜涂之，炙熟紫团人参似人形者半两为末，化蜡四两，和作六饼，每煮糯米薄粥一盏，投入一并搅化，细细热呷之。 【 《普济方》】 

面上紫块如钱大，或满面俱有：野大黄四两取汁，穿山甲十片烧存性，川椒末五钱，生姜四两取汁和研，生绢包擦，如干以酢润湿，数次如初，累效。 【 《陆氏积德堂方》】 

少年面疱粉刺面(黑干)：用浮萍日挼盦之，并饮汁少许。 【 《外台》】 
又方：用紫背萍四两，防己一两，煎浓汁洗之，仍以萍于斑点上熟擦，日三五次。物虽微末，其功甚大，不可小看。 【 《普济方》】 

身面疣目：杏仁烧黑研膏，擦破，日日涂之。 【 《千金方》】 

身面瘢痕：用禹余粮、半夏等分为末，鸡子黄和敷，先以布拭赤，勿令见风，三十日自灭。十年者亦能灭去。 【 《圣济碌》】 

头面诸疮：芝麻生嚼敷之。 【 《普济方》】 

(黑干)(黑曾)皶疱：银杏同酒糟嚼涂之。

面黑令白：用白杨皮同桃花、白冬瓜子服之。

身面白癜：以酒服生芝麻油一合，一日三服，至五斗瘥。忌生冷，猪鸡鱼蒜等百日。 【 《千金方》】 

身面白丹：白瓷瓦末和猪脂涂之。 【 《梅师方》】 

瘢痕凸起：热瓦频熨之。 【 《千金方》】 

痣黡疣赘：花碱、矿灰，以小麦秆灰汁煎二味，令干，等分为末，以针刺破，水调点之，三日三上，即去，须新合乃效。 【 《圣济录》】 

身面赤疵：常以银揩令热，久久自消。 【 《千金翼》】 

面黡黑痣：以草划破，铜绿末敷之，三日勿洗，水自落，厚者再上之。 【 《圣济录》】 

身面疳疮，出黄汁者，葵根烧灰和猪脂涂之。 【 《食疗本草》】 

粉滓面(黑干)：云母粉、杏仁等分为末，黄牛乳拌略蒸，夜涂旦洗。 【 《圣济录》】 

少年面疱：水银、胡粉等分研，腊猪脂和，夜涂旦拭，勿见水，三度瘥。 【 《肘后方》】 

菌桂养精神，久服面生光华，常如童子。

肺风面疮：用蓖麻子、大枣、瓦松、白果、肥皂为丸，日三次。

面上瘢痕：用蒺藜子、山栀子各一合为末，酢和，夜涂旦洗之。 【 《救急方》】 

面疮：用丝瓜、牙皂烧擦。

金腮疮：初生如米豆大，久则穿蚀，用鸡内金、郁金敷之。

面疱：用马蔺子花杵敷之佳。 【 《肘后方》】 

疣痣瘤赘：用石灰一两，桑灰淋汁熬成膏，刺破点之。 【 《普济方》】 

身面洪肿：甘遂二钱，生研为末，以豮猪肾一枚分为脔，入末在内，湿纸包煨，令熟食之，日一服，至四五服当觉腹鸣小便利，是其效也。 【 《肘后方》】 

黑子疣赘：续随子熟时点之自落。 【 《普济方》】 

头面忽肿热毒风气内攻，或连手足赤肿，触着痛者：牛蒡子根，一名蝙蝠刺，洗净研烂，酒煎成膏，绢摊贴肿处，仍以热酒服一二匙，肿消痛减。 【 《斗门方》】 

面上雀斑：蓖麻子仁、密陀僧、硫黄各一钱，为末，用羊髓和匀，夜夜敷之。 【 《摘元方》】 

面上瘢黡：取铁扫帚地上自落叶并子，煎汤频洗，数次自消。 【 《寿域神方》】 

面上(黑干)(黑曾)：白附子为末，卧时浆水洗面，以白蜜和涂纸上贴之，久久自落。 【 《卫生易简方》】 

黑气上面：半夏焙研，米酢调敷，不可见风，不计遍数，从早至晚，如此三日，皂角汤洗下，面莹如玉也。 【 《摘元方》】 

面上生疮：曼陀罗花晒干，研末少许，贴之自愈。 【 《卫生易简方》】 

头风面疮：痒出黄水，艾二两酢一升，砂锅煎取汁，每薄纸上贴之，一日上二次。 【 御药院方】 

面上(黑干)(黑曾)：艾灰桑灰各三升，以水淋汁，再淋至三遍，以五色布纳于中同煎，令可丸时，每以少许敷之，自烂脱；或与藜灰汁同熬膏点之，甚妙。 【 《外台秘要》】 

粉刺黑斑：五月五日收带根天麻紫花者晒干烧灰，以商陆根捣自然汁加酸酢和搜灰作饼，炭火煅过收之，半年方用，入面药，甚能润肌。 【 《闺阁事宜》】 

身面疣目：用腊纸卷硫黄末少许点之，焠之有声目去。 【 《普济方》】 

身面瘊子：用白矾、地肤子等分煎水，频频洗之。 【 《多能鄙事》】 

面多(黑干)(黑曾)雀卵色：苦酒渍朮，日日拭之极效。 【 《肘后方》】 

面黄食少，男妇面无血色，食少嗜卧：苍朮一斤；熟地黄半斤；干姜炮一两，春秋七钱，夏五钱，为末，糊丸梧子大，每温水下五十丸。 【 《济生拔萃》方】 

身面卒肿洪满：用皂荚去皮炙黄剉，三升，酒一斗渍透煮沸，每服一升，一日三服。 【 《肘后方》】 

鼻面酒皶：用南方没石子有孔者，水磨成膏，夜夜涂之甚效。 【 《危氏得效方》】 

面上脓疮：柳絮、腻粉等分，以灯盏油调涂之。 【 《普济方》】 

面上恶疮，不可名识者：柳叶或皮木煮汁，入少盐，频频洗之。 【 《肘后方》】 

面上粉刺(疒畾)子如米粉：用桃花丹砂各三两为末，每服一钱，空心井水下，日三服，十日知，二十日小便当出黑汁，面色莹白也。 【 《圣惠方》】 

身面水肿，坐卧不得：取东引桑枝烧灰淋汁，煮赤小豆，每饥即饱食之，不得吃汤饮。 【 《梅师方》】 

面上痣疵：寒食前后取桑条烧灰淋入石灰熬膏，以自己唾调，点之自落也。 【 《皆效方》】 

身面石疽，状如痤疖而皮厚：以谷子捣敷之。 【 《外台秘要》】 

虚肥面肿，积年气上如水病，但脚不肿：用谷楮叶八两，以水一斗煮取六升，去滓，纳米煮粥，常食之，勿绝。 【 《外台秘要》】 

面(黑曾)皯疱：枸杞子十斤，生地黄三斤为末，每服方寸匕，温酒下，日三服，久则童颜。 【 《圣惠方》】 

头面钱癣：槿树皮为末，酢调，重汤顿如胶，敷之。 【 王仲勉经效方】 

身面浮肿：用乌豆一升，水五升，煮汁三升，入酒五升，更煮三升，分温三服，不瘥再合。 【 《千金方》】 
又方：乌头煮至皮干为末，每服二钱，米饮下。建炎初，吴内翰女孙忽发肿凸，吴检外台得此方，服之立效。 【 《百一选方》】 

身面疣目：七月七日以大豆拭疣上三过，使本人种豆于南向屋东头第二溜中，豆生叶，以热汤沃杀，即愈。 【 《外台秘要》】 

身面卒肿，脉洪大：用菟丝子一升，酒五升，渍二三宿，每饮一升，日三服，不消再造。 【 《肘后方》，下同】 

面疮粉刺：菟丝子苗绞汁涂之，不过三上即瘥，屡验。

面上风刺：黑牵牛酒浸三宿为末，先以姜汁擦面，后用药涂之。 【 《摘元方》】 

面上粉刺(疒畾)子，如米粉：黑牵牛末对入面脂中，日日洗之。 【 《圣惠方》】 

面上雀斑：黑牵牛末鸡子清调，夜敷旦洗。 【 《心鉴方》】 

面黑令白：(艹舌)蒌穰三两，杏仁一两，猪(月臣)一具，同研如膏，每夜涂之，令人光润，冬月不皴。 【 《圣济录》】 

面生粉刺酒皶：白蔹二分，杏仁半分，鸡屎白一分为末，和杂水涂之，或拭面。一方无鸡屎。 【 《肘后方》】 

身面卒肿：生猪肝一具，细切酢洗，入蒜酢食之，勿用盐。 【 《本草》】 

面粗丑黑皮厚(黑干)(黑曾)者：猪(月臣)五具，芜菁子二两，杏仁一两，士瓜根一两，醇酒浸之，夜涂旦洗，老者少，少者白，神验。 【 《肘后方》，下同】 

水气身面浮肿：商陆一升，水二斗煮取一斗，去滓，羊肉一斤切入内，煮熟，下葱豉，五味调和，如臛法食之。身面疣目，每月望日子时，以秃帚扫疣目上三七遍。 【 《圣惠方》】 

身面疣目：牛口涎涂之自落。 【 《千金》】 

面上皯疱：鹿角尖磨浓汁厚敷之，神效。 【 《本草》】 

面上风疮，鹿角尖磨酒涂之。 【 《圣惠方》，下同】 

面疮(黑干)疱：乌蛇肉二两烧灰，腊猪脂调敷。

灭瘢痕：以冻凌频熨之良。 【 《千金方》】 

身面肿满：鸡子黄白相合涂肿处，干再上。 【 《肘后方》】 

身面瘢痕：马齿苋汤日洗二次。 【 《圣惠方》】 

令面光华：三月三日收桃花，七月七日收鸡血，和涂面上，三二日后脱下，则光华颜色也。 【 《圣济总录》】 

面生(黑干)(黑曾)：干柹日日食之。 【 《普济方》】 

头面癣疮：生白果仁切断，频擦取效。 【 经验】 

食茶面黄：川椒红炒碾末糊丸，梧子大，每服十丸，茶汤下。 【 《简便方》】 

面上黡子：七月七日午时，取甛瓜叶七枚，直入北堂中向南立，逐枚拭黡，即灭去也。 【 《淮南万毕术》】 

身面疣目，盗酸酒酵洗而呪之，曰：疣疣不知羞，酸酒酵洗你头，急急如律令！呪七遍，自愈。 【 《外台》】 

身面浮肿，小便不利，喘急：用胡葱十茎，赤小豆三合，硝石一两，以水五升煮葱豆至熟，同擂成膏，每空心温酒服半匙。 【 《圣惠方》】 

面黡痣点：蔓菁子研末，入面脂中，夜夜涂之，亦去面皱。或取油用亦妙。 【 《圣惠方》】 

面上黑子，芫荽煎汤，日日洗之。 【 《小说》】 

　　针灸

《素问》曰：肝气逆，则头痛，耳聋不聪颊肿，取血者。
心热病者，先不乐数日，乃热；热争则卒心痛烦闷，善呕，头痛面赤，无汗。壬癸甚，丙丁大汗。气逆则壬癸死。刺手少阴太阳。
脾热病者，先头重颊痛，烦心颜青，欲呕、身热；热争则腰痛不可用俛仰，腹满泄，两颔痛。甲乙甚，戊己大汗。气逆则甲乙死。刺足太阴阳明。
帝曰：有病肾风者，面胕痝然壅，害于言，可刺不？岐伯曰：虚不当刺。不当刺而刺，后五日，其气必至。
《灵枢经》曰：顑痛刺足阳明曲周动脉，见血立已；不已，按人迎于经，立已。
厥胷满面肿，唇漯漯然暴言难，甚则不能言，取足阳明。
厥头痛面若肿起而烦心，取之足阳明太阴。
顑痛，刺手阳明，与顑之盛脉出血。
手太阳之脉，是动则颔肿不可以顾，所生病者，目黄颊痛。三焦手少阳之脉所生病者，颊痛。胆足少阳之脉，所生病者，颔肿。心主手厥阴之脉，是动则病面赤目黄。胃足阳明之脉，是动则病洒洒振寒颜黑。足少阴之脉，是动则病饥不欲食，面如漆柴。皆视其盛虚热寒陷下取之也。
《千金方》曰：面赤颊中痛，取攒竹、龂交、玉枕。
面赤肿，取上星、囱?页会、前顶、脑户、风池。
面恶风寒，颊肿痛，取巨髎、天窻。
面皮热，取天突、天窻。
面赤热，取肾腧、内关。
面疮黑取行间，面尘黑取太冲。
颞颥痛，颔颅热痛，面赤，取中渚。
面皮赤痛取悬厘。
《古今医统》云：陷谷，面肿目壅肿，刺出血立愈。
颊肿口急颊车痛，不可以嚼，颊车，针灸皆可。
面颌肿生疮，合谷，列缺、地仓皆可取之。
少阴络治面黑齿长而垢，腹胀闭。
太阳络、太阴络治腹胀闭不得息，善噫岖逆则面赤，不逆则面黑。

　　导引

《养性书》曰：摩面光泽，热摩手心，频拭额上，谓之修天庭。连发际七遍，面上自然光泽，所谓手宜在面是也。

　　医案


《丹溪心法》曰：朱奶两腮热肿，隔壅之病也。用干葛、桔梗、苏叶各一钱半，升麻一钱，甘草炙七分，薄荷一钱，姜一片水煎服。

《卫生宝鉴》曰：杨郎中之内，五十一岁，身体肥盛，己酉春患头目昏闷，面赤热，多服清上药不效，请予治之。诊其脉，洪大而有力。
《内经》云：面热者手阳明病。《脉经》云：阳明经气盛有余，则身已前皆热。况其人素膏粱积热于胃，阳明多血多气，本实则风热上行，诸阳皆会于头，故面热之病生矣。先以调胃承气汤七钱，黄连二钱，犀角一钱，疏利三两行，彻其本热；次以升麻加黄连汤主之。

一妇人年几三十，忧思不已，饮食失节，脾胃有伤，面色黧黑不泽，环唇尤甚，心悬如饥状，又不欲食，气短而促。大抵心肺在上，行荣卫而光泽于外，宜显而不宜藏；肝肾在下，养筋骨而强于内，当隐而不见；脾胃在中，主传化精微，以灌四旁，冲和而不息。其气一伤，则四脏失所，忧思不已，气结而不行，饮食失节，气耗而不足，使阴气上溢于阳中，故黑色见于面。又经云：脾气通于口，其华在唇。今水反来侮土，故黑色见于唇，此阴阳相反，病之逆也。上古天真论云：阳明脉衰于上，面始焦。故知阳明之气不足。非助阳明生发之剂，无以复其色，故以冲和顺气汤主之。《内经》曰：上气不足，推而扬之。以升麻苦平，葛根甘温，自地升天通行阳明之气为君。人之气，以天地之风名之，气留而不行者，以辛散之。防风辛温，白芷甘辛，温以散滞气为臣；苍朮苦辛，蠲除阳明经之寒，白芍药之温酸，安太阴经之怯弱。《十剂》云：补可去弱，人参羊肉之属。人参、黄芪、甘草、甘温，补益正气为佐[佐　原作「臣」，据文意改。]。至真要大论云：辛甘发散为阳。生姜辛热，大枣甘温，和荣卫，开腠理，致津液以复其阳气，故以为使。每服早饭后午饭前，取阳升之时，使人之阳气易达故也。数服而愈。

《儒门事亲》曰：陈君俞头项偏肿，连一目，若半壶，诊其脉洪大。戴人曰：《内经》云，面肿者，风。此风乘阳明经也。阳明气血俱多。风肿宜汗解，先与通圣散去硝黄，入姜葱豉煎服，取微汗，次日以草茎刺鼻中出血，其肿立消。

《李杲十书》曰：泰和年，东垣监纳济源税时，长夏多疫疠，初觉憎寒体重，次传面目肿盛，目不能开，上喘咽喉不利，舌干口燥。俗云大头天行，亲戚不相访问，如染之多不救。张县丞亦得此证，至五六日，医以承气汤加蓝根下之，稍缓，翌日其病如故，下之又缓，终莫能愈，渐至危笃。或曰：李明之存心于医，可以请治。遂命诊视，具说其由。曰：夫身半以上，天之气也；身半以下，地之气也。此虽邪热客于心肺之间，上攻头而为肿盛，以承气下之，泻胃中之实热，是诛伐无过，殊不知适其病所为。故遂处方，用黄连、黄芩，味苦寒，泻心肺间热以为君；橘红、元参苦寒，生甘草甘寒泻火补气以为臣；连翘、鼠黏子、薄荷叶苦辛平，板蓝根味甘寒，马屁勃、白殭蚕味苦平，散肿消毒定喘以为佐；升麻、柴胡味苦平，行后急者，谓前缓剂已经高分泻邪气入于中，是到阴部，染于有形质之所，若不速去反损阴也。此却为客邪，当急去之，是治客以急也。且治主当缓者，谓阳邪在上，阴邪在下，各本家病也。若急治之，不惟不能解其纷而反致其乱矣。此所以治主当缓也。治客当急者，谓阳分受阳邪，阴分受阴邪，主也；阴分受阳邪，阳分受阴邪，客也。凡所谓客者当急去之，此治急以客也。假令少阳阳明之为病，少阳为邪者，出于耳前后也；阳明者首面大肿也。先以黄芩、黄连、甘草，通炒过，剉煎，少少不住服呷之；或服毕，再用大黄，或酒浸或煨，又以鼠黏子新瓦上炒香，(口父)咀煎去渣，内芒硝各等分，亦细细呷之，当食后用，徐得微利。及邪气已，只服前药；如不已，再服后药。依前次第用之，取大便利，邪已即止。如阳明渴者，加石膏；少阳渴者，加瓜蒌根汤，阳明行经，加升麻、葛根芍药之类；太阳行经，加羌活、防风、荆芥之类。选而加之，并与上药合，不可独用散也。

《医学纲目》曰：许学士医检正患鼻頞间痛，或麻痹不仁，如是数年。忽一日连口唇颊车发际皆痛，不开口，言语饮食皆妨碍，頞与颊上常如糊，手触之则痛，此足阳明经络受风毒，传入经络，血凝滞而不行，故有此证。或以排风、小续命、透髓丹之类与之，皆不效。制犀角升麻汤赠之，数日愈。夫足阳明胃也。经云，肠胃为市。又云，阳明多血多气。胃之中腥膻五味，无所不纳，如市廛无所不有也。以其腐熟饮食之毒聚于胃，此方以犀角为主，解饮食之毒也；阳明经脉环唇挟舌，起于鼻，交頞中，循颊车上耳前过客主人，循发际至额颅，今所患皆一经络也，故以升麻佐之；余药皆涤除风热；升麻、黄芩专入胃经。

或问：一人年五十，忽颧骨上初觉如松子，渐大如胡桃不甚肿，微赤微痒，或云痰核，或云结毒，或作瘤治何如？曰：皆非也，是名颧疽，属阳明经积热所致，用紫金丹、乌金散、活命饮，加制过南星服之而消。按经曰，心病者颧赤。又曰，肾病者颧与颜黑。然则当察其色赤者，宜以黄连安神丸降心火，补心丸养心血；黑者宜以地黄丸滋肾水，未可专委之阳明郁火也。

《薛己医案》曰：一人年逾三十，夏月热病，后患颐毒，积日不溃，气息奄奄，饮食少思，大便不禁，诊脉如无。经曰：脉息如无似有，细而微者，阳气衰也。齐氏曰：饮食不入，大便滑利，肠胃虚也。以六君子加炮姜、肉豆蔻、破故纸，数剂而泄稍止，食稍进。更加黄蘗、当归、肉桂，乃溃而脓水清稀。前药每服加熟附子一钱，数剂泄止食进，脓渐稠。再以十全大补汤加酒炒芍药、白蘝，月余而愈。

地官陈用之患前证，服发散之剂，寒热已退，肿痛不消，此血凝滞而欲作脓也。用托里消毒散而脓成，又用托里散而溃。但脓清作渴，乃气血虚也，用八珍加麦门冬、五味子三十余剂而愈。

上舍卢懋树患此而尺脉数，证属肾经不足，误服消毒之剂，克损元气而不能愈。予用补中益气、六味丸料而痊。

上舍熊楝卿颐后患之，脓清体瘦，遗精盗汗，晡热口渴，痰气上涌，久而不愈。脉洪大，按之微细。属肾气亏损所致。遂用加减八味丸料，并十全大补汤而愈。

一妇人素内热，因怒耳面至颈项肿痛，寒热。此肝胆经火燥而血虚，用柴胡栀子散而肿痛消，用加味逍遥散而寒热退，用八珍汤加丹皮而内热止。

平江陈氏因惊惧后，常用手指甲拄搯两颊，遂两颊破损，心中懊憹不安，脉数而实，诸药不愈。用《活幼口议》牛黄清心凉膈丸，数服，如失。

老母年七十余，累岁患颊车痛。每多言伤气，不寐伤神，则大发；发之至剧，则上连头下至喉内及牙龈皆如针刺，火灼不可手触，乃至口不得开，言语饮食并废，自觉目中火光如闪电，寻常涎唾稠黏如丝不断，每劳与饿则甚，得卧与食则稍安。知其虚也，始以清胃散、犀角升麻汤、人参白虎汤、羌活胜湿汤加黄芩、甘、桔皆不效；后改用参、芪、白朮、芎、归、升、柴、甘、桔之类，稍佐以芩、栀、连翘、鼠黏，空腹进之，而食远则服加减甘露饮，始渐安。第老人性躁，不耐闲，劳而多言时有之，不能除去病根，然发亦稀少，即发亦不如往岁之剧矣。

从之铻因丧子郁结，复多饵鹿角胶诸种子药，或于食后临卧辄进之，以至积成胃热，遂患面痛，如老母证。服清胃散、甘露饮，大加石膏，过当而见虚证；又服参芪等补药，过当而复见火证。门人施生以越鞠加山栀、连翘、贝母、橘红之属，开其郁结而始向安。

孙兆治一人满面黑色，相者断其死。孙诊之曰：非病也，乃因登溷感非常臭气而得，去至臭无如至香，令用沉香、檀香碎劈焚于炉中，安帐内以熏之，明日面色渐变，旬日如故。盖肾臭腐属水，脾臭香属土。今夫厕臭者腐臭也，故闻之则入肾而面黑；沉香者香臭也，故熏之，则脾土胜肾水而色还也。

浙全夫人忽一日面上生黑斑数点，日久满面俱黑，遍求医治不效。忽遇一草泽医人云：夫人中食毒，治之一月平复。后校其方，止用生姜汁服之。问其故，云：食斑鸠。盖此物常食半夏苗中毒，故以姜解之。

又治尼长老六十一岁，身体瘦弱，十月间病头面不耐寒，气弱不敢当风行，诸治不效。诊之其脉皆弦细而微。其人年高素食茶果而已，阳明之经本虚。《脉经》云：气不足则身以前皆寒栗。又加看诵损气，由此胃气虚，经络之气亦虚，不能上荣头面，故恶风寒，先以附子理中丸温其中气，次以升麻汤加附子主之。

徐考功兄湖广人，年踰三十，患时毒耳面焮肿，寒热拘急，其脉浮洪。此邪在表也，以荆防败毒散加牛蒡子、元参治之，渐愈；更以升麻、葛根、连翘、桔梗、川芎、金银花、牛蒡子而平复。齐氏云：宜于鼻内(口畜)通气散，取十余嚏作效。用嚏药不嚏者不可治。如嚏出脓血，治之必愈。如左右看病之人，每日用嚏药嚏之，必不传染。

一妇人表邪已解，肿尚不消。诊之脉滑而数，乃瘀血作脓也。以托里消毒散溃之而愈。

一妇人肿痛，用硝黄之剂攻之，稍缓，翌日复痛。诊之，外邪已退，亦瘀血欲作脓，亦以前药溃之，愈。

一人表俱解，惟肿不消，以托里消毒散四剂，脓成，针之而愈。

一人患时毒肿痛，发热作渴，脉实便闭，以五利大黄汤下之，诸证悉退，以葛根牛蒡子汤四剂而痊。

一人患时毒，服表散药愈炽，发热便秘，诊其脉沉而实。此邪在里也，以大黄汤下之，里证悉退；以葛根牛蒡子汤，浮肿亦消，惟赤肿尚存，更以托里药溃之而愈。

一人患时毒，焮肿胀痛，作渴烦热，便秘，脉数按之尤实，用防风通圣散一剂，诸证顿退；以荆防败毒散加元参、牛蒡、黄芩二剂而瘥。

周举人母，冬月头面耳项俱肿痛甚，便秘脉实。此表里俱实也，服防风通圣散不应，遂砭患处出黑血，仍投前药即应，又以荆防败毒散而瘳。盖前药不应者，毒血凝聚上部，经络药力难达故也，恶血既去，其药自效，或拘用寒远寒，及年高畏用硝黄，而用托里，与夫寻常消毒之剂，或不砭泄其毒，专假药力，鲜不危矣。
一妇人头面俱赤肿，焮痛甚盛，其脉浮数。此形证俱在表也。以平昔胃气有损，不可用发表之剂，宜用洁古法托里，以防邪毒之内侵。作内托复煎散一剂，终日饮之，两日而平。

少宰李蒲汀患前证，用发散之药，耗损元气，患处不消，体倦恶寒，食少口干，用补中益气加桔梗，及托里消毒散而愈。

秋官陈同野患前证，元气素弱，脉微细而伏。此形病俱虚也，用参、朮、芎、归、陈皮、柴胡、升麻、炙甘草以升举阳气，用牛蒡、元参、连翘、桔梗以解热毒，二剂，肿消而脉亦复矣。苟以脉微细为属阴，以肿赤为属阳而药之，鲜有不误者。

一妇人前证溃后，肿赤不消，食少体倦，脓清色白，乃脾肺气虚也，先用六君加桔梗芎归，后用益气汤加桔梗而敛。

一男子前证，表里俱解，肿痛尚不退，以葛根升麻汤二剂而消。

一男子患前证，肿痛发寒热，诊其脉浮数，以荆防败毒散二剂少愈，以人参败毒散二剂势减半，又二剂而瘥。

一男子耳面赤肿作痛，咽干发热，脉浮数，先以荆防败毒散二剂，势退大半；又以葛根牛蒡子汤四剂而痊。

一男子头面肿痛，服硝黄败毒之剂，愈甚，诊之脉浮数，邪在表，尚未解，用荆防败毒散二剂，势退大半，更以葛根牛蒡子汤四剂而痊。《内经》云：身半以上肿，天之气也；身半以下肿，地之气也。乃邪客心肺之间，上攻头目而为肿。此感四时不正之气为患，与夫膏粱积热之证不同。硝黄之剂，非大便秘实不可用，若不审其因，不辨其虚实表里，概用攻之，必致有误。常见饥馑之际，蒭荛之人多患之。乃是胃气有损，邪气从之为患，不可不察。予常治邪在表者，用葛根牛蒡子场、人参败毒散，或普济消毒饮子。邪在里者，五利大黄汤、栀子仁汤。表里俱不解者，防风通圣散。表里俱解而肿不退者，犀角升麻汤；如肿甚者，砭患处出恶血，以泄其毒。或用通气散取嚏，以泄其毒，十日外自愈。若嚏出脓血即愈，欲其作脓者，用托里消毒散；欲其收敛者，用托里散，此法最为稳当。五七日咽喉肿闭，言语不出，头面不肿，食不知味者，不治。

一男子服表散药，愈炽，发热便秘，诊其脉沉实，此邪在里也，以大黄汤下之，里证悉退；以葛根牛蒡子汤，浮肿亦消，惟赤肿尚存，更以托里药溃之而愈。齐氏云：时毒者，为四时邪毒之气而感之于人也，其候发于鼻面耳项咽喉，赤肿无头或结核有根，令人憎寒发热头痛，或肢体痛甚者，恍惚不宁，咽喉闭塞，庸人不识，将为伤寒，便服解药一二日，肿气增益，方悟，始求疮医。原夫此疾，古无方论，世俗通为丹瘤，病家恶言时毒，切恐传染。考之于经曰：人身忽经变赤，状如涂丹，谓之丹毒。此风热恶毒所为，与夫时毒特不同耳。盖时毒初状如伤寒，五七日间乃能杀人，治者宜精辨之。先诊其脉，滑数浮洪沉紧弦濇，皆其候也。盖浮数者邪气在表也，沉濇者邪气深也。气实之人急服化毒丹以攻之，热实不利，大黄汤下之；其有表证者，解毒升麻汤以发之，或年高气软者，五香连翘汤主之。又于鼻内(口畜)通气散，取十余嚏，作效。若(口畜)药不嚏者，不可治。如嚏出脓血者，治之必愈。左右看病之人，每日用(口畜)药嚏之，必不传染。其病人每日亦用嚏药三五次，以泄热毒，此治时毒之良法也。经三四日不解者，不可大下，宜和解之，服犀角连翘散之类，至七八日大小便通利，头面肿起高赤者，可服托里散、黄芪散，宜针镰砭割出血，泄其毒气，十日外不治自愈。此病若五日已前，精神昏乱，咽喉闭塞，语声不出，头面不肿，食不知味者必死，治之无功矣。然而此疾有阴有阳，有可汗有可下，常见粗工但云热毒，就用寒药，殊不知病有微甚，治有逆从，不可不审矣。

一人冬月痛头面赤肿，耳前后尤甚，痛不可忍，发热恶寒，牙关紧急，涕唾稠黏，饮食难下，不得安卧，医砭肿上四五十针，肿赤不减，痛益甚。予诊其脉，浮紧，按之洪缓，知为寒覆皮毛，郁遏经络，热不得升，聚而赤肿。且夫天令寒凛之时，腠理闭，汗不出，血气强，肉坚濇，善用针者不得取四厥，必待天温。又云冬月闭藏，用药多，少针石也，宜以苦温之剂，温经散寒，所谓寒致腠理以苦发之，以辛散之。

《外科正宗》曰：一男子耳项肿痛，发寒热，脉浮数，以荆防败毒散一剂，寒退热存；又以连翘消毒饮一剂，便行三次，内热顿退；余肿不消，本方去大黄加川芎数剂而愈。

一男子先发寒热，吹日头面俱肿，又二日口噤，汤水不入。诊之，脉洪数而有力，此表里俱实也。又咽喉妨碍，汤药难下，先用针刺咽间，去恶血钟许，牙关稍开；以防风通圣散一剂，徐徐服之，便去三四次肿上砭去恶血，以金黄散敷之，次日肿势稍退，又以普济消毒饮二剂，面肿渐消，惟两耳下坚肿不退，此必作脓，又以托里消毒散数服，候脓熟而针之，次以十全大补汤去肉桂加陈皮，十余剂而敛。

一男子牙根肿痛，次传腮项俱肿，顿生寒热。此阳明湿热上攻，用荆防败毒散加石膏一剂，寒热顿退，惟腮肿不消，以针刺牙根肿上出毒血，以冰硼散擦之，外敷真君妙贴散，内服牛蒡子汤，数服而愈。

一男子冬月耳面赤肿，发热，口干，脉洪实而便秘。此三阳蕴热证也，必舍时从证治之。以五利大黄汤一剂，便行二次，赤肿稍退，内热稍疏；又以升麻解毒汤二服，肿亦消而病愈。

一妇人冬月面肿咽痛，口噤难开，诊脉洪数有力，又见房中暖气如烘，此因炉火盛也，以黄连解毒汤加元参一剂，次日肿消咽利，又用二剂，其疾痊安。

一男子劳甚，鬓间肿硬，肉色不变。予曰：劳伤气血，湿痰凝滞之证，与夫外感时毒不同。又诊脉细数而无力，为内伤损病，治当养气血调经脉理劳续损治之。彼欲内消，自服仙方活命饮二服，肿不觉消，脾胃已损。又请一医，乃行攻利，复损脏腑，数日后饮食不进，便泄不止，肿硬愈坚，痰涎愈甚。复请视之，辞不可治。予曰：凡疗理病有主末，治有权宜。此病初起，肉色不变者，血不足也；坚硬不热者，脾胃弱也；脉细数而无力，正气衰也。岂可用前有余之药以攻不足之病？后又强投温中补剂，不应而死。
古今图书集成医部全录卷一百三十四

　耳门

　　黄帝素问

　　　生气通天论

阳气者烦劳则张，精绝，辟积于夏，使人煎厥，目盲不可以视，耳闭不可以听，愦愦乎若坏都，汩汩乎不可止。
【 注　此言烦劳而伤其阳气也。盖阴阳之要，阳密乃固。烦劳则阳气外张，阴不得阳之温固，则精自出而绝于内矣。秋冬之阳气收藏于内，夏则阳气张浮于外，故益虚而煎厥也。精气虚，故目盲不可以视，耳闭不可以听也。】 
又曰：阳不胜其阴，则五脏气争，九窍不通。
 【 注　五脏为阴，九窍为水注之器，乃精气所注之门户。如阴甚而阳不能胜之，则五脏之气交争于内，而九窍为之不通。】 

　　　金匮真言论

南方赤色，入通于心，开窍于耳。
 【 注　邪气脏腑病形篇曰：其别气走于耳而为听。别气者，心主之气也。故曰：心开窍于耳也。】 

　　　阴阳应象大论

北方生寒，在脏为肾，在窍为耳。
【 注　肾气通于耳，肾和则耳能闻五音矣。故肾气开窍于耳。】 
人年五十体重，耳目不聪明矣。
 【 注　年五十而精液血液皆虚。虚则不能并于上，而耳目不聪明矣。】 
智者有余，有余则耳目聪明。
 【 注　有余则阳气充，故耳目聪明也。】 
天不足西北，故西北方阴也；而人右耳目不如左明也。
 【 注　天不足西北者，阳中之阴不足也。在人则左为阳，而右为阴。阴不足于上，故右耳目不如左明也。】 
东方阳也，阳者其精并于上，并于上则上盛而下虚，故使耳目聪明而手足不便也。西方阴也，阴者其精并于下，并于下则下盛而上虚，故其耳目不聪明而手足便也。故俱感于邪，其在上则右甚，在下则左甚。此天地阴阳所不能全也，故邪居之。
 【 注　此言天地阴阳与人身之左右俱有，所不能全也。故人当配天地，以养头足，而勿使邪居之。】 

　　　五脏生成篇

徇蒙招尤，目冥耳聋，下实上虚，过在足少阳厥阴，甚则入肝。
 【 注　厥阴肝脏开窍于目，少阳经脉，上出于耳。邪实于下而经气不能上通，是以目冥耳聋。正气虚于上致动视而昏冒，摇掉之甚也。此始伤气而致正虚于上，过在经而复邪实于下也。】 

　　　诊要经终论

少阳终者耳聋，百节皆纵，目?绝系。绝系一日半死。其死也，色先青白，乃死矣。
 【 注　手足少阳经脉皆循于耳，经气绝，故耳聋也。少阳主骨，诸节皆属于骨，少阳气终，故百节皆纵。手足少阳之脉，皆至目锐眦，终则牵引于目，故目如惊而邪视也。少阳属肾，肾藏志，目系绝则志先绝，故一日半死也。青者甲木之气，外脱白者，三焦之荣内亡也。】 

　　　玉机真脏论

脾不及，则令九窍不通，名曰重强。
 【 注经曰：五脏不和，则九窍不通，今脾气不足，则五脏之气皆不和矣。夫胃为阳土而气强，脾为阴土而气弱。脾弱而不得禀水谷之气，则胃气益强，故曰重强。盖言脾气虚而不能为胃行其津液者。胃强脾弱。脏腑之刚柔不和也。】 

　　　通评虚实论

凡治暴厥而聋，偏塞闭不通，内气暴薄也。不从内外中风之病，故瘦留着也。
 【 注　暴厥而聋，厥气上逆，上窍不通也。偏塞闭结，厥气下逆，下窍不通也。此内外暴薄而为外窍之不通也。如不从内之忧怒，外之中风而多病夭者，此缘形弱气衰，墙基卑薄，故肌肉瘦而皮肤薄着也。】 
五脏不平，六腑闭塞之所生也。头痛耳鸣，九窍不利，肠胃之所生也。
 【 注　夫五脏之气，久逆而不得和平者，六腑闭塞之所生也。六腑不和，则九窍为之不利。盖脏腑阴阳表里相应，是以证见于外者，病本于内，闭塞于内者，而外窍为之不通。】 

　　　热论

伤寒三日，少阳受之。少阳主胆，其脉循胁络于耳，故胷胁痛而耳聋。九日少阳病衰，耳聋微闻。
 【 注　少阳之气主枢主胆，胆气升则诸阳之气皆升，所谓因于寒欲如运枢也。诸阳之气从枢胁而出于肤表。太阳主表，阳明主肌，少阳主胷胁，胷胁痛而耳聋者，病在气而见有形之经证也。】 
其病两感于寒者，三日则少阳与厥阴俱病，则耳聋囊缩而厥，水浆不入，不知人，六日死。
 【 注　少阳与厥阴为表里，故见少阳之耳聋，厥阴之囊缩而厥。水浆不入，谷气绝也。不知人者，神气伤也。此脏腑皆病，荣卫不行，故尽气终而死也。】 

　　　厥论

手太阳厥逆，耳聋，泣出，项不可以顾，腰不可以俛仰，治主病者。
 【 注　手太阳所生病者，耳聋。小肠主液，故逆则泣出也。夫心主血脉，小肠主液而为心之表，小肠气逆则津液不能荣养于经脉，是以项不可以顾，腰不可以俛仰。盖腰项之间，乃脉络经俞之大会也。】 
少阳之厥，则暴聋，颊肿而热。胁痛，胻不可以运。
 【 注　足少阳之脉，起于目锐眦，从耳后入耳中，下颊车，循胷过季胁，出膝外廉，循足跗。故逆则暴聋，颊肿，胁痛，足胻不可以运行。】 

　　　脉解篇

太阳所谓耳鸣者，阳气万物盛上而跃，故耳鸣也。
 【 注　此言阳气之更盛也。春三月所谓发陈，天地俱生，万物以荣。是以天地万物之气皆盛上而跃。然而人之阳气亦荣盛于上，是以经脉上壅而耳鸣也。】 
太阳所谓浮为聋者，皆在气也。
 【 注　此申明经气之有别也。如阳气盛上而所谓耳鸣者，因气而病经也。若所谓浮为聋者，皆在气。】 

　　　刺禁论

刺客主人内陷中脉，为内漏，为聋。
【 注　此言刺客主人太过，则误中内陷交过之脉，而为耳内漏而聋也。】 

　　　针解篇

人发齿耳目五声，应五音六律。
 【 注　发、齿、耳、目共六，齿又为六六之数，而发之数不可数矣。律吕之数，推而广之，可千可万，而万之外不可数矣。此言天地人之相应通变之无穷也。】 

　　　气交变大论

岁火太过，炎暑流行，金肺受邪，民病疟少气、欬喘，血溢血泄、注下，嗌燥耳聋。
 【 注　诸戊之岁火运太过，火胜则克金，故金肺受邪。肺乃水之生源，火热铄金，水源已竭，肾开窍于耳，故肾虚而耳聋。】 
岁金太过，燥气流行，肝木受邪。民病两胁下少腹痛，目赤痛眦疡，耳无所闻。
 【 注　诸庚之岁，金运太过，燥气流行，则肝木受病。耳无所闻者，肝虚也。】 

　　　五常政大论

厥阴司天，风气下临，脾气上从，体重肌肉萎，食减口爽，目转耳鸣。
 【 注　目转耳鸣，风淫于上也。】 

　　　六元正纪大论

少阳司天，民病聋瞑。
 【 注　聋瞑者，风热之气乘于内也。】 
厥阴司天，三之气，耳鸣掉眩。
 【 注　耳鸣掉眩，乃风病行于上也。】 
木郁之发，甚则耳鸣眩转。
 【 注　耳鸣眩转，乃风气之为病也。】 
少阳所至，为喉痹，耳鸣，呕涌。
 【 注　此秋病之常也。】 
木郁之发，民病胃脘当心而痛，上支两胁，膈咽不通，食饮不下，甚则耳鸣眩转，目不识人，善暴僵仆。
 【 注　此受司天在泉之制胜，郁极乃发，以报复其岁气，如丁卯、丁酉岁少角木运而上临阳明，壬子、壬午岁太角木运而阳明在泉，则木气皆郁矣。胃脘咽膈，食饮不下，木胜而土伤也。上支两胁，耳鸣眩转。仆不识人，风气之为病也。】 

　　　至真要大论

厥阴司天，客胜则耳鸣掉眩。
 【 注　风木之客气胜于上，故耳鸣掉眩。】 
厥阴之胜，耳鸣头眩，愦愦欲吐，胃膈如寒。
 【 注　耳鸣头眩，木淫于上也。愦愦欲吐，胃气如寒，胃土病也。】 
少阳之胜，热客于胃，烦心，心痛，目赤，欲呕，呕酸善饥，耳痛溺赤，善惊谵妄，少腹痛下沃赤白。治以辛寒，佐以甘咸，以甘泻之。
 【 注　少阳之胜，舍于三焦，故热客于胃。盖三焦之原，皆出于胃间也。三焦与心主包络相合，故烦心，心痛。三焦之脉上入耳中，络目锐眦，故滛上而为耳痛。】 
少阴司天，客胜则鼽嚏，颈项强，肩背瞀热，头痛少气，发热，耳聋目瞑。
【 注　少阴司天，二之气，乃厥阴风木，耳聋厥阴之气胜也。】 
少阳司天，客胜则丹胗外发，及为丹熛疮疡，呕逆喉痹，头痛嗌肿，耳聋，血溢，内为瘈瘲。主胜则胷满欬仰息，甚而有血。
 【 注　少阳司天，初气三气，乃君相二火，耳聋等证，皆风火之为病也。】 
岁太阴在泉，民病耳聋，浑浑焞焞，嗌肿喉痹。
 【 注　太阴在泉，辰戌岁也。民病耳聋等证，乃三焦经病。】 

　　灵枢经

　　　邪气脏腑病形篇

心脉微濇为耳鸣。
 【 注　南方赤色，入通于心，开窍于耳。心脉微濇，乃心气虚，故耳鸣。】 
十二经脉，三百六十五络，其血气皆上于面，而走空窍，其别气走于耳而为听。
 【 注　别气者心肾之气，别走于耳而为听也。】 

　　　经脉篇

小肠手太阳，是主液所生病者，耳聋目黄颊肿。
三焦手少阳，是动则病耳聋，浑浑焞焞，嗌肿喉痹。
 【 注　凡此皆经脉所循之部分而为病。】 
手阳明之别者，入耳合于宗脉，实则龋聋。
【 注　实则气滞而为龋聋之病。】 

　　　经筋篇

手太阳之筋，其支者入耳中，直者出耳上下，其病则耳中鸣，痛引颔。
 【 注　此太阳之筋所过而为病也。】 

　　　脉度篇

肾气通于耳，肾和则耳能闻五音矣。五脏不和，则七窍不通。
 【 注　五脏常内阅于七窍，五脏不和，故七窍为之不通。】 

　　　热病篇

热病不知所痛，耳聋不能自收，口干，阳热甚。阴颇有寒者，热在髓，死不治。
 【 注　不知所痛者，外因之热入于内也。耳聋不能自收，口干者，肾脏之热乘于上也。阳热甚阴颇有寒者，内热交争于外也。热在髓者，外热交争于内也。病深入内，故死。】 

　　　口问篇

黄帝问曰：人之耳中鸣者，何气使然？岐伯曰：耳中，宗脉之所聚也。故胃中空则宗脉虚，虚则下溜，脉有所竭者，故耳鸣。
 【 注　肺朝百脉，宗脉者百脉之宗，肺所主也。耳者宗脉之所聚也。百脉之血气，水谷之所生也。故胃中空则宗脉虚，虚则脉气下溜矣。脉中之血气有所竭，故耳鸣也。】 
上气不足，耳为之苦鸣。
 【 注　此言膀胱所藏之津液不足，不能灌精濡空窍，正气不足而生奇邪之病也。】 

　　　师传篇

肾者主为外，使之远听。视耳好恶，以知其性。
 【 注　肾开窍于耳，故主为外，言其听之远也。】 

　　　决气篇

精脱者耳聋，液脱者骨属屈伸不利，色夭脑髓消，胫酸，耳数鸣。
 【 注　肾主藏精，开窍于耳，故精脱者耳聋。液淖泽于骨，补益脑髓，故液脱者，骨属屈伸不利。不能润泽皮肤，故毛色夭焦也。肾主骨而骨髓上通于脑，故脑髓消而胫酸耳鸣。】 

　　　海论

髓海不足，则脑转耳鸣。
 【 注　髓海不足则精液竭，精液者所以濡空窍者也，是以耳为之鸣。】 

　　　五阅五使篇

耳者，肾之官也。

　　　本脏篇

黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。
 【 注　耳者肾之候，故视耳而知肾也。】 

　　　卫气篇

足少阳之标，在耳窻笼之前，而出于头气之街。窻笼者耳也。
 【 注　标犹树之梢杪，足少阳之标，出于头气之街。】 

　　　阴阳二十五人篇

手少阳之上，血气盛则耳色美，血气少则耳焦色恶。
 【 注　手少阳之脉，其上行者出走耳前交颊，上至目锐眦，是以皮肤之血气盛则耳色美，气血皆少则耳焦色恶也。】 

　　扁鹊难经

　　　耳能闻声之故

四十难曰：肺主声，耳者肾之窍而反闻声，其意何也？然。肾者北方水也，水生于申，申者西方金，金者肺，肺主声，故令耳闻声。
 【 注　肺金也，声出于金，故肺主声。鼻属于肺，不能听声。耳属于肾而反能闻声音，果何如邪？肾属北方水申酉戌，申正金临官之地。金在脏为肺，肺主声。耳虽属肾水，水生于肺金之位，故令耳能闻声。】 

　　中藏经 【 汉?华佗】 

　　　肾气通耳

肾者精神之舍，性命之根，外通于耳。

　　　耳聋

肝气逆则头痛，耳聋颊赤。其脉沉而急，浮而急亦然。病耳无闻，其脉浮大而濇者死。

　　　耳部凶证

黑色起于耳目，渐入于口者死。
赤色见于耳目额者，五日死。
肾绝耳干者，六日死。

　　甲乙经 【 晋?皇甫谧】 

　　　肾气通耳

肾气通于耳，耳和则能闻五音矣。经曰，肾在窍为耳。然则肾气上通于耳，下通于阴也。

　　　耳焦枯

耳焦枯受尘垢者，病在骨。

　　仁斋直指方 【 宋?杨士瀛】 

　　　耳聋

肾通乎耳，所主者精。精气调和，肾气充足，则耳闻而聪。若劳伤气血，风邪袭虚，使精脱肾惫，则耳转而聋。又有气厥而聋者，有挟风而聋者，有劳伤而聋者。盖十二经脉上络于耳，其阴阳诸经适有交并，则脏气逆而为厥，厥气搏入于耳，是为厥聋，必有时见眩运之证。耳者宗脉之所附，脉虚而风邪乘之，风入于耳之脉，使经气否而不宣，是为风聋，必有时见头痛之证。劳役伤于血气，淫欲耗其精元，瘦悴力疲，昏昏愦愦是为劳聋。有能将适得所，血气和平，则其聋暂轻。其或日就劳伤，风邪停滞，则为久聋。又有耳触风邪，与气相击，其声嘈嘈，眼或见火为虚鸣。热气乘虚，随脉入耳不散，脓出为脓耳。人耳间有津液，轻则不能为害，若风热搏之，津液结纽，成核塞耳，亦令暴聋，谓之耵耳。前是数者肾脉可推，风则浮而盛，热则洪而实，虚则濇而濡。风为之疏散，热为之清利，虚为之调养。邪气并退，然后以通耳调气安肾之剂主之。

　　疮疡全书 【 金?窦汉卿】 

　　　耳风毒

耳风毒受在心经，因肾气不流行，壅在心经，致伤于耳。五种耳痔、耳蕈、耳痈、耳湿、耳烂，可用清肝流气饮，后用定痛降气汤治之。如遇耳痔耳蕈，先用针刺破，用红玉膏点之。耳胀痛，用虎耳草汁滴入耳内，痛即止。耳疔以烧酒滴疔根上，方得脱，随用苦茶洗，解酒毒。

　　　耳门痈

耳门痈受在肝经，毒气传注，血不周流，此是恶毒证也，当用煎药治之。

　　　耳根痈

耳根痈受在肾经络，怒气伤心，凝滞肝经，风热壅盛成毒也。当用眉风药治之，或用清肝流气饮活法治之。

　　　发耳

其疮生于耳边，又名热毒发疽。五六日日　原作「月」，据文义改。间，渐长如蜂窠，皮紫者亦热，诸处如火烧，痛不可忍，十日可刺。无脓者十一日死。若疮不硬，刺见白脓者不死。黄脓出者不死。无时出鲜血者及赤脓者死。食不知味，多谎语者亦死。在二十日之间便见凶吉。煎药用千金内托散，随时增损之。

　　　石疽

石疽虽与石痈同，惟石疽深寒客于经络，血气结聚不散，隐于皮内，肿按之如石。此毒连颈项之间，内先溃烂，方出皮肤。恐髓出颈项者即死。用排脓内补十宣散，待脓尽，内补散；恋心，乳香护心散，仍贴金丝膏，渴甚加五味、天花粉、干葛、麦冬、乌梅。初起须用艾火灸患上三四十壮。发于额面者，不可治矣。

　　济生方 【 宋?严用和】 

　　　耳论治

夫耳者肾之所候，肾者精之所藏。肾气实则精气上通，闻五音而聪矣。若疲劳过度，精气先虚，于是乎风寒暑湿，得以外入，喜怒忧思，得以内伤，遂致聋聩。耳鸣热壅，加之出血出脓，则成聤耳底耳之患。候其颧颊色黑者，知其耳聋也。亦有手少阳之脉动厥而聋者，耳内辉辉焞焞也。手太阳脉动厥而聋者，耳内气满也。大抵气厥耳聋尚易治，精脱耳聋不易药愈。诸证既殊，治各有法。
耳者肾之候。肾乃宗脉之所聚，其气通于耳。肾气和平，则闻五音而聪矣。肾气不平，则耳为之受病也。医经云，肾气通耳。心寄窍于耳，风寒暑湿燥热，得之于外，应乎肾；忧愁思虑得之于内，生疮，或为聤耳，或为焮焮　原作「掀」，据文义改。肿。六淫伤之调乎肾，七情所感治乎心。医疗之法，宁心顺气。欲其气顺心宁，则耳为之聪矣。宜用局方妙香散，以石菖蒲煎汤调服，以顺心气；参、丹、蜜、砂，以宁心君。调肾之药，苁蓉圆。

　　河间六书 【 金?刘完素】 

　　　耳聋

聋之为病，俗医率以慓悍燥烈之药治之，往往谓肾水虚冷故也。夫岂知水火之阴阳，心肾之寒热，荣卫之盛衰，犹权衡也，一上则必一下，是故高者抑之，下者举之，此平治之道也。夫心火本热，虚则寒矣；肾水本寒，衰则热矣。肾水既少，岂能反为寒病耶？经言足少阴肾水虚，则腹满身重，濡泻，疮疡流水，腰股痛发，腘腨股膝不便，烦冤足痿，清厥意不乐，大便难，善恐心惕如人将捕，口苦舌干，咽肿上气，嗌干及痛，烦心心痛，黄疸，肠澼下血，脊臀股肉后廉痛，痿厥嗜卧，足下热而痛，以此见肾虚为病，皆是热证。经又曰：有所远行劳倦，逢大热而渴，渴则阳气内伐，谓伐腹中之阴气也，水不胜火，以热舍于肾中也。经又曰：骨痿者生于大热也。又曰：肾热者色黑而齿槁。凡色黑齿槁之人，必身瘦而耳焦也。所以然者，水虚则火实而热。亢极则害，承乃制，故反兼水之黑也。肾水衰少，不能润泽，故黑干焦槁也。齿耳属肾，故甚也。如疮疡热极无液，则肉干焦而色黑也。然则水衰为热明矣，岂可反言寒耶？故《仙经》以息为六字之气，应于三阴三阳脏腑之六气，实则行其本化之字泻之，衰则行其胜己之字泻之，是为杀其鬼贼也。所谓六字之气者，肝嘘、心呵、相火唏、脾呼、肺呬、肾本吹也。故吹去肾寒则生热，呵去心热则生寒。故曰春不呼，夏不呬，秋不嘘，冬不呵，四时常有唏，谓三焦无不足；八节不得吹，谓肾脏难得实。然以吹验之，吹去肾水寒气，则阳热暴甚而目瞑昏眩。虚为热证明矣。岂可反言肾虚而以热药养水耶？况水少不能胜火，又服热药，宁无损欤？经言以寒治热，谓寒养冰而泻火，以热治寒，谓热助火而耗水也。经虽或言以热治热，谓病气热甚，能与寒药交争，而寒药难下，故反热服，顺其病热，热病既消，寒性乃发，则病热除愈。如承气汤寒药反以热服之类是也。伤寒同法。经曰：寒因热用，热因寒用。亦是治热类也。故治病之道，泻实补衰，平而已矣。或谓病热为火实水虚，反言肾虚为冷，心迷正理，不敢用对证寒药，误以食前服其助阳热药，欲令下部水胜，退上焦心火，食后兼服微凉之药而退火热，岂知十益不及一损也？病本热而无寒，又得热药，则病热转甚，食后虽服大寒之药，亦难解其势之甚也，况以微凉乎？岂不详热药证中止言治寒助热，安有养水泻火之言哉？经言五脏以平为期，及夫一法无问五脏生克兴衰，一概言热为实寒为虚者，通言阳气之兴衰也。假令下部寒者，谓下焦火气之虚也，故以热药补之，非助肾水之药尔，由水虚不能反为寒也。凡诸疾之所起也，不必脏腑兴衰变动相乘而病，但乘内外诸邪所伤，即成病矣。大凡治病必求所在，病在上者治其上，病在下者治其下，中外脏腑经络皆然。病气热则除其热，寒则退其寒，六气同法。泻实补虚，除邪养正，平则守常，医之道也。岂可见病已热而反用热药，复言养水而胜心火者？可谓道在迩而求诸远，事在易而求诸难，深可戒哉！所以或言肾虚而下部冷者，非谓肾水虚也。所谓肾有两枚，经曰，七节之旁，中有小心。杨上善注《太素》曰：人之脊骨有二十一节，从下第七节之旁左者为肾，右者为命门，命门者小心也。《难经》言心之原出于太陵，然太陵穴者，属手厥阴包络相火，小心之经也。《元珠》言刺太陵穴曰，此泻相火小心之原也。然则右肾命门为小心，乃手厥阴相火包络之脏也。《仙经》曰：先生右肾则为男，先生左肾则为女。谓男为阳火，女为阴水故也。或言女子左肾为命门者误也。《难经》止言右肾为命门，男子以藏精，女子以系胞，岂相反也？然右肾命门小心，为手厥阴包络之脏，故与手少阳三焦合为表里，神脉同出，见手右尺也，二经俱是相火，相行君命，故曰命门尔。故《仙经》曰：心为君火，肾为相火。是言右肾属火而不属水也，是以右肾火气虚则为病寒也。君相虽为二火，论其五行之理，则一于为热也。夫五行之理，阴中有阳，阳中有阴，孤阴不长，独阳不成，但有一物全备五行，递相济养，是谓和平。交互克伐，是谓兴衰。变乱失常，灾害由生。是以水少火多为阳实阴虚而病热也；水多火少为阴实阳虚而病寒也。故俗以热药欲养肾水胜退心火者，岂不误欤？至如或因恣欲而即病，或因久而成病者，俗以为元气虚损而病寒者，皆误也。然诸所动乱劳伤，乃为阳火之化，神狂气乱而为病热者多矣。故经言消瘅热中，及夫热病阴阳变易房劳之病证也。所以热病未复，及大醉以不禁入房而为祸甚速者，阳热易为暴甚故也。夫太乙天真元气，非阴非阳，非寒非热也。是以精中生气，气中生神，神能御其形也。由是精为神气之本，形体之充，固则众邪难伤，衰则诸疾易染。何正言元气虚而为寒尔。故老人之气衰，多病头目昏眩，耳鸣或聋，上气喘欬，涎唾稠黏，口苦舌干，咽嗌不利，支体焦痿，筋脉抱卷，中外燥濇，便溺秘结，此皆阴虚阳实之热证也。俗悉言老弱为虚冷而无热也。纵见热证，虽云少水不胜多火，而反言肾水虚则为寒，此乃举世受误之由也。但须临时识其阴阳虚实，则无横夭之冤。慎不可妄以热药养其真气，则真气何由生也？故《西山记》曰：饵之金石，当有速亡之患。《内经》言石药发癫狂，热甚之所生也。或欲以温药平补者，经言积温成热，则变生热疾，故药物不可妄服也。夫养真气之法，饮食有节，起居有常，不妄作劳，无令损害，阴阳和平。自有益矣。《仙经》虽有服饵之说，非其人不可也。况乎齐于气味平和无毒之物，但以调其气尔。真修道者以内事为功，外事为行，非服饵而望成于道也。故《仙经》又曰，服饵不备五味四气而偏食之，久则腑脏偏倾而生其病矣。然则岂可误服热药而求其益？所谓聋者由水衰火实，热郁于上，而使听户元府壅塞，神气不得通泄也。其所验者《仙经》言双手闭耳如鼓音，是谓鸣天鼓也。由脉气流行而闭之于耳，气不得泄，冲鼓其中，故闻之也。或有壅滞则天鼓微闻。天鼓无闻，则听户元府闭绝，而耳聋无所闻也，故一法含浸针砂酒，以磁石附耳，欲导其气令通泄也。或问曰：聋既为热，或服干蝎、生姜、附子、醇酒之类辛热之物而或愈者，何也？答曰：欲以开发元府，而令耳中郁滞通泄也。故养生方言药中其效，则如闻攒百乐音，由阳气开冲其中也。凡治聋者适其所宜，若热证已退而聋不已者，当以辛热发之；三两服不愈者，则不可久服，恐热极而成他病耳。若聋有热证相兼者，宜以退风散热凉药调之，热退结散而愈。然聋甚闭绝，亦为难矣。慎不可攻之过极，反伤正气。若非其病，不可服其药。饮食同法。当所宜者，过度则反伤正气。病已则止药。欲求不病，无损而已矣。故经去大毒治病十去其六，小毒治病十去其七，常毒治病十去其八，无毒治病十去其九，谷肉果菜食养尽之，勿令过度，反伤其正。不尽行复如法。故曰：必先岁气，无伐天和。无实实，无虚虚，而遗人夭殃。无致邪，无失正，绝人长命。
阳气烦劳，积于夏，令人热厥，目盲不可视，耳闭不可听。人参散主之。
耳者，盖非一也。以窍言之，是水也；以声言之，金也。以经言之，手足少阳俱会其中也。有从内不能听者，主也。有从外不能入者，经也。有若蝉鸣者，有若钟声者，有若火熇熇状者，各随经见之，其间虚实不可不察也。假令耳聋者肾也，何谓治肺？肺主声，鼻塞者肺也。何谓治心？心主臭。如推此法，皆从受气为始。肾受气于巳，心受气于亥，肝受气于申，肺受气于寅，脾王四季。此法皆长生之道也。

　　　耳鸣

耳鸣有声，非妄闻也。盖耳为肾之窍，交会手太阳少阳、足厥阴少阴少阳之经。若水虚火实而热气上甚，客其经络，冲于耳中，则鼓其听户，随其脉气之微甚而作诸音声也。经言阳气万物盛上而跃，故耳鸣，是也。

　　东垣十书 【 元?李杲】 

　　　耳箫声

心脏虚邪，热风相合，妄听妄闻，耳箫声。胆与三焦之经同出于耳。《铜人》云：刺关冲出血，泻支沟。脉浮大而弦，初小柴胡汤，后大柴胡汤。此证是太阳与少阳为病，前客后主也。

　　　耳鸣耳聋

经曰：头痛耳鸣，九窍不利，肠胃之所生也。胃气一虚，耳目口鼻俱为之病矣。
经曰：阳气者，烦劳则张，精绝辟积于夏，使人煎厥，目盲耳闭，溃溃乎若坏都。故苍天之气贵清净，阳气恶烦劳。病从脾胃生者一也。
脉弦洪缓而沉，按之中之下得时一濇，其证耳鸣耳聋者，调中益气汤。
经曰：头痛耳鸣，九窍不利，肠胃之所生也。此胃弱不能滋养手太阳小肠、手阳明大肠，故有此证。然亦止从胃弱而得之。故圣人混言肠胃之所生也。或曰：子谓混言肠胃之所生，亦有据乎？予曰：经云，脾不及令人九窍不通，谓脾为死阴，受胃之阳气，能上升水谷之气于肺，上充皮毛，散入四脏。今脾无所禀不能行气于脏腑，故有此证。此则脾虚九窍不通之谓也。虽言脾虚，亦胃之不足所致耳。

　　　耳之体属肾用属肺

耳者上通天气，肾之窍也，乃肾之体而为肺之用。盖肺长生在子，子乃肾之舍，而肺居其中，而能听音声也。故精脱者耳聋。此明为清气所奉于天，而心劳肾损则受邪也。

　　丹溪心法 【 元?朱震亨】 

　　　耳聋

耳聋皆属于热。少阳厥阴热多，当用开痰散、风热通圣散、滚痰丸之类。
大病后耳聋，须用四物汤降火。
阴虚火动耳聋者，亦用四物汤。
因郁而聋者，以通圣散内大黄酒煨，再用酒炒三次，后入诸药，通用酒炒。
聋病必用龙荟丸，四物汤养阴。
湿痰者，神芎丸、槟榔丸。

　　　耳鸣

耳鸣因酒遏者，大剂通圣散，加枳壳、柴胡、大黄、甘草、南星、桔梗、青皮、荆芥；不愈，用四物汤妙。
耳鸣必用龙荟丸，食后服。
气实人，槟榔、神芎丸下之。
耳内哄哄然，亦是阴虚，亦有气闭者。盖亦是热气闭者，耳乃鸣也。

　　　耳肿痛

耳湿肿痛，凉膈散加酒炒大黄、黄芩酒浸、防风、荆芥、羌活服，脑多麝少。湿加枯矾吹。

　　卫生宝鉴 【 元?罗天益】 

　　　耳聋

《黄帝针经》云：精脱者则耳聋。夫肾为足少阴之经而藏精气，通乎耳。耳者宗脉之所聚也。若精气调和则肾脏强盛，耳闻五音。若劳伤气血，兼受风寒，损于肾脏而精脱，精脱则耳聋也。然五脏六腑十二经脉有络于耳者。其阴阳经气有相并时，并则脏逆，名之曰厥气。搏于耳之脉故令聋。其肾病精脱耳聋者，其候颊颧色黑。手少阳之脉动，其气厥逆而耳聋者，其证耳内辉辉焞焞也。手太阳厥而耳聋者，其候聋而耳内气满也，宜以烧肾散治之。

　　　卒聋

夫卒耳聋者，由肾气虚为风邪所乘，搏于经络，随其血脉上入耳，正气与邪气相搏，故令耳卒聋也，宜以蒲黄膏，治卒聋也。

　　　聤耳

夫耳者宗脉之所聚，肾气之所通，足少阴之经也。若劳伤气血，热气乘虚入于其经，邪随血气至耳。热气聚则生脓汁，谓之聤耳也。

　　　耳中生疮

夫耳内生疮者，为足少阴之经其气通于耳。其经虚则风热乘之，随脉入于耳。与气血相搏，故令耳内生疮也。

　　世医得效方 【 元?危亦林】 

　　　耳鸣

耳鸣皆是肾精不足，阴虚火动也。痰火者鸣甚，肾虚者微鸣。宜补肾丸、黄芪丸、大补丸、滋肾通气汤，或六味地黄丸。

　　奇效良方 【 明?方贤】 

　　　论耳鸣耳聋

耳聋属足少阴，肾寄窍于耳，而肾之所主者精，精气调和，肾气充足，则耳自聪矣。且耳聋所感不一，有劳伤气血，风邪乘热使精脱肾惫而聋者；有挟风而聋者；有劳损而聋者。盖十二经脉上络于耳，其诸经适有交并，则脏气逆而为厥，厥气搏入于耳为厥聋。耳者宗脉之所附，脉虚而风邪乘之，风入于耳，使经气否而不宣，为风聋。劳役伤于血气，淫欲耗其精元，瘦悴力疲，昏昏聩聩，为劳聋。或人善调养，气血和平，不妄作劳，其证渐愈。或不能谨避，劳伤精气神，风邪停滞，则为久聋之证。又有耳触风邪，与气相搏，其声嘈嘈，眼或见光为虚鸣。有热气乘虚，随脉入耳，聚热不散，脓汁出焉，为脓耳。俗医多用慓悍燥热之药制之。往往为肾水虚冷故也。夫心火本热，虚则寒矣；肾水本寒，衰则热矣。肾水既少，岂能反为病耶？故一法用酒浸针砂，一日至晚，去针砂将酒含口中，用磁石一块，绵裹塞耳，在左塞左，左右塞右，欲导其气而通泄也。或问曰：聋既为热，或服干蝎、生姜、附子、醇酒之类性热之物而或愈者，何也？答曰：欲以开发元府，而令耳中郁滞通泄也。凡治聋者，适其所宜。若热证退而聋不已者，当以辛热之剂发散，疾止即已，不可久服，恐热极而成他病尔。若聋有热证相兼者，宜以退风散热调之，退结散热而愈。然聋甚闷绝，亦为难已。慎不可攻之过极，反伤正气。若非其病，不可服其药。饮食同法。当所宜者，过度则反伤正气。病已即止药。欲求不病，无损而已矣。又言老人之气衰多病，头目昏眩，耳鸣或聋上气等证，此皆阳实阴虚之证也。俗言老弱为虚，冷而无热也。纵有热证，或云少水不胜多火，而反言肾水虚则为寒。此乃举世受悞之由者也。

　　医学正传 【 明?虞抟】 

　　　耳病

《内经》曰：肾者作强之官，技巧出焉。又曰：耳为肾之外候。又曰：肾通窍于耳。又曰：心通窍于耳。夫肾之为脏，水脏也。天一生水，故有生之初，先生二肾而一阴藏于其内，而又有相火存乎命门之中也。相火每挟君火之势，而侮所不胜，经所谓一水不能胜二火是矣。其或嗜欲无节，劳役过度，或中年之后，大病之余，肾水枯涸，阴火上炎，故耳痒耳鸣无日而不作也。或如蝉噪之声，或如钟鼓之响，甚为可恶，早而不治，渐而至于龙钟，良可叹哉！治法宜泻南方之火，补北方之水，无有不安者焉。钱仲阳曰：肾有补而无泻，厥有旨哉！

　　　诊法

左寸洪数，乃火上炎；两尺洪数，相火上炎。其人必遗精梦泄，两耳或鸣或聋。

　　证治要诀 【 明?戴思恭】 

　　　耳病

耳为肾窍，耳病皆属于肾。肾虚故耳中或如潮声蝉声，或暴聋无闻。宜鸣聋散，或嚼蜡用酒下，及黄蜡粥食之。
肾经久虚，耳中潮声蝉声无休止时，妨害听闻者，当坠气补肾，正元饮咽黑锡丹，兼进安肾丸。
风毒攻耳致生脓者，名聤耳。

　　医学纲目 【 明?楼英】 

　　　耳目受阳气以聪明

人之耳目，犹月之质，必受日光所加始能明，耳目亦必须阳气所加，始能聪明。是故耳目之阴血虚，则阳气之加无以受之，而视听之聪明失。耳目之阳气虚，则阴血不能自施，而聪明亦失。然则耳目之聪明，必须血气相须，始能视听也。

　　　耳病属肾肝

耳以窍言之，肾水也。经云：肾主耳，在脏为肾，在窍为耳。又云：肾气通于耳。肾和则耳能闻五音矣。又云：精脱者耳聋。故罗谦甫以精脱耳聋，必颧颊色黑也。
经云：肝虚则目(目巟)(目巟)无所见，耳无所闻，善恐。治用四物汤，加防风、羌活、柴胡、菖蒲、茯神等分，煎服二十余帖，却用杜壬姜蝎散开之，肝虚则生姜补之是也。

　　　运气耳聋有四

一曰：湿邪伤肾三焦聋。经云，太阴在泉，湿淫所胜，民病耳聋浑浑焞焞，治以苦热是也。
二曰：燥邪伤肝聋。经曰，岁金太过，燥气流行，肝木受邪，民病耳聋无所闻是也。
三曰：火邪伤肺聋。经曰，岁火太过，炎暑流行，肺金受邪，民病耳聋是也。
四曰：风火炎扰于上聋。经云，少阳司天之政，风热参布，云物沸腾，民病聋瞑；三之气，炎暑至，民病热中聋瞑，治以寒剂是也。

　　　运气耳鸣皆属风火

经云：厥阴司天，风行太虚，云物摇动，目转耳鸣；三之气，天政布，气乃时举，民病耳鸣。又云，厥阴之胜，耳鸣头眩。又云，少阳所至，为耳鸣，治以辛寒是也。

　　　运气耳痛皆属热

经云：少阳之胜，耳痛，治以辛寒是也。

　　医学入门 【 明?李梴】 

　　　耳聋有新旧之异

耳聋须分新旧。新聋多热，少阳阳明火多故也，宜散风热，开痰郁之剂。旧聋多虚，肾常不足故也，宜滋补兼通窍之剂。脉证以肾为主，迟濡为虚，浮动为火，浮大为风，沉濇为气，数实为热。

　　　耳聋有三

厚味动胃火，则左右俱聋；忿怒动胆火，则左耳聋；色欲动相火，则右耳聋。三者忿怒为多。

　　　耳聋有痰火风湿气闭虚劳精脱气脱之不同

痰火：因膏粱胃热上升，两耳蝉鸣热郁，甚则气闭渐聋，眼中流火。宜二陈汤加黄蘗、木通、萹蓄、瞿麦；因酒者，通圣散加南星、枳壳、大黄，或滚痰丸。
风聋：因风邪入耳必内作痒，或兼头痛风热，或因郁者，防风通圣散，先将大黄酒煨，又酒炒三遍，后入诸药，俱用酒炒煎服。风壅连头目不清者，清神散；风虚者，排风汤、桂香饮、芎芷散。
湿聋：因雨水浸渍，必内肿痛，凉膈散加羌活、防风，俱用酒炒；或五苓散加陈皮、枳壳、紫苏、生姜。湿痰，神芎丸。痞塞不通必兼眩运，实人因怒者，当归龙荟丸；虚人因思者，妙香散；忧滞者，流气饮子加菖蒲；上盛下虚者，秘传降气汤加菖蒲。
虚聋：因久泻或大病后，风邪乘虚入耳，与气相搏，嘈嘈而鸣。或时眼见黑花阴虚者，四物汤加知蘗、菖蒲、远志，或肾气丸加磁石、故纸、菟丝子、黄蘗。阳虚者，八味丸、益肾散、磁石汤。
劳聋：昏昏聩聩，瘦瘁乏力。因劳力脱气者，补中益气汤加菖蒲；有火者加知、蘗、茯苓；因房劳脱精者，人参养荣汤加知、蘗或补骨脂丸。如久聋肾弱，气虚绝不闻者，难治。
大要：调气与开关通窍。肾水窍，耳而能闻声者，水生于金也。肺主气，一身之气贯于耳，故能听声。凡治诸聋，宜先调气开郁，间用磁石羊肾丸开窍。盖聋皆痰火郁结，非磁石镇坠，乌桂、椒辛、菖蒲辛散流通，则老痰郁火难开。然亦刼剂也，愈后以通圣散和之可也。

　　　耳鸣

耳鸣乃是聋之渐也，惟气闭多不鸣便聋。风热鸣者，解毒汤加生地、知母，或通圣散。痰火鸣甚，当归龙荟丸。挟湿，神芎丸，或青木香丸。肾虚微鸣，滋肾丸，气虚，四君子汤下；血虚，四物汤下。阴虚虎潜丸。

　　　聤耳脓耳耳疼

聤脓疼皆风热凑也。聤耳原有油液，风热搏结成核，以致鸣聋，外用猪脂、地龙、锅煤等分，姜汁和丸，枣核大，绵裹入耳，令润挑去；重者内服柴胡聪耳汤。脓耳风热上壅，外用枯矾五分，陈皮、胭脂俱烧灰各二分，麝五厘，为末吹耳；重者内服犀角饮子。耳疼如虫走者，风盛；干痛者，风热，或属虚火；有血水者，风湿。外用蛇蜕烧存性为末，吹入枯矾末亦可；疼甚用吴萸、乌头尖、大黄捣拦，盦足心；重者内服东垣鼠黏子汤。

　　古今医鉴 【 明?龚信】 

　　　耳病论

夫耳者肾之窍也，其为病亦有数种：有气厥而聋者，有挟风而聋者，有劳伤而聋者，有热气乘虚随脉入耳而为脓耳者，有耳出津液风热搏之结核塞耳，亦令暴聋而为聤耳者。然又有左聋者，有右聋者，有左右俱聋者，不可不分经而治之也。
治法
夫左耳聋者，因有所忿怒过度，则动少阳胆火，故从左起，以龙荟丸主之。右耳聋者，因有所色欲过度，则动太阳膀胱相火，故从右起，以六味地黄丸主之。左右俱聋者，因有所醇酒厚味过度，则动足阳明胃火，故从中起，以通圣散、滚痰丸主之。盖左耳聋者，妇人多有之，以其多忿怒故也。右耳聋者，男子多有之，以其多色欲故也。左右俱聋者，膏粱之家多有之，以其多肥甘故也。总三者而论之，忿怒致耳聋者为多。
痰火上升，两耳蝉鸣渐欲聋，宜加减龙荟丸、针砂酒、通用利气汤、复聪汤。

　　万病回春 【 明?龚廷贤】 

　　　耳聋脉证

左耳聋，宜聋胆汤。右耳聋，宜滋阴地黄汤。左右耳俱聋，宜酒制通圣散、清聪化痰丸。
肾虚耳聋，宜六味地黄丸，本方加远志、菖蒲、黄蘗、知母，并盐水炒，亦治阴虚火动而聋。
耳病肾虚，迟濡其脉。浮大为风，洪动火贼。沉濇气凝，数实热塞。久病聋者，专于肾责。暴病浮洪，两尺相同。或两尺数，阴火上冲。

古今图书集成医部全录卷一百三十五

　耳门

　　医学凖绳六要 【 明?张三锡】 

　　　耳鸣聋总论

耳鸣耳聋，须分新久虚实。忽因大怒大醉而聋或鸣者，属痰火，分轻重。治中年及体虚，或病后有此，悉属虚，但分气血耳。古方有用鼠胆、猫尿、凌霄花等，杵汁滴耳者；有用杏仁去皮加盐蒸热，捻油滴者；有用蓖麻子去皮，加枣子一个同捣，加乳汁和丸，绵裹塞耳者；有蒜瓣剜空，纳巴豆炮熟，绵裹塞耳者；有用雄黄、巴豆末，葱涎和锭卷纸塞耳者；有以蜀椒、巴豆、菖蒲、松脂，以蜡镕作筒子塞耳者；有用细辛、蒲黄、曲末、杏仁和丸塞耳者。加有龙脑、椒目者，无非辛热散结，透窍有余，暴起者或可取效；若元气不足，肾阴亏损，虚火挟痰泛上，闭住其窍而聋鸣者，虽日滴时塞，如蚁撼石，终莫能动。须大补气血，滋阴制火，使大气上行充塞乎头，则九窍通利，聋聩咸除。《难经》曰：肾气通于耳，耳和则知五音矣。肾气不得通于耳，则耳不和而聋。得上通于耳，则耳和而聪。观此，则虚实判然矣。
肾虚，耳中潮声蝉声无休止时，妨害听闻者，当坠气补肾，正元饮咽黑锡丹，间进安肾丸。有热者，龙齿散。肾脏风耳鸣，夜间如打鼓声，四肢抽掣痛，耳内觉有风吹奇痒，宜黄芪丸。
耳属肾，人所共知也。然少阳胆经循胁络耳，故伤寒邪传少阳，则耳聋胁痛是也。妇女郁悒既久，则耳前后生瘰疬马刀，暴怒气逆，则耳卒聋，皆相火客于本经而然，不独肾也。
耳聋耳鸣，有痰有火，有气虚，有阴虚，有肝火。
少壮悉属痰火，中年必是阴虚。

　　　阴虚耳聋

两尺脉大，或左脉大，或左脉虚大，体瘦色黑。兼见口干肠燥而耳鸣或聋者，手足心必热，属阴虚。六味丸，坎离丸主之。

　　　气闭耳聋

耳聋，着恼而成，通气散效。茴香、木香、人参、延胡索、陈皮、菖蒲各一钱，羌活、殭蚕、川芎、蝉蜕各五分，穿山甲二钱，甘草钱半为细末，每服三钱，温酒调下。

　　　肝火耳聋

左脉弦急而数，属肝火。其人必多怒，耳鸣或聋。宜平肝伐木，龙胆泻肝汤；不已，龙荟丸。

　　　痰火耳聋

右关脉滑而数，属痰火郁于上焦。宜清痰降火，二陈、酒芩连、柴胡、枳壳，或竹沥、姜汁下滚痰丸佳。

　　　气虚耳聋

右脉大而无力，或濡而细，证兼倦怠，口中无味等内伤证者，属气虚。恒见劳碌之人，或中年病后得此，宜加减益气聪明汤。

　　　风热耳聋

耳根连牙床肿痛，属上焦风热，阳明少阳二经受病，清胃兼辛凉散之，升、柴、芷、翘、荆、防、薄荷、甘、桔、枳壳、酒芩连、元参、花粉、赤芍、鼠黏、生地等，频频缓服。势盛加酒蒸大黄。肿已消，但出水脓不止，用红末子吹之。耳门疮，鼠黏子汤佳。
耳中忽然大痛，如有虫在内走奔，或出血，或出水，或干痛不可忍，用蛇蜕烧存性，以鹅翎管吹入耳中立止。
大病后及劳碌耳聋或鸣，当作虚治，须分气血，一补阴，一益气。

　　　虚聋

耳出脓汁，或聋而鸣，属上焦风热，蔓荆子散佳。方用蔓荆、生地、赤芍、甘菊、桑皮、木通、麦冬、升麻、前胡、炙甘草、赤茯，姜枣煎服。
耳鸣聋皆是阴虚火动，滋肾丸、虎潜丸、或滋阴百补丸俱好。

　　　肝火耳聋

脉弦而濡或数，其人多饮，属肝经风热，木香槟榔丸。耳根连及项或肿多在左边，脉弦数属肝火，恒见于妇女，宜平肝降火，兼舒郁。柴胡、青皮、香附、抚芎、栀子、酒芩、连、归、芍、贝母、连翘、元参主之。
若肿而发热，有表证者，荆防败毒散主之。
耳下结久，硬且胀，着恼便甚，属郁，越鞠丸主之。

　　古今医统 【 明?徐春甫】 

　　　耳聋有六候

诸书论聋证有六候，有气聋、火聋、风聋、厥聋、劳聋、阴聋；又有聤耳、脓耳。大抵耳属足少阴肾经，肾寄窍于耳也。肾通耳，所主者精。精气调和，肾气充足，则耳闻而聪。若劳伤血气，精脱肾惫，必主耳聋。且十二经脉上络于耳，其阴阳诸经，适有交并，则脏气入于耳而为厥，是谓厥聋，必有眩运相兼。耳者，宗脉之所附，脉虚而风邪乘之，经气痞而不宣，谓之风聋，必有头痛之证。劳役伤于气血，淫欲耗其精元，瘦瘁力疲，昏昏聩聩而哄哄然者，是为劳聋，必兼虚怯等证，此好色肾虚者有之。有痰火上升，郁于耳中而鸣，有热乘虚随脉入耳，结为脓汁，谓之脓耳。或耳间有津液，风热搏之，结硬成核塞耳，亦令暴聋，此为聤耳。前是数者皆当推其肾脉。风则浮盛，热则洪大，虚则濇而微。风者散之，热者清之，肾虚者补益之，痰火者凉而降之。各随其宜而治之，岂有不聪听者也？

　　　耳聋耳鸣属热者多

俗云：老人多是虚冷而无热，此世之误也。凡老人之气衰多病，头目昏眩，耳鸣或聋，上气喘欬，涎唾稠黏，口苦舌干，筋痿脉促，二便秘结，此皆阴虚阳实之证。故经云：人年四十而阴气自半，惟是孤阳独盛，见证皆火，又以热药与之，是以益火也。大寒之药，故不可服，而惟以温平调理，计出万全。

　　　气虚耳聋当见于大病之后

凡人大病之后而耳聋者，多是气虚。若老人耳听渐重，亦是气虚。重而兼鸣者，亦有痰，不宜峻补。

　　　耳聋当以通气开郁为主

耳聋证，乃气道不通，痰火郁结，壅塞而成聋也。凡用清痰降火之药，须兼味辛行气通窍之药，方得治法之要。古方用酒浸针砂，一日至晚，去针砂，将酒含口中，用紧磁石一块，绵裹塞耳，左聋塞左，右聋塞右，此欲导其气而通其闭也。若峻用痰火药，则反伤脾胃，亦不能开其塞。若急补气虚，则火愈上而亦不能开。惟以前法，痰火药中佐以辛温之味，缓缓平治，自然痊愈。予见攻之太过，反伤正气，变生他疾者有之，此又不可不察也。

　　　耳聋治法宜泻南方补北方

忧愁思虑则伤心，心虚血耗，必致耳聋耳鸣。房劳过度则伤肾，肾虚精竭，亦必致耳聋耳鸣，药宜泻南方，补北方，滋阴降火为主。心虚当宁心顺气，宜辰砂妙香散、平补镇心丹选用之。肾虚者，宜益精补肾，肉苁蓉丸。

　　明医杂着 【 明?王纶】 

　　　耳鸣

耳鸣证或鸣甚如蝉，或左或右，时时闭塞，世人多作肾虚治不效。殊不知此是痰火上升郁于耳中而为鸣，郁甚则壅闭矣。若遇此证，但审其平昔饮酒厚味，上焦素有痰火，只作清痰降火治之。大抵此证多先有痰火在上，又感恼怒而得，怒则气上，少阳之火客于耳也。若肾虚而鸣者，其鸣不甚，其人多欲，当见劳怯等证。
【 注　按前证若血虚有火，用四物汤加山栀、柴胡。若中气虚弱，用补中益气汤。若血气俱虚，用八珍汤加柴胡。若怒便聋而或鸣者，属肝胆经气实，用小柴胡汤加芎、归、山栀。虚用八珍汤加山栀。若午前甚者，阳气实热也，小柴胡汤加黄连、山栀。阳气虚，用补中益气汤加柴胡、山栀。午后甚者，阴血虚也，四物汤加白朮、茯苓。若肾虚火动，或痰盛作渴者，必用地黄丸。经云：头痛耳鸣，九窍不利，肠胃之所生也。脾胃一虚，耳目九窍皆为之病。】 

　　　耳疮

耳疮属手少阳三焦经，或足厥阴肝经，血虚风热，或肝经燥火风热，或肾经虚火等。因若发热焮痛，属少阳厥阴风热，用柴胡栀子散。若内热痒痛，属肝经风热，用小柴胡汤加山栀、川芎。若内热口干，属肾经虚火，用加味地黄丸；如不应，用加减八味丸。余当随证治之。

　　医贯 【 明?赵献可】 

　　　论耳诸病

耳者肾之窍，足少阴之所主。人身十二经络中，除足太阳，手厥阴，其余十经络皆入于耳，惟肾开窍于耳，故治耳者以肾为主。或曰：心亦开窍于耳，何也？盖心窍本在舌，以舌无孔窍，因寄于耳，此肾为耳窍之主，心为耳窍之客尔。以五脏开于五部，分阴阳言之。在肾肝居阴，故耳目二窍，阴精主之；在心脾肺居阳，故口鼻舌三窍，阳精主之。《灵枢》曰：肾气通于耳，肾和则能闻五音。五脏不和，则七窍不通。故凡一经一络有虚实之气入于耳者，皆足以乱其聪明而致于聋聩。此言暴病者也。若夫久聋者。于肾亦有虚实之异。左肾为阴主精，右肾为阳主气。精不足，气有余，则聋为虚。若其人瘦而色黑，筋骨健壮，此精气俱有余，固藏闭塞，是聋为实，乃高寿之兆也。二者皆禀赋所致，不须治之。又有乍聋者，经曰：不知调和七损八益之道，早衰之节也。其年未五十，体重耳目不聪明矣，是可畏也。其证耳聋面颊黑者，为脱精肾惫，用安肾丸、八味丸、苁蓉丸、薯蓣丸，选而用之。若肾经虚火，面赤口干，痰盛内热者，六味丸主之。此论阴虚者也。至于阳虚者，亦有耳聋。经曰：清阳出上窍。胃气者，清气元气，春升之气也，同出而异名也。今人饮食劳倦，脾胃之气一虚，不得上升而下流于肾肝，故阳气者闭塞，地气者冒明，邪害空窍，令人耳目不明。此阳虚耳聋，须用东垣补中益气汤主之。有能调养得所，气血和平，则其耳聋渐轻；若不知自节，日就烦劳，即为久聋之证矣。
又有因虚而外邪乘聋者，如伤寒邪入少阳，则耳聋胁痛之类，当各经分治之。
又有耳痛、耳鸣、耳痒、耳脓、耳疮，亦当从少阴正窍分寒热虚实而治之者，多不可专作火与外邪治。耳鸣，以手按之而不鸣，或少减者，虚也；手按之而愈鸣者，实也。王节斋云：耳鸣声如蝉，或左或右，或时闭塞，世人多作肾虚治，不效。殊不知此是痰火上升，郁于耳而为鸣，甚则闭塞矣。若其人平昔饮酒厚味，上焦素有痰火，祇作清痰降火治之。大抵此证，多先有痰火在上，又感恼怒而得则气上，少阳之火客于耳也。若肾虚而鸣者，其鸣不甚，其人必多欲，当见劳怯等证。惟薛立斋详分缕悉，云：若血虚有火，用四物汤加山栀、柴胡。若中气虚弱，用补中益气汤。若血气俱虚，用八珍汤加柴胡。若怒便聋而或鸣者，属肝胆经气实，用小柴胡汤加川芎、当归，山栀；虚用八珍汤加山栀。若午前甚者，阳气实热也，小柴胡加黄连、山栀；阳气虚用补中益气汤加柴胡、山栀。午后甚者阴血虚也，四物加白朮、茯苓。若肾虚火动，或痰盛作渴者，必用地黄丸。
耳中哄哄然，是无阴也；又液脱者，脑髓消，胫酸，耳数鸣，宜地黄丸。
肾虚，耳中潮声蝉声无休止时，妨害听闻者，当坠气补肾，正元饮咽黑锡丹，间进安肾丸。肾脏风耳鸣，夜间睡着如打战鼓，更四肢抽掣痛，耳内觉风吹奇痒，宜黄芪丸。肾者宗脉所聚，耳为之窍，血气不足，宗脉乃虚，风邪乘虚，随脉入耳，气与之搏，故为耳鸣，先用生料五苓散加制枳壳、橘红、紫苏、生姜同煎，吞青木香丸，散邪风下气；续以芎归饮和养之。耳中耵聍、耳鸣、耳聋，内有污血，宜柴胡聪耳汤。
其余耳痛、耳痒、耳肿、耳聤等证，悉与薛氏论相参用之。

　　　耳疮

罗谦甫曰：耳内生疮者，为足少阴，是肾之经也。其气通于耳，其经虚，风热乘之，随脉入于耳与气相搏，故令耳门生疮也。曾青散主之，黄连散亦可，内服鼠黏子汤。

　　　脓耳

耳脓即聤耳，用红绵散、麝香散；内服柴胡聪耳汤、通气散。如壮盛之人，积热上攻，脓水不瘥，红绵散、麝香散不宜用，收敛太过也。宜三黄散效。

　　证治准绳 【 明?王肯堂】 

　　　论耳

耳属足少阴肾经。
 【 《中藏经》曰：肾者精神之舍，性命之根，外通于耳。《素问》曰：肾在窍为耳，肾和则耳能闻五音矣。又曰：肾者主为外，使之远听，视耳好恶以知其性，故耳好前居牙车者，肾端正。注：牙车即颊车穴也，在耳下曲颔端陷中。耳偏高者肾偏倾，耳高者肾高，耳后陷者肾下，耳坚者肾坚，耳薄不坚者肾脆。《元珠》曰：耳薄而黑或白者，肾败也。】 
又属手少阴心经。
 【 《素问》曰：南方赤色，入通于心，开窍于耳。又曰：手少阴之络，会于耳中。】 
又属手太阴肺经。
 【 李东垣曰：耳本主肾而复能听声者，声为金，是耳中有肺，水土生于申也。王太仆曰：手太阴肺之脉，其络会于耳中。肺虚则少气，不能报息，是以耳聋也。】 
又属足厥阴肝经。
 【 《素问》曰：肝病气逆，则耳聋不聪。朱丹溪曰：耳聋属热，少阳厥阴热多。】 
又属手足少阳三焦胆、手太阳小肠经之会。
 【 《灵枢》曰：少阳根于窍阴，结于窻笼，窻笼者其中也。《素问》曰：一阳独啸少阳厥也，其终者耳聋。啸，耳中鸣如啸声也。胆及三焦脉皆入于耳，故气逆上则耳中鸣。又曰：少阳主胆，其脉循胁络于耳，故伤寒三日，少阳受之，则胷胁痛而耳聋；九日少阳病衰，耳聋微闻也。又《灵枢》曰：手太阳所生病者，耳聋目黄。】 
又属手足阳明大肠胃经。
 【 《素问》曰：头痛耳鸣，九窍不利，肠胃之所生也。《灵枢》曰：聋而痛者，取手阳明；聋而不痛者，取足少阳。又曰：耳者宗脉之所聚也，胃中空则宗脉虚，虚则下溜，脉有所竭者，故耳鸣。】 
又属足太阳膀胱经。
 【 《素问》曰：太阳所谓耳鸣者，阳气万物盛上而跃，故耳鸣也。】 
又属手足少阴心肾、太阴肺脾、足阳明胃经之络。
 【 《素问》曰：此五络皆属于耳中，上络左角，邪客之则病。】 
耳前属手足少阳三焦胆、足阳明胃经之会。
 【 《素问》曰：上部入耳前之动脉，在耳前陷者中。动应于手，手少阳脉气之所行也。】 
耳后属手足少阳三焦胆经之会。
 【 李东垣曰：少阳者，斜出于耳前后也。】 
耳下曲颊，属足少阳胆、阳明大肠经之会，又属手太阳小肠经。
 【 《灵枢》曰：手太阳当曲颊。】 
曲颊前属足少阳胆、阳明大肠经之会。
前寸许属手阳明大肠经。
曲颊后属足少阳胆经。
【 《灵枢》曰：足少阳在耳下曲颊之后。】 
赵以德曰：耳者肾之窍，足少阴经之所主。然心亦寄窍于耳。在人身十二经络中，除足太阳手厥阴外，其余十经脉络皆入于耳中。盖肾治内之阴，心治外之阳，合天地之道，精气无处而不交通，故清凈精明之气上走空窍，耳受之而听斯聪矣。因此耳属二脏之窍也。于是诸经禀其阴阳五行，精明者皆上入之，所以宫商角征羽之五音从斯辨矣。经曰：积阳为天，积阴为地，清阳出上窍是也。若二气不调，则交通不表，故阳气者闭塞，地气者冒明。而阳气之闭塞者，或因烦劳阴虚气浮，或因卫气不下，循脉积聚于上，或得于邪风与阳并盛，或因热淫之胜，或因三焦之火独光，而耳中浑浑焞焞，或因经脏积热所致，或因大怒气上而不下。夫如是者，皆由心气虚实不调，虚则不能治其阳，下与阴交，实则恃阳强而与阴绝。经曰：至阴虚天气绝是也。而地气之冒明者，或忧愁不解，阴气闭塞，不与阳通，或内外湿饮，痞隔其气，不得升降，则耳中亦浑浑焞焞，或肾精脱。若热病之精脱，二者尺脉绝则死。或耳中因二气不和，结干耵聍塞之。夫如是皆由肾气不和，虚则阴气微，不能上交于阳，而阳是暴，实则阴气逆，不纳其阳也。
暴聋之病，与阴阳隔绝之未甚，经脉欲行而未通，冲击其中，鼓动听户，随其气之微甚而作嘈嘈风雨诸声者，则可随其邪以为治，补不足，泻有余，务使阴阳和平，自然清凈之气上走耳中而听斯聪矣。曰：若子所表，言水火同开此窍，何《原病式》之非温补耶？曰：心在窍为舌，以舌非孔窍，因寄窍于耳，则是肾为耳窍之主，心为耳窍之客。以五脏开窍于面部，分阴精阳气言之。在肾肝居阴，故耳目二窍，阴精主之；在心肺脾居阳，故口舌鼻三窍，阳气主之。所以阴精主者，贵清凉而恶烦热；阳气主者，贵温暖而恶寒凉。洁古老人尝有是论，信耳目之不可以温补也。
风虚耳聋，排风汤、桂星散、羊肾羹、鱼脑膏、磁石丸、姜蝎散。
风热耳聋，犀角饮子、芍药散、犀角散、茯神散。
耳因郁聋轻者，吞来复丹，重者吞养正丹。凡治耳聋皆当调气。
气逆耳聋有三，肝与手太阳、少阳也。经云：肝气逆，则头痛，耳聋不聪，颊肿。又云：太阳所谓浮为聋者，皆在气也。罗谦甫云：手太阳气厥而耳聋者，其候聋而耳内气满也；手少阳气厥而耳聋者，其候耳内浑浑焞焞，此皆气逆而聋也。治法宜四物汤吞龙荟丸降火，及复元通气散调气是也。
耳聋面颊黑者，为精脱肾虚。罗谦甫云：经曰：精脱者则耳聋。夫肾为足少阴之经，乃藏精而气通于耳。耳者宗脉之所聚也。若精气调和，则肾脏强盛耳闻五音。若劳伤气血，兼受风邪，损于肾脏而精脱者，则耳聋也。然五脏六腑，十二经脉，有络于耳者，其阴阳经气有相并时，并则脏气逆，名之曰厥。厥气相搏，入于耳之脉，则令聋。其肾病精脱耳聋者，其候颊颧色黑。手少阳之脉动，则气厥逆而耳聋者，其候耳内浑浑焞焞也。手太阳厥而耳聋者，其候聋而其内气满也，宜以烧肾散主之。
烧肾散、益肾散、补肾丸、苁蓉丸、肉苁蓉丸、桑螵蛸汤，肾虚有寒者宜之。
本事地黄汤，肾虚有热者宜之。
耳聋少气嗌干者，为肺虚。东垣曰：脏气法时论云，肺虚则少气不能报息，耳聋嗌干。注云，肺之络会于耳中，故聋。此说非也。盖气虚必寒，盛则气血俱濇滞而不行也。耳者宗气也，肺气不行，故聋也。宜生脉散嚼下蜡弹丸。
劳聋，宜益气聪明汤。
头目不清，清神散。
气闭不通，通气散、秘传降气汤加菖蒲。

　　　耳发

或问耳轮生疽何如？曰：是名耳发疽，属手少阳三焦经，风热所致，六七日渐肿如胡桃，或如蜂房之状，或赤或紫，热如火，痛彻心是也。十日刺出黄白脓者生，刺之无脓，时出鲜血，饮食不下，神昏狂躁者死。小儿耳窍旁生者，相传指月而生，恐未必然。大抵风湿热毒成疳，故名月蚀疳疮。

　　　耳内疮

或问耳中生毒何如？曰：耳中所患不同，皆由足少阴手少阳二经风热上壅而然。其证有五：曰聤耳，亦曰耳湿，常出黄脓；有耳风毒，常出红脓；有缠耳，常出白脓；有耳疳，生疮臭秽；有震耳，耳内虚鸣，常出清脓。虽有五般，其源一也，皆不寒热。有耳蕈、耳痔则不作脓，亦不寒热，外无拥肿，但耳塞不通。以上缠绵不已，令人耳聋，活命饮、黄连消毒饮治之，若寒热间作，内外红肿，疼痛日增者，为耳痈，用活命饮加升麻、桔梗、紫金丹、乌金丹。壮实者一粒金丹下之。若寒热大作，痛楚难禁者，疔也，作疔治之。

　　　耳后疽

或问耳后一寸三分生疽，古云不治之证。今有一人年二十四岁，耳后结块如拳，肉色不变，亦不甚痛，七日不食何如？曰：此名耳后毒，非瘿也。隔蒜灸之，活命饮加柴胡、桔梗、升麻，八阵散下之愈。

　　　耳根毒

或问耳根结核何如？曰：是名耳根毒，状如痰核，按之不动而微痛，属足少阳胆经，兼三焦经风热所致。用活命饮加升麻、柴胡，水酒煎服；或乌金散汗之。壮实者一粒金丹汗之；老弱者黄芪内托散、十宣散托之。

　　医方考 【 明?吴昆】 

　　　耳病方论

耳以司听，匪听弗聪也。君子有思聪之责者，胡然而使褎如乎？故考方论。
肾热，耳中脓血不闻人声者，千金肾热汤主之。盖耳者肾之窍，故肾热则令人病耳，生脓出血，不闻人声也。是方也，磁石能引肺金之气下降于肾，肾得母气，自然清肃而热日愈。生地汁、麦门冬、白芍药，所以滋肾阴而泻肾热。乃葱白者所以引肾气上通于耳也。牡蛎咸寒，能软坚而破结气，得葱白引之入耳，则能开听户而消脓血。乃白朮、甘草、大枣者，健脾之品也，所以培万物之母，益土气而制肾邪尔。
劳聋、气聋、风聋、虚聋、毒聋、久聋、耳鸣者，千金补肾丸主之。盖劳聋者，劳火鼓其听户也；气聋者，经气滞塞于听户也；风聋者，风热闭其听户也；虚聋者，气血虚耗而神不用也；毒聋者，脓血障碍妨于听户也；久聋者，病非一日，邪气痹聚也。凡是聋者，势必耳鸣，故总系其耳鸣也。味之甘者，可以补虚，亦可却劳，人参、黄芪、羊肾、山萸、干地黄、菟丝、巴戟、苁蓉、泽泻、芍药、当归、茯苓、甘草，均之味甘之品也，能疗气虚聋劳聋。味之辛者，可以驱风，亦可以顺气，防风、细辛、菖蒲、远志，丹皮、石斛，均之味辛之品也，能疗聋风聋。性之毒者可以开结毒，亦可以疗久痹，蛇床、桂心、附子、干姜，均之辛温微毒之品也，能疗毒聋久聋。
三十年久聋，用故铁三十斤，以水七斗浸三日，取汁，入曲酿米七斗，如常造酒法，候熟，取磁石一斤，研末浸酒中三日，乃以饮取醉，以绵裹磁石，内耳中，覆头一卧，酒醒去磁石即瘥。昆谓磁石引铁，物类之相感也。金石之性寒，可使主内热；金石之性重，可使镇祛气。共酿于酒，欲其无所不之，既饮其酒，复以磁石内耳，欲其内外交感而听户随开尔。
耳脓用人发烧灰存性，每用分许，吹入耳中，即瘥。此湿者燥之之意，而必以人发者，近取诸身而自足也。他如白矾、赤石脂、鸽粪，皆可枯灰用之。

　　外科正宗 【 明?陈实功】 

　　　耳病

耳病乃三焦肝风妄动而成，大人有虚火实火之分，小儿有胎热胎风之别。虚火者耳内蝉鸣，或兼重听，出水作痒，外无焮肿，此属虚火妄动之证也。四物汤加牡丹皮、石菖蒲及肾气丸主之。实火者耳根耳窍俱肿，甚则寒热交作，疼痛无时，宜柴胡清肝汤治之。又有耳挺结于窍内，气脉不通，疼痛不止，以栀子清肝汤为治，外用黄线药插入挺肉缝旁，化尽乃愈。小儿胎热，或浴洗水灌窍中，亦致耳窍作痛生脓，初起月间不必擦药治早，项内生肿，候毒尽自愈。如月外不瘥，以红绵散治之，则安矣。

　　　百虫入耳

百虫入耳，乃偶然悞入之，如蝇蚊细虫入耳，以麻油数点滴入窍中，虫亦自死，取出。如蜈蚣等大虫入者，以肉炙香安耳边，其虫闻香自出。有虫夜间暗入者，切勿惊慌喊叫，逼虫内攻，宜正坐点灯，光向耳窍，其虫见光自出，对面有人见，其虫不出。

　　　黑疔

黑疔生于耳窍之内，黑硬腐烂，破流血水，疼及腮颧，宜先针刺，次行发汗，仍照疔类调治。

　　医门法律 【 清?喻昌】 

　　　耳鸣

人身有九窍：阳窍七，眼耳鼻口是也；阴窍二，前后二阴是也。阳气走上窍而下入于阴位，则有溺泄腹鸣之候；阴气走下窍而上入于阳位，则有窒塞耳鸣之候。故人当五十以外，肾气渐衰于下，每每从阳上逆。而肾之窍开于耳，耳之聪司于肾，肾主闭藏，不欲外泄，因肝木为子，疏泄母气而散于外，是以谋虑郁怒之火一动，阴气从之上逆，耳窍窒塞不清，故能听之用不碍，而听远不无少碍。高年之体，大率类然。较之聋病，一天一渊。聋病者其窍中另有一膜，遮蔽外气，不得内入，故以开窍为主，而方书所用石菖蒲、麝香等药，及外填内攻等法者，皆为此而设。至于年高，阴气不自收摄，越出上窍之理，从无一人言及，反以治少壮耳聋药及发表散气药，兼带阴虚为治，是以百无一效。不知阴气至上窍，亦隔一膜，不能越出窍外，止于窍中汩汩有声，如蛙鼓蚊锣，鼓吹不已，以故外入之声为其内声所混，听之不清，若气稍不逆上，则听稍清，气全不逆上，则听全清矣。昌悟明此理，凡治高年逆上之气，屡有奇效。方中大意，全以磁石为主，以其重能达下，性主下吸，又能制肝木之上吸故也。而用地黄、龟胶羣阴之药辅之，更用五味子、山茱萸之酸以收之，令阴气自旺于本宫，不上触于阳窍，繇是空旷无碍。耳之于声，似谷之受响，万籁之音，尚可细聆，岂更与人声相拒艰于远听耶？此实至理所在，但医术浅薄之辈，不能知之。试观人之收视而视愈明，返听而听愈聪者，然后知斯言非臆说也。
人两肾之窍虽开于耳，而肾气上入耳际，亦为隔膜所蔽，不能越于耳外，止于耳根下，少则微鸣，多则大鸣，甚且将萦耳之筋触之跳动，直似撞穿耳轮之象者，然实必不可出也。设阴气能出耳外而走阳窍，则阴阳相混，非三才之理矣。故耳之用妙在虚而能受也，外入之气随大随小，至耳无碍，惟内触之气咶咶有声，所以外入之气仅通其半。若郁怒之火动，内气转增，则外入之气转混，必内气渐走下窍，上窍复其虚而能受之体，然后清清朗朗，声入即通，无壅碍也。方书指为少阳胆、厥阴肝二经热多所致，是说左耳分部，然少阳之气能走上窍，其穴皆络于脑巅，无触筋冲耳之理，不当与厥阴混同立说。其通圣散一方汗下兼用，乃治壮火之法。丹溪所取，亦无确见，惟滚痰丸一方，少壮用之多效者，则以大黄、黄芩、沉香乏苦，最能下气，而礞石之重坠，大约与磁石之用相仿也。昌所以不用此方者，以其大损脾胃，且耗胷中氤氲之气也。至于肾虚耳鸣，指作膀胱相火上升，则阳火必能透出上窍而为鸣也，尤见丹溪无据之谈。《易》言水中有火。原说真火坎中一点真阳即真火也。高年之人肾水易竭，真火易露，故肾中之气易出难收，况有厥阴之子为之挹取乎？则壮水之主以制阳光，如盏中加油而灯焰自小，诚为良法。乃云作肾虚治不效者，知其泛论世人，不为老人立法也。夫收摄肾气，原为老人之先务，岂丹溪明哲而为此等议论乎？

　　景岳全书 【 明?张介宾】 

　　　论证

耳聋证，诸家所论虽悉，然以余之见，大都其证有五：曰火闭，曰气闲，曰邪闭，曰窍闭，曰虚闭。
凡火闭者，因诸经之火壅塞清道，其证必哄哄熇熇，或胀或闷，或烦或热，或兼头面红赤者是也。此证治宜清火，火清而闭自开也。
气闭者，多因肝胆气逆，其证非虚非火，或因恚怒忧郁，气结而然。治宜顺气，气顺心舒而闭自开也。
邪闭者，因风寒外感，乱其营卫也，解其邪而闭自开。
窍闭者，必因损伤或挖伤，或雷炮震伤者，或患聤耳，溃脓不止而坏其窍者，宜用开通之法以治之也。
虚闭者，或以年衰，或以病后，或以劳倦过度，因致精脱肾亏，渐至聋闭，是非大培根本必不可也。
凡此数者，有从外不能达者，其病在经；有从内不能通者，其病在脏。当各随其宜而治之，自无不愈者。然暴聋者多易治，久聋者最难为力也。
耳聋证总因气闭不通耳。盖凡火邪风邪，皆令气壅，壅则闭也。怒则气逆，逆则闭也。窍伤则气窒，窒则闭也。虚则气不充，不充则闭也。凡邪盛气逆而闭者，实闭也。气有不及而闭者，虚闭也。然实闭者少而虚闭者多。且凡属实邪，固令耳窍不通，使果正气强盛，断不至此。惟经气不足，然后邪气得以夺之，此正邪之所凑，其气必虚之谓也。故即系实邪而病至聋闭者，亦无不有挟虚之象。所以凡治此证，不宜竣攻，如古法之用通圣散、神芎丸、凉膈散、木香槟榔丸之属，皆不可轻用。盖恐攻之未必能愈，反伤脾胃，则他变踵至矣。治此之法，凡火壅于上者，自宜清降，兼阴虚者，亦宜补阴，此阳证之治也。若无火邪，止由气闭，则或补或开，必兼辛温之剂，方可通行，此阴证之治也。然此二者，皆当以渐调理，但无欲速，庶乎尽善。
耳鸣当辨虚实：凡暴鸣而声大者多实，渐鸣而声细者多虚；少壮热盛者多实，中衰无火者多虚；饮酒味厚素多痰火者多实，质清脉细素多劳倦者多虚。且耳为肾窍，乃宗脉之所聚。若精气调和，肾气充足，则耳目聪明；若劳伤血气，精脱肾惫，必至聋聩。故人于中年之后，每多耳鸣，如风雨、如蝉鸣、如潮声者，是皆阴衰肾亏而然。经曰：人年四十而阴气自半，半即衰之谓也。又以《易》义参之，其象尤切。《易》曰：坎为耳，盖坎之阳居中，耳之聪在内，此其所以相应也。今老人之耳，多见聪不内居，而声闻于外，此正肾元不固，阳气渐涣之征耳。欲求来复，其势诚难，但得稍缓即已幸矣。其惟调养得宜而日培根本乎？

　　　论治

火盛而耳鸣耳闭者。当察火之微甚，及体质之强弱而清之降之。火之甚者宜抽薪饮、大分清饮、当归龙荟丸之类主之。火之微者宜徙薪饮；兼阴虚者，宜加减一阴煎、清化饮之类；兼痰者宜清膈饮主之。
气逆而闭者，宜六安煎加香附、丹皮、厚朴、枳壳之类主之。
气逆兼火者，宜加山栀、龙胆草、天花粉之类主之。
气逆兼风寒者，加川芎、细辛、苏叶、菖蒲、蔓荆子、柴胡之类主之。
伤寒外感，发热头痛不解而聋者，当于伤寒门察证治之，邪解而耳自愈也。但伤寒耳聋，虽属少阳之证，然必因虚所以有之，故仲景亦以为阳气虚也。是以凡遇此证，必当专顾元气，有邪者兼以散邪，且可因耳之轻重以察病之进退。若因治而聋渐轻者，其病将愈；聋渐甚者，病必日甚也。其有聋闭至极而丝毫无闻者，此其肾气已绝，最是大凶之兆。
虚闭证，凡十二经脉皆有所主，而又惟肝肾为最。若老年衰弱及素禀阴虚之人，皆宜以大补元煎，或左归、右归丸、肉苁蓉丸，或十全大补汤之类主之。
若忧愁思虑太过而聋者，宜平补镇心丹、辰砂妙香散之类主之。
若阳虚于上者，宜补中益气汤、归脾汤之类，凡诸补剂中，或以川芎、石菖蒲、远志、细辛、升麻、柴胡之类，皆可随宜加用，但因虚而闭或已久者，终不易愈。
窍闭证韭因气血之咎而病在窍也，当用法以通之。

　　石室秘箓 【 清?陈士铎】 

　　　耳聋

耳聋者，肾经病也。论理该用六味地黄丸，内加柴胡五钱，甘菊、白芍各二两，当归、枸杞、麦冬各三两，北五味三钱。今不用此而用鼠胆一枚，龙齿、冰片、麝香、朱砂各一分，乳香、潮脑各半分，各研为绝细末，以人乳为丸，如梧子大，外用丝绵裹之，不可太大，塞入耳之深处，至不可受而止。塞三日取出，即耳聪，永不再聋，不必三丸。但鼠胆最难得，觅一大鼠，先以竹笼养之，后以纸为匣子，引其藏身，内用果品，令其自食，久之忽然用棒椎击死，立时取胆，则胆在肝中也，否则再不可得也。干者可用，只消用水调化，俱入药末中，则一样也。实耳聋者，亦用此方神效。又方用珍珠一粒，外用龙骨末一分，以蜜调之，丸在珠上，外用丹砂为衣，绵裹塞其中即愈，神方也。一月后取出，再用六味地黄丸一料，永不再聋。

　　　耳痒

耳中作痒，以木刺之，尚不足以安其痒，必以铁刀刺其底，铮铮有声，始觉快然，否则痒极欲死。此肾肝之火，结成铁底于耳中，非汤药可救。予立一方，用龙骨一钱，皂角刺一条，烧灰存性，冰片三分，雄鼠胆一枚，先将前药为末，后以鼠胆水调匀，而后以人乳再调，如厚糊一般，将此药尽抹入耳孔内，必然痒不可当，必须人执其两手，痒定而自愈矣。愈后服六味丸三十斤可也。

　　　耳鸣

耳中闻蚂蚁战鬬之声者，此则非祟，乃肾水耗尽，又加怒气伤肝所致。方用柴胡、白芥子、栀子各三钱，熟地、山茱萸、白芍各三两，麦冬一两，水煎服。方中纯是补肾平肝之圣药，饮之数日，其战鬬之声渐远，服一月即愈。

　　方

补中益气汤 【 东垣】 　治气虚，清气下陷，浊气上升，耳聋不闻声。
黄芪一钱　白朮　人参各三分　炙甘草五分　当归身酒制　橘皮　升麻　柴胡各二分　水二盏，煎至一盏，温服。欬嗽去人参。

四物汤　治血虚耳聋。
熟地二钱　川芎八分　当归身　白芍各一钱　右为粗末，水煎。

四君子汤　治气虚耳聋。
白朮二钱　人参　茯苓各一钱　炙甘草五分　姜枣水煎。

八珍汤　治气血两虚而聋者。
人参　白朮　茯苓　炙甘草　熟地黄　当归　白芍　川芎　水煎服。

六味丸　治肾经不足，头运耳聋等证。
熟地黄八两　山茱萸肉　干山药　牡丹皮　白茯苓　泽泻各三两　右各另为末，和地黄膏加炼蜜丸，桐子大，每服七八十丸，空心食前滚汤下。

大安肾丸　治肾经久积阴寒，膀胱虚冷，下元衰惫耳重，常服补元阳益肾气。
肉桂去粗皮，不见火　川乌头炮去皮脐，各一斤　桃仁麸炒　白蒺藜炒，去刺　巴戟去心　山药　茯苓　肉苁蓉酒浸，炙　石斛去根，炙　萆薢　白朮　破故纸各四十八两　右为末，炼蜜为丸，如梧桐子大，每服三十丸，温酒或盐汤下，空心食前。

小安肾丸　治肾气虚乏，下元冷惫，精神昏愦，耳作蝉鸣等证。
川练子盐四两，水四升同煮，候干切焙　香附子　川乌头各一斤　蘹香十二两　熟地黄八两　川椒去目及闭口者，微炒出汗，四两右六味为细末，酒糊为丸，如桐子大，每服二十丸，空心临卧盐汤酒任下。

滚痰丸　治耳聋、耳鸣、耳痒等证之由于痰火实盛者。
大黄蒸少顷，翻过再蒸少顷，取出，不可过　黄芩各八两　沉香　青蒙石煅如金色　百药煎，各五钱　右为末，水丸，如梧桐子大，白汤食后空心服。此方用百药煎，乃得之方外秘传。盖此丸得此药，乃能收摄周身顽涎聚于一处，然后利下，甚有奇功。

沉香降气散　治阴阳壅滞，气不升降，耳窍闭塞。
沉香二钱八分　砂仁七钱五分　香附子盐水炒，去毛，六两二钱五分　甘草炙，五钱五分　右为极细末，每服二钱，入盐少许，沸汤调服，不拘时。

指迷七气汤　治七情相干，阴阳不得升降，气道壅滞，耳窍闭塞。
香附子二钱　青皮去瓤　陈皮去白　桔梗　蓬朮　官桂　藿香　益智仁　半夏汤洗七次　甘草炙，各一钱　水二钟，生姜三片，红枣二枚，煎一钟，食远服。

流气饮子　治五脏不和，三焦气壅，耳闭无闻。
紫苏叶　青皮去白　当归　芍药　半夏汤洗　乌药　茯苓　桔梗　川芎　黄芪　枳实麸炒，各一钱　木香　防风去芦　槟榔　陈皮去白　炙甘草　大腹子连皮　枳壳麸炒，各五分　生姜三片，红枣一枚，水煎，不拘时服。

苏子降气汤　治虚阳上攻，气不升降，上盛下虚，耳聋等证。
紫苏子炒　半夏汤泡，各二钱五分　前胡去芦　炙甘草　厚朴去皮，姜炙炒　陈皮去白，各一钱　当归去芦，一钱五分　沉香七分水二钟，生姜三片，煎至一钟，不拘时服。

养正丹　治上盛下虚，气不升降，元阳亏损。
水银　黑锡去滓，净秤，与水银结砂子　磺黄研　朱砂研细，各一两　右用黑盏一只，火上镕黑铅成汁；次下水银，以柳条搅；次下朱砂，搅令不见星子，放下少时方入硫黄，急搅成汁和匀。如有焰，以酢洒之。候冷取出，研极细末，煮糯米糊丸，绿豆大，每三十丸，盐汤枣汤任下。

复原通气散　治气不宣流，或成疮疖，耳聋耳痒。
舶上茴香炒　穿山甲蛤粉炒　延胡索　陈皮　白牵牛炒　甘草炙，各一两　木香不见火，两半　右为细末，每服二钱，用热酒调，食后服。不用酒者煎南木香汤调下。

防风通圣散　治证同上。
防风　川芎　当归　白芍药　大黄　薄荷叶　麻黄去节　连翘　芒硝各五钱　石膏　黄芩　桔梗各一两　滑石三两甘草二两　荆芥穗　白朮　栀子各二钱半　右为末，每服二钱，水一大盏，生姜三片，煎六分，温服。

排风汤　治风虚冷湿，邪气入脏，重耳不闻人声。此汤聪耳明目，通脏腑。
白藓皮　当归酒浸一宿　肉桂去粗皮　防风　白芍药　杏仁去皮尖，麸炒　炙甘草　芎藭　白朮各二两　独活　麻黄去节　茯苓各三两　右为粗末，每服三钱，水一盏半，姜四片，煎八分，去滓，温服，不拘时。

不换金正气散　治耳疮出脓水。
苍朮炙　橘皮去白　半夏曲　厚朴姜炙　藿香各二钱　甘草炙，一钱　生姜五片，红枣二枚，煎服。

正元散　治证同上。
红豆炒　干姜泡　陈皮去白，各三钱　人参　白朮　炙甘草　茯苓去皮，各二两　乌药去木　附子炮，去皮尖　山药姜汁浸炒川芎　干葛各一两　黄芪炙，一两五钱　肉桂去粗皮　川乌炮去皮，各五钱　右为细末，每服三钱，姜三片，枣一枚，盐少许，煎七分，食前温服。

木香槟榔丸　御药　治证同上
木香　槟榔　枳壳麸炒　杏仁去皮尖，炒研　青皮去瓤，各一两　半夏曲　皂角去白，酥炙　(木郁)李仁去皮，各二两　右为细末，别以皂角四两，用浆水一碗，槎揉熬膏，更入熟蜜少许，和丸梧子大，每服五十丸，食后姜汤下。

越鞠丸　治证同上。
香附炒　苍朮米泔水浸一宿，炒　川芎各二两　山栀炒　神曲各一两五钱　右为末，滴水丸梧子大，每服一百丸，白汤下。

平补镇心丹 【 《和剂》】 　治虚人耳聋。
酸枣仁去皮炒，二钱半　车前子　白茯苓去皮　麦门冬去心　肉桂去粗皮，不见火　五味子　茯神去木，各一两二钱半　龙齿　熟地黄酒蒸　天门冬去心　山药姜汁炒　远志去心，甘草水煮，各一两半　人参　朱砂细研为衣，各五钱　右为末，炼蜜丸，如桐子大，每服三十丸，空心米汤温酒任下。

五苓散 【 仲景】 　治痰水上逆，耳聋耳聤。
猪苓　茯苓　白朮炒，各十八铢　肉桂半两　泽泻一两六铢半　右为末，每服三钱。服后多饮热水，汗出而愈。

二陈汤　治痰火耳聋。
茯苓　陈皮　半夏各一钱　甘草五分　生姜二片，水煎服。

青木香丸　治痰水耳聋。
黑牵牛二百四十两，炒令香，取头末一百二十两　槟榔用酸粟米饭裹，湿纸包，火中煨令纸焦，去饭　补骨脂炒香　荜澄茄各四十两　木香二十两　右为细末，清水滴为丸如菉豆大，每服三十丸，茶汤热汤任下。

小柴胡汤 【 仲景】 　治虚人肝火耳聋。
柴胡八两　半夏八两　人参　黄芩　生姜　甘草各三两　大枣十二枚劈　右七味，以水一斗二升，煮取六升，去滓，再煎取三升，温服一升，日三服。

一粒金丹 【 东垣】 　治耳鸣耳聋，或耳中生疮。
荜茇以猪胆汁拌匀，入胆内悬，待阴干　青黛　延胡索　白芷　川芎各一两　右为细末，用无根水为丸，每用一丸，以无根水化开口?畜鼻内，更以铜钱咬口内出涎。

人参散
人参　炙甘草　龙齿各二两　犀角屑　生地　白茯苓去皮，各一两　麦门冬去心，一两五钱　右口?父咀，每服五钱，水一中盏，煎至七分，去滓，温服，不拘时。

妙香散 【 《良方》】 
山药姜汁炒　茯苓　茯神　黄芪炙　远志炒，各一两　人参　桔梗　炙甘草各五钱　木香煨，二钱五分　辰砂三钱，另研麝香一钱，另研　右为细末，每服二钱，不拘时，温酒调下。

乌金散 【 《三因》】 
黄丹炒　细墨烧，各一两　右为细末，研匀，每服三钱。食后先用水漱口，待心中热渴欲水，便以冷水调下。

归脾汤 【 《济生》】 
人参　茯神　黄芪炙　酸枣仁炒研　龙眼肉　白朮各二钱五分　木香　炙甘草各五分　水二钟　生姜五片，红枣一枚，煎一钟服。薛新甫加远志、当归各一钱。

四生散 【 《和剂》】 
黄芪　川羌活　蒺藜　白附子各等分，生用　右为末，每服二钱，薄荷酒调下。

凉膈散
栀子　连翘　薄荷　黄芩　甘草各一两五钱　大黄　芒硝各五钱　右为粗末，每一两水二盏，竹叶七片，煎至一盏，去滓，入蜜少许，食后服。

逍遥散 【 《元戎》】 
当归　白芍　白朮　柴胡　甘草　茯神各等分　右，姜水煎服。

紫金丹 【 《本事》】 
淡豆豉好者二钱，用水略润少时，以纸挹干，研膏　白砒水飞，半钱　右用豉膏子和砒，同杵，极匀，如麻子大，每服五丸至十丸，量大小与之，并用腊茶清极冷吞下，临卧以知为度。

调中益气汤 【 东垣】 
黄芪一钱　人参　甘草　当归　白朮各五分　五味子十五粒　白芍　柴胡　升麻各三分　橘皮二分　右，水二盏，煎一盏，去滓，服食前。

古今图书集成医部全录卷一百三十六

　耳门

　　方

桂星散 【 《准绳》，下同】 　治风火闭塞，耳窍不闻。
辣桂　川芎　当归　石菖蒲　细辛　木通　木香　白蒺藜炒，去刺　麻黄　甘草炙，各一钱　白芷梢　天南星煨制，各一钱五分　右，水二钟，葱白二根，紫苏五叶，姜五片，煎至一钟，食后服。一方加全蝎去毒一钱。

磁石羊肾丸　治风虚不爽，时有重听，或有风痹之状。
磁石二两，火煅醋淬七次，用葱子一合，木通三两入水同煎，一昼夜去葱并木通　川椒去目　防风　石枣去核　远志肉　白朮炒　白茯苓　细辛　菟丝子酒浸　川芎　山药炒　木香　当归身　鹿茸酒浸一宿，炙　黄芪制　川乌炮，各一两　石菖蒲一两五钱　肉桂六钱五分　熟地黄九蒸，二两　右为细末，用羊肾两对去膜，以酒煮烂，和诸药末捣，以煮肾酒打糊和丸，如梧子大，每服百十丸，空心温酒盐汤任下。仍服清神散，二药相间服。忌牛肉鸡鸭子。

清神散　治气壅，头目不清，耳常重听。
甘菊花　白殭蚕炒，各半两　羌活　荆芥穗　木通　川芎　防风各四钱　木香一钱　甘草　石菖蒲各一钱五分　右为细末，每服二钱，食后茶清调服。

磁石浸酒方　治风邪之气干于脑，或入于耳，久而不散，经络痞塞，不能宣利，使人耳中悾悾然，或作旋运。
磁石五两，捣碎，水淘，去赤汁　山茱萸　天雄炮去皮脐，各二两　木通　防风　薯蓣　远志去心　菖蒲　芎藭　细辛　蔓荆子　白茯苓　肉桂干姜炮　甘菊花各一两　熟地黄三两　右剉细和匀，以生绢袋盛，用酒二斗浸七日，每日任性饮之，以瘥为度。

鱼脑膏　治风聋，年久及耳鸣。
鲤鱼脑二两　当归焙　白芷　菖蒲　细辛　附子炮去皮脐，各半两　右除鱼脑外为细末，以鱼脑置银器中，入药在内，微火煎候香，滤去滓，倾入磁器中，候凝，丸如枣核大，绵裹塞耳中。一方无菖蒲，有羊肾脂同鱼脑先熬，次下诸药。

羊肾羹　治证同上。
杜仲去粗皮，炙黄　黄芪各半两　磁石五两，捣碎，水淘，去赤汁，绵裹悬煎，不得到铛底　羊肾一只，去脂膜，切　肉苁蓉一两，酒浸一宿，去皮炙干　右以水三大椀，先煮磁石，取汁二大椀，下杜仲等又煎，取一盏半，去滓，入羊肾、粳米一合，葱白姜椒盐酢，一如作羹法，空心服。

磁石丸
磁石煅，酢淬，七次　防风　羌活　木通　白芍　黄芪盐水浸焙　桂心各一两　人参半两　右为末，用羊肾一对，去脂膜捣烂，打酒糊为丸如桐子大，每服五十丸，空心温酒盐汤下。

姜蝎散　治耳聋，气塞肾虚等证。
全蝎四十九个，去毒，泡湿　右以糯米半升，于大瓦上铺平，将蝎铺米上焙，令米黄为度，去米不用；又切生姜四十九片，每片置蝎，再焙，姜焦为度，去姜不用，将蝎研为细末。三五日前，每日先服黑锡丹三五服，临服药时，令夜饭半饱，服时看其人酒量，勿令大醉，服已，令熟睡勿得叫醒，却令人轻唤，如不听得，浓煎葱白汤一椀，令饮，五更耳中闻百十攒笙响，便自此闻声。一方无糯米制银石器中炒。

犀角饮子　治风热上壅，耳内聋闭，臖肿掣痛，脓血流出。
犀角镑　木通　石菖蒲　甘菊花　赤芍药　元参　赤小豆炒，各二钱　甘草炙一钱　右，水二钟，姜五片，煎至一钟，不拘时服。

芍药散　治热壅生风，耳内痛与头相连，脓血流出。
赤芍　白芍　川芎　木鳖子　当归　大黄　甘草各一钱五分　右水二钟，煎至一钟，食后服。

犀角散　治风毒壅热，心胷痰滞，两耳虚聋，头重目眩。
犀角屑　甘菊花　前胡　枳壳麸炒黄　羌活　石菖蒲　泽泻　木通　生地黄各五钱　麦门冬去心，二两　甘草炙，二钱五分　右为末，每服三钱，水煎，去滓，食后温服。

茯神散　治上焦风热，耳忽聋鸣，四肢满急，胸膈痞闷不利。
茯神　麦门冬各一两　羌活　防风　蔓荆子　苡仁　石菖蒲　五味子　黄芪各五钱　薄荷　甘草各二钱五分　右为末，每服三钱，生姜三片，水煎去滓，食后温服。

解仓饮子　治气虚热壅，或失饥冒暑，风热上壅，耳内聋闭彻痛，脓血流出。
赤芍　白芍各五钱　当归　炙甘草　大黄蒸　木鳖子去壳，各一两　右剉末，每服四钱，水煎，食后临卧服。

槟榔神芎丸　治湿痰耳聋。
大黄生　黄芩各二两　牵牛　滑石各四两　槟榔二两　右为末，滴水丸，桐子大，每服十丸，次加十丸，白汤下。

烧肾散　治肾虚耳聋。
磁石一两，煅，酢淬七次，研飞　附子一两，炮去皮　巴戟一两　川椒一两，去目及闭口者，微炒出汗　右为末，每服用猪肾一枚，去筋膜，细切，葱白、韭白各一分，入散药一钱，盐花一字和匀，用十重湿纸裹，于煻灰火内煨熟，空心细嚼酒解，薄粥下之，十日效。《宝鉴》方无巴戟。

苁蓉丸 【 《济生》，下同】 　治肾虚耳聋，或风邪入于经络，耳内虚鸣。
肉苁蓉酒浸，焙　山茱萸肉　石龙芮　石菖蒲　菟丝子酒浸，蒸，焙　羌活　鹿茸去毛，酒蒸，焙　石斛　磁石火煅，酢淬，水飞　附子炮，各一两　全蝎去毒，七个　麝香半字　右为末，蜜丸，桐子大，每服百丸，空心盐酒盐汤任下。

益肾散　治肾虚耳聋。
磁石制　巴戟　川椒开口者，各一两　石菖蒲　沉香各五钱　右为细末，每服二钱，用猪肾一只，细切，和以葱白少盐并药，湿纸十重裹煨，令香熟，空心细嚼，温酒送下。

补肾丸　治肾虚耳聋。
巴戟去心　干姜炮　白芍药　山茱萸　桂心远志去心　细辛　菟丝子酒制　泽泻　石斛　黄芪　干地黄　当归　蛇床子　人参　甘草　牡丹皮　肉苁蓉酒浸　附子炮，各二两　防风一两五钱　石菖蒲一两　茯苓五钱　羊肾二枚　右为细末，以羊肾研烂，细酒煮面糊丸，如桐子大，每服五十丸，空心盐酒送下。

肉苁蓉丸　治肾虚耳聋。
肉苁蓉酒浸，焙　菟丝子酒浸　山芋　白茯苓　人参　官桂　防风　熟地黄　白芍药　黄芪各五钱　附子炮，去皮脐羌活　泽泻各二钱半　羊肾一对，薄切去筋膜，炙干　右为细末，炼蜜和丸，如桐子大，每服三十丸，空心用温酒送下。

桑螵蛸汤　治虚损耳聋。
桑螵蛸炙，十枚　当归　白朮米泔浸，炒　官桂　白茯苓去皮　附子炮　荆子　磁石火煅，酢淬　菖蒲　干地黄焙，各一两大黄剉，炒　细辛　川芎　牡丹皮各五钱　右(口父)咀，每服三钱匕。先以水三盏，煮猪肾一只，取汁一盏，去肾入药，煎至七分，去滓，食前温服。

羊肾丸　治肾虚耳聋，或劳顿伤气，中风虚损，肾气升而不降，或耳虚鸣。
山茱萸　干姜　巴戟　白芍药　泽泻　桂心北细辛　菟丝子酒浸　远志　干地黄　黄芪　石斛　附子　当归　牡丹皮　蛇床子　甘草　苁蓉酒浸　人参各二两　菖蒲一两　防风一两五钱　茯苓五钱　右为末，以羊肾一对研细，以酒煮面糊丸梧子大，食前盐酒下三十丸至五十丸，立效。

安肾丸　治虚弱耳聋。
大安肾丸四两　真磁石五钱，酢煅　石菖蒲　羌活各五钱　右三件为末，为丸梧子大，每服四五十丸，盐汤温酒任下。

地黄丸　治劳损耳聋。
大熟地黄洗焙　当归　川芎　辣桂　菟丝子酒浸三日，蒸干，捣末　川椒出汗　故纸炒　白芷　白蒺藜炒，杵去刺　胡卢巴炒　石菖蒲　杜仲姜制炒，去丝，各二钱五分　磁石火煅酢淬七次，研细，水飞，三钱七分五厘　右件药为细末，炼蜜为丸如梧桐子大，每服五十丸，以葱白温酒空心吞下，晚饭前再服一服。

蜡弹丸 【 《三因》】 　治肺虚耳聋。
白茯苓二两　山药炒，三两　杏仁炒，一两五钱，去皮尖　右三味，研为末和匀，用黄蜡一两镕和为丸，如弹子大，盐汤嚼下。有人止以黄蜡细嚼点好，建茶送下，亦效。山药、茯苓、杏仁皆入于太阳，山药大补阴气。惟杏仁利气，乃补中有通也。少气嗌干者，门冬、人参，五味汤嚼下。

通气散　治气闭耳聋。
穿山甲二钱　茴香　木香　全蝎　元胡索　陈皮　菖蒲各一钱　羌活　白殭蚕　川芎　蝉蜕各一钱　甘草一钱五分　右件药为细末，每服三钱，不拘时候温酒调下。

复元通气散　治诸气濇耳聋，腹痈便痈，疮疽无头，止痛消肿。
青皮　陈皮各四两　甘草炙三寸半　连翘一两　右为末，热酒调服。

菖蒲散
石菖蒲一两，一寸九节者　苍朮五两，生用　右剉成块子，置瓶内，以米泔浸七日，取出苍朮，只将菖蒲于甑上蒸三两时，取出焙干，捣为细末，每服二钱，糯米饮调服，日三次。或将蒸熟者作指头大块子，食后置口中，时时嚼动，咽津亦可。

通神散　治耳聋。
全蝎一枚　地龙　土狗各二个　麝香一字　明矾半生，半煅　雄黄各五钱　右为细末，每用少许葱白蘸药，引入耳中，闭气面壁坐一时，三日一次。

通耳法
磁石紧者，豆大一块　穿山甲烧存性为末，一字　右二味，用新绵裹了，塞所患耳内，口中衔少生铁，觉耳内如风雨声即愈。

追风散　治耳聋。
藜芦　雄黄　川芎　石菖蒲　全蝎　白芷　藿香叶　鹅不食草　薄荷　苦丁香各等分　麝香少许　右为细末，每用些少吹鼻中。如无鹅不食草，加片脑少许。

蓖麻丸　治耳聋。
蓖麻子去壳　松脂　黄蜡　杏仁去皮、双仁，炒，各五钱　乳香　食盐巴豆炒，各二钱五分　右件药捣如膏，捻如枣核样，以黄蜡薄卷之，大针札两三眼子，两头透用塞耳，经宿黄水出愈。

透耳筒　治证同上。
椒目　巴豆　菖蒲　松脂各一钱　右件药为末，摊令薄卷作筒，塞耳内，一日一易。

雄黄散　治证同上。
雄黄　防风　礜石　石菖蒲　乌头　川椒开口者，炒出汗，各二钱五分　大枣核十枚　右为末，以香炉中安艾一弹子大，次着黄蘗末半钱于艾上，复以药二钱匕着艾上火燃之，以筒引耳熏之。

耳聋方
一豆三猫不出油，麝香少许用真修，炼蜜为丸麦粒大，绵裹梃子耳中投。

鲫鱼胆膏　治证同上。
鲫鱼胆一个　乌驴脂少许　生油半两　右和匀，内楼葱管中七日，滴入耳内。

蝎梢膏　治证同上。
蝎梢七枚，焙　淡豆豉二十一粒，拣大者，焙干　巴豆七粒，去心膜，不去油　右，先研蝎梢、淡豉令细，别研巴豆成膏，同研匀，捏如小枣核状，用葱白小头取孔，以药一粒在内，用薄绵裹定。临卧时置其中一宿取出，未通再用，以通为度。

鼠胆丸　治证同上。
曾青一钱　龙脑五分　凌霄花三钱　右为细末，每用一字吹入，后，用鼠胆滴入，随用绵子塞之，从晚至鸡鸣取出。

蓖麻子丸　治久聋。
蓖麻子二十一个，去油用　皂角煨，取肉半锭　生地龙中者一条　全蝎二个，焙　远志去心　磁石火煅，酢淬七次，研细，水飞　乳香各二钱　右为细末，以黄蜡镕和为丸，塞耳中。

久聋方
天雄二钱五分　附子一枚　右为细末，将鸡子开一孔，取出黄，用清和药，仍入壳中封固，令鸡抱之，俟雏出药成取出，以绵裹塞耳中，取瘥为度。

耳聋鸡卵方
新鸡卵一个　巴豆一粒，去心膜　右先以鸡卵上开一孔，将巴豆纳卵中，以纸两重面黏贴盖，却与鸡抱，以其余卵雏出为度。取汁滴耳内，日二次。

通耳丹　治耳聋。
安息香　桑白皮　阿魏各一两五钱　朱砂五分　右，用巴豆七个，蓖麻仁七个，大蒜七个，研烂入药末，和匀，枣核大，每用一枚，塞耳内。

通气散　治耳聋。
穿山甲　蝼蛄各五钱　麝香一钱　右为细末，以葱涎和剂塞耳。或为细末，葱管盛少许，放耳中。

耳聋方
水银二钱五分　蚯蚓中者一条　右就楼葱丛内以一茎去尖头，入水银、蚯蚓在内，即系却头，勿令倾出，候蚓化为水，滴入耳中。

胜金透关散　善治前证。
川乌头炮一个　细辛各二钱　胆矾五分　鼠胆一具　右为细末，用鼠胆调和匀，再焙令干，研细入麝香，半字，鹅毛管吹入耳中。吹时口含茶清，待少时。

蒲黄膏　治卒耳聋。
细辛　蒲黄各一分　杏仁汤浸，去皮尖双仁　曲末各三分　右为细末，研杏仁如膏，和捻如枣核大，绵裹塞耳中，日一易。

龙脑膏
龙脑一钱二分，研　椒目五钱　杏仁二钱半　右件捣研合匀，绵裹，枣核大，塞耳中，日二易。

芦荟丸 【 《良方》，下同】 　治疳积火盛，耳闭耳鸣耳疮等证。
芦荟　胡黄连　黄连炒焦　木香　白芜荑炒　青皮各五钱　当归　茯苓　陈皮各一两五钱　甘草炙七钱　右为末，米糊丸，桐子大，每服七八十丸米汤下。

龙齿散　治肾虚热毒，乘虚攻耳，致耳内常鸣如蝉声，不可专服补药。
龙齿　人参　白茯苓　麦门冬　远志各半两　丹砂　铁粉　龙脑　牛黄　麝香各二钱半，另研　右为细末，研匀，每服半钱匕，食后用沸汤调服，日三次。

黄芪丸　治证同上。
黄芪一两　沙苑蒺藜炒　羌活各五钱　黑附子大者一个　羯羊肾一对，焙干　右为细末，酒糊丸，如桐子大，每服四十丸，空心食前煨葱盐汤下。

芎归饮　治证同上。
川芎　当归　细辛各五钱　石菖蒲　官桂　白芷各三钱　每服三钱，水二盏，入紫苏、姜枣，煎至一盏，去滓，不拘时服。如虚冷甚者，酌量加生附子。

柴胡聪耳汤　治其中干盯耳鸣致聋。
柴胡三钱　连翘四钱　水蛭五分，炒研　蝱虫三个，去翅足，研　麝香少许，研　当归身　人参　炙甘草各一钱　右，除另研外，以水二盏，入姜三片，煎至一盏，稍热下水蛭等末，再煎一二沸，食远稍热服。

芎芷散　治风入耳虚鸣。
白芷　石菖蒲炒　苍朮　陈皮　细辛　木通　厚朴　半夏制　辣桂　紫苏　炙甘草各一分　川芎二分　右剉散，每服三钱，姜五片，葱白二根，食后临卧服。

麝香散　治耳内虚鸣。
麝香五分　全蝎十四个　薄荷十四叶裹麝香、全蝎，瓦上焙干　右为细末，滴水捏作梃子，塞耳内，极妙。

耳鸣沸闹方
吴茱萸　巴豆去皮，炒　干姜　石菖蒲　磁石　细辛各一分　右为末，用鹅膏和少许，以绵裹塞耳中，以盐五升布裹，蒸熨耳门，令暖气通入耳内，冷即易之，如此数次，瘥。后常以乱发卷塞耳中，慎风。一方无磁石。

生犀丸　治耳中策策疼痛。
犀角镑　牛黄研　南星　白附子炮　干姜炮　丹砂研　半夏洗　龙脑研　没药研　乳香研　乌蛇酒浸，去皮，炙　官桂各二钱半　防风　当归焙　麝香研，各五钱　右为细末，炼蜜为丸，如桐子大，每服二十丸，空心温酒送下。

解热饮子　治气虚热壅，耳内聋闭彻痛，脓血流出。
赤芍　白芍各五钱　当归　川芎　炙甘草　大黄蒸　大鳖子去壳，各一两　右剉散，每服四钱水一盏，煎至七分，食后临卧服。

鼠黏子汤　治耳内痛生疮。
桔梗五钱　桃仁一钱　柴胡　黄芪各三分　连翘　酒黄芩　鼠黏子　当归梢　生地黄　黄连各二分　蒲黄　炙甘草龙胆草　昆布　苏木　生甘草各一分　红花少许　右，水二盏，煎至一盏，去渣，稍热服。食后忌寒药，利大便。

白龙散　治小儿肾脏盛而有热，热气上冲于耳，津液结滞则生脓汁。有因沐浴水入耳内，水湿停积，搏于血气，蕴积成热，亦令耳脓汁出，谓之聤耳。久而不愈则成聋。
白矾枯　黄丹　龙骨各五钱　麝香一钱　右研极细末，先以绵杖子展尽耳内脓水，药一字分掺两耳，日二次，勿令风入。

杏仁膏　治耳中汁出，或痛或脓。
杏仁不拘多少，炒令赤黑　右研成膏，薄绵裹，内耳中，日三四度易之。或乱发裹塞之亦妙。

菖蒲梃子　治耳中痛。
菖蒲一两　附子炮，去皮脐，五钱　右为细末，每用不以多少，油调滴耳内效。一法用酢丸如杏仁大，绵裹置耳中，日三易。一法捣菖蒲自然汁灌耳，神效。

通气散　治聤耳。
(木郁)李仁去皮研　芍药　人参各五钱　大黄　山芋　官桂去皮各一两　槟榔三枚　牡丹皮　木香　细辛去苗　炙甘草各二钱五分　右为细末，研匀，每服一钱匕，空心温酒调服。

蔓荆子散　治内热，耳出脓汁。
蔓荆子　赤芍药　生地黄　桑白皮　甘菊花　赤茯苓　川升麻　麦门冬去心　木通　前胡　炙甘草各一钱　右，水二盏，姜三片，红枣二枚，煎至一盏，食后服。

松花散　治前证。
枯矾五钱　麻勃　木香　松脂　臙脂各二钱半　右捣，罗细末，先以绵杖子净拭后，用药吹入耳。

白连散　治前证。
枯矾　鰞鲗骨　黄连去须　龙骨各一两　右为细末，以绵裹枣核大，塞耳中，日三易。

麝香散　治前证。
桑螵蛸一个，炙　麝香一字　右为末，研令匀，每用半字掺耳。如有脓，先用绵杖子捻干。一法用麝香少，黄丹多，研匀入耳。

禹余粮丸　治前证。
禹余粮火烧酢淬，七次　鰞鲗鱼骨　釜底墨　伏龙肝各二钱五分　生附子　右件为末，以绵裹如皂角子大，塞耳，日再易之。如不瘥者，内有虫也。

葱涎膏　治耵聍塞耳，聋，不可强挑。
葱汁三合　细辛去苗　附子炮，去皮，各二钱　右以细辛、附子为末，葱汁调如枣核大，塞耳中。

耳聤方
龙骨　枯矾　胭脂　海螵蛸各等分　麝香少许　右为细末，先缴耳净，将药干吹。

菖蒲散　治前证。
菖蒲焙　狼毒　磁石火煅，酢淬　附子炮，去皮　枯矾各五钱　右为细末，以羊髓和少许，绵裹塞耳中。

竹蛀散　治前证。
苦竹蛀末　枯矾各二钱　胭脂五分　麝香一钱　右研极细，以绵杖子拭之，用鹅毛管吹一字入耳。

蝎倍散　治前证。
全蝎烧存性，三钱　五倍子炒，一两　枯矾一钱　麝香少许　右为细末，研匀，每用少许吹耳中。一方加干胭脂。

立效散　治前证。
陈橘皮灯上烧黑，一钱，为末　麝香少许右研匀，每用少许，先以绵拭耳内，脓净吹之。

香附散　治前证。
香附去毛，研为末　右以绵杖送入耳。

附子丸　治耳聋出脓，疼痛及耵聍塞耳。
附子炮，去皮脐　菖蒲米泔，浸焙　蓖麻仁另研　枯白矾　松脂各一两研　干胭脂半两　杏仁二两，去皮尖双仁，炒，另研　右为细末，研匀，镕黄蜡和捻如枣核大，针穿一孔，令透，塞耳中，日一换。或治聤聍，不用黄蜡，只捣成膏，绵裹如枣核大，塞耳。

耳脓方
密陀僧一钱　轻粉五分　麝香一字　右为细末，先以绵拭耳内，脓却掺药。

三黄散　治耳内流脓。
雄黄　硫黄　雌黄各等分　右为细末，以少许吹入耳中。

二圣散　治耳内出脓水。
羌活　白附子炮，各一两　右为细末，用猪、羊肾各一只，切开，每只入药末五分，不得着盐，湿纸裹煨熟，五更初，温酒嚼下，续吃粥压之。

无忧散　治前证。
黄芪　木通　桑白皮　陈皮各一两　胡椒　白朮　木香各五钱　牵牛头末，四两　右俱为细末，每服三五钱，食后以姜汁调下。

曾青散　治耳内疮。
雄黄七钱五分　曾青五钱　黄芩二钱五分　右为细末，研匀，每用少许纳耳中，有脓汁，用绵杖子拭干用之。

黄连散　治前证。
黄连五钱　枯白矾七钱五分　右为细末，每用少许，绵裹，纳耳中。

柴胡栀子散　治三焦及足少阳经风热，耳内作痒，生疮或出水疼痛，或胷乳间作痛，或寒热往来。
柴胡　栀子炒　牡丹皮各一钱　茯苓　芍药　当归　牛蒡子炒，各七分　甘草五分　右，水煎服。一名栀子清肝散。

当归川芎散　治手足少阳经血虚疮证；或风热耳内痒痛，生疮出水；或头目不清，寒热少食；或妇女经水不调，胷膈不利，腹胁痞痛。
当归　川芎　柴胡　白朮　白芍药各一钱　山栀炒，一钱二分　牡丹皮　白茯苓各八分　蔓荆子　甘草各五分　右水煎服。若肝气不平，寒热，加地骨皮。肝气实，加柴胡、黄芩。气血虚，加参、芪、归、地。脾虚，饮食少思，加苓、朮。脾虚，胷膈不利，加参、芪。痰滞，胷膈不利，加朮、半。肝气不顺，胷膈不利，或小腹痞满攻痛，加青皮。肝血虚，胷膈不利，或小腹痞满，时作痛，加熟地。肝血虚寒，小腹时痛，加肉桂。日晡发热，加归、地。

加味地黄丸　治肝肾阴虚疮证，或耳内痒痛出水；或眼昏痰气喘嗽，或作渴发热，小便赤濇等证。
干山药　山茱萸肉　牡丹皮　泽泻　白茯苓　熟地黄　生地黄　柴胡　五味子各另为末，等分　右，将二地黄搯碎，酒拌湿杵膏，入前末和匀，加炼蜜为丸，如桐子大，每服百丸，空心白汤下。不应，用加减八味丸。

立验散　治蜒蚰入耳。
川芎　白芷　夜明沙炒　猪牙皂角炙　南星炮，各七钱五分　百部　白丁香　藜芦各四钱　草乌五钱　砒霜另研　荜茇各二钱　海金沙二钱五分　右为细末，研匀，临时更用铅丹调色匀，磁器收。如蜒蚰入耳，取少许酢调，以细翎蘸药入耳，微吹，令药气行，立出。药不得多，多即蜒蚰成水不出。如蝎螫，先点少酢在螫处，掺药半字许，擦令热即效。

加减龙荟丸 【 《医鉴》，下同】 　治痰火上升耳鸣。
麝香五分　草龙胆酒洗　当归酒洗　栀子炒　黄芩　青皮各一两　木香二钱半　大黄酒蒸　青黛　柴胡各五钱　芦荟　牛胆南星各三钱　右为末，神曲糊和丸，菉豆大，姜汤下二十丸，日三服，七日后用针砂酒，以通其气。一本无牛胆。

针砂酒　治证见上。
针砂一两　穿山甲末一钱　右，以穿山甲拌针砂，养一昼夜，拣出山甲，将针砂以酒一碗浸三四日，噙酒口内，外用磁石一块绵裹，塞耳。忌怒。

通明利气汤　治虚火痰气郁于耳中，或闭或鸣，痰火炽盛，痞满烦躁。
贝母一钱五分　陈皮一钱二分五厘　黄连　黄芩并酒浸，又用猪胆汁拌炒，七分五厘　黄蘗酒炒　栀子炒　元参酒洗，各一钱　苍朮盐水炒　白朮　香附童便炒　生干地黄姜汁炒　槟榔各五分　川芎四分　木香二分五厘　甘草二分　右剉，作一贴，入姜三片，水煎，入竹沥五匙服。

复聪汤 【 丹溪】 　治痰火上攻，耳鸣耳聋。
半夏　赤茯苓　陈皮　甘草　萹蓄　木通　瞿麦　黄蘗盐炒，各一钱　右剉，作一贴，入姜三片，水煎。

大补丸 【 《医鉴》】 　治耳鸣欲聋。
黄蘗八两，剉，人乳拌匀晒干，再用盐水炒褐色　右捣为末，水丸，梧子大，空心盐汤下百丸。一名独胜丸。

滋肾通气汤 【 《回春》，下同】 　治肾虚耳鸣欲聋。
当归　川芎　白芍药　生干地黄酒炒，各一钱　知母　黄蘗　黄芩并酒炒　柴胡　白芷　香附炒，各七分　右剉，作一贴，空心，水煎温服。

龙胆汤　治忿怒动胆火，致左耳聋。
黄连　黄芩炒　栀子炒　当归　陈皮　牛胆南星各一钱　龙胆香附各八分　元参七分　青黛　木香各五分　干姜炒黑，三分　右剉，作一贴，入姜三片，水煎，入元明粉三分，服。

滋阴地黄汤　治色欲动相火，致右耳聋。
熟地黄一钱五分　山药　山茱萸肉　白芍药　当归　川芎各八两　牡丹皮　泽泻　白茯苓　石菖蒲　远志　知母盐酒炒　黄蘗盐酒炒，各六分　右剉，作一贴，水煎服，空心。亦治大病后耳聋。

清聪化痰丸　治饮食厚味，挟怒气以动肝胃之火，致耳聋耳鸣，壅闭不闻声音。
橘红去白，盐水洗　赤茯苓　蔓荆子各一两　片芩酒炒，八钱　黄连酒炒　白芍药酒浸，煨　生地黄酒洗　柴胡　半夏姜制，各七钱　人参六钱　青皮酢炒，五钱　生甘草四钱　右为末，葱汤浸，蒸饼和丸，菉豆大，茶清下百丸。

黄龙散　治沐浴水入耳中成脓耳。亦治小儿聤耳。
枯白矾　龙骨煅黄丹水飞　干胭脂烧灰　海螵蛸煅，一钱　麝香少许　右为末，先以纸捻拭干脓水，乃以绵捻蘸药入耳，日日易之。

补骨脂丸 【 《入门》】 　治劳损耳聋。
磁石煅酢淬，一两二钱五分　熟地黄　当归身　川芎　肉桂　菟丝子　川椒　破故纸　杜仲　白蒺藜　胡卢巴　白芷　菖蒲各二钱　右为末，蜜丸，梧手大，空心葱白汤下五十丸。

聪耳汤 【 《医鉴》】 　治耳重听不清。
黄蘗酒炒，一钱　当归身酒洗　白芍药酒炒　生地黄酒洗　川芎　知母酒炒　陈皮　乌药　白芷　防风　羌活酒洗独活酒洗　薄荷　蔓荆子　藁本酒洗，各一钱　细辛七分　右剉，作一贴，水煎，食后服。服后低头睡一时。

地黄汤 【 《本草》】 　治肾经热，右耳听事不真，每心中着意，则转觉重虚而鸣疼痛。
磁石煅淬为末，二两　生干地黄酒洗，一两五钱　甘草五钱　枳壳　羌活　桑皮　防风　黄芩　木通各一两　右为粗末，每四钱，水煎，日二服。

荆芥连翘汤 【 《回春》】 　治两耳肿痛，由肾经有风热。
荆芥穗　连翘　防风　当归　川芎　白芍药　柴胡　枳壳　黄芩　栀子炒　白芷　桔梗各七分　甘草五分　右剉，作一贴，水煎，食后温服。

红绵散 【 丹溪】 　治脓耳。
枯矾　海螵蛸各一钱　干胭脂五分　麝香一字　右研匀，先以绵捻子拭去耳脓水，尽却，以纸捻蘸药掺入耳中，即干。一方无海螵蛸。

抵圣散 【 东垣】 　治耳中脓出，经年不愈。
鰞鲗骨三钱　乳香二钱　枯白矾　干胭脂　轻粉各一钱　麝香五分　右细末，或掺入，或吹入耳中。

明矾散 【 丹溪】 　治肾经热上冲于耳，使津液凝滞为稠脓清汁，或沐浴水入耳停滞为脓，但不疼。若不差，变成脓。
枯白矾　龙骨各三钱　黄丹二钱　麝香少许　干胭脂一钱　右为末，先去脓水，次吹药入。

吹耳散 【 《回春》】 　治肾经风热，耳内出脓汁。
干胭脂　海螵蛸　枯白矾　龙骨　赤石脂　密陀僧煅　胆矾　青黛　硼砂　黄连各一钱　龙脑二分　麝香一分右为细末，先去脓水，次吹药入。

元参贝母场 【 《医鉴》】 　治耳热出汁作痒，乃痰也，肾火上炎也。
防风　贝母　天花粉　黄蘗盐水炒　白茯苓　元参　白芷　蔓荆子　天麻　半夏制，各一钱　甘草五分　右剉，作一贴，入姜三片，水煎，食后服。

塞耳丹 【 《得效》】 　治气壅塞聋聩。
石菖蒲一寸　巴豆肉一粒　全蝎一个　右为末，葱涎和，如枣核大，绵裹塞耳。

柴胡清肝散　治肝胆三焦风热疮疡，或怒火憎寒发热，或疮毒结于两耳前后，或身外侧至足，或两胷乳小腹下，或股内侧至足等证。
柴胡　黄芩炒　人参各三分　山栀炒　川芎各五分　连翘　桔梗各四分　甘草三分　右，水煎服。

麝香佛手散　治五般耳出血水者。
麝香少许　人牙煅过存性，出火毒　右为细末，每用少许吹耳内，即干。及治小儿痘疮出现面靥者，酒调一字服之，即出。

水银膏　治月蚀疮在两耳上及窍旁，随月盈虚以为消长。
水银二钱五分　胡粉研　松脂　黄连去须为末，各五钱　右，先熬猪脂令沸，下松脂诸末及水银，搅令匀，磁盒盛。先以盐汤洗净疮，涂敷，日三五度。

胡粉散　治月蚀疮。
胡粉炒微黄　白矾　虢丹煅　黄连净　轻粉各二钱　胭脂一钱　麝香少许　右为末，先以温浆水入盐洗拭，后掺药；如疮干，麻油调敷。

黄芪内托散　治耳肿痛。
川芎　当归　黄芪各二钱　白朮　金银花　天花粉　皂角针各一钱　甘草　泽泻各五分　右，水三钟，煎八分，食前服。

仙方活命饮　治前证。
穿山甲蛤粉炒黄　白芷　防风　赤芍　花粉　归尾　乳香　没药　川贝母　皂角刺　甘草各一钱　金银花　陈皮各三钱　酒一碗，煎数沸，温服。

托里消毒散　治前证。
人参随证加减　黄芪盐水拌炒　当归　川芎　白芍药炒　白朮炒　白茯苓各一钱　金银花　白芷各七分　甘草　连翘各五分　右，水煎服。

参芪内托散　治前证。
人参　黄芪蜜炙　当归　川芎　厚朴姜炙　防风　桔梗炒　白芷　紫草　官桂　木香　甘草等分　右，入糯米一撮。水煎服。

十宣散　治前证。
人参　黄芪制　当归各二钱　川芎　甘草炙　桔梗　白芷　防风　厚朴各一钱　桂心三分　右为细末，每服一钱或二钱，木香汤下。

黄连消毒散　治前证。
黄连炒　羌活各一分　黄芩　黄蘗　桔梗　藁本　防己各五分　当归尾　连翘　防风　独活　知母炒　生地黄各四分　人参　甘草各三分　黄芪　苏木　陈皮　泽泻各二分　右(口父)咀，为粗末，煎服。

远志酒　能托散诸毒。
远志不拘多少，用米泔浸洗，椎去心　右为末，每服三钱，用好酒一钟调，迟少顷，澄清饮之，以滓敷患处。

清肝流气饮 【 《疮疡全书》，下同】 　治耳痔、耳蕈、耳痈、耳湿、耳烂。
枳壳　桔梗　黄芩　小柴胡　青皮炒　前胡　羌活　薄荷　生地黄　乌药　甘草生　防风　川芎　白芷　石膏　赤芍　右(口父)咀，水煎服。

定痛降气汤　前证服流气饮后，即服此方。
紫苏叶　厚朴　陈皮　甘草生　半夏　前胡　川芎　防风　白芍药　白芷　当归身　黄蘗　知母　乳香　柴胡　右，姜三片，枣一枚，煎服，不拘时。

炼石散　治耳旁石疽，坚如石块，其色不变。
鹿角烧灰，八两　白蔹三两　粗厉黄石二斤　右，用好酢五升，先烧石通红，淬酢中，再烧再淬，酢尽方止，为末，加二味末，将剩下酢调如泥，涂上，消软。炙处亦涂之。

古今图书集成医部全录卷一百三十七

　耳门

　　单方

耳肿风毒肿起，出血：取柳虫粪化水，取清汁，调白矾末少许，滴之。 【 《肘后》】 

聤耳出水：苦竹蛀屑、狼牙、白蔹等分为末，和匀，频掺之。 【 《圣惠》】 

耳脓作痛，因水入耳内者：如圣散用箭干内蛀末、腻粉各一钱，麝香五分为末，以绵杖缴尽，送药入耳，以绵塞定。有恶物放令流出。甚者三度必愈。 【 《普济方》，下同】 

聤耳出脓水：枣蠹虫屎研末，同麝香少许吹之。

蜈蚣入耳：炙猪肪掩耳，自出。

百虫入耳：椒末一钱，酢半盏，浸良久，少少滴入自出。 【 《续千金方》】 

老人耳聋：猪肾一对去膜，切，以粳米二合、葱白二根、薤白七根、人参二分、防风一分为末，同煮粥食。 【 《奉亲养老方》】 

蚰蜒入耳：湿生虫研烂，涂耳边，自出；或摊纸上作捻，安入耳中亦出。 【 《卫生宝鉴》】 

肾虚耳聋：用鹿肾一对去脂膜，切，以豉汁入粳米二合煮粥食，亦可作羹。 【 《圣惠方》】 

卒耳聋：黄蜡不拘多少，和茯苓末细嚼，茶汤下。 【 《普济方》】 

耳聋：用鹅油半匙，磁石一小豆大，麝香少许和匀，以绵裹成锭子，塞耳中，口含生铁少许，用三五枚，即有效。 【 《青囊》】 

疳耳出脓：用天鹅油调草乌末，入龙脑少许，和敷立效。无则以雁油代。 【 《通元论》】 

聤耳出脓：蜈蚣末吹之。 【 鲍氏】 

肾虚耳聋：乌雄鸡一只，治净，以无灰酒三升煮熟，乘热食三五只效。

聤耳出汁：陈皮烧研一钱，麝香少许为末，日掺之。

聤耳出汁：青橘皮烧研末，绵包塞之。

聤耳流水或脓血：取柑子嫩叶七个，入水数滴，杵取汁滴之，即愈。

聤耳出汁：胡桃仁烧研，狗胆汁和，作梃子绵裹塞之。 【 《普济方》】 

伤耳成疮出汁者：用胡桃杵取油内入。 【 同上】 

聤耳出脓：槟榔末吹之。 【 鲍氏方】 

聤耳出脓：楠木烧研，以绵杖缴入。 【 《圣惠方》】 

耳卒热肿：楝实五合捣烂，绵裹塞之，频换。

耳痛有脓：柳根细切，熟捣封之，燥即易之。

耳卒聋闭：巴豆一粒，蜡裹针刺孔通气，塞之取效。 【 经验方】 

耳鸣耳聋一二十年者：用柘根二十斤，菖蒲五斤，各以水一石，煮取汁五斗，故铁二十斤煅赤，以水五斗浸取清水，合水一石五斗，用米二石，面二斗，如常酿酒成，用真磁石三斤为末，浸酒中三宿，日夜饮之，取醉而眠，闻人声乃止。

聤耳出脓：蝉蜕半两烧存性，麝香五分研[研　原作「炒」，据文义改。]为末，绵裹塞之，追出恶物效。 【 《海上方》】 

耳卒聋闭：蚯蚓入盐安葱内，化水点之立效。 【 《胜金方》】 

聤耳出脓：生地龙、釜上墨、生猪脂等分研匀，葱汁和，捻作梃子绵裹塞之。《圣惠方》用地龙为末吹之。

耳中耵聍，干结不出：用白蚯蚓入葱管中，化为水，滴耳令满，不过数度，即易挑出。

蜒蚰入耳：地龙为末，入葱内，化水滴入，则蜒蚰亦化为水。 【 《圣惠方》】 

耳聋气闭：蚯蚓、川芎各两半为末，每服二钱，麦门冬汤下。服后低头伏睡，一夜一服，三夜立效。 【 《圣济总录》】 

月蚀耳疮：望夜取兔屎纳虾蟇腹中，同烧末敷之。 【 《肘后方》】 

聤耳出汁：故绵烧灰，绵裹塞之。 【 《圣惠方》】 

聤耳出脓：用狗胆一枚，枯矾一钱，调匀，绵裹塞耳内，三四次即瘥。一方加腊猪脂调和。 【 《奇效良方》】 

滴耳聋闭蜗牛膏：用蜗牛一两，石胆、钟乳粉各二钱五分为末，瓷盒盛之，火煅赤研末，入片脑一字，每以油调一字滴入耳中，无不愈者。 【 《圣惠方》】 

蜒蚰入耳：蜗牛椎烂置于耳边即出也。 【 《瑞竹堂方》】 

耳中有物不出：用弓弩弦长三寸，打散一头，涂好胶，拄着耳中，徐徐黏引出。 【 《圣惠方》】 

久聋不听：炼松脂三两，巴豆一两，和捣成丸，薄绵裹塞，一日二度。 【 《梅师方》】 

耳聋：鼠脂半合，青盐一钱，蚯蚓一条同和化，以绵蘸捻滴耳中，塞之。 【 《圣惠方》】 

耳聋不听：鸡矢白炒半升，乌豆炒一升，以无灰酒二升乘热投入服，取汗。耳如鼓鼙勿讶。 【 《外台方》】 

耳中恶疮：鸡矢白研敷之。 【 《圣惠方》】 

聤耳有虫脓血日夜不止：用鲤鱼鲊三斤，鲤鱼脑一枚，鲤鱼肠一具，洗切，乌麻子炒研一升，同捣入器中，微火炙暖，布裹贴耳，两食顷，有白虫出尽即愈。慎风寒。 【 《千金》】 

耳聋：取鲤鱼胆汁滴入耳中。 【 《本草》】 

耳聋：取生鲤鱼脑髓，绵裹塞耳。 【 《直指》】 
又方：用竹筒盛生鲤鱼脑，于炊饭处蒸之，令烊，注耳中。

耳暴聋：以鲤鱼脑髓二两，粳米三合，和盐酱煮粥食。 【 《入门》】 

久聋：取鼠胆汁，令病人侧卧，沥汁入耳，令尽，须臾胆汁从下耳出，初灌益聋，半日乃瘥。能治三十年老聋。但鼠胆难得，鼠纔死胆便消矣。或三月初三日前有之。 【 《入门》】 

鼠脑髓，绵裹塞耳，亦治聋。 【 《直指》】 

耳聋：取蛇膏塞耳中，神效。 【 《千金方》】 

耳内忽大痛，如有虫在内奔走，或血水流出，痛不可忍：蛇脱皮烧存性为末，吹入耳中，立愈。 【 《正传》】 

耳痛出脓水：取杏仁熬赤为末，葱涎和丸，绵裹入耳中，日三易。 【 《本草》方】 

耳聋：用芥子捣为末，人乳汁和丸，绵裹塞耳，日两易。 【 《本草》方】 

耳聋：取雄猫尿滴入耳中，左滴左，右滴右。如猫不放尿，取生姜擦其齿，即放尿。 【 《纲目》】 

气闭耳聋：真麝香为末，以葱管吹入耳内，后将葱塞耳内，耳自聪。 【 《回春》】 

积年耳聋：取驴生脂和川椒熟捣，绵裹塞耳，妙不可言。一方用生姜，不用川椒。 【 《本草》】 

耳聋：用巴豆一粒去心皮，螌蝥一枚去翅足，二物合捣膏，绵裹塞耳中，再易，甚验。

耳卒肿出脓，并底耳及治耳聋出脓：用枯矾研细，每以苇筒吹少许入耳中，日三四度；或以绵裹枣核大，塞耳。一方先以食盐掺之，次入矾末，尤妙。一方先以纸缠去耳中汁，次以矾末粉耳中，次以食盐末粉耳中，食久乃起，不过再度永瘥。一方不用盐。
又方：商陆生者洗净，以竹刀削如枣核大，塞耳中。亦治耳内生疮。

脓水出耳中：白矾煅为末，入麝香少许，绵裹塞耳中。 【 《本草》】 

耳内流脓，肿痛已消，脓尚不止，用此方掺之神效。用上白明矾煅枯三钱，干胭脂二钱，麝香一分五厘，共研为极细末，磁罐密收，用时先以新绵作球，绞尽耳内脓，再用湿绵毯滚药，送入至耳底，日二三次自愈。 【 《外科正宗》。】 
又方：磁石生研细，绵裹纳聋耳中，别用铁砂末纳不聋耳中，自然通听。 【 《直指》】 

耳聋：石菖蒲一寸，巴豆肉一粒，合捣作丸绵裹塞耳，日一易。

耳痛：取菖蒲自然汁灌耳，神效。 【 《本草》下同】 

耳聋、耳鸣：生地黄灰火煨，绵裹塞耳，数易之，以瘥为度。

水入耳：取薄荷自然汁点入立效。 【 经验】 

耳聋、耳鸣：蓖麻子去皮四十九粒，大枣肉十个，入人乳和捣令匀，每取作枣核大，绵裹塞耳中，觉热为度，一日一易。名枣子锭。 【 《得效》。】 

久聋：甘遂半寸，绵裹塞耳中，甘草半寸，嚼口中即通。 【 《纲目》】 
又方：甘遂末吹入左耳，甘草末吹入右耳，亦效。须两人各处修制乃效。 【 丹溪，下同】 
又方：巴豆肉十四个研烂，鹅脂半两，镕化作丸绵裹塞耳中。

久聋：取得龟尿，盛青葱管中滴入耳中。取尿法以明镜照龟，淫发放尿；又艾灸其尻亦放。
又方：用蜡纸一张，剪作四片，每一片于筯上紧卷，抽却筯。以蜡纸卷之，安耳中然之，待火欲至耳，急除去，当有恶物出在残纸上，日一角，用了以蜡塞定。
又方：用附子以醇酢煮一宿，削如枣核，以绵裹塞耳中。
又方：取龟一枚，安于盒中荷叶上，养之，专看叶上有尿，收取滴耳中。

耳中有虫：鲤鱼脑和桂末捣匀，绵裹塞之。 【 《千金方》】 

聤耳出脓：石首鱼头中石魫研末，或烧存性，研掺耳。 【 《集周方》】 

耳疳出汁：鸡子黄炒油涂之甚妙。 【 谈埜翁方】 

耳疳出脓：用抱出鸡子壳炒黄为末，油调灌之，疼即止。 【 《杏林摘要》】 

蚰蜒入耳：牛乳少少滴入即出。若入腹者，饮一二升，即化为水。 【 《圣惠方》】 

底耳出脓：海螵蛸半钱，麝香一字为末，以绵杖缴净，吹入耳中。 【 《澹寮方》】 

耳疮肿痛：五倍子末冷水调，涂湿，则干掺之。 【 《海上名方》】 

聤耳出脓：五倍子末吹之，或用五倍子焙干一两，全蝎烧存性三钱，为末，掺耳中。

耳卒痛：盐三五斤蒸热，裹以青布枕之，冷复易热者立效。 【 《纲目》】 

聤耳出汁：夜明沙二钱，麝香一字为末，拭净掺之。 【 《圣惠方》】 

底耳疼痛：桑螵蛸一个烧存性，麝香一字研末，每用半字掺入神效。有脓先缴净。 【 经验方。】 

百虫入耳：小便少少滴之。 【 《圣惠方》，下同】 

劳聋已久：童子小便，乘热少少频滴之。

熏耳治聋：蚕退纸作捻，入麝香二钱，入笔管烧烟熏之，三次即开。 【 《肘后方》】 

百虫入耳：人乳滴之即出。 【 《圣惠方》】 

多年耳聋，重者用三两度，初起者一上便效：用驴前腿胫骨打破，向日中沥出髓，以瓷盒盛收，每用绵点少许入耳内，侧卧，候药行。其髓不可多用。以白色者为上，黄色者不堪。
又方：驴前腿胫骨髓，以针沙一合，水二合，浸十日，取清水少许，和髓搅匀，滴少许入耳中。外以新砖一块烧赤泼酢，铺磁石末一两在砖上，枕上至晚，如此三度即通。 【 《普济方》】 

塞耳治聋：芫青，巴豆仁、蓖麻仁各一枚，研末，丸枣核大，绵裹塞之。 【 《圣惠方》】 

聤耳出脓：蜘蛛一个，胭脂坯子半钱，麝香一字为末，用鹅翎吹之。

耳暴聋闭：全蝎去毒为末，酒服一钱，以耳中闻水声即效。 【 《雅堂杂钞》】 

脓耳疼痛：蝎梢七枚去毒焙，入麝香半钱为末，挑少许入耳中。日夜三四次，以愈为度。 【 《杨氏家藏》】 

物入耳中：以麻纁剪令头散着胶黏上，徐引出之。 【 《千金》】 

百虫入耳：蓝汁、葱汁、韭汁、莴苣汁、鸡冠血、酸酢、香油、稻秆灰汁，俱灌入耳中。 【 《本草》，下同】 
又方：桃叶挼细塞耳。
又方：白胶香烧烟，熏入耳。
又方：猪肉少许，炙香置耳孔边。
又方：麻油作煎饼，侧卧，以耳枕之。
又方：以火照之。
又方：以刀两口于耳上，相击作声。
又方：白矾、雄黄等分为细末，香油调成膏，每用皂角子大塞耳。

蜒蚰入耳：硇砂、胆矾等分研细，鹅翎管吹一字入耳中，虫化为水。
又方：鸡一只去毛足，以油煎令黄，筯穿作孔，枕之。
又方：绿矾为末，水调灌耳。
又方：雄黄为末，酢调灌耳。
又方：驴乳三合灌耳中，其虫?左耳入，右耳出。

蜈蚣及蚁入耳：猪脂一指大，炙令香，安耳边即出。
又方：用生姜汁或韭汁灌耳中，即出。
又方：大蒜汁灌耳中，即出。
又方：鲮鲤甲烧灰为末，水调滤过，滴入耳中。

飞蛾入耳：酱汁灌入耳即出；或以鹅管极气吸之出，或击铜器于耳边。

苍蝇入耳，最害人，速用皂子虫研烂，生鳝血调灌入耳中。

耳中出血，名曰耳衄：以龙骨吹入。若左关脉弦洪，内服柴胡清肝散；尺脉躁或弱，服六味地黄丸。

聤耳脓血：绵裹车辖脂塞之。 【 《外台秘要》。】 

诸虫入耳：车缸脂涂孔中自出。 【 《梅师方》】 

多年老聋，《卫生家宝》方，胜金透关散：用活鼠一枚系定，热汤浸死，破喉取胆，真红色者是也。用川乌头一个，炮去皮，华阴细辛二钱，胆矾半钱为末，以胆和匀，再焙干研细，入麝香半字，用鹅翎管吹入耳中，口含茶水，日二次，十日见效，永除根本。

久聋：腊月取鼠胆二枚，熊胆研一分，水和，施取菉豆大，滴耳中，日二次。 【 《圣惠方》】 

虚损昏聋：大羊尾骨一条，水五碗，煮减半，入葱白五茎，荆芥一握，陈皮一两，面三两，煮熟取汁，搜面作索饼，同羊肉四两，熟和五味食　 【 《多能鄙事》】 

暴耳聋者：川椒、巴豆、菖蒲、松脂，以蜡镕为筒子，内耳中，一日一易。或用雄黄一钱，巴豆肉一个，研细，葱涎和作锭子纸卷，塞耳中。或用凌霄花叶杵自然汁，滴耳中。

冻耳：用橄榄烧灰，清油调敷；雀脑亦可。

冻耳成疮：用柏叶三两，微炙为末，杏仁四十九枚，汤浸去皮，研成膏，乱发两鸡子大，食盐乳香各半两，细研，黄蜡一两五钱，清油一斤。右，先煎油令沸即下乱发，以消尽为度；次下诸药煎，令焦黄，滤去滓，更以绵重滤过，再以慢火煎之；后下乳香、黄蜡等，搅令稠稀得所，于磁器盛。每用鹅翎旋取涂之。
又方：桕白皮、榆白皮、桑白皮、杏仁汤浸去皮各二两，甘草一两，羊脑髓半斤，俱剉，以羊脑髓煎令黄，滤去滓，于磁器盛，每日用鹅翎蘸药涂之。

诸虫入耳：鸡冠血滴入即出。 【 《胜金方》】 

蜒蚰入耳：生油调鸡心血滴入，即出。 【 《总录》】 

耵聍年久，耳聋：用炼成鸡肪五两，桂心十八铢，野葛六铢，同以文火煎三沸去渣，每用少许，以苇筒炙镕倾入耳中。如此十日，耵聍自出长寸许也。 【 《千金翼》】 

耳中出血：龙骨末吹入之。 【 《三因方》】 

诸虫入耳：以纸塞耳鼻，留虫入之耳不塞，开口不言，少顷，虫当出也。 【 《集元方》】 

聤耳出脓：穿山甲烧存性，入麝香少许吹之，三日，水干即愈。 【 《鲍氏小儿方》】 

耳内疼痛：穿山甲三个，夹土狗二个，同炒焦黄为末，每吹一字入耳内，亦治耳聋。 【 《普济方》】 

耳鸣耳聋卒聋，及肾虚耳内如风水钟鼓声：穿山甲一大片，以蛤粉炒赤，蝎梢七个，麝香少许为末，以麻油化蜡，和作梃子，绵裹塞之。 【 《摄生方》】 

耳衄血一月不止：刺羊血热饮，即瘥。 【 《圣惠方》】 

滴耳治聋：鲫鱼胆一枚，乌驴脂少许，生麻油半两和匀，纳入楼葱管中，七日，取滴耳中，日二次。 【 《圣惠方》】 

擦落耳鼻：头发瓶盛，泥固煅过，研末，以擦落耳鼻乘热蘸发灰缀定，软帛缚住，勿令动，自生合也。 【 《经验良方》】 

耳痛不可忍：用磨刀铁浆滴入耳中，即愈。

《北山经》：宪翼之水，其中多元龟，其状如龟而鸟首虺尾，其名曰旋龟，其音如判水，佩之不聋。 【 《山海经》，下同】 

《西山经》：符禺之山，有木焉，名曰文茎，其实如枣，可以已聋。

阴山之中，多雕棠，其叶如榆叶而方，其实如赤菽，食之已聋。

　　针灸

《素问》曰：暴聋气蒙，耳目不明，取天牖。

邪客于手阳明之络，令人耳聋，时不闻音，刺手大指次指爪甲上，去端如韭叶，各一痏，立闻；不已，刺中指爪甲上与肉交者，立闻。其不时闻者，不可刺也。耳中生风者，亦刺之如此数，左刺右，右刺左。
耳聋刺手阳明，不已，刺其通脉出耳前去者。
邪客于手足少阴太阴是阳明之络，此五络者皆会于耳中，上络左角。五络俱竭，令人身脉皆动而形无知也，其状若尸，或曰尸厥。刺其足大指内侧爪甲上，去端如韭叶；后刺足心；后刺足中指爪甲上，各一痏；后刺手大指内侧，去端如韭叶；后刺手心主少阴锐骨之端，各一痏，立已；不已，以竹管吹其两耳，鬄其左角之发方一寸，燔治；饮以美酒一杯，不能饮者，灌之立已。
肝病者，虚则目(目巟)(目巟)无所见，耳无所闻，善恐，如人将捕之，取其经厥阴与少阳，气逆则头痛耳聋不聪颊肿，取血者。
肺病者虚则少气，不能报息，耳聋嗌干，取其经太阴足太阳之外、厥阴内血者。
《灵枢经》云：人之耳中鸣者，何气使然？岐伯曰：耳者宗脉之所聚也。故胃中空则宗脉虚，虚则下溜，脉有所竭者，故耳鸣。补客主人，手大指爪甲上，与肉交者也。
又云：上气不足，耳为之苦鸣，补足外踝下留之。
又云：髓海不足，则脑转耳鸣，审守其输，调其虚实。
又云：手太阳之筋，其病肩髀引颈而痛，耳中鸣，其痛转筋者，治在燔针刧刺之，以知为度，以痛为输。
手太阳之脉所生病者，耳聋目黄颊肿，视盛虚热寒陷下调之也。
热病身重，骨痛，耳聋而好瞑，取之骨，以第四针，五十九刺。骨病不食，啮齿耳青，索骨于肾，不得索之土，士者脾也。
《甲乙经》曰：手太阳厥逆耳聋，治主病者。
耳中有干擿，禁不可灸。
耳门耳中有脓，禁不可灸。
颈痛项不得顾，耳目不明，风池主之。
肩背痛暴聋，气蒙耳目不开，天牖主之。
热病汗不出，耳鸣聋无所闻，阳谷主之。
耳聋鸣，窍阴主之。
暴病头痛身热痛，肌肉动耳聋，束骨主之。
头风耳后痛，完骨主之。
癫疾多言耳鸣，实则聋，偏历主之。
耳鸣，取耳前动脉。
聋而不痛，取足少阳；聋而痛，取手阳明。
耳鸣，百会及颔厌、颅息、天窻、大陵、偏历、前谷、后溪皆主之。
耳痛聋鸣，上关主之，刺不可深。
耳聋鸣，下关及阳溪、关冲、液门、阳谷主之。
耳聋鸣，头颔痛，耳门主之。
头重颔痛，引耳中，憹憹嘈嘈，和髎主之。
聋耳中癫溲，癫溲者，若风，听会主之。
耳聋填填如无闻，憹憹嘈嘈若蝉鸣，頞颊鸣，听宫主之。下颊取之，譬如破声刺此。
聋，翳风及会宗、下关关　原作「空」，据《甲乙》卷十二手太阳少阳脉动发耳病第五改。主之。
耳聋无闻，天窗窗　原作「空」，据《甲乙》卷十二手太阳少阳脉动发耳病第五改。主之。
耳聋嘈嘈无所闻，天容主之。
耳鸣无闻，肩贞及完骨主之。
耳中生风，耳鸣耳聋时不闻，商阳主之。
聋及耳中不通，合谷主之。
耳聋两颞颥痛，中渚主之。
耳浑浑焞焞无所闻，外关主之。
卒气聋，四渎主之。
《千金方》曰：耳痛，耳聋嘈嘈，上关、下关、四白、百会、颅息、翳风、耳门、颔厌、天窻、阳溪、关冲、液门、中渚。
耳聋嘈嘈若蝉鸣，天容、听会、听宫。
耳暴聋，天牖、四渎。
耳前痛，少商。
耳痛，曲池。
浑浑焞焞，聋无所闻，外关、会宗。
耳鸣，前谷、后溪。仍取偏历，大陵。
颔痛引耳，嘈嘈耳鸣无闻，腕骨、阳谷、肩贞、窍阴、侠溪。
风聋鸣，商阳，刺入一分，留一呼，灸三壮，左取右，右取左，如食顷。
《医学纲目》曰：耳聋耳鸣，或疼或痒，或聤耳，听会主之。穴在耳珠前陷中，泻八吸。
翳风针入半寸，泻七吸；或合谷，或三里。
又法：翳风在耳前陷后，按之引耳中，令病人先以钱二十四文，口咬侧卧，取之针透，令病人闭口摇头，其怒气从耳出。
听会、中渚、临泣，针法如前。
耳虚鸣，肾俞、太溪。
灸耳暴聋，苍朮长七分，一头切平，一头削尖，将尖头插耳中，于平头上灸七壮，重者二七壮，觉耳内热即效。
《景岳全书》曰：风聋，灸上星七壮，令气通耳中，即愈。
耳聋痛，翳风，灸七壮。
耳聋，合谷灸七壮；或外关、听宫、肾俞、偏历。
《东医宝鉴》曰：耳鸣，取液门、耳门、中渚、上关、完骨、临泣、阳谷、前谷、后溪、阳溪、偏历、合谷、大陵、太溪、金门。
耳聋，取中渚、外关、和髎、听会、听宫、合谷、商阳、中冲。

　　导引

《养性书》曰：以手摩耳轮，不拘遍数。所谓修其城郭，以补肾气，以防聋聩也。
养耳力者常饱。
《保生秘要》曰：定息以坐塞兑，咬紧牙关，以脾肠二指捏紧鼻孔，睁二目，使气串耳通窍，内觉哄哄有声，行之二三日，窍通为度。
时常将两耳返听于归元取静，或存息闭口鼻气，意想从耳出，又收返听，耳自然聪。耳病凡搓掌心五十度，热闭耳门空观，次又搓又闭又观，如此六度，耳重皆然，兼以后功，无不应验。
用意推散其火，男则逆收藏于两肾间，女则逆归于两乳下，或耳中。或按耳门，内若蝉鸣，咽津液降气，自安。
耳痛，想火烧两肾，又升肾水洗之，或按耳户，使鸣数次，咽津液，气下即安。
耳病以意散其火，逆归藏于两肾内，或耳中有物，即以意取出之。
《景岳全书》曰：凡耳窍或损或塞，或震伤，以致暴聋，或鸣不止者，即宜以手中指于耳窍中轻轻按捺，随捺随放，随放随捺，或轻轻摇动，以引其气。捺之数次，其气必至，气至则窍自通矣。凡值此者，若不速为导引，恐因而渐闭，而竟至不开耳。

　　医案

《丹铅续录》云：王万里时患耳痛，魏文靖公劝以服青盐、鹿茸煎雄附为剂。且言此药非为虚损服之，曷不观《易》之坎为耳，坎水藏在肾，开窍于耳，在志为恐，恐则伤肾，故为耳痛。气阳运动常显，血阴流行常幽。血在形如水在天地间，故坎为血卦，是经中已着病证矣。竟饵之而良愈。

沈存中云：予为河北察访使时，病赤目四十余日，黑睛旁黯赤成疮，昼夜痛楚，百疗不瘥。郎官丘革相见，问予病目如此，曾耳中痒否？若耳中痒，即是肾家风。有四生散疗肾风，每作二三服即瘥，闾里号为圣散子。予传其方合服之，午时一服，临卧一服，目反大痛，至二鼓时乃能眠，及觉目赤稍散，不复痛矣，更进三四服，遂平安如常。是时孙和甫学士帅镇，闻予说，大喜曰：吾知所以自治目矣。向久病目，尝见吕吉甫参政云：顷目病久不瘥，因服透冰丹乃瘥。如其言修合透冰丹一剂，试服了二三十服，目遂愈，乃知透冰丹亦疗肾风耳。

《圣惠》曰：有人耳痒，一日一作，可畏，直挑剔出血稍愈。此乃肾脏虚，致浮毒上攻，未易以常法治也，宜服透冰丹，勿饮酒啖湿面蔬菜鸡猪之属，能尽一月为佳，不能戒无效。

《墨客挥犀》：虫之类能入耳者，不独蜒蚰，如壁虱、萤火、叩头虫、皂荚虫皆能入耳为害。余有外亲曾为虫入耳，自谓必死，乃极家其所有恣情耗荡，凡数年，家业遂破。虫出疾愈，验之，乃叩头虫也。又有人为蜒蚰入耳，遇其极时，不觉以头撞柱，至血流不知，云痒甚不可忍。蜒蚰入耳，往往食髓，至冬又能滋生。凡虫入耳者，惟用生油灌之为妙。

《薛己医案》曰：先君尝睡间，有虫入耳，痛瞀。将生姜擦猫鼻，其尿自出，取尿滴耳内，虫即出而愈。
百户张锦谓予曰：耳内生疮，不时作痛，痛而欲死，痛止如故，诊其脉皆安静，予谓非疮也。话间痛忽作，予度其有虫入耳，令回，急取猫尿滴耳，果出一臭虫，遂不复痛。或用麻油滴之，则虫死难出。或用炒芝麻枕之，则虫亦出，但俱不及猫尿之速也。

文选姚海山耳根赤肿，寒热作痛，此属三焦风热也。但中气素虚，以补中益气，加山栀、炒黄芩、牛蒡子治之而愈。

一儒者因怒耳内作痛出水，或用祛风之剂，筋挛作痛，肢体如束，此肝火伤血也，用六味丸料，数服愈。

举人毛石峯子年二十，耳内出水或作痛，年余矣，脉洪数，左尺益甚。此属肝肾二经虚热也，用加减八味丸料一剂而愈。

一男子每入房，耳内或作痒，或出水，常以银簪探入，甚喜阴凉。此属肾经热也，用加减八味丸而愈。

一妇人因怒发热，每经行即两耳出脓，两太阳作痛，以手按之痛稍止，怒则胷胁乳房胀痛，或寒热往来，或小便频数，或小腹胀闷。此皆属肝火血虚也，先用栀子清肝散二剂，又用加味逍遥散数剂，诸证悉退；又以补中益气加五味而全愈。

一妇人经行后，因怒气劳役，即发寒热，耳内作痛。余以经行为血虚，用八珍汤加柴胡；怒气为肝火，用加味逍遥散；劳役为气伤，用补中益气汤加山栀而愈。

一妇人耳内作痛，或肿焮，寒热发热。面色素青黄，经行则变赤。余以为怒气伤肝，郁结伤脾，用加味归脾汤、加味逍遥散而愈。

一妇人耳内肿痛，寒热口苦，耳内出水，焮连颈项，饮食少思。此肝火甚而伤脾也，用小柴胡汤加山栀、牡丹皮，稍愈；用加味逍遥散及八珍汤，加柴胡、山栀、牡丹皮，调补肝脾而全愈。

一孀妇，或耳内外作痛，或项侧结核，内热晡热，月经不调，唾痰少食，胷膈不利。余以为郁怒伤肝脾，朝用归脾汤以解脾郁，生脾气；夕用加味逍遥散，以清肝火，生肝血而愈。

太卿魏庄渠，癸卯仲冬，耳内作痛，左尺洪大而濇。余曰：此肾水枯竭，不能生肝木，当滋化源。彼不信，仍杂用兼补之剂。余谓其壻陆时若曰：庄渠不能生肾水，来春必不能起。至明年季春十八日，复请治。昏愦不语，颐耳之分已有脓矣，且卵缩便数，方信余言。求治辞不克，用六味丸料壹钟，阴茎舒出，小便十减六七，神思顿醒。余曰：若砭脓出，庶延数日，为立嗣之计，否则脓从耳出，死立待矣。或谓不砭可生者，余因辞归。翌日果耳内出脓，至二十一日己未火日而卒。

宪副姜时川癸卯冬，右手寸口浮数而有痰，口内若有疮然。余曰：此胃火传于肺也，当薄滋味慎起居以御之。甲辰秋，尺脉洪数而无力。余曰：此肺金不能生肾水，无根之火上炎也，宜静调养滋化源以治之。彼云，今喉耳不时燥痛，肢体不时发热，果是无根之火，殒无疑矣。后会刘古峡云：姜公之病，已如尊料，遂拉同往视，喉果肿溃，脉愈洪大。又误以为疮毒，而投苦寒之剂。卒于仲春二十八日，乃药之促其亡也，否则尚能延至仲夏。

一男子耳后漫肿作痛，肉色不变，脉微数，以小柴胡汤加芎、归、桔梗四剂，肿少起；更以托里消毒散数剂，脉滑数，此脓已成矣，宜针之，彼畏而不肯用。因痛极始针之，出脓碗许，以托里药两月余而始愈。凡疮不起者托而起之，不成脓者补而成之，使不内攻；脓成而及时针之，不数日即愈矣。常见患者皆畏针痛而不肯用，又有恐伤良肉而不肯用，殊不知疮虽发于肉薄之所，若脓成，其肿亦高寸余，疮皮又厚分许，用针深不过二分，若发于背肿，高必有三四寸，入针止于寸许，况患处肉已坏矣，何痛之有？何伤之虑？怯弱之人，及患附骨疽，待脓自通，以致大溃，不能收敛气血，沥尽而亡者为多矣！

《证治准绳》曰：一人劳倦，耳下焮肿，恶寒发热，头疼作渴，右脉大而软，当服补中益气汤，彼自用药发散，遂致呕吐，始信。予用六君子汤更服补中益气汤而愈。大抵内伤荣卫失守，皮肤间无气滋养则不任风寒，胃气下陷则阳火上冲，气喘发热，头痛脉大，此不足证也，误作外感，表实而反泻之，宁免虚虚之祸？东垣云：内伤右脉大，外感左脉大，当以此别之。

一妇耳下肿痛，发寒热，与荆防败毒散四剂，表证悉退；以散肿溃坚汤数剂，肿消大半；再以神效瓜蒌散四剂而平。

一人肝经风热，耳下肿痛，热脉浮数，以薄荷丹治之而消。

一妇因怒，耳下肿痛，以荆防败毒散，加连翘、黄芩四剂而愈。予尝治此，旬日不消者，以益气血药及饮远志酒并效。无脓自消，有脓自溃。

一妇因怒，耳下焮痛，头痛寒热，以荆防败毒散加黄芩，表证悉退，但饮食少思，日晡发热。东垣云：虽有虚热，不可大攻，热去则寒起，遂以小柴胡加地骨皮、芎、归、苓、朮、陈皮十余贴愈。次年春，后复肿坚不溃，用八珍汤加香附、柴胡、地骨皮、桔梗，服至六七贴，以为延缓，仍服人参败毒散，势愈盛，又服流气饮，则盗汗发热，口干食少，至秋复求诊视，气血虚极，辞之，果殁。

一人每怒，耳下肿或胁作痛，以小柴胡汤加青皮、红花、桃仁四剂而愈。

一女性急好怒，耳下常肿痛，发寒热，肝脉弦急，投小柴胡汤加青皮、牛蒡子、荆芥、防风而寒热退，更以小柴胡汤对四物汤数剂而肿消。其父欲除病根，予谓肝内主藏血，外主荣筋，若恚怒气逆则伤肝，肝主筋，故筋蓄结而肿，须要自加调摄，庶可免患。否则肝逆伤不能藏血，血虚则难瘥矣。后不戒，果结三核，屡用追蚀，不敛而殁。

一人远途劳倦发热，脉大无力，耳下患肿，此劳损也，宜补中益气养荣汤，自然热退肿消。彼不听，服降火药及必效散，果吐泻不食而死。夫劳倦损气，气衰则火旺，火乘脾土，故倦怠而热，此元气伤也。丹溪曰：宜补形气调经脉，其疮自消，不可汗下；若不详脉证经络受病之异，而辄用峻厉之剂，鲜不危矣。

通府耳后发际患肿一块，无头，肉色不变，按之微痛。予谓痰结脉软而时见数，经曰，脉数不时见，疮也非痰也。仲景云：微弱之脉主血气俱虚，形精不足。又曰：沉迟软弱，皆宜托里。遂用参、芪、归、朮、川芎、炙甘草以托里，少加金银花、白芷、桔梗以消毒。彼谓不然。内饮降火消痰，外贴凉药，觉寒彻脑，患处大热，头愈重，食愈少。复请治，以四君子汤加藿香、炮干姜数剂，食渐进，脓成刺之，更以十全大补汤去桂，灸以豆豉饼，又月余而愈。

罗宗伯耳后发际患毒焮痛，脉数，以小柴胡汤加桔梗，牛蒡子，金银花四剂而愈。

一人耳后患毒，脉证俱实，宜用内疏黄连汤，彼以严冬不服寒剂，竟至不起。

一人耳后寸余发一毒，名曰锐疽，焮痛寒热，烦躁喜冷。此胆经蕴热而然，先用神仙活命饮一剂，势减二三。时值仲冬，彼惑于用寒之禁，自用十宣托里之药，势渐炽，耳内脓溃，喉肿闭，药不能下而殁。

《寓意草》曰：王玉原昔年感证，治之不善，一身津液尽为邪热所铄，究竟十余年，热未尽去，右耳之窍常闭。今夏复病感，缠绵五十多日，面足浮肿，卧寐不宁，耳间气往外触，盖新热与旧热相合，狼狈为患，是以难于去体。医者不察其绸缪胶结之情，治之芒不中窾。延至秋深，金寒水冷，病方自退。然浅者可退，深者莫繇遽退也。面足浮肿者，肺金之气为热所壅，失其清肃下行之权也。卧寐不宁者，胃中之津液干枯不能内荣其魂魄也。耳间大气撞出者，久闭之窍，气来不觉，今病体虚羸，中无阻隔，气逆上冲，始知之也。外病虽愈，而饮食药饵之内调者，尚居其半，特挈二事，大意为凡病感者明善后之法焉。盖人当感后，身中之元气已虚，身中之邪热未净，于此而补虚，则热不可除，于此而清热则虚不能任，即一半补虚，一半清热，终属模糊，不得要领。然舍补虚清热外，更无别法，当细辨之。补虚有二法：一补脾，一补胃。如疟痢后脾气衰弱，饮食不能运化，宜补其脾；伤寒后胃中津液久耗，新者未生，宜补其胃。二者有霄壤之殊也。清热亦有二法：初病之时，热为实热，宜用苦寒药清之；大病后之热为虚热，宜用甘寒药清之。二者亦霄壤之殊也。人身天真之气，全在胃口，津液不足即是虚，生津液即是补虚，故以生津之药，合甘寒泻热之药，而治感后之虚热，如麦门冬、生地黄、牡舟皮、人参、梨汁、竹沥之属皆为合法。仲景每用天水散以清虚热，正取滑石、甘草，一甘一寒之义也。设误投参、芪、苓、朮补脾之药为补，宁不并邪热而补之乎？至于饮食之补，但取其气，不取其味，如五谷之气以养之，五菜之气以充之，每食之间便觉津津汗透，将身中蕴蓄之邪热以渐运出于毛孔，何其快哉！人皆不知此理，急于用肥甘之味以补之，目下虽精采健旺可喜，不思油腻阻滞经络，邪热不能外出，久久充养完固，愈无出期矣。前哲有鉴于此，宁食淡茹蔬，使体暂虚而邪易出，乃为贵耳。前药中以浮肿属脾，用苓、朮为治；以不寐责心，用枣仁、茯神为治，总以补虚清热之旨未明，故详及之。
古今图书集成医部全录卷一百三十八

　目门

　　黄帝素问

　　　金匮真言论

东方青色，入通于肝，开窍于目，藏精于肝。
【 注　天之五方五色，入通于脏，以养五脏之精。肝之精气开窍于目，而复通乎天气，是天气通乎人，而人气通乎天也，其阴精内藏于五脏。】 

　　　生气通天论

阳气者烦劳则张，精绝，辟积于夏，使人煎厥，目盲不可以视，耳闭不可以听，溃溃乎若坏都，汨汨乎不可止。
 【 注　烦劳则阳气外张，阴不得阳之温固，则精自出而绝于内。秋冬阳气收藏，夏则阳气外出，故益虚而煎厥也。精气虚，故目盲不可以视，耳闭不可以转。太阳为诸阳主气，阳气伤则坏其腑，故阴寒精出而不可止也。】 

　　　评热病论

水者阴也，目下亦阴也，腹者至阴之所居，故水在腹者，必使目下肿也。
【 注　水邪乘腹，伤胃而及脾，故微肿见于目下也。】 

　　　风论

风气与阳明入胃，循脉而上至目内眦，其人肥则风气不得外泄，则为热中而目黄；人瘦则外泄而寒，则为寒中而泣出。
 【 注　血脉生于阳明胃腑，如风伤阳明，邪正之气并入于胃，则循脉而上至于目，盖诸脉皆系于目也。其病各因人肥瘦，而有热中寒中之分。】 

　　　气交变大论

岁金太过，燥气流行，肝木受邪，民病两胁下少腹痛，目赤痛眦疡。
 【 注　诸庚之岁，金运太过，燥气流行，则肝木受病；肝开窍于目，故目痛眦疡。】 

　　　五常政大论

赫曦之纪，其病疮疡血流，狂妄目赤。
 【 注　岁火太过，是谓赫曦，疮疡血流，枉妄目赤，皆火热之为病也。】 
阳明司天，燥气下临、肝气上从，胁痛目赤。
 【 注　皆肝木之为病也。】 

　　　六元正纪大论

火郁之发，民病少气疮疡痈肿，胁腹胷背，面目四肢，(月真)愤胪胀，疡疿呕逆，瘈瘲骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷燠憹，善暴死。
【 注　此受司天在泉之胜制，郁极乃发，以报复其岁气。如戊辰、戊戌岁，太征火运而上临太阳。癸丑、癸未岁，少征火运而太阳在泉，则火气郁矣。痈肿诸证，皆火热盛而精血伤也。少气者，火为气之贼也。瞀闷，肺气病也。火甚精伤，故善暴死。】 

　　　至真要大论

岁少阴在泉，热淫所胜，民病腹中常鸣，气上冲胷，喘不能久立，寒热皮肤痛，目瞑齿痛，(出页)肿，恶寒发热如疟，少腹中痛，腹大。
 【 注　少阴在泉，卯酉岁也。目瞑者，热甚阴虚，畏阳光也。】 
阳明司天，燥淫所胜，筋骨内变，民病左胠胁痛，寒清于中，感而疟，大凉革候，欬，腹中鸣，注泄鹜溏，心胁暴痛，不可反侧，嗌干面尘，腰痛，丈夫(疒颓)疝，妇人少腹痛，目昧眦伤。
 【 注　阳明司天，卯酉岁也。燥金淫胜于上，则肝血伤而不能荣于目，故目昧眦伤。】 
太阳司天，寒淫所胜，血变于中，发为痈疡，民病厥心痛呕血，血泄，鼽衄，善悲，时眩仆，胷腹满，手热肘挛，腋肿，心澹澹大动，胷胁胃脘不安，面赤目黄，恶噫嗌干。
 【 注　太阳司天，辰戌岁也。太阳为诸阳之首，即君火之阳，然本于在下之寒水，今寒气反从上而至，是上下皆寒而太阳运居于中，寒凌心火，逼其火热上炎，故面赤目黄，善噫嗌干。】 
帝曰：六气相胜奈何？岐伯曰：少阳之胜，热客于胃，烦心心痛，目赤欲呕，呕酸善饥，耳痛溺赤，善惊谵妄，暴热消铄，少腹痛，下沃赤白。帝曰：六气之复奈何？岐伯曰：少阳之复，大热将至，枯燥燔爇，惊瘈欬衄，心热烦躁，便数憎风，厥气上行，面如浮埃，目乃瞤瘈。火气内发，上为口糜呕逆，血溢血泄，发而为疟，恶寒鼓栗，寒极反热，嗌络焦槁，渴饮水浆，色变黄赤，少气脉萎，化而为水，传为胕肿，甚则入肺，欬而血泄。尺泽绝，死不治。
【 注　少阳之气，舍于三焦，故热客于胃，盖三焦之原，皆出于胃间也。三焦之脉，上入耳中，络目锐眦，故淫上而为耳痛目赤。少阳之火复发于秋冬之时，是以枯燥燔爇，惊瘈欬衄，热乘心肺也；便数憎风，表里皆热也；面如浮埃，面微有尘也。手足少阳之脉，皆上系于目，故目乃瞤瘈。】 
少阴司天，客胜则鼽嚏，颈项强，肩背瞀热，头痛少气，发热，耳聋目瞑。
 【 注　少阴司天，二之气乃厥阴风木，目瞑诸证，厥阴之气胜也。】 

　　　诊要经终论

太阳之脉，其终也戴眼反折瘈瘲，其色白，绝汗乃出，出则死矣。
 【 注　戴眼，目上视也。反折，背反张也。瘈瘲，手足屈伸也。阳气者，柔则养筋，太阳之经气已绝，是以筋脉急而戴眼反折，手足牵引也。手太阳主液，膀胱者津液之所藏，绝汗者，津液外亡也。色白者，亡血也，津液外脱，则血内亡矣。】 
少阳终者，耳聋，百节皆纵，目?绝系。绝系一日半死，其死也色先青白，乃死矣。
 【 注　手足少阳经脉，皆循于耳，经气绝故耳聋。少阳主骨诸节，皆属于骨，少阳气终，故百节皆纵。手足少阳之脉，皆至目锐眦，终则牵引于目，故目如惊而邪视也。绝系，目绝系也，绝系，则志先绝，故一日半而死。青者甲木之气外脱，白者三焦之荣内亡也。】 
阳明终者，口目动作，善惊妄言，色黄，其上下经盛不仁，则终矣。
 【 注　手足阳明之脉，皆挟口承目，故口目动作而牵引歪斜。色黄，阳明之土气外脱也。上下经盛，胃气已绝，而无柔和之象，肌肤不仁者，荣卫之气外绝也。】 

　　灵枢经

　　　邪气脏肺病形篇

十二经脉，三百六十五络，其血气皆上于面而走空窍，其精阳气上走于目而为睛。
【 注　夫十二经脉三百六十五络之血气，始于足少阴肾，生于足阳明胃，主于手少阴心，朝于手太阴肺。精阳气者，心肾神精之气，上走于目而为睛。】 
肾脉微滑为骨痿，坐不能起，起则目无所见。
 【 注　骨痿坐不起，热伤肾气也。目无所见，热伤骨精也。】 

　　　经脉篇

大肠手阳明之脉，是主津液所生病者，目黄口干，鼽衄喉痹，肩前臑痛，大指次指不用。
 【 注　津液竭，则火热盛 ，故目黄口干、鼽衄喉痹诸证，皆大肠经脉所循之部分病也。】 
心手少阴之脉，是主心所生病者，目黄胁痛，臑臂内后廉痛厥，掌中热痛。
 【 注　心系上系于目，心火盛，故目黄。臑臂掌中，皆心脉所循之部分，心病而外及于经脉也。】 
小肠手太阳之脉，是主液所生病者，耳聋目黄颊肿，颈颔肩臑肘臂外后廉痛。
 【 注　耳聋目黄颊肿诸证，皆经脉所循之部分而为病也。】 
膀胱足太阳之脉，是动则病冲头痛，目似脱，项如拔，脊痛腰似折，髀不可以曲，腘如结，踹如裂，是为踝厥。是主筋所生病者，痔，疟狂癎疾，头顖项痛，目黄泪出。
 【 注　冲头痛、目似脱诸证，病在太阳之气也。目黄泪出，皆经脉所循之部分而为病也。】 
心主手厥阴心包络之脉，是动则病心中热，甚则憺憺大动，面赤目黄，喜笑不休。
 【 注　心中热诸证，经气之为病也。】 
三焦手少阳之脉，是主气所生病者，汗出，目锐眦痛，颊肿，耳后肩臑肘臂外皆痛，小指次指不用。
 【 注　少阳乃一阳初生之气，故主气所生病者，汗出目锐眦痛等证，皆经脉所循之部分而为病也。】 
胆足少阳之脉，是主骨所生病者，头痛颔痛目锐眦痛。
【 注　头痛诸证，乃经脉所循之部分而为病也。】 
五阴气俱绝，则目系转，转则目运，目运者为志先死。志先死，则一日半死矣。
 【 注　心系上系于目系，目系转者，心气将绝也。火之精为神，水之精为志，神生于精，火生于水，故志死而神先绝也。一日半者，一二日之间，阴阳水火之气，终于天地始生之数也。】 

　　　脉度篇

蹻脉气不荣，则目不合。
 【 注　谓流溢于脉外之气不荣于目也。】 

　　　癫狂篇

目眦外决于面者，为锐眦，在内近鼻者为内眦，上为外眦，下为内眦。
 【 注　眦谓四际睑睫之本也。】 
狂，目妄见，耳妄闻，善呼者，少气之所生也。
 【 注　心肾水火之气，上下相济，肾气少，则心气亦虚矣。心肾气虚，是以目妄见耳妄闻善呼者，虚气之所发也。】 

　　　热病篇

热病目不明，热不已者死。
 【 注　此内热甚而外内不清也。】 

　　　师传篇

肝者主为将，使之候外，欲知坚固，视目小大。
【 注　肝乃将军之官，故主为将。坚固者，五脏之有坚脆也。】 
目下果大，其胆乃横。
 【 注　目乃肝之窍，故目下以候胆。】 

　　　决气篇

气脱者目不明。
 【 注　目之精明五色者，气之华，故气脱则目不明。】 

　　　五癃津液别篇

五脏六腑，心为之主，耳为之听，目为之候，肺为之相，肝为之将，脾为之卫，肾为之主外，故五脏六腑之精液，尽上渗于目。心悲气并则心系急，心系急则肺举，肺举则液上溢。夫心系与肺不能尽举，乍上乍下，故欬而泣出矣。
【 注　心为君主之官，乃五脏六腑之主，耳目者，上之空窍，津液之所注也。将、相、卫者，为君主之臣使也。肾主外者，肾主藏津液，所以灌精濡空窍者也。心悲气并者，心悲则脏腑之气皆上并于心，听令于君主也。气并于心，则心系急，心系急则肺举，肺乃心之盖也。肺举则液上溢，肺主气而水随气行也。心系与肺不能尽举，乍上乍下，下则为欬，上则泣出矣。】 

　　　五阅五使篇

目者，肝之官也。肝病者眦青。
 【 注　官之为言司也，言阅所司之色，则知其脏之病矣。】 

　　　论疾诊尺篇

视人之目，窠上微痈，如新卧起状，其颈脉动时欬，按其手足上窅而不起者，风水肤胀也。
 【 注　足太阳之脉，起于两目，而下出于颈项。太阳之上，寒水主之。太阳之气，运行于肤表，此水随气而溢于皮肤之间，故目窠微肿。颈脉动而肤胀欬者，水留于皮毛而动其肺气也。风水者，因外受于风，风行而水涣也。】 
目赤色者，病在心，白在肺，青在肝，黄在脾，黑在肾；黄色不可名者，病在胷中。
 【 注　此以目色而候五脏之血气也。五脏之血气行于脉中，而变见于寸口，五脏之血气变见于色而出于目中，盖五脏之精皆上注于目而为之睛也。前节视目窠以知皮肤之水，此节视目色以知五脏之阴，皆从外以知内也。黄色不可名者，色黄而有黑、白、青、赤之间色也。病在胷中者，五脏之气皆从内膈而出，故所见之色若是。】 
诊目痛赤，脉从上下者，太阳病；从下上者，阳明病；从外走内者，少阳病。
 【 注　太阳为目上纲，故目脉从上下者，主太阳病。阳明为目下纲，故从下上者，主阳明病。少阳之脉循目锐眦，故从外走内者，主少阳病。上节视目色以知五脏之阴，此诊目脉以知三阳之气。夫色为阳，脉为阴，此阴阳之变换也。】 

　　　卫气行篇

平旦阴尽，阳气出于目。目张则气上行于头。夜则气行于阴，而复合于目。
 【 注　平旦气出于阳而目张，暮则气入于阴而目瞑。】 

　　　大惑论

帝曰：予尝上于清冷之台，中阶而顾，匍匐而前则惑。予私异之，窃内怪之。独瞑独视，安心定气。久而不解，独博独眩。被发长跪，俛而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精而与脉并为系，上属于脑后，出于项中。故邪中于项，因逢其身之虚，其入深则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也，则精散，精散则视歧，视歧见两物。目者五脏六腑之精也，营卫魂魄之所常营也，神气之所生也，故神劳则魂魄散，志意乱。是故瞳子黑眼法于阴，白眼赤脉法于阳也，故阴阳合传而睛明也。目者心之使也，心者神之舍也，故神精乱而不转，卒然见非常处，精神魂魄散不相得，故曰惑也。
【 注　清冷之台，东苑之台名也。惑，眩乱也。精，精明也。窠，藏也。眼者，瞳子黑白之总名也。骨之精为瞳子，肾之精也。筋之精为黑眼，肝之精也。血之精为络，心之精也。窠气之精为白眼，肺之精也。约束者，目之上下纲，肌肉之精为拘束，脾之精也。裹撷筋骨血气之精，心主包络之精也。包络之精与脉并为目系，上属于脑，后出于项中，是诸脉皆上系于目，会于脑，出于项，此脉系从下而上，从前而后也。若邪中于项，则随眼系入于脑，入于脑则脑转，脑转则引目系急，目系急则目眩以转矣。邪其精者，其精为邪所中，则不相比密而精散矣。精散则视岐而见两物矣。夫心藏神，肾藏志，肝藏魂，肺藏魄，脾藏意，此五脏所藏之神志也。目者，五脏六腑之精也，是故瞳子黑眼法于阴，白眼赤脉法于阳，故阴阳相合传于目而睛明也。夫心者五脏之专精也，目者其窍也，华色者心之荣也，故目乃心之使，心者神之舍也，神精乱而不转，则卒然见非常处，精神魂魄散不相得，故曰惑也。】 

　　　海论

髓海不足，则脑转耳鸣，胫酸眩冒，目无所见，懈怠安卧。
 【 注　髓海不足，则精液竭。精液者所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧。】 

　　扁鹊难经

　　　目盲

二十难曰：脱阳者见鬼，脱阴者目盲。

　　　目瞑

二十四难曰：三阴气俱绝者，则目眩转目瞑，目瞑者为失志，失志者则志先死，死即目瞑也。

　　金匮要略 【 汉?张机】 

　　　目瞑

男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。

　　　目黯

五劳虚极，羸瘦腹满，不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄(上庶下虫)虫圆主之。

　　　目眩

夫失精家少腹弦急，阴头寒，目眩发落，脉极虚芤迟，为清谷亡血失精，桂枝龙骨牡蛎汤主之。

　　　目赤

病者身热足寒，颈项强急，恶寒，时头热面赤目赤，独头动摇，卒口噤背反张者，痓病也。若发其汗者，寒湿相得，其表益虚，即恶寒甚。发其汗已，其脉如蛇。
病者脉数无热，微烦默默，但欲卧，汗出。初得之三四日，目赤如鸠眼；七八日，目四眦黑，若能食者，脓已成也，赤小豆当归散主之。

　　　目泣

膈上病痰满喘欬吐，发则寒热背痛腰疼，目泣自出，其人振振身瞤剧，必有伏饮。

　　　目晕黄

尺脉浮，目睛晕黄，衄未止；晕黄去，目睛慧了，知衄今止。

　　　目不识人

寸口脉浮而紧，紧则为寒，浮则为虚，寒虚相搏，邪在皮肤。浮者血虚，络脉空虚，贼邪不泻，或左或右，邪气反缓，正气即急。正气引邪，喎僻不遂；邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言口吐涎。

　　　直视不能眴

衄家不可汗，汗出必额上陷，脉紧急，直视不能眴，不得眠。

　　　目如脱

欬而上气，此为肺胀。其人喘，目如脱状，脉浮大者，越婢加半夏汤主之。

　　　目肿

寸口脉沉滑者，中有水气，面目肿大有热，名曰风水。视人之目裹上微拥，如蚕新卧起状，其颈脉动时时欬，按其手足上陷而不起者，风水。
夫水病人目下有卧蚕，面目鲜泽，脉伏，其人消渴，病水腹大，小便不利，其脉沉绝者有水，可下之。

　　中藏经 【 汉?华佗】 

　　　察目色以辨死候

黑色起于耳目鼻上，渐入于口者死。赤色见于耳目额者，五日死。黑白色入口鼻目中者，五日死。面青目黑者死。面白目黑者十日死。面赤眼黄实时死。面黑目白者八日死。面青目黄者五日死。头目久痛，卒视不明者死。面黑直视者死。面青目白者死。面黄目白者死。面目俱白者死。面目青黑者死。阴阳俱绝目眶陷者死。荣卫耗散面目浮肿者死。心绝于肾，肩息回盼目直者一日死。肝绝，汗出如水，恐惧不安伏卧，目直面青者八日死；又曰实时死。

　　脉诀 【 晋?王叔和】 

　　　目病脉

三部俱弦肝有余，目中疼痛苦痃虚。怒气满胷常欲叫，瞖蒙瞳子泪如珠。
肝软并弦本没邪，紧因筋急有些些。细看浮大更兼实，赤痛昏昏似物遮。溢关过寸口相应，目眩头重与筋疼。芤时眼暗或吐血，四肢瘫痪不能行。濇则缘虚血散之，肋胀胁满自应知。滑因肝热连头目，紧实弦沉痃癖基。微弱浮散气作难，目暗生花不耐看。
三部俱浮肺脏风，鼻中多水唾稠浓。壮热恶寒皮肉痛，嗓干双目泪酸疼。
积气胷中寸脉伏，当关肠癖常瞑目。

　　　察目色以辨病之生死

欲愈之病目眦黄，眼胞忽陷定知亡。耳目口鼻黑色起，入口十死七难当。面黄目青酒乱频，邪风在胃衮其身。面黑目白命门败，困极八日死来侵。面色忽然望之青，进之如黑卒难当。面赤目白忧息气，待过十日定存亡。面赤目青众恶伤，荣卫不通立须亡。黄黑白色起入目，更兼口鼻有灾殃。面青目黄中时死，余候须看两日强。目无精光齿龈黑，面白目黑亦灾殃。肩息直视及唇焦，面肿苍黑也难逃。
面肿苍黑舌卷青，四肢乏力眼如盲。泣下不止是肝绝，八日应当命必倾。
面黑齿痛目如盲，自汗如水腰折频。皮肉濡却发无泽，四日应当命不存。

　　千金方 【 唐?孙思邈】 

　　　病因并治法

凡人年四十五已后，渐觉眼暗；至六十已后，还渐目明。治之法，五十已前可服泻肝汤，五十已后不可泻肝。目中有疾可敷石胆散等药；无病不可辄傅，但补肝而已。目病肝中有风热，令人眼昏暗者，当灸肝腧，及服除风汤圆散数十剂，当愈。
生食五辛　接热饮食　热餐面食　饮酒不已　房室无节　极目远视　数看日月　夜视星火　夜读细书　月下看书　抄写多年　雕镂细作　博奕不休　久处烟火　泣泪过多　刺头出血多　右十六件并是丧明之本，养性之士宜熟慎焉。又有驰骋畋猎，冒涉风霜，迎风追兽，日夜不息，亦是伤目之媒也。恣一时之浮意，为百年之痼疾，可不慎欤？凡人少时不自将慎，年至四十即渐昏暗。若能依此慎护，可得白首无他，所以人年四十已去，常须瞑目，勿顾他视，非有要事，不宜辄开，此一术慎护之极也。其读书博奕等过度患目者，名曰肝劳。若欲治之，非二年闭目不视，不可得瘥。徒自泻肝及作诸治，终是无效。人有风疹，必多眼昏，先攻其风，其暗自愈。
鼻洞者，浊下不止，传为鼽瞢，瞑目，得之气厥。足阳明有侠鼻入于面者，名曰悬颅，属口对入系目本，视有过者取之。损有余，益不足；反者益甚。足太阳有通项入于脑者，正属目本，名曰眼系，头目苦痛取之。在项两筋间入脑，乃别阴蹻。阴阳相交，阳入阴出，阳交于锐眦，阳气盛则瞋目，阴气绝则瞑目。

　　仁斋直指方 【 宋?杨士瀛】 

　　　眼属五脏

首尾赤眦属心，满眼白睛属肺，其乌睛圆大属肝，其上下肉胞属脾，而中间黑瞳一点如漆者，肾实主之。

　　　目为肝之外候

目者肝之外候，肝取木，肾取水，水能生木，子母相合，故肝肾之气充则精彩光明，肝肾之气乏则昏蒙运眩。心者神之舍，又所以为肝肾之副焉，盖心主血，肝藏血，血能生热，凡热冲发于眼，皆当清心凉肝。

　　　风热

风肿则软，热肿则硬，乌轮突起，里热刺痛为热眼。大凡眼患多生于热，治法以清心凉肝，调血顺气为先。

　　　眼胞合

热气蓄聚而伤胞，所以胞合，宜羚羊角散、洗眼汤。

　　　目生瞖

凡瞖起于肺家受热，轻则蒙眬。重则生瞖。虽瞖自热生，然治法先退瞖而后退热者，谓热极生瞖。若先去赤热，则血为之冰而瞖不能去矣。

　　　偷针

脾间积热，兼宿食不消，则生偷针。秦皮剉，和砂糖煎水，调大黄末一钱服，利之即消。

　　　服眼药法

凡补肾治眼之药，必须于五更初，肾气开，未言语前服之，乃效。

　　济生方 【 宋?严用和】 

　　　目病论治

经云：五脏六腑之精气，皆上注于目而为之精。精之窠为眼，骨之精为瞳子，属肾。筋之精为黑眼，属肝。血之精为络裹，属心。气之精为白睛，属肺。肉之精为约束，属脾。眼通五脏，气贯五轮。由此观之，人能善自调摄，养气存神，安心惜视，然后心气通畅，肝气和平，精气上注于目，则目不致有疾矣。倘将养失宜，六淫外伤，七情内郁，嗜欲不节，饮食无度，彻夜奕博，热啖煎炙，久视勤书，忧郁悲泣，皆能病目。目之为病，睛之色赤者病在心，色白者病在肺，色青者病在肝，色黄者病在脾，色黑者病在肾。方论载有五轮八廓，内障外障，青盲雀盲，倒睫拳毛，胬肉攀睛，风沿烂眼，能近视不能远视，能远视不能近视等证，兹不及备叙。治之之法，须洞察形证，细究根源，自无失误。病眼之人，切忌当风看日，喜怒房劳，饮酒食热，惟当宽缓情性，谨慎调护，自无不痊矣。

　　疮疡全书 【 金?窦汉卿】 

　　　上下眼丹

此毒受在心肝，气毒上攻，壅而聚此。丹毒当用清心流气饮治之，兼服黄连败毒丸，外敷搽药。

　　　漏睛疮

夫漏睛疮者，肝脏毒气，小肠邪风，外攻肾端，灌于瞳人。初生疼痒，渐成脓水，其色如疳；日久睛昏，气败肝绝，难救之证，慎之慎之！宜先服黄芪、当归、川芎、生地、白芍、黄芩、薄荷、荆芥、连翘、白芷、升麻、桔梗、天花粉之类；次用黄连、地骨皮、当归煎汤，温洗。治方关要，惟补肾宣肝为急，不可轻视也。

　　河间六书 【 金?刘完素】 

　　　眼论

《素问》云：目得血而能视，手得血而能握，其证足厥阴之经络所主也。肝脏若受虚而即补肾，实而即泻心。夫人之眼目者，似天地之日月也。若人无双目，岂能辨别贤愚？天无日月，万物安能照耀？是以眼通五脏，气贯五轮，外应肝候。肝脏虚而风邪郁，风邪郁而热蕴，冲火炎上行，故攻目昏渗濇疼痛，赤丝皆发。荣卫实，则能视，荣卫虚则昏暗。凡人多餐热物，或嗜食五辛，坐湿当风，凌寒冒暑，将息失度者，皆丧目之源也。

　　　目泣

风气与阳明入胃，循脉上目，皆津液所生为泣也。

　　　目黄

风气与阳明入胃，循脉而上目眦。胞人气不外泄，为热中目黄之病也。

　　　风眼寒证

风入系头则血脉凝滞，不能上下，通流于目，令风寒客之，为风眼寒也。

　　　目盲

阳气烦劳，积于夏，令人热厥，目盲不可视，耳闭不可听。人参散主之。

　　　目瞑

胆受胃热，循脉而上于脑。阳络溢血，妄行在鼻窍，则衄蔑目瞑者。定命散主之。

　　　论目昏赤肿瞖膜皆属于热

目眛不明，目赤肿痛，瞖膜眦疡，皆为热也。及目瞑，俗谓之眼黑，亦为热也。然平白日无所见者，热气郁之甚也。或言目眛为肝肾虚冷者，误也。是以妄谓肝主于目，肾主瞳子，故妄言目眛为虚而冷也。然肾水冬阴也，虚则当热；肝木春阳也，虚则当冷。肾阴肝阳，岂能同虚而为冷者欤？或通言肝肾之中，阴实阳虚而无由目眛也。俗妄谓肝肾之气衰少而不能至于目也。不知经言热甚目瞑眼黑也。岂由寒尔？又如仲景言伤寒病热极则不识人，乃目盲也。《正理》曰：由热甚怫郁于目而致之然也。然皮肤之汗孔者，谓泄气液之孔窍也，一名气门，谓泄气之门也。一名腠理者，谓气液出行之腠道纹理也。一名鬼神门者，谓幽冥之门也。一名元府者，谓元微府也。然元府者无物不有，人之脏腑、皮毛、肌肉、筋膜、骨髓、爪牙，至于世之万物尽皆有之，乃气出入升降之道路门户也。夫气者形之主，神之母，三才之本，万物之元，道之变也。故元阳子解《清静经》曰：大道无形，非气不足以长养万物，由是气化则物生，气变则物易，气甚即物壮，气弱即物衰，气正即物和，气乱即物病，气绝即物死。经曰：出入废则神机化灭，升降息则气立孤危。故非出入则无以生长化收藏。是以升降出入，无气不有。人之眼耳鼻舌身意神识，能为用者，皆由升降出入之通利也；有所闭塞者，不能为用也。若目无所见，耳无所闻，鼻不闻臭，舌不知味，筋痿骨痹，齿腐毛发堕落，皮肤不仁，肠不能渗泄者，悉由热气怫郁，元府闭密，而致气液血脉，荣卫精神，不能升降出入故也。各随郁结微甚而察病之轻重也。故知热郁于目，无所见也。故目微昏者，至近则转难辨物，由目之元府闭小也，隔缣视物之象也。或视如蝇翼者，元府有所闭合者也。或目昏而见黑花者，由热气甚而发之于目，亢则害承乃制而反出其泣，气液昧乏，以其至近，故虽视而亦见如黑花也。及冲风泣而目暗者，由热甚而水化制之也，故经言厥则目无所见。夫人厥则阳气并于上，阴气并于下。阳气并于上，则火独光也；阴气并于下则足寒，足寒则肿也。夫一水不胜五火，故目眦而盲，是以冲风泣下而不止。夫风之中于目也，阳气内守于睛，是火气燔目，故见风泣下。

　　　论目分表里易治难治辨

眼之为病，在腑则为表，当除风散热；在脏则为里，宜养血安神。暴发者为表而易治，久病者在里而难愈。除风散热者，泻青丸主之。养血安神者，定志丸，妇人熟干地黄丸是也。或有体肥气盛，风热上行，目昏濇者，槐子散主之，此由胷中气浊上行也，重则为痰厥，亦能损目。常使胷中气清，无此病也。又有因目疾服药多而损气者，久之眼渐昏弱，乍明乍暗，不欲视物，此目少血之验也，熟干地黄丸、消风散、定志丸，相须而养之。或有视物不明见黑花者，此谓之肾气弱也，宜补肾水，驻景丸是也。或有暴失明者，谓眼居诸阳交之会也，而阴反闭之，此风邪内满当有不测之疾也。瞖膜者，风热重而有之，或斑入眼，此肝气盛而发在表也。瞖膜已生在表明矣，当发散而去之，反疏利，则邪气内蓄，为瞖则深也。邪气未定，谓之热瞖而浮；邪气已定，谓之冰瞖而沉；邪气牢而深者，谓之陷瞖，当以焮发之物使其邪气再动，瞖膜乃浮，辅以退瞖之药，则自去也。病久者不能速效，当以岁月除之。

　　明理论 【 金?成无己】 

　　　目直视

伤寒直视，何以明之？直视者，视物而目睛不转动者是也。若目睛转者，非直视也。水之精为志，火之精为神。目者心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肌肉之精为约束，裹撷筋骨血气之精与脉并为系，上属于脑，五脏血气调和，精气充荣，则目和而明矣。伤寒目直视者，邪气拥盛，冒其正气，使神智不慧，脏精之气，不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，汗出则额上陷，脉急紧，直视不能眴，不得眠，以肝受血而能视。亡血家肝气已虚，目气已弱。又发汗亡阳，则阴阳俱虚所致也。此虽错逆，其未甚也。逮乎狂言反目直视，又为肾绝，直视摇头，又为心绝，皆脏气脱绝也。直视讝语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，濇者死，皆邪气盛而正气脱也。其或有目中不了了，睛不和，无表里证，大便难，身微热者，是非直视也，此为内实也。可用大承气汤、大柴胡汤下之。直视为不治之疾，目中不了了为可治之候，二者形证相近，其为工者宜熟视之。

　　儒门事亲 【 元?张从政】 

　　　风冲泣下

夫风冲泣下者，俗呼风冷泪者是也。《内经》曰：太阳经不禁固也。又曰：热则五液皆出，肝热故泪出。风冲于外，火发于内，风火相搏，由此而泣下也。治之以贝母一枚白腻者，胡椒七粒，不犯铜铁，研细临卧点之愈。圣人虽言目得血而能视，然血亦有太过不及也，太过则目壅塞而发痛，不及则目耗竭而失明。故年少之人多太过，年老之人多不及。然年少之人间有不及，而年老之人其间亦有太过者，不可不察也。夫目之内眦，太阳经之所起，血多气少；目之锐眦，少阳经也，血少气多；目之上纲，太阳经也，亦血多气少；目之下纲，阳明经也，血气俱多。然阳明经起于目两旁交頞之中，与太阳少阳俱会于目，惟足厥阴肝经连于目系而已。故血太过者，太阳阳明之实也；血不及者，厥阴之虚也。故出血者宜太阳阳明，盖此二经血多故也。少阳一经不宜出血，血少故也。刺太阳阳明出血则目愈明，刺少阳出血则目愈昏。要知无使太过不及，以血养目而已。凡血之为物，太多则溢，太少则枯。人热则血行疾而多，寒则血行迟而少，此常理也。目者，肝之外候也。肝主目，在五行属木，木之为物太茂而蔽密，太衰而枯瘁矣。夫目之五轮，乃五脏六腑之精华，宗脉之所聚。其白睛属肺金，肉轮属脾土，赤脉属心火，黑水神光属肾水，兼属肝木，此世俗皆知之矣。及有目疾而不知病之理，岂知目不因火则不病。何以言之？白轮变赤，火乘肺也；肉轮赤肿，火乘脾也；黑水神光被瞖，火乘肝与肾也；赤脉贯目，火自甚也。能治火者，一句可了。故《内经》曰：热胜则肿。凡目暴赤肿起，羞明隐濇，泪出不止，暴瞖目蒙，皆火热之所为也。治火之法，在药则咸寒吐之下之，在针则神庭上星、顖会、前顶、百会。血之瞖者可使立退，痛者可使立已，昧者可使立明，肿者可使立消。惟小儿不可刺顖会，为肉分浅薄，恐伤其骨。然小儿水在上，火在下，故目明。老人火在上，水不足，故目昏。《内经》曰：血实者宜决之。又经曰：虚者补之，实者泻之。如雀目不能夜视，及内障，暴怒大忧之所致也，皆肝主目，血少禁出血，止宜补肝养肾。至于暴赤肿痛，皆宜以(金非)针刺前五穴，出血而已；次调盐油以涂发根；甚者虽至于再、至于三可也。量其病势，以平为期。
经云：风气与阳明入胃，循脉而上，至目内眦则寒中而泣出，此中风寒泪出也，河间当归汤主之。东垣云：水附木势，上为眼濇、为眵、为冷泪，此皆由肺金之虚，而肝木寡于畏也。

古今图书集成医部全录卷一百三十九

　目门

　　东垣十书 【 元?李杲】 

　　　瞳子散大

凡心包络之脉，出于心中，以代心君之行事也，与少阳为表里。瞳子散大者，少阴心之脉挟目系，厥阴肝之脉连目系。心主火，肝主木，此木火之势盛也。其味则宜苦宜酸宜凉，大忌辛辣热物，以助木火之邪也，饮食中常知此理可也。夫辛主散，热则助火，故不可食。诸酸主收心气，泻木火也；诸苦泻火热，则益水也。尤忌食冷水大寒之物，此则能损胃气不行，则元气不生，元气不行，胃气下流，胷中三焦之火及心火乘于肺上，入脑灼髓，火主散溢，瞳子开大，大热之物又助火邪，此盖不可食之验也。药中用茺蔚子一味辛散主益睛，辛者是助火也，故去之。乃加黄芩、黄连，泻中焦之火。芩能泻上焦肺中之火，以酒洗之，乃寒因热用也。又去青葙子，为助阳火也。加五味子以收瞳人开大。且火之与气，势不两立，故《内经》曰，壮火食气，气食少火；少火生气，壮火散气。诸酸之物能助元气。孙真人云：五月常服五味子，助五脏气以补西方肺金。法云：以酸补之，以辛泻之，辛泻气则明矣。或曰当归其味亦辛而甘，其不去者何？此辛甘一味，以其为和血之圣药，况有甘味，欲以为向导，为诸药之使耳。
肾主骨，骨之精为瞳子。瞳子散大者，因肾水虚骨枯，而心包络之火得以乘之也。治法宜苦宜酸宜凉，大忌辛热之物。除风热，凉血益血，以收耗散之气，滋阴地黄丸最妙。

　　　青白瞖

劳欲过度，或凉药过多，以致九窍不利。青白瞖见大眦，乃阳气衰少也。宜补阳汤、连蘗益阴丸、菊睛丸。经曰：益火之源，以消阴翳是也。

　　　倒睫拳毛

泪出涓涓，瞖膜渐生，眼皮渐急，睫倒难开，瞳人如刺样痛，此脾受风热，先服泻肝散，后服五退散、神效明目汤、明目细辛汤。

　　　诸脉者皆属于目论

阴阳应象论云：诸脉者皆属于目。目得血而能视。五脏六腑精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精则为约束，裹撷筋骨血气之精，而与脉并为系，上属于脑，后出于项中。故邪中于项，因逢其身之虚，其入深，则即随眼系入于脑，则脑转，脑转则引目系急，目系急则目眩以转矣。邪中其精，其精所中，不相比也，则精散，精散则视岐，故见两物。目者五脏六腑之精，荣卫魂魄之所常营也，神气之所主也，故神劳则魂魄散，志意乱。是故瞳子黑眼法于阴，白眼赤脉法于阳，故阴阳合德而为睛明也。目者心之使也，心者神之舍也，故神精乱而不转，卒然见非常之处，精神魂魄散不相得，故曰惑也。夫十二经脉三百六十五络，其血气皆上走于面而走空窍，其清阳气上散于目而为精，其别气走于耳而为听，因心事烦冗，饮食失节，劳役过度，致脾胃虚弱，心火大盛，则百脉沸腾，血脉逆行，邪害空窍，天明则日月不明矣。夫五脏六腑之精气，皆禀受于脾，上贯于目。脾者诸阴之首也，目者血脉之宗也，故脾虚则五脏之精气皆失所司，不能归明于目矣。心者君火也，主人之神，宜静而安。相火化行其令，相火者包络也，主百脉，皆荣于目。既劳役运动，势乃妄行，又因邪气所并而损血脉，故诸病生焉。凡医者不理脾胃及养血安神，治标不治本，是不明正理也。
肝木旺，则火之胜无所畏惧而妄行也，故脾胃先受之。或病目而生内障者，脾摄血，胃主血，心主脉，脉者血之府也。或曰心主血，又曰脉主血，肝之窍开于目也。治法以地黄丸、当归汤之类是也。

　　　目赤

发热恶热而渴，但目赤者，病脏也。手太阴肺不足，不能管领阳气也，宜以枸杞、生地黄、熟地黄之类主之。脉洪大，甚则呕血，先有形也。

　　　阴盛阳虚以致目病

阳不胜其阴，乃阴盛阳虚，则九窍不通，令青白瞖见于大眦。乃足太阳少阴经中郁遏，足厥阴肝经气不得上通于目，故青白瞖内阻也。当于太阳少阴经中，九原之下，以益肝中阳气，冲天上行，此当先补其阳；后于足太阳太阴标中，泻足厥阴肝经火，下伏于阳中乃次治也。经云：阴盛阳虚，则当先补其阳，后泻其阴，此治法是也。每日清晨，以腹中无宿食，服补阳汤；食远服泄阴丸；临卧服连蘗益阴丸。若天色变，经大寒大风并大劳役，或饮食不调，精神不足，或气弱，俱不得服。候体气和平，天气如常服之。先补其阳，使阳气上升，通于肝经之末，利空窍于眼目矣。

　　　能近视不能远视

能近视不能远视者，阳气不足，阴气有余，乃气虚而血盛也。血盛者阴火有余也。气虚者元气虚弱也，此老人桑榆之象也。

　　　能远视不能近视

能远视不能近视者，阳气有余，阴气不足也，乃血虚气盛。血虚气盛者，皆火有余，元气不足。火者元气谷气真气之贼也，元气之来也徐而和，细如线。邪气之来也，紧而强，如巨川之流，不可遏也。

　　丹溪心法 【 元?朱震亨】 

　　　治目睛瞖痛

眼黑睛有瞖，皆用黄蘗、知母。
眼睛痛，知母、黄蘗泻肾火，当归养阴水。
眼中风泪出，食后吞龙荟丸数钱，日三次。
冬月眼暴发痛，亦当解散，不宜用凉药。
目昏，属血少神劳，肾虚也，宜养血补水安神以调之。凡昏弱不欲视物，内障见黑花，瞳子散大，皆里病也。眼疾所因，不过虚实二者而已。虚者眼目昏花，肾经真水之微也；实者眼目肿痛，肝经风热之甚也。实则散其风热，虚则滋其真阴，虚实相因则散热滋阴兼之，此内治之法也。至于日久，热壅血凝而为攀睛瘀肉、瞖膜赤烂之类，不假点洗外治之法，则何由而得痊乎？
大概眼病，属风热与血少神劳肾虚。

　　世医得效方 【 元?危亦林】 

　　　气轮

病因凌寒冒暑，受饮寒浆，肌体虚疏，寒邪入内。其候或痛或昏，传在白睛，筋多肿赤，视日如隔雾，看物似生烟，日久不治，变成白膜，黑暗难开。

　　　风轮

病因喜怒不常，作劳用心，昼视远物，夜读细书。其候眦头尤濇，睛内偏疼，视物不明，胞弦紧急，宜去风药。

　　　肉轮

病因多食热物，好吃五辛，远道奔驰，食饱耽眠，风积痰壅。其候眼胞赤肿，昏蒙多泪，倒睫濇痛，瘀血侵睛，宜疏风醒脾药。

　　　血轮

病因七情烦劳，内动于心，外攻于目。其候赤筋缠眦，白膜侵睛，胞肿难开，昏濇，日久不治，失明愈深，宜洗心凉血药。

　　　水轮

病因劳役过度，嗜欲无厌，内伤七情，加之多餐酒面，好啖咸辛，因动肾经，通于黑水。其候冷泪镇流于睑上，飞蝇相趁于睛前，积聚风虚、或濇或痒，结成瞖障，常多昏暗，宜用补肾药。

　　　天廓

病因云中射鴈，月下看书，多食腥膻，侵冒寒暑。其候视物生烟，皆疼难开，不能辨认。

　　　地廓

病因湿渍头上，冷灌睛眸。其候眼弦紧急，瘀血生疮。

　　　火廓

病因心神恐怖，赤脉侵眦，血灌瞳人。其候睑头红肿，睛内偏疼，热泪如倾。

　　　水廓

病因劳力争斗，击棒开弓，骤骑强力生病。其候常多昏暗，睛弦泪多。

　　　风廓

病因枕边窻穴有风，不能遮闭，坐卧当之，脑中风邪。其候黑睛多痒，两睑常烂，或昏多泪。

　　　雷廓

病因失枕睡卧，酒后行房，血脉满溢，风邪内聚。其候眦头赤肿，睑内生疮，倒睫拳毛，遮睛努肉。

　　　山廓

病因撞刺磕损，致令肉生两睑，瞖闭双睛，若不早治，永沉昏暗，瘀血侵睛。

　　　泽廓

病因春不宣解，冬聚阳毒，多餐热物，致令脑脂凝聚，血泪攻潮，有如雾笼飞蜂，黑花常见。

　　　内障二十三证

 【 内障有圆瞖、冰瞖、滑瞖、濇瞖、散瞖、横开瞖、浮瞖，沉瞖、偃月瞖、枣花瞖、黄心瞖、黑花瞖、胎患、五风变、雷头风、惊振、绿风、乌风、黑风、青风、肝虚雀目、高风雀目、肝虚目暗。】 
圆瞖　在黑珠上一点圆，日中见之差小，阴处见之即大，视物不明，转见黑花。此由肝肾俱虚而得，宜补肝散、补肾丸。
冰瞖　如冰冻坚实，旁观自透于瞳人内，阴处及日中看之，其形不同，疼而泪出。此肝胆病，宜通肝散。
滑瞖　有如水银珠子，俱微含黄色，不疼不痛，无泪遮绕瞳人。
濇瞖　微如赤色，或聚或开，两旁微光，瞳人上如凝脂色，时复濇痛，无泪出。
散瞖　形如鳞点，或睑下生粟，日夜痛楚，瞳人最疼，常下热泪。此二证皆肝肺相传。宜八味还睛散。
横开瞖　上横如剑脊，下面微微甚薄，不赤不痛，此病稀少。
浮瞖　上如冰光，白色环绕瞳人，生自小眦头至黑珠上，不痛不痒，无血色相潮。
沉瞖　白点藏在黑水下，向日细视，方见其白，眼睛疼痛，昼轻夜重，间或出泪。宜空青丸。
偃月瞖　膜如凝脂，一边厚，一边薄，如缺月，其色光白无瑕疵。前四证并皆难治。
枣花瞖　周回如锯齿，四五枚相合，赤色，刺痛如针，视物如烟，昼则痛楚，多泪昏暗。
黄心瞖　四边皆白，但中心一点黄团团在黑珠上，时下濇泪。此两证肝肺风热，宜还睛散，坠瞖丸。
黑花瞖　其状青色，大小眦头濇痛，频频下泪，口苦，盖胆受风寒，宜凉胆丸。
胎患　初生，观物，转睛不快；至四五岁瞳人洁白，昏蒙不见；延至年高，无药可治。由胎中受热致损也。
五风变　五风变为内障，头痛甚即无泪，日中如坐暗室，常自忧叹，此毒风脑热所致。
雷头风　此热毒之气，冲入眼睛中，牵引瞳人，或微或大或小，黑暗全不见物。
惊振　因病目再被撞打，变成内障，日夜疼痛，不能视三光。
绿风　初患头旋，两额角相牵，瞳人连鼻膈皆痛，或时红白花起。肝受热则先左，肺受热则先右，肝肺同病则齐发。先服羚羊角散、羚羊角丸，后服还睛散。
乌风　眼虽痒痛而头不旋，但渐渐昏暗，如物遮定，全无瞖障，或时生花。此肝有实热，宜泻肝散。
黑风　此与绿风相似，但时时黑花起，乃肾受风邪，热攻于眼，宜凉肾散。
青风　此眼不痛不痒，瞳人俨然如不患者，但微有头旋及生花，转加昏蒙，宜服还睛散。
肝虚雀目　因肝虚血少，时时花起，或时头疼，年深则双目盲，小儿因疳得之，宜蛤粉丸。
高风雀目　与前证虽同，但纔至黄昏，便不见物，经年瞳子如金色，名曰黄风，不治。
肝虚目暗　远视不明，眼前花子频起，眦目赤痛，有时看一成二，宜补肝散。

　　　外障五十证

 【 外障有肝脏积热、混睛、胬肉攀睛、两睑黏睛、膜入水轮、钉瞖根深、黑瞖如珠、花瞖白陷、水瑕深瞖、玉瞖浮满、顺逆生瞖、鸡冠蚬肉、睑生风粟、胞肉胶凝、漏睛脓出、蟹睛疼痛、突起睛高、风起喎偏、倒睫拳毛、风牵睑出、神祟疼痛、旋螺尖起、鹘眼凝睛、辘轳转关、被物撞打、撞刺生瞖、血灌瞳人、眯目飞尘飞丝、天行赤目、赤眼后生瞖、胎风赤烂、风赤疮疾、冲风泪出、暴风客热，睑硬睛痛、痛如针刺、痒极难任、瞳人干缺、黄膜上冲、赤膜下垂、小眦赤脉、小儿通睛、小儿胎中生赘、小儿青盲、偷针、眼病禁忌、气虚光散、羞明怕日、眼生眵粪、眼不明。】 
肝脏积热　眼先患赤肿疼痛，怕日羞明，泪濇难开，忽生瞖膜，初患一目不见，以致两目齐患。此肝脏积热，宜石决明散。
混睛　白睛先赤后痒痛，泪下闭濇难开，年深则睛变成碧色，满目如凝脂，赤脉横贯，宜地黄散。
胬肉攀睛　或眼先赤烂多年，肝经为风热所冲而成，或用力作劳而得，或痒或痛，自两眦头努出筋膜，心气不宁，忧虑不已，遂乃攀睛，宜二黄散、定心丸。
两睑黏睛　此乃烂弦风也，双目赤烂、或痒或痛，经年不愈。
膜入水轮　此因黑珠上生疮，稍安，其痕不没，侵入水轮，虽光未绝，终亦难治。
钉瞖根深　心肝留热，致使眼疼痛，生瞖膜，经久其色如银，钉入黑睛，不可治。
黑瞖如珠　此起在黑水上，如小黑豆，疼痛泪出，不可用点药，乃肾虚受风热而得，宜先服羚羊角散，后服补肾丸。
花瞖白陷　白瞖旋绕瞳人，点点如花白鳞砌者。此因肝肺伏藏积热，宜点磨瞖膏，后服羚羊角散。
水瑕深瞖　黑水内横深瑕盘，青色沉沉入，痛楚无时。此五脏俱受热，宜服清凉散。
玉瞖浮满　黑珠上浮玉色，不疼痛，瞖根不红，不宜针割，但服还睛散，点磨瞖膏即愈。
顺逆生瞖　凡瞖自下生上者为顺，自上而生下者为逆。顺则易安，逆则难治。宜服车前散、点磨瞖膏。
鸡冠蚬肉　瞖生睑内，如鸡冠蚬肉，或青或黑，须翻出看之，阻碍痛楚，怕日羞明，盖脾经先受热，后有所传，宜服石决明散。
睑生风粟　两睑上下，初生如粟米大，渐大如米粒，或赤或白，不甚疼痛。此肝壅瘀血所成，宜服消毒饮。
胞肉胶凝　眼胞皮肉，有似胶凝，肿高如桃李，时出热泪，乃风毒所注，宜服消风散，点花草膏。
漏睛脓出　皆头结聚生疮，流出脓汁，无瞖障，不疼痛，因心气不宁，并风热在睑中，宜白薇丸。
蟹睛疼痛　如大豆子，出黑珠上，疼痛不可忍，又名损瞖，宜石决明散。
突起睛高　风毒流注五脏，不能消散，忽然突起痒痛，乃热极所致，宜泻肝散。
风起喎偏　偏风牵引，双目喎斜，泪出频频，却无瞖膜，不痒不痛，宜消风散，荆芥汤调下，或蝉花无比散。
倒睫拳毛　泪出涓涓，瞖膜渐生，眼皮渐急，睫倒难开，瞳人如刺样痛。此脾受风热，先服泻肝散，后服五退散。
风牵睑出　上下睑俱赤，或翻出一睑在外。此脾受风毒，宜五退散。若年深，睑内俱赤，则不治。
神祟疼痛　旧无根，因忽然疼痛，或如针刺，或如火炙，两太阳穴掣痛，早轻晚重，先宜永福汤，次服石决明散。
旋螺尖起　目痛生瞖膜，尖起而赤似旋螺，先服通肝散，次服石决明散。
鹘眼凝睛　轮硬而不能转侧，此为鹘眼凝睛，不可治。
辘轳转关　睛藏上下睑，不能归中，所以言之为辘轳也，亦难治。宜服天门冬饮子及泻肝散。
被物撞打　目被撞打，疼痛无时，瞳人被惊，昏暗蒙蒙，眼眶停留瘀血，宜贴地黄膏，次服石决明散。
撞刺生瞖　因撞刺生瞖疼痛，或兼风热，转加痛楚，昏暗不见，宜先服经效散，次服石决明散。
血灌瞳人　瞳人为血灌注，痛如锥刺，皆无瞖膜，视物不明，由肝气闭，血无所归而得，宜引血归肝，服通血丸、车前散。
眯目飞尘飞丝　尘埃入目，粘睛不脱，或被飞丝所侵，或被砂石所苦，疼痛隐濇，揩擦不开，宜用瞿麦散。
天行赤目　目忽赤肿，晨昏痛濇，长幼相似。此天行时疾，宜服泻肝散，洗以五行汤。
赤眼后生瞖　此证轻则无妨，重则疼痛，而白睛红色，乃生瞖膜。此由五脏积热，宜贴地黄膏，次服泻肝散。
胎风赤烂　小儿初生，便有此证，至三四岁，双目红而弦边赤烂，时复痒痛，先用汤泡消风散洗之，后以龙脑膏点之。
风赤疮疾　眼两睑似朱砂涂而生疮，黑睛端然无所染。此因脾脏风热，久不调治，则生瞖膜，宜服五退散，洗以汤泡散。
冲风泪出　至冬月尤甚，此因肺虚遇风冷而发，宜白殭蚕散。
暴风客热　眼为暴风热所攻，白睛起障，覆黑珠，睑肿痒痛，宜服泻肝散、清肺散。
睑硬睛痛　睑中红赤而坚硬，眼睛疼痛而泪出，怕日羞明，宜通肝散；若有瞖障，点春雪膏。
痛如针刺　睛忽然疼痛如针刺，双目根紧急，坐卧不安。此热毒在心，宜先服洗心散，次服还睛散。
痒极难任　眼痒极甚，瞳子连眦头皆痒，不能收睑。此因胆受风热得之，宜服驱风一字散。
瞳人干缺　眼睛干濇，全无泪液，始则疼痛，后来稍定，或白或黑，不见物。此证不可治。
黄膜上冲　黑睛从下生黄膜上冲，疼痛，甚至闭濇难开。此脾受风食毒而作，宜服犀角饮。
赤膜下垂　眼中有膜，自上垂下，遮黑睛，名垂帘膜，望风泪出，怕日羞明。此客邪上冲，用百点膏点之，次服通肝散。
小眦赤脉　小眦中生赤脉，渐渐冲眼，急宜早治。此三焦积热，宜服犀角饮。忌热毒物及房事。
小儿通睛　婴儿双眼睛通者，欲观东边则见西边，苦振掉头脑，则睛方转。此肝受惊风，宜服牛黄丸。
小儿胎中生赘　眼睑中生赘子，初生如麻子大，月渐如豆悬垂睑内。此脾经风热所攻，宜服五退散加减。
小儿青盲　胎中受风，五脏不和，呕吐黄汁，两眼一同，视物不明，无治法。
偷针　目眦疡，俗谓之偷针，眼眦生小疱，细红点如疮，以针刺破，即差。
眼病禁忌　酒色七情，最宜痛断。一凡眼疾，忌鸡、鱼、酒、面、糯米、咸酸、热油诸般毒物。眼乃一身之主，不能忌口，药亦无功，自陷此身也。每日白煮精猪肉咽饭，或山药、萝卜、菜果，皆可啖。
气虚光散　凡眼疼痛不生粪，此元气惫，肾经虚，夜间小便二三次，耗伤阳气，致生内障。或脑脂流下，或瞳人开大，此皆肾惫黑水散也，宜服八味丸，或十全大补汤加枸杞子、甘菊。
羞明怕日　眼不得开，羞明怕日，乃风热牵闭所致。芎芷香苏散加前胡、连须葱白三茎煎服。
眼生眵粪　凡眼有血红，或有红丝及生粪，此是热眼。宜服经效散。
眼不明　五脏精明聚于目，目精全则目明。

　　证治要诀 【 明?戴思恭】 

　　　眼证类治

眼病不一，烂沿、恶日羞明、瞖膜、濇痛、雀目、韬针、内外障等证，难以枚举。今特举赤眼数种，患眼者不问远年近月，有上诸证，并可用四物汤下生熟地黄丸。敷洗之剂，当求之专科。四物汤加入蒸熟大黄一块如栗子大，尤妙。
有久视损目，肝血不足，以致见物不明。眼中常见烟焰起，此当益血，宜生熟地黄丸。
有因茹素，致目少光，或成雀目，盖食能生精，亏之则目无所资而减明。
眼疾诸证，医家多用治眼流气饮，此则专门之业也。寻常赤眼，用黄连碾末，先用大菜头一个，切了盖，剜中心作一窍，入连末在内、复以盖遮住，竹签签定，慢火内煨熟取出，候冷，以菜头中水，滴入眼中。
赤眼有数种，气毒赤者，热壅赤者，有时眼赤者，无非血壅肝经所致。盖肝主血，通窍于眼，赤眼之病，大率皆由于肝。宜黑神散、消风散等分，白汤调，食后睡时服；仍用豆腐切片敷其上，盐就者可用，酸浆者不可用，即乌豆敷盦之意。
风热赤甚者，于黑神散、消风散二药中，放冷，睡时冷调洗肝散或菊花散服，仍进四物汤，内地黄用生，芍药用赤，只须半贴，食后作一服，却加入赤茯苓半钱。醉将军即酒蒸大黄是也。早辰盐汤下养正丹二三十粒。
若不便于过凉之剂则不必用洗肝散，宜以二钱黑神散、一钱消风散。
若赤眼久而不愈，用诸眼药皆无效，早起则以苏子降气汤下黑锡丹，临睡则以消风散下三黄丸，日中则以酒调黑神散。此数药不独治久赤，诸眼疾皆治之。
若眼晕生花，则属肝虚，宜随证用补肝益肾之剂。
或正坐他病，以致眼花，合就其所得之病，随证施治之。
又有气眼，纔怒气则赤痛，宜服酒调复元通气散。
又有头风眼，偏正头痛，眼不可开，多泪羞明，宜决明散。

　　　眼眶骨痛

痛有二证，眼属肝，有肝虚而痛，纔见光明则眶骨痛甚，宜生熟地黄丸。又有肝经停饮一证，发则眉棱骨痛，眼不可开，昼静夜剧，宜导痰饮，或芎辛汤去茶芽，或二陈汤吞青州白丸子。

　　医学纲目 【 明?楼英】 

　　　目总论

经云：瞳子黑眼法于阴，白眼赤脉法于阳，故阴阳合传而精明，此则眼具阴阳也。又曰：五脏六腑之精气皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨气血之精，而与脉并为系，上属于脑后，出于项中，此则眼具五脏六腑也。后世以内外眦属心，上下两睑属脾，白眼属肺，黑眼属肝，瞳子属肾，论之五轮，盖本诸此也。又有八廓之说，于义无据，今删之不入焉。
脏腑主目有二：一曰肝。经云：东方青色，入通于肝，开窍于目，藏精于肝。又云：人卧血归于肝，肝受血而能视。又云：肝气通于目，肝和则目能辨五色也。
二曰心。经云：心合脉。诸脉者，皆属于目是也。至东垣又推之而及于脾。
人乳汁治目功多，何也？人心主血，肝藏血，肝受血则能视，盖水入于经，其血乃成。又曰：上则为乳汁，下则为月水。故知乳汁即血也，用以点目，岂不相宜哉！

　　　通治眼病

诚哉河间之言也！目盲、耳聋、鼻不闻臭、舌不知味、手足不能运用者，皆由其元府闭塞，而神气出入升降之道路不通利。故先贤治目昏花，如羊肝丸，用羊肝引黄连等药入肝，解肝中诸郁，盖肝主目，肝中郁解，则目之元府通利而明矣。故黄连之类解热郁也；椒目之类解湿郁也；茺蔚之类解气郁也；芎归之类解血郁也；木贼之类解积郁也；羌活之类解经郁也；磁石之类解头目郁，坠邪气使下降也；蔓菁子下气通中，理亦同也。凡此诸剂，皆治气血郁结目昏之法，而河间之言信不诬矣！至于东垣、丹溪治目昏，用参芪补血气，亦能明者，又必有说通之。盖目主气血，气血盛则元府得利出入升降而明，虚则元府无以出入升降而昏。此则必用参芪四物等剂，助气血运行而明也。

　　　楞紧瞳散

阳主散，阳虚则眼楞紧急而为倒睫拳毛。阴主敛，阴虚不敛，则瞳子散大而为目昏眼花。故东垣治眼楞紧急，用参芪补气为君，佐以辛味疏散之品，而忌芍药、五味子酸收之类是也。治瞳子散大，用地黄补血为君，佐以酸味收敛之品，而忌茺蔚子、青葙子之类是也。
肾主骨之精，为瞳子散大者，因肾水虚骨枯，而心包络之火得以乘之也。
熟地黄丸治血弱气虚，不能养心，致火旺于阴分，瞳子散大。少阴为火，君主无为，不行其令，相火代之，与心包络之脉出心系分为三道。少阳相火之体无形，其用在其中矣。火盛则能令母实，乙木肝旺是也。其心之脉挟目系，肝之脉连目系，况手足少阳之脉同出耳中，至耳上角斜起，终于目外小眦。风热之盛亦从此道来上攻头目，致偏头肿闷，瞳子散大，视物昏花，血虚阴弱故也。法当养血凉血益血，收火散火而除风热，则愈矣。

　　　内障

内障在睛里昏暗，与不患之眼相似，唯瞳人里隐隐青白者。无隐隐青白者，亦有之。
内障先患一目，次第相引两目俱损者，皆有瞖在黑睛内遮瞳子而然。今详通黑睛之脉者目系也，目系属足厥阴、足太阳、手少阴三经，盖此三经脏腑中虚，则邪乘虚入经中郁结，从目系入黑睛内为瞖。《龙木论》所谓脑脂流下作瞖者，即足太阳之邪也；所谓肝气冲上成瞖者，即足厥阴之邪也。故治法以针言之，则当取三经之腧穴，如天柱、风府、天冲、通里等穴是也。其有手巧心审谛者，能用针于黑眼里拨其瞖，为效尤捷也。以药言之，则当补中疏通此三经之郁结，使邪不入目系而愈。
饮食不节，劳伤形体，脾胃不足，内障眼病。宜人参补胃汤、益气聪明汤、圆明内障升麻汤、复明散。右四方治目不明，皆气虚而未脱，故可与参芪中微加连蘗。若气既脱，则黄蘗等凉剂不可施。经云：阳气者，烦劳则张，精绝目盲不可以视，耳闭不可以听之类，是其证也。

　　　外障 【 在睛外遮暗】 

经云：诊目痛赤脉从上下者，太阳病；从下上者，阳明病；从外走内者，少阳病。按此论表里之瞖明矣，用以治证如鼓应桴也。
凡赤脉瞖初从上而下者属太阳，以太阳主表，其病必连眉棱骨，或脑项痛，或半边头肿痛是也。治法宜温之散之。温则腊茶、盐、川附等分，煎服立愈。古人尝以此证用川附一钱，作一服随愈。然则简要夏枯散、东垣选奇汤之类是也。
赤脉瞖初从下而上者，或从内眦出外者，皆属阳明，以阳明主里，其证多热或便实是也。治法宜下之寒之。下则局方流气饮，温白丸加黄蘗、黄连，钱氏泻青丸之类，累用累验。寒则一味黄连羊肝丸之类也。

　　　目赤

运气目赤有三：一曰风助火郁于上。经云：少阴司天之政，二之气，阳气布，风乃行，寒气时至，民病目瞑目赤，气郁于上而热。又云：少阳司天之政，初之气，风胜乃淫，候乃大温，民病气怫于上，目赤是也。
二曰火盛。经曰：火太过曰赫曦，赫曦之纪，民病目赤。又云：火郁之发，民病目赤心热。又曰：少阳司天之政，三之气，炎暑至，目赤。又云：少阳之胜，目赤是也。
三曰：燥邪伤肝。经云：岁金太过，燥气流行，民病目赤。又曰：阳明司天，燥气下临，肝气上从，胁痛目赤是也。

　　　目昏

运气目昏有四：一曰风热。经云：少阴司天之政，风热参布，云物沸腾，太阴横流，寒时至，往复之作，民病聋瞑，此风热参布目昏也。
二曰热。经云：少阴在泉，热淫所胜，病目瞑，治以咸寒，此热胜目昏也。
三曰风。又云：岁水不及，湿乃大行，复则大风暴发，目视(目巟)(目巟)，此风胜目昏也。
四曰燥。经云：阳明司天，燥淫所胜，目眛眦疡，治以苦热是也。

　　　瞖膜

瞖膜者，风热重则有之，或斑痘后亦生瞖，此肝气盛而发在表也，宜发散而去之。若反疏利，则邪气内蓄，为瞖益深。邪气未定，谓之热瞖而浮；邪气已定，谓之冰瞖而沉；邪气牢而深者，谓之陷瞖。当用焮发之物，使其邪气再动，瞖膜乃浮，佐之以退瞖之药而能自去也。病久者不能速效，宜以岁月除之。
新瞖所生，宜表散，羌活退瞖汤。血虚有热，宜神仙退云丸。若冰瞖久不去，宜羚羊角散。欲焮发陷瞖，亦羚羊角散，兼服神仙退云丸。

　　　倒睫拳毛

倒睫拳毛，即眼睫毛倒入眼中央，由目紧急皮缩之所致也。盖伏热内攻，阴气外行，当去其内热并火邪，使眼皮缓则毛立出，瞖自退。用手法攀出内睑向外，刺以三棱针，出热血，以左爪甲迎住针锋立愈。

　　　赤烂

目眶赤烂，岁久，俗呼为赤瞎是也。当以三棱针刺目眶外，以泻湿热即愈。
烂弦风者，风沿眼系上有积热，自饮食中挟怒气而成，积而久也。眼沿因脓溃而肿，其中生细小虫，遂年久不愈而多痒者是也。用还睛紫金丹，以银钗股点之。若痒者又当去虫以绝根本，又与防风通圣散去硝黄，为细末，酒拌晒干，依法服之。禁诸厚味。

　　　读书损目

《内经》曰：目得血而能视。然久视伤血，亦能损目。
久视伤血，血主肝，故勤书则伤肝，肝伤则风热自生，热气上腾致目昏，不可专服补药，宜服益血镇肝明目药自愈，宜服地黄丸。

　　　直视

直视者，视物而目睛不转动者是也。若目睛动者，非直视也。伤寒直视者，邪气壅盛，脏腑之气不上荣于~ 1124目，则为之直视，多难治。衄家不可发汗，发汗则目直视不能瞬。不能瞬犹未甚也，逮狂言及目直视摇头，皆脏腑气衰绝也，即死。

　　　肝虚雀目

雀目者，日落即不见物也，此属肝虚。

　　医学入门 【 明?李梴】 

　　　眼分表里

外因风中脑户，湿渍头上，热逼冷灌瞳中；或久处烟火；或食后向火：或醉后失枕，血滞痰壅；或冒砂尘；或撞刺仆损，汤泡火烧，皆伤目之标。内因五辛炙煿酒面，湿热痰火，房室损精，劳役伤气、泣涕刺头伤血，暴喜暴怒暴惊，极目远视，夜书细字，镂刻博奕伤神，皆伤目之本。初起在腑为表，当除风散热；久则入脏为里，当养血安神。然内因初即入里，外因久亦带表，宜详悟之。

　　　五轮八廓

表证多属三阳部分，里证多属三阴部分。要知以肝为主，表里虚实，不通五行生克之理，八廓不必深泥。旧设七十二证，今纂注于内，更不重复，俾便览焉。

　　　白属肺乌珠属肝

白属肺。气之精，曰气轮。气证：七情气滞，则血凝红膜，薄如伞纸，日久变成白膜者，难治。热证：白睛润湿，浮而赤肿，筋多；重者生红花瞖，痛濇有泪；年深睛变碧色，满目如凝脂，赤络横直如丝。宜四物汤去芎，换土当归加甘草。虚证：白睛枯槁，气沉而浊。
乌珠属肝。筋之精，曰风轮。风证：睛闪，两睑不归中。如辘轳转关，难治。热证：赤晕浮浆，重者乌珠忽然如针刺痛，双目紧急，或突出豆许如蟹睛者，忌点。或生瞖似旋螺尖突起，或周围生瞖如锯齿，如枣花四五枚相合，赤色刺痛。或生瞖四边皆白，中间一点黄心，或生瞖如玉色浮满不痛者，忌针割。或生青色瞖，两眦濇痛，或瞖如冰色坚实，旁观逼透瞳人。虚证：轻者枯黄遶睛，重者乌珠上一点圆瞖，日中见之差小，阴处见之差大，或一点黑瞖如小豆，疼痛泪出者，忌点。又肝虚雀目，晓明晚暗，乃所禀血虚有火也，年深则盲。黄风雀目者火衰土盛，终当变黄胀而死，宜乎胃散以平土气，四物汤以补肝虚，经年瞳子色如金者不治。
不治之证：如生瞖上横如剑脊，下面微微甚薄，不赤不痛。或浮瞖如水光，白色环遶瞳人，初生自小眦头至乌珠上，不痛痒，无血色相潮。或如凝脂，一边厚，一边薄，如缺月色光无瑕。或生瞖经年，如银钉钉入乌珠，或因他病生瞖，初甚微，后遍睛俱白。

　　　内外眦属心与小肠

内眦属心，外眦属小肠。血之精，曰血轮。热证：轻者赤脉缠眦，重者赤脉渐渐侵睛，或眦头结聚生疮，流出脓汁，涎水黏睛上下，乃风热留睑中，宜白薇丸。气证：胬肉攀睛，或先赤烂，多年肝热所冲，或用力作劳，有伤肝气而成，或痛或痒，两眦努出，心气不宁，忧思不已，遂乃攀睛，或起筋膜，宜大黄、黄芩、防风、薄荷等分入蜜煎服、或定心丸。

　　　上下胞属胃与脾

肉之精曰肉轮。又上胞睑内锐眦，系足太阳经脉。
风证：轻者胞弦紧急，重者上下睑似殊涂而生疮，久则生瞖，乃风热也。或眼皮有如胶凝，肿似桃李，时出热泪，乃风毒也，宜点花草膏。又烂弦风痒甚，双手揩揉，日久两睑赤烂黏滞，经年不安，宜三棱针刺目眶，外以泻湿热，内服消风散、桑白皮煎汤调服。又倒睫拳毛，泪出涓涓，瞖膜渐生，乍愈乍发，经年不安，眼皮渐急，如针刺痛，瞳人不安，乃脾受风热，当去内热退火邪，令眼皮缓，则毛出瞖退。外用手法翻内睑向外，以三棱针横刺，用左手爪迎其针锋出血，再用木鳖子捣烂，绵包成条，左患塞右，右患塞左鼻中，其毛自分，先宜泻肝散，后服五退散。又上下睑俱翻出，或一睑翻出在外，乃脾风热也。
热证：轻者睑红赤硬，睛疼，泪出羞明，重者两睑上下，初生如粟，渐大如米，或赤或白，不甚疼痛坚硬，乃肝壅瘀血也，宜加味荆黄汤。又睑内生如鸡冠蚬肉，或青或黑，阻碍睛痛，乃脾风热也。须翻出看之，用观音草每日轻轻刮去毫厘，血出，用金匙挑洗风毒药水按而止之，刮后不时将药水点入，则不复肿。

　　　瞳子属肾水

骨之精曰水轮。虚证：瞳人散大，视物不真，火盛则瞳人焦黄，虚冷则瞳人青绿，少劳则痛。
热证：瞳人内涌，轻者如不患眼人，但微有头旋生花，或劳力转加昏蒙，或头旋相牵瞳人，连鼻脑皆痛，时起红白或黑花吐逆，肝热则先左，肺热则先右，肝肺热则左右齐发。重则生瞖，瞳人上如凝脂色，濇痛无泪，或滑瞖如水银珠子，微含黄色，遮遶瞳人，或散翳形如鱼鳞点，或睑下起粟子而烂，瞳人痛甚；又白瞖旋遶瞳人，点点如白花鳞砌，皆肝肺相传风热也。又黑水上横深瑕，盘青色沉沉深入，痛甚，乃五脏风热也。或血灌瞳人，无瞖，其痛如刺，乃肝血无归，宜通血丸。又瞳人被物撞打，惊痛昏暗，眼眶停留瘀血，宜贴地黄膏，次服决明散。如撞刺生瞖，经久复被物撞，转加昏暗者难治，经效散救之。又飞丝沙尘入眼，瞳人不安，单瞿麦为末，鹅涎调敷，或新笔蘸京墨点之。又汤泡火烧肿痛者，不可用冷药即点，待一日后以五行汤温暖洗，地黄膏敷之。
风证，则瞳人青，或瞳人连眦头皆痒，不能收睑，乃胆受风热，宜防风一字散。
不治证，瞳人干缺，痛濇无泪，或白藏在黑水下，向日细视方见，或两眼相传疼痛，早轻夜重，或内障五色相间，头痛无泪，日中如坐暗室。或雷头风，热毒气冲入睛中，牵引瞳人，或微或大不见。

　　　八廓寄位

干为天廓，位两边白睛中间，属肺与大肠。坎为水廓，位瞳子，属肾。艮为山廓，位神光，属胆。震为雷廓，位白睛上截向小眦，属小肠。巽为风廓，位乌珠瞳人，外属肝。离为火廓，位大小眦，属心与命门。坤为地廓，位上下睑，属脾胃。兑为泽廓，位白睛下截同大眦，属膀胱。

　　　妇人小儿

妇人活血为主，有孕忌用麝点。小儿眼患，多是胎毒及食毒，内服败毒散，外洗解毒汤，切忌铍镰针灸。
小儿初生胎风，双目红而眶边赤烂，至三四岁不愈，宜消风散，桑白皮煎汤下。又小儿通睛，欲观东边，则见西畔，若振掉头脑，则睛方转，此肝受惊风，宜牛黄丸。又小儿眼胞患斑疮，热气冲透，睛中疼痛泪出，瞖如银片，肿濇难开，宜柴胡散、神瞖散。又小儿睑中初生如麻仁，日渐如豆，悬垂睑内，乃风热攻脾，宜五退散加减。又小儿疳眼，初起濇痒，久生疮瞖肿痛，乃肝风所冲，或痢后虚热上攻者，俱忌点，宜还睛散。
小儿不治证，胎中受风，五脏不和，呕吐黄汁，两睛青盲不明，及初生视物近看，转睛不快，至四五岁瞳人结白，昏蒙不见。

　　　暴赤肿痛濇痒

或饮食积热；或天行赤目，长幼相似；或伤寒后余热，以致血热痰壅，则目暴赤肿痛为热痒、为风濇、为毒。不可概用凉药，因成内障；亦不可误用温药助热，致令昏濇眵泪，胬肉攀睛等证，以成外障。决明散主之。又有睡觉目赤肿，良久无事者，血复散于四肢也，宜地黄粥。又或读书、针刺过度而痛者，名曰肝劳，但须闭目调护。又中恶祟卒痛如针刺，或如火炙，及太阳穴痛，早轻夜重，宜决明散。

　　　瞖膜眵昏属表

暴赤后热流肺经，轻则朦胧而已，稍重则生云膜如黄膜，从下生而上冲黑睛，痛濇难开，乃脾受风食毒可治，如赤膜从上生下，遮覆黑睛名垂帘膜，乃客热上冲也，难治。又重则生瞖障，状如珍珠碎米，红色自下而上者易治。状如梅花叶，白绿自上而下者，难治。治法宜先去瞖而后清热；若先去热，则瞖难去，眵泪热而交流，两睑赤者，属肝热之甚，食后吞当归龙荟丸，肝虚客热迎风冷泪者，归葵汤、木贼散。
眵泪热而交流，两睑赤者，属肝热之甚，或冲风泪出，由热甚而水化制之也。又肺受风寒，遇风冷则流泪尤甚者，白殭蚕散。风泪不止，食后吞当归龙荟丸数粒。
目昏者，热郁也，甚则白日无所见，故伤寒热极则目盲而不识人。目昏者，至近则转难辨物，或视如隔帘，如蝇翅，或见黑花，皆目之元府闭密，荣卫精神不能升降也。若患风疹者，必多眼暗，攻其风，则暗自去。
夫脾家受毒，则眼白亦肿，神劳则眼睛亦痛，心热则血灌瞳人，伤风则泪亦出，虚烦则眼亦昏，劳力则眦亦赤，生疮乃风热侵肺，黄乃酒伤于脾，最宜活变。

　　　昏眛羞明

上虚属肝虚，必头运、目眩、耳聋。下虚属肾虚，必眼花、睛痛、耳鸣。若昏花者伤气，昏暗者伤血。热证亦有羞明怕日，但内虚全不敢近阳光。

　　　内障黑花瞳人散杳

黑花者肾虚也。五色花为肾虚客热，青花胆虚，红花火盛。散杳者，瞳人散大，视物杳冥也。
内障昏蒙，外无瞖膜，因脑脂下凝，乌珠转白，或如金色，或菉豆色，或如云烟，或见五色，治比外障更难。如脑脂凝结，瞳人反背者，不治。

　　　近视阴虚远视阳虚

能近视不能远视者，看一成二，属肝肾虚，宜肾气丸、地芝丸，或加降火之剂。
能远视不能近视者，属心虚，宜定心丸。

　　　冷泪睛疼

有肝虚客热，迎风冷泪者，归葵汤、古木贼散。
睛疼有火者，滋肾丸，无火，木?巳苓丸。

　　　外因风热湿痰

外因风则胞白，两眼拘急，牵引喎斜，痒而清泪。肝风毒，菊花散；肾风毒，白蒺藜散、明目流气饮、拨云散、白殭蚕散、防风一字散、犀角饮选用。
热则珠突胞硬，肿红刺痛。洗肝散、洗心散、还睛散，通肝散、泻肝散、决明散、羚羊角散、蔓荆散、加味荆黄散、泻青丸、凉胆丸、坠瞖丸选用。
湿则食减身倦，地气冒明，如云雾掩日，或忽然不见，或略见不明。宜盐朮散、单苍朮膏；湿热甚者，神芎丸。暴寒则目瞒不明，皆热所为也，人参败毒散；疼者升麻葛根汤。历考眼科无寒而有虚，岂寒濇血而不上攻耶？挟痰者则痛甚，宜小省风汤、南星丸。

　　　内伤气血

内伤七情，气壅，朦胧，胞肿而软，酸濇微赤，木香流气饮加川芎、蒺藜。风与气搏，痒濇浑多泪者，羌活石膏散。因过思劳神，大志丸、育神夜光丸。因惊恐者，定心丸。因怒者，当归龙荟丸。
内伤饮食劳倦，损陷胃气，火盛血脉沸腾，益气聪明汤、磁砂丸，还睛丸。气弱甚者，单人参膏、补中益气汤。如脾胃热兼有宿食者，秦艽、大黄为末，沙糖调服利之。脾胃湿伤内外障者，椒目丸、盐朮散。伤热酒，胃气污浊，血死目盲者，苏木煎汤，调人参末。连鼻与手掌紫黑者，四物汤加桃仁、红花、苏木煎汤，调人参末服。内伤色欲肾气虚者，补肾丸。肾精虚者，益阴肾气丸。肝血虚者养肝丸、生熟地黄丸。肝肾虚者，驻景丸。
夫五脏六腑，精华皆禀于脾，注于目，故理脾胃则气上升而神清也。又肝之系虽总于目，而照彻光彩，实肾精心神所主，故补精气安神者，乃治眼之本也。

　　　风热兼虚

热为风冷所乘，则眼中不赤，而弦赤烂，风与热并，则内外浮赤而痒甚。大概表病肥人多风热，防风、黄芩泻火为君，黄连、当归养血为臣，升柴、白芷消肿止痛为使。白睛红者，加白豆蔻少许。瘦人血虚，宜四物龙胆汤，或加羌活、蔓荆、荆芥、元参、山栀仁、菊花为佐。
里证，肥人多风虚，防风一字散、四生散、补肝散、还睛丸。瘦人血虚挟风，通血丸、明目地黄丸、滋阴地黄丸、熟地黄丸、通用羊肝丸。久甚者，退瞖丸、活命羊肝丸。

　　　眼病惟火

眼不过虚实而已。白轮变赤，火乘肺也；肉轮赤肿，火乘脾也；黑珠五色，花瞖，肾虚火也；神光青睛被瞖，肝虚火也；赤脉瘀血，贯目濇痛，心火自甚也。故童子水在上，则视明了；老人火在上，则视昏眊。实火气有余，宜前风热药中加枳壳、杏仁，以破气；虚火血不足，宜前养阴药中加知母、黄蘗以降火。黑睛有瞖者倍之。盖散有余之火在于破气，降不足之火在于养阴。

　　　阳衰宜温

劳欲过度，或凉药过多，致浑身手足麻木，九窍不利，两目紧急，青白瞖见大眦，视物无力者，宜补阳汤、黄耆汤，或加黄蘗，或菊睛丸。经曰：壮水之源，以镇阳光，滋阴是也。益火之主，以消阴瞖，养阳是也。今人不分阴阳，专以龙脑辛香石药搽点，而不知辛散损明也。

　　　点洗宜慎

凡暴赤肿血壅气凝者，一时连点三五次亦可；如气血稍虚者，宜服药以塞其源，药水洗之，生有云膜，方可用点。若无瞖膜，纵久但可洗之，却忌过用凉药，冷水洗，血眼化为水。至于针刀火烙，古人忌用。惟太阳经热生偷针痣可刺去血。如烂瞖，用茜草根烧灰，灯心草蘸点之，须臾大痛，以百节草刮去。他如金针拨转瞳人等法，另是一家传授。

古今图书集成医部全录卷一百四十

　目门

　　原机启微 【 明?倪维德】 

　　　淫热反克之病

膏粱之变，滋味过也。气血俱盛，禀受厚也。亢阳上炎，阴不济也。邪入经络，内无御也。因生而化，因化而热，热为火，火性炎上，足厥阴肝为木，木生火，母姙子，子以淫胜，祸发反克，而肝开窍于目，故肝受克而目亦受病也。其病眵多眊燥紧濇，赤脉贯睛，脏腑秘结者为重。重者芍药清肝散主之，通气利中丸主之。眵多，眊燥紧濇，赤脉贯睛，脏腑不秘结者为轻。轻者减大黄、芒硝、芍药，清肝散主之，黄连天花粉丸主之；少盛服通气利中丸。目眶烂者，内服上药，外以黄连炉甘石散，收其烂处兼以点眼，春雪膏、龙脑黄连膏、(口畜)鼻碧云散攻其淫热，此治淫热反克之法也。非膏粱之变，非气血俱盛，非亢阳上炎，非邪入经络，毋用此也。用此则寒凉伤胃，生意不上升，反为所害也。

　　　风热不制之病

风动物而生于热，譬以烈火焰而必吹，此物类感召而不能违间者也。因热而召，是为外来；久热不散，感而自生，是为内发。内外为邪，为病则一。淫热之祸，条列于前，益以风邪，害岂纤止？风加头痛，风加鼻塞，风加肿胀，风加涕泪，风加脑巅沉重，风加眉骨酸疼，有一于此，羌活胜风汤主之。风加痒，则以杏仁、龙胆草泡散洗之。病者有此数证，或不服药，或误服药，瞖必随之而生。瞖如云雾，瞖如丝缕，瞖如秤星或一点或三四点而至数十点者，瞖如螺盖者，为病久不去，治不如法，至极而至也。为服寒凉药过多，脾胃受伤，生意不能上升，渐而至也。然必要明经络，庶能应手。瞖凡自内眦而出，为手太阳足太阳受邪，治在小肠膀胱经，如蔓荆子、苍朮，羌活胜风汤主之。自锐眦客主人而入者，为足少阳手少阳，手太阳受邪，治在胆与三焦小肠经，加龙胆草、藁本，少加人参、羌活胜风汤主之。自目系而下者，为足厥阴手少阴受邪，治在肝经心经，加黄连，倍加柴胡，羌活胜风汤主之。自抵过而上者，为手太阳受邪，治在小肠经，加木通、五味子，羌活胜风场主之。热甚者兼用治淫热之药，(口畜)鼻碧云散，俱治已上之证，大抵如开锅盖法，(口畜)之随效。然少力而锐，宜不时用之以聚其力。虽然始者易而久者难，渐复而复，渐复而又复可也。急于复者则不治。今世医用磨瞖药者有之，用手法揭瞖者有之。噫！瞖犹疮也，奚斯愈乎？庸者用此，非徒无益，增害犹甚。愚者受此，欣然而不悟，可叹也哉！故置风热不制之病治法。

　　　七情五贼劳役饥饱之病

阴阳应象大论曰：天有四时，以生长收藏，以生寒暑燥湿风。寒暑燥湿风之发也，发而皆宜时，则万物俱生；寒暑燥湿风之发也，发而皆不宜时，则万物俱死。故曰，生于四时，死于四时。又曰，人有五脏，化为五气，以生喜怒忧悲恐。喜怒忧悲恐之发也，发而皆中节，则九窍俱生；喜怒忧悲恐之发也，发而皆不中节，则九窍俱死。故曰生于五脏，死于五脏。目，窍之一也，光明视见，纳山川之大及毫芒之细，悉云霄之高，尽泉沙之深，至于鉴无穷为有穷，而有穷又不能为穷，反而聚之，则乍张乍敛，乍动乍静，为一泓一点之微者，岂力为强致而能此乎？是皆生生自然之道也。或因七情内伤，五贼外攘，饥饱不节，劳役异常。足阳明胃之脉，足太阴脾之脉，为戊己二土，生生之原也。七情五贼，总伤二脉，饥饱伤胃，劳役伤脾，戊己既病，则生生自然之体，不能为生生自然之用，故致其病曰，七情五贼劳役饥饱之病。其病红赤睛珠痛，痛如针刺。应太阳眼睫无力，常欲垂闭不敢久视，久视则酸疼。生瞖皆成陷下，所陷者或圆或方，或长或短，或如点，或如缕，或如锥，或如凿，证有具此者，柴胡复生汤主之，黄连羊肝丸主之。睛痛甚者，当归养荣汤主之，助阳活血汤主之，加减地黄丸主之，决明益阴丸主之，加当归黄连羊肝丸主之，龙脑黄连膏主之。以上数方，皆羣队升发阳气之药，其中有用黄连、黄芩之类者，去五贼也。(口畜)鼻碧云散，亦可见用。最忌大黄、芒硝、牵牛、石膏、栀子之剂，犯所忌则病愈振。

　　　血为邪胜凝而不行之病

血，阴物，类地之水泉，性本静。行，其势也。行为阳，是阴中之阳，乃坎中有火之象。阴外阳内，故行也。纯阴，故不行也。不行则凝，凝则经络不通。经曰：足阳明胃之脉，常多气多血。又曰：足阳明胃之脉，常生气生血。手太阳小肠之脉，斜络于目眦。足太阳膀胱之脉，起于目内眦。二经皆多血少气。血病不行，血多易凝。灵兰秘典论曰：脾胃者，仓廪之官，五味出焉。五味淫则伤胃，胃伤血病，是为五味之邪，从本生也。又曰：小肠者，受盛之官，化物出焉，遇寒则阻其化。又曰：膀胱者，州都之官，津液藏焉，遇风则散其藏。一阻一散，血亦病焉，是为风寒之邪从末生也。凡是邪胜，血病不行，不行渐滞，滞则易凝，凝则病始外见，以其斜络目眦也，以其起于目内眦也。故病环目青黤，如被物伤状，重者白睛亦黤，轻者或成斑点，然不痛不痒，无泪眵眊燥羞濇之证，是曰，血为邪胜凝而不行之病。此病初起之时，大抵与伤风证相似，一二日即显此病也。川芎行经散主之。消凝大丸子主之。晴痛者，更以当归养荣汤主之。如此，则凝复不滞，滞复能行，不行复行，邪消病除，血复如故，无不愈也。

　　　气为怒伤散而不聚之病

气，阳物，类天之云雾，性本动。聚，其体也。聚为阴，是阳中之阴，乃离中有水之象。阳外阴内，故聚也。纯阳，故不聚也。不聚则散，散则经络不收。经曰：足阳明胃之脉，常多气多血。又曰：足阳明胃之脉，常生气生血。七情内伤，脾胃先病。怒，七情之一也。胃病脾病，气亦病焉。阴阳应象大论曰：足厥阴肝主目，在志为怒，怒甚伤肝。伤脾胃，则气不聚，伤肝则神水散，何则？神水亦气聚也。其病无眵泪痛痒羞明紧濇之证，初但昏如雾露中行，渐空中有黑花，又渐覩物成二体，久则光不收，遂为废疾。盖其神水渐散，散而又散，终而尽散故也。初渐之次，宜以千金磁朱丸主之，镇坠药也。石斛夜光丸主之，资补药也。益阴肾气丸主之，壮水药也。有热者滋阴，地黄丸主之。此病最难治，饵服上药，必要积以岁月，必要无饥饱劳役，必要驱七情五贼，必要德性纯粹，庶几易效，不然必废，废则终不复治。久病光不收者，亦不复治。一证因为暴怒，神水随散，光遂不收，都无初渐之次，此一得永不复治之证也。一证为物所击，神水散，如暴怒之证，亦不复治，俗名为青盲者是也。病者多不为审，概曰目昏无伤。始不经意，及成，医亦不识，直曰热致，竟以凉药投，殊不知凉药又伤胃；况不知凉为秋为金，肝为春为木，凉药又伤肝，往往致废而然后已。病者犹不以药非，而委之曰命也。医者犹不自悟其药，而赘之曰病拙。吁！二者俱此，谁其罪乎？予累见也，故兼陈凉药之误。

　　　血气不分混而遂结之病

轻清圆健者为天，故首象天。重浊方厚者为地，故足象地。飘腾往来者为云，故气象云。过流循环者为水，故血象水。天降地升，云腾水流，各宜其性，故万物生而无穷。阳平阴秘，气行血随，各得其调，故百骸理而有余。反此则天地不升降，云水不腾流，各不宜其性矣。反此则阴阳不平秘，气血不行随，各不得其调矣。故曰：人身者，小天地也。《难经》曰：血为荣，气为卫。荣行脉中，气行脉外。此血气分而不混行而不阻也明矣。故如云腾水流之不相杂也，大抵气血如此。不欲相混，混则为阻，阻则成结，结则无所去还，故隐起于皮肤之中，遂为疣病。然各随经络而见。疣病自上眼睫而起者，乃手少阴心脉，足厥阴肝脉，血气混结而成也。初起时，但如豆许；血气衰者，遂止不复长，亦有久止而复长者。盛者则渐长，长而不已，如杯如盏，如碗如斗，皆自豆许致也。凡治在初，须择人神不犯之日，大要令病者食饱不饥，先汲冷井水洗眼，如冰勿使气血得行，然后以左手持铜箸按眼睫上，右手翻眼皮令转，转则疣肉已突，换以左手大指按之，弗令得动移，复以右手持小眉刀尖，略破病处，更以两手大指甲捻之令出，则所出者，如豆许小黄脂也。恐出而根不能断，宜更以眉刀尖断之，以井水再洗，洗后则无恙。要在手疾为巧。事毕，须投以防风散结汤数服即愈。此病非手法则不能去，何则？为血气初混时，药自可及，病者则不知其为血气混也。比结则药不能及矣。故必用手法去，去毕，必又以升发之药散之，药手皆至，庶几了事。

　　　热积必溃之病

积者，重迭不解之貌。热为阳，阳平为常，阳淫为邪。常邪则行，行则病易见，易见则易治，此则前篇淫热之病也。深邪则不行，不行则伏，因伏而又伏，日渐月聚，势不得不为积也。积已久，久积必溃，溃始病见，病见则难治。难治者非不治也。为邪积久，比溃已深。何则？溃犹败也。知败者，庶可以救其病。隐濇不自在，稍觉眊燥，视物微昏，内眦穴开窍如针目，按之则沁沁脓出。有两目俱病者，有一目独病者。目属肝，内眦属膀胱，此二经积邪之所致也。故曰，热积必溃之病。又曰，漏睛眼者是也。竹叶泻经汤主之。大便不硬者，减大黄或用蜜剂解毒丸主之。不然药误病久，总为枯害。

　　　阳衰不能抗阴之病

或问曰：人有昼视通明，夜视罔见，虽有火光月色，终为不能覩物者，何也？答曰：此阳衰不能抗阴之病，谚所谓雀盲者也。问曰：何以知之？答曰：黄帝生气通天论曰：自古通天者生之本，本于阴阳。天地之间，六合之内，其气九州岛、九窍、五脏、十二节，皆通乎天气。又曰：阴阳者，一日而主外。平旦人气生，日中而阳气隆，日西而阳气已虚，气门乃闭。又曰：阳不胜其阴，则五脏气争，九窍不通，故知也。问曰：阳果何物耶？答曰：凡人之气，应之四时者，春夏为阳也。应之一日者，平旦至昏为阳也。应之五脏六腑者，六腑为阳也。问曰：阳何为而不能抗阴也？答曰：人之有生，以脾胃中州为主也。灵兰秘典曰：脾胃者仓廪之官。在五行为土，土生万物，故为阳气之原，其性好生恶杀，遇春夏乃生长，遇秋冬则收藏。或有忧思恐怒劳役饥饱之类，过而不节，皆能伤动脾胃。脾胃受伤，则阳气下陷；阳气下陷，则于四时一日五脏六腑之中，阳气皆衰；阳气既衰，则于四时一日五脏六腑之中，阴气独盛；阴气既盛，故阳不能抗也。问曰：何故夜视罔见？答曰：目为肝，肝为足厥阴也。神水为肾，肾为足少阴也。肝为木，肾为水，水生木，盖亦相生而成也。况怒伤肝，恐伤肾，肝肾受伤，亦不能生也。昼为阳，天之阳也。昼为阳，人亦应之也。虽受忧思恐怒劳役饥饱之伤，而阳气下陷，遇天之阳盛阴衰之时，我之阳气虽衰，不得不应之而升也，故犹能昼视通明。夜为阴，天之阴也。夜为阴，人亦应之也。既受忧思恐怒劳役饥饱之伤，而阳气下陷，遇天阴盛阳衰之时，我之阳气既衰，不得不应之时伏也，故夜视罔所见也。问曰：何以为治？答曰：镇阴升阳之药，决明夜灵散主之。问曰：病见富贵乎？贫贱者乎？答曰：忧思恐怒劳役饥饱，富贵者甚乎？惟其贫贱者，不能免甚也。问者称善。

　　　阴弱不能配阳之病

五脏无偏胜，虚阳无补法；六腑有调候，弱阴有强理。心肝脾肺肾，各有所滋生；一脏或有余，四脏俱不足。此五脏无偏胜也。或浮或为散，是曰阳无根；益之欲令实，翻致不能禁。此虚阳无补法也。膀胱大小肠，三焦胆包络；俾之各有主，平秘永不危。此六腑有调候也。衰弱不能济遂使阳无御；反而欲匹之，要以方术盛。此弱阴有强理也。解精微论曰：心者五脏之专精，目者其窍也，又为肝之窍。肾主骨，骨之精为神水。故肝木不平，内挟心火为势妄行，火炎不制，神水受伤，上为内障。此五脏病也。劳役过多，心不行事，相火代之。五脏生成论曰；诸脉皆属于目。相火者，心包络也，主百脉上荣于目。火盛则百脉沸腾，上为内障，此虚阳病也。膀胱小肠三焦胆脉，俱循于目，其精气亦皆上泣而为目之精，精之窠为眼，四腑一衰，则精血尽败，邪火乘之，上为内障，此六腑病也。神水黑眼，皆法于阴；白眼赤脉，皆法于阳。阴齐阳侔，故能为视。阴微不立，阳盛即淫。阴阳应象大论曰：壮火食气，壮火散气，上为内障，此弱阴病也。其病初起时，视觉微昏，常见空中有黑花，神水淡绿色，次则视岐，覩一成二，神水淡白色，可为冲和养胃汤主之，益气聪明汤主之，千金磁朱丸主之，石斛夜明丸主之；有热者，泻热黄连汤主之。久则不覩，神水纯白色，永为废疾也。然废疾亦有治法，先令病者以冷水洗眼如冰，气血不得流行为度。用左手大指次指，按定眼珠，不令转动；次用右手持鸭舌针，去黑睛如米许，针之令入。白睛甚厚，欲入甚难，必要手凖力完，重针则破。然后斜回针首，以针刀刮之，障落则明。有落而复起者，起则重刮。刮之有至再三者，皆为洗不甚冷，气血不凝故也。障落之后，以绵裹黑豆数粒，令如杏核样，使病目垂闭，覆眼皮上，用软帛缠之，以睛珠不得动移为度。如是五七日，纔许开视，视勿劳也。亦须服上药，庶几无失。此法治者五六，不治者亦四五。五脏之病，虚阳之病，六腑之病，弱阴之病，四者皆为阴弱不能配阳也。噫！学者慎之！

　　　心火乘金水衰反制之病

天有六邪，风寒暑湿燥火也。人有七情，喜怒悲思忧恐惊也。七情内召，六邪外从，从而不休，随召见病，此心火乘金，水衰反制之原也。世病目赤为热，人所共知者也，然不审其赤分数等，治各不同。有白睛纯赤如火，热气炙人者，乃淫热反克之病也，治如淫热反克之病。有白有赤而肿胀，外睫虚浮着，乃风热不制之病也，治如风热不制之病。有白睛淡赤，而细脉深红，纵横错贯者，乃七情五贼劳役饥饱之病也，治如七情五贼劳役饥饱之病。有白睛不肿不胀，忽如血贯者，乃血为邪胜凝而不行之病也，治如血为邪胜凝而不行之病。有白睛微变青色，黑睛稍带白色，白黑之间，赤环如带，谓之抱轮红者，此邪火乘金，水衰反制之病也。此病或因目病已久，抑郁不舒，或因目病误服寒凉药过多，或因目病时内多房劳，皆能内伤元气。元气一虚，心火亢盛，故火能克金。金乃手太阴肺，白睛属肺，水乃足少阴肾，黑睛属肾水，本克火，水衰不能克，反受火制，故视物不明，昏如雾露中。或睛珠高低不平，其色如死，甚不光泽，赤带抱轮而红也。口干舌苦，眵多羞濇，稍有热者，还阴救苦汤主之，黄连羊肝丸主之，川芎决明散主之；无口干舌苦，眵多羞濇者，助阳活血汤主之，神验锦鸠丸主之，万应蝉花散主之。有热无热，俱服千金磁朱丸，镇坠心火，滋益肾水，荣养元气，自然获愈也。噫！天之六邪，未必能害人也，惟人以七情召之而致也。七情匿召，六邪安从？反此者，岂止能避而已哉？犹当役之而后已也。

　　　内急外弛之病

阴阳以和为本，过与不及，病皆生焉。急者，紧缩不解也。弛者，宽纵不收也。紧缩属阳，宽纵属阴，不解不收，皆为病也。手太阴肺，为辛为金也，主一身皮毛，而目之上下睫之外者，亦其属也。手少阴心为丁，手太阳小肠为丙，丙丁为火，故为表里，故分上下，而目之上下睫之内者，亦其属也。足厥阴肝为乙，乙为木，其脉循上睫之内，火其子也，故与心合。心肝小肠三经受邪，则阳火内盛，故上下睫之内紧缩而不解也。肺金为火克，受克者必衰，衰则阴气外行，故目之上下睫之外者，宽纵而不收也。上下睫既内急外弛，故睫毛皆倒而刺里，睛既受刺则深赤生瞖。此瞖者，睛受损也。故目所病者，皆具。如羞明沙濇，畏风怕日，沿烂或痛或痒，生眵流泪之证俱见。有用药夹施于上睫之外者，欲弛者急，急者弛，而睫毛无倒刺之患者，非其治也。此徒能解厄于目前而终复其病也。何则？为不审过与不及也，为不能除其病原也。治法当攀出内睑向外，速以三棱针乱刺出血，以左手大指甲迎其针锋，复以黄芪防风饮子主之，无比蔓荆子汤主之，决明益阴丸主之，菊花决明散主之，(口畜)鼻碧云散亦宜兼用。如是则紧缩自弛，宽纵渐急，或过不及，皆复为和。药夹之治，忍勿施也，徒为苦耳，智者宜审此。

　　　奇经客邪之病

人之有五脏者，犹天地之有五岳也。六腑者，犹天地之有四渎也。奇经者，犹四渎之外，别有江河也。奇经客邪，非十二经之治也。十二经之外，别有治奇经之法也。缪刺论曰：邪客于足阳蹻之脉，令人目痛从内眦始。启元子王冰注曰：以其脉起于足，上行至头而属目内眦，故病令人目痛从内眦始也。《针经》曰：阴蹻脉入鼽，属目内眦，合于太阳阳蹻而上行。故阳蹻受邪者，内眦即赤，生脉如缕，缕根生于瘀肉，瘀肉生黄赤脂，脂横侵黑睛，渐蚀神水，此阳蹻为病之次第也。或兼锐眦而病者，以其合于太阳故也。锐眦者，手太阳小肠之脉也，锐眦之病，必轻于内眦者，盖枝蔓所传者少，而正受者必多也，俗呼为攀睛，即其病也。还阴救苦汤主之，拨云退瞖丸主之，栀子胜奇散主之，万应蝉花散主之，磨障灵光膏主之，消瞖复明膏主之，(石卜)硝黄连垆甘石泡散主之。病多药不能及者，宜治以手法。先用冷水洗，如针内障眼法，以左手按定勿令得动移，略施小眉刀尖，剔去脂肉，复以冷水洗净，仍将前药饵之。此治奇经客邪之法也，故并论其经络病始。

　　　为物所伤之病

志于固者，则八风无以窥其隙；本于密者，则五脏何以受其邪？故生之者天也，召之者人也。虽生弗召，莫能害也。为害不已，召之甚也。生气通天论曰：风者，百病之始也。清静则肉腠闭拒，虽有大风苛毒，弗之能害。阴阳应象大论曰：邪风之至，疾如风雨，故善治者治皮毛。夫肉腠固，皮毛密，所以为害者，安从其来也。今为物之所伤，则皮毛肉腠之间，为隙必甚，所伤之际，岂无七情内移而为卫气衰惫之原？二者俱召，风安不从？故伤于目之上下左右者，则目之上下左右俱病，当总作除风益损汤主之。伤于眉骨者，病自目系而下，以其手少阴有隙也，加黄连除风益损汤主之；伤于额者，病自抵过而上，伤于耳中者，病自锐眦而入，以其手太阳有隙也，加柴胡除风益损汤主之；伤于额交巅耳上角及脑者，病自内眦而出，以其足太阳有隙也，加苍朮除风益损汤主之；伤于耳后耳角耳前者，病自客主人斜下，伤于颊者，病自锐眦而入，以其手少阳有隙也，加枳壳除风益损汤主之；伤于头角耳前后及目锐眦后者，病自锐眦而入，以其足少阳有隙也，加龙胆草除风益损汤主之；伤于额角及巅者，病自目系而下，以其足厥阴有隙也，加五味子除风益损汤主之。诸有热者，更当加黄芩，兼服加减地黄丸。伤甚者，须从权倍加大黄，泻其败血。六节脏象论曰：肝受血而能视。此盖滋血养血复血之药也。此治其本也。又有为物暴震，神水遂散，更不复治，故并识之于此。

　　　伤寒愈后之病

伤寒病愈后，或有目复大病者，以其清阳之气不升，而余邪上走空窍也。其病隐濇赤胀，生瞖羞明，头脑骨痛，宜作羣队升发之剂，饵之数服斯愈。《伤寒论》曰：冬时严寒，万类深藏，君子固密，不伤于寒，触冒之者，乃名伤寒。其伤于四时之气者，皆能为病。又生气通天论曰：四时之气，更伤五脏。五脏六腑一病，则浊阴之气不得下，清阳之气不得上。今伤寒时病虽愈，浊阴清阳之气犹未来复，浊阴清阳之气未复，故余邪尚炽不休，故其走上而为目之害也。是以一日而愈者，余邪在太阳；二日而愈者，余邪在阳明；三日而愈者，余邪在少阳；四日而愈者，余邪在太阴；五日而愈者，余邪在少阴；六日而愈者，余邪在厥阴。七日而复。是皆清阳不能出上窍而复受其所害也，当为助清阳上出则治。人参补阳汤主之，羌活胜风汤主之，加减地黄丸主之；(口畜)鼻碧云散亦宜用也。忌大黄、芒硝苦寒通利之剂，用之必不治。

　　　强阳搏实阴之病

强者，盛而有力也。实者，坚而内充也。故有力者强而欲搏，内充者实而自收。是以阴阳无两强，亦无两实。惟强与实，以偏则病。内搏于身，上见于虚窍也。足少阴肾为水，肾之精上为神水，手厥阴心包络为相火，火强搏水，水实而自收。其病神水紧小，渐小而又小，积渐之至，竟如菜子许；又有神水外围，相类虫蚀者。然皆能覩而不昏，但微觉眊燥羞濇耳。是皆阳气强盛而搏于阴，阴气坚实而有御，虽受所搏，终止于边鄙皮肤也。内无所伤动，治法当抑阳缓阴则愈。以其强也故可抑，以其实也故可缓，而弗宜助，助之则反胜。抑阳酒连散主之。大抵强者则不易入，故以酒为之导引，欲其气味投合，入则可展其长，此反治也，还阴救苦汤主之，疗相火药也。亦宜用(口畜)鼻碧云散。然病世亦间见，医者要当识之。

　　　亡血过多之病

六节脏象论曰：肝受血而能视。宣明五气篇曰：久视伤血。厥论曰：胆移热于脑，则辛頞鼻渊，传为衄蔑瞑目。缪刺论曰：冬刺经脉，血气皆脱，令人目不明。由此推之，目之为血所养者明矣。手少阴心生血，血荣于目，足厥阴肝开窍于目，肝亦多血，故血亡目病，男子衄血便血，妇人产后崩漏，亡之过多者，皆能病焉。其为病睛珠痛，珠痛不能视，羞明隐濇，眼睫无力，眉骨太阳，因为酸疼，当作芎归补血汤主之，当归养荣汤主之，除风益损汤主之，滋阴地黄丸主之。诸有热者，加黄芩；妇人产漏者，加阿胶；脾胃不佳，恶心不进食者，加生姜。复其血，使得其所养则愈。然要忌咸物。宣明五气篇又曰：咸走血，血病无多食咸。故忌。

　　　斑疹余毒之病

东垣李明之曰：诸斑疹皆从寒水逆流而作也。子之初生也，在母腹中，母呼亦呼，母吸亦吸。呼吸者阳也，而动作生焉。饥食母血，渴饮母血，饮食者阴也，而形质生焉。阴具阳足，十月而降，口中恶血，因啼即下，却归男子生精之所，女子结胎之处，命宗所谓元牝元关者也。此血僻伏而不时发，或因乳食内伤，或因湿热下溜，营气不从，逆于肉理，所僻伏者，乃为所发。初则膀胱壬水，挟脊逆流而克小肠丙火，故颈项已上先见也；次则肾经癸水，又克心火，故胷腹已上次见也；终则二火炽盛，反制寒水，故胷腹已下后见也。至此则五脏六腑皆病也。七日齐，七日盛，七日谢，三七二十一日而愈者，七为火数故也。愈后或有病疽病疮者，是皆余毒尚在不去者。今其病目者，亦然。所害者，与风热不制之病稍同而异，总以羚羊角散主之；便不鞕者，减硝黄。未满二十一日而病作者，消毒化斑汤主之。此药功非独能于目，盖专于斑者之药也。不问初起已着，服之便令消化，稀者则不复出。方随四时加减。

　　　深疳为害之病

卫气少，而寒气乘之也。元气微，而饮食伤之也。外乘内伤酿而成之也。父母以其纯阳也，故深冬不为裳。父母以其恶风也，故盛夏不解衣。父母以其数饥也，故饲后强食之。父母以其或渴也，故乳后更饮之。有愚戆而为父母者，又不审其寒暑饮食也，故寒而不为暖，暑而不能凉，饮而不止渴，食而不济饥。而小儿幽元衘默，抱疾而不能自言，故外乘内伤，因循积渐，酿而成疳也。渴而易饥，能食而瘦，腹胀下利作(上斯下言)(上斯下言)声，日远不治，遂生目病。其病生瞖，睫闭不能开，眵泪如糊，久而脓流，竟枯其目，何则？为阳气下走也，为阴气反上也。治法当如阴阳应象大论曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各还其原，不反其常。是其治也。当作升阳降阴之剂，茯苓泻湿汤主之，升麻龙胆草饮子主之。此药非专于目，并治以上数证。然勿后，后则危也，为父母者其审诸！

　　奇效良方 【 明?方贤】 

　　　目论

夫眼者，乃五脏六腑之精华，如日月丽天，昭明而不可揜者也。其首尾赤眦属心，其满眼白睛属肺，其乌睛圆大属肝，其上下肉胞属脾。而中间黑瞳一点如漆者，肾实主之。是随五脏各有证应。然论其所主，则瞳子之关系重焉。何以言之？目者，肝之外候也。肝取木，肾取水，水能生木，子肝母肾，焉有子母而能相离者哉？故肝肾之气充，则精彩光明，肝肾之气乏，则昏蒙眩运。乌轮赤晕，刺痛浮浆，此肝热也。胆生清泪，枯黄遶睛，此肝虚也。瞳人开大，淡白偏斜，此肾虚也。瞳人焦小。或带微黄，此肾热也。一虚一实，以此验之。然人知肝肾之气，相依而行，孰知心者神之舍，又所以为肝肾之副焉，所谓一而二，二而一者也。何则？心主血，肝藏血，血能生热。凡热冲发于眼，皆当清心凉肝，又不可固执水生木之说，特眼者轻膜裹水，照彻四方，遡源反本，非天一之水，又果孰为之主宰乎？析而论之，则拘急牵飕，瞳青胞白，痒而清泪，不赤不疼，是之谓风眼；乌轮突起，胞硬肿红，眵泪湿浆，里热刺痛，是之谓热眼；眼浑而泪，胞肿而软，上壅朦胧，酸濇微赤，是之谓气眼。其或风与热并，则痒而浮赤。风与气搏，则痒濇昏沉。血热交聚，故生淫肤、粟肉、红缕、偷针之类。气血不至，故有眇视、胞垂、雀眼、盲障之形。淡紫而隐红者为虚热，鲜红而妬赤者为实热。两眦呈露生努肉者，此心热血旺；白睛红膜如纸伞者，此气滞血凝。热证：瞳人内涌，白睛带湿，色浮而赤也。冷证：瞳人青绿，白睛枯槁，气沉而浊也。眼热经久，复为风冷所乘，则赤烂；眼中不赤，但为痰饮所注，则作疼；肝气不顺而挟热，所以羞明；热气蓄聚而伤胞，所以胞合。吁！此外证之大概然尔。五脏不可阙一，脾与肺独无预，何耶？曰：白睛带赤或红筋者，其热在肺；上胞下胞，或目唇间如疥点者，其热在脾。脾主味也，五味之秀，养诸中，则精华发于外。肺主气也，水火升降，荣卫流转，非气孰能使之？前所谓五脏各有证应者，于此又可推唉。虽然，眼之为患，多生于热，其间用药，大抵以清心凉肝，调血顺气为先，有如肾家恶燥，设遇虚证，亦不过以当归地黄辈润养之，轻用温药不可也。况夫肺能发燥，肝亦好润，古方率用杏仁、柿干、饴糖、砂蜜为佐，果非润益之意乎？至于退瞖一节，尤关利害。凡瞖起于肺家受热，轻则朦胧，重则生瞖。真珠瞖，状如碎米者易散。梅花瞖，状如梅花瓣者难消。虽瞖自热生，然治法先退瞖而后退热者。谓热轻生瞖。若先去赤热，则血为之冰，而瞖不能去。其有赤眼，与之凉药过多，又且涤之以水，不反掌而冰凝。眼，特一团水耳，水性清澄，尤不可规规于点洗。喜怒失节，嗜欲无度，穷役眼力，泣涕过伤，凌寒冲风，当暑冒日，不避烟火，饮啖热多，此皆患生于腑脏者也。专事点洗可乎哉！有能静坐澄神，爱护目力，放怀息虑，心逸日休，调和饮食以养之，斟酌药饵以平之，明察秋毫，断可必矣。

　　医学凖绳六要 【 明?张三锡】 

　　　目病不宜用凉药

目病多用凉药，世俗之见也。又谓目得血而能视，遂浪恃滋阴。不知五脏六腑之精华，皆上注于目，而精华悉禀气于脾胃。饮食化生，滋荣各脏腑，上荣于目。苦寒阳胃，四物泥膈，中气受亏，饮食少而运化迟。气血不生，精华俱耗，而目眚转甚矣。

　　明医杂着 【 明?王纶】 

　　　论外治忌寒凉

眼赤肿痛，古方用药，内外不同。在内汤散，用苦寒辛凉之药，以泻其火。在外点洗，则用辛热辛凉之药，以散其邪，故点药莫要于冰片。而冰片大辛热，以其性辛甚，故借以拔出火邪而散其热气。古方用烧酒洗眼，或用干姜末、生姜汁点眼者，皆此意也。盖赤眼是火邪内炎，上攻于目，故内治用苦寒之药，是治其本，如锅底之去薪也。然火邪既客于目，从内出外。若外用寒凉以阻逆之，则郁火内收，不得散矣。故点眼用辛热，而洗眼用热汤，是火郁则发，因而散之，从治法也。世人不知冰片为刧药，而误认为寒，尝用点眼，遂致积热入目而昏暗瘴瞖。故云，眼不点不瞎者，此也。又不知外治忌寒凉，而妄将冷水冷物冷药浥洗，致昏瞎者有之。
【 按前证若体倦少食，视而昏花，或饮食劳倦益甚者，脾胃虚也，用补中益气汤。眵多紧濇，赤脉贯睛，或脏腑秘结者，用芍药消肝丸。若赤瞖布白，畏日羞明，或痛如刺者，上焦风热也，用黄连饮子。若久视生花，畏日，远视如雾者，神气伤也，用神效黄芪汤。大凡午前甚而作痛者，东垣助阳活血汤；午后甚而作痛者，黄连天花粉丸；午后甚而不痛者，东垣益阴肾气丸。能近视不能远视，地芝丸；能远视不能近视，定志丸。故东垣先生云：五脏六腑之精气，皆禀受于脾，上贯于目。脾者，诸阴之首也。目者，血脉之宗也。故脾虚则五脏之精气皆失，所司不能归明于目矣。心者，君火也，主人之神宜静而安，相火代行其令。相火者，包络也，主百脉皆荣于目。既劳役运动，势乃妄行。又因邪气所并而损血脉，故诸病生焉。凡医者不理脾胃，及养血安神，治标不治本，是不明正理也。若概用辛凉寒苦之剂，损伤真气，促成内障之证矣。】 

　　古今医鉴 【 明?龚信】 

　　　目病

世谓目病而痛，多由火热，及血太过。予窃谓目病固由火热，然外无风寒闭之，目亦不病，虽病亦不甚痛。盖人感风寒，则腠理闭密，火热不得外泄，故上走窍而目病矣。散其外之风寒，则火热泻而痛自止。洗肝散之类，用凉药内退火热，虽系一治，然过多则伤脾胃，不食泄泻甚，不可治也。出血之治，亦不可常用，盖伤其本故也。目得血而能视，血少则目昏矣。若因血虚而目暗者，则滋阴地黄丸、养肝丸，皆可服也。

　　医学正传 【 明?虞抟】 

　　　雀目

问：雀目之证，暮则不见物，至晓复明，何也？曰：肝虚也。经曰：目得血而能视，肝既无血，则目瞀而不明矣。其暮暗而晓复明者，何也？曰：木生于亥而旺于卯，绝于申，至于酉戌之时，木气衰甚，故瞑。至于卯之分，木气稍盛而目复明矣。曰：雀目终变为黄胀而死，何也？曰：木绝于申，乃水土长生之地，木衰而土盛，故变为黄胀。宜平胃散以平土气，四物汤以补肝虚。

古今图书集成医部全录卷一百四十一

　目门

 　   古今医统 【 明?徐春甫】 

　　　五轮病证

血轮病，因心经火热惊恐所生，宜泻心凉肝。所病大小眦赤烂，多生浮瞖，血灌瞳人。大眦先赤，小眦后赤。左眼先病传右眼。皆属心。
气轮病，因肺热。白睛红肿，多主瘀血。有泪，白膜侵睛，名曰气障。而亦因侵冒寒暑，忧思所生。宜宣肺补心。
风轮病，因肝经积热，怒气太盛所生。病则昏暗黑花，头痛流泪。宜泻肝补肺。
肉轮病，因脾胃劳倦，饮食不节，热毒厚味所生。病则上下睑濇，眼胞肿起，胬肉侵睛。外生小块在廓，名曰偷针，倒睫拳毛。皆属于脾。宜泻肝清脾。
水轮病，因肾经虚弱，酒色太过，相火所成。病则眼目青暗，头痛冷泪，覩人物若烟，视太阳若水。久而失治，青盲内障。宜补肾补肝。

　　　八廓病证

开泉廓，属小肠经病，主瘀肉侵睛。
水谷廓，属脾经病，主头额常痛，眵泪，多黑花。
会阴廓，属肾经病，主昏暗，泪生睛痛。
抱阳廓，属命门病，主睑肉赤肿，睛痛多瘀血。
清净廓，属胆经病，主两眦痒痛泪出。
传道廓，属大肠经病，主昏朦多泪。
津液廓，属膀胱经病，主血丝侵睛，胬肉生睑。
养化廓，属肝经，主赤筋，拳毛倒睫。

　　　八廓辩

经云：眼属五脏六腑，百脉之精而具明，故五轮之说有所本也。八廓之说，无义可据，《纲目》所以删之。甫考八廓，乃后世龙木襌师论五行八卦配合之意，于义不切。奈何传误既久，俗习一辞。遽尔厘删，似为脱简。夫何世谓眼科开口五轮八廓？若遗言者，即谓弗工。姑存而辩之，以俟杜渐。

　　　七十二证歌

圆冰滑濇散浮沉，白瞖黄心横瞖新。枣花黑偃兼风变，惊振雷头雀目生。绿乌青黑黄风障，胎患伤寒热后昏。肝经积热混睛膜，胬肉攀睛两眼粘。黑瞖如珠花瞖陷，冰霞深瞖入冰轮。钉瞖根探浮玉瞖，偶然逆顺忽然成。鸡冠蚬肉睑生粟，胞肉胶凝与漏睛。蟹睛突起迎风泪，倒睫拳毛碧瞖分。鹘眼凝睛神祟痛，旋螺突起辘轳形。打伤撞损风牵睑，血灌瞳人眯目尘。天行赤眼暴赤瞖，胎赤风眩客热侵。睑硬睛疼痛如刺，瞳人干缺痒难任。黄膜上冲赤膜下，睑中生赘与通睛。疳眼斑疮青膜障，青盲起坐更生星。血瞖包睛女子逆，早晨午后有其因。痛极憎寒与伤损，七十二候此分明。

　　　圆瞖

圆瞖初起，如轻烟薄雾，不痛不痒，渐而失明，名曰内障。或先病一目。后则俱病，此是脑脂流下，肝风冲上。宜以金针拨之，服防风散。

　　　冰瞖

冰瞖初患，头额眉睑遍痛，眼中赤濇。此由肝脏积热，久成内障。其瞖如冰，瞳人渐大。宜服还睛丸。

　　　滑瞖

滑瞖初患，不痒不痛。先病一目，后乃相牵。渐渐失明，有瞖如水银珠子。亦由脑脂流下，肝风上冲。宜决明散。

　　　濇瞖

濇瞖先病一目，后两目俱病。如云雾朦罩，不见三光。阴看则大，阳看则小，瞳人欲散。宜还睛丸。

　　　散瞖

散瞖初因风热上攻，久而生瞖，渐而失明，其瞖如云雾布散太虚，满如帛蒙物，遂成内障。宜服蝉花无比丸。

　　　浮瞖

浮瞖初患一目，久则俱病。亦因肝风上冲，脑脂流下。瞖如银色。宜服坠瞖丸。

　　　沉瞖

此因肝脏劳热，常见黑花，年久凝结成瞖。色青白，瞳人若沉，如在水中。宜还睛丸。

　　　白瞖黄心

此由劳伤太过，虚热上攻。有时昏蒙不能辨物，久成内障，白瞖中黄。宜服参茯还睛丸。

　　　横瞖

此证瞳人有膜，青白色，其瞖上下皆平，中有如横剑之状。宜服还睛丸。

　　　枣花

此证头旋脑热，痛痒不休，眼前常见黄黑花，眼中有瞖，参差如枣花。宜服参茯还睛丸。

　　　黑圆瞖

此证头旋脑热，眼黑生花。肝胆积热，风火上冲脑脂结成。瞖如烟色，隐隐深沉，如水之中，不能视物。宜服泻肝散。

　　　偃月瞖

此证为肝肾俱劳，致生瞖障如偃月，白色不能辨物。服坠瞖丸。

　　　五风变化

此证乃是虚劳内热，呕吐伤睛，脑热生风，令目失明。初觉，宜服除风汤，后服补肾丸。

　　　惊振

此因五脏虚劳，肝气内促，热上冲脑，毒气流下眼中而成白瞖，故成内障。宜服镇肝丸。

　　　雷头风

此证因热毒上冲于头及面目、颈项俱肿痛，故曰电头风。久而毒气入目，致令失明，瞳人渐大。宜服泻肝散。

　　　高风雀目

此因脏腑热极，肾水不滋，金不制木，肝气损目，久则变为青盲不见。宜服泻肝散。

　　　绿风

此证头旋额痛，眼内多赤，常见红黑不定，皆因肝风热盛，致令瞳人绿闭，久则无见。宜服还睛丸。

　　　乌风

此证不痛不痒，渐渐昏暗，是由气濇使然，真如乌风。宜服补肾丸。

　　　青盲

此证多因酒色太过，内伤肾气，不痛不痒，渐失其明，眼目俱不伤损，有似常人，只因一点肾气不充，故无所见。有谓瞳人反背，有谓瞖膜遮蒙，皆非也。宜服还睛滋肾之药。

　　　黑风

此证头旋脑痛，眼濇生花，往来黑晕。乃是肝脏虚劳，致使失明，瞳人渐小。宜补肝丸。

　　　黄风

此证多因胃火太盛，上冲头目。初病痛濇，久则昏花如雾漫天，红焰煌煌，渐至失明。宜泻胃散、决明散。

　　　胎患

此证因母怀孕之时，酸甘太过，酒色不禁，移毒于胎，致生目疾，或赤或烂，或膜或瞖。宜服清凉散。

　　　伤寒热病后黑昏

此因热病愈后，脏气未痊，余热未尽，或多食毒味，致令眼前黑暗，瞳人开大，视物不明。宜服熊胆丸。

　　　肝经积热

此因肝经热甚，毒气入脑，下注于目，赤濇生瞖，或聚或散，初轻而渐重。宜服酒调散、泻肝散。

　　　混晴

此证初起不痛不痒，渐觉昏蒙；亦因劳神太过，热炽生风。肝邪为瞖，而成内障，久则失明。宜养血泻肝散。

　　　胬肉攀睛

此因心肺二经，火邪冲目，至有内眦肉息，渐起攀睛，久而不退，必定失明。宜服洗心泻肺汤，外点老膜散，及用手法去之。

　　　睑生风粟

此因脾胃积热，肝木生风，致使两睑内生风粟如粟子，磨搽目珠，痛成瞖障，久久渐昏，流泪不止。宜先以灯草去粟、去血，后服清脾退热除风之药。

　　　黑瞖如珠

此因肝经积热，劳作肾虚，致使冷痛出泪，乌睛上边黑瞖凸起如珠。宜服除风汤，后服补肾丸。

　　　花瞖白陷

此证初患头痛，肿濇，泪出难开，眼中白瞖如碎米，或如鱼鳞，陷凹。为肝风太盛，血气俱虚。宜用疏风活血汤，外点熊胆膏。

　　　冰霞深瞖

此因肺热肝风，致令黑睛生白瞖，如冰霞之象。不宜钩割，宜服茺蔚子散。

　　　膜入冰轮

此证虚劳之过，肝脏风热，年久乌睛变为白衣，渐入冰轮。若有血根、血筋，难治。宜服活血汤、镇心丸。

　　　钉瞖外障

此因心火肝风，上炎入目，致使赤肿有泪，怕日羞明，疼痛太甚，生瞖如钉。高突如粟。宜服除热泻心汤，后服定志丸。

　　　玉瞖浮睛

此因热郁不退，使生白膜，如玉凝睛，或痛或肿，久则满睛失明。宜服退瞖汤。

　　　逆顺生瞖

此因五脏虚劳，风热壅蔽，时常赤肿，至渐生瞖，或从上生，或从下生，上下交贯，甚则厚如胬肉，侵及瞳人。白睛红者先服知母饮，后服补虚人参丸。

　　　鸡冠蚬肉

此因脾胃积热，毒气入脑而流于目，以致目生肉瞖，如鸡冠蚬肉之状。钩割可去。宜服茺蔚子丸、搜风汤。

　　　两睑黏脓

此因脾胃热毒，壅于胞，致使两睑濇赤，多眵如脓，或眼皮番出，眦角不开。宜服凉血活血汤，外用消风汤洗。

　　　胞肉凝脂

此因脾胃伏热，风邪上冲，久则眼胞内生肉瞖如粟米，破烂如桃胶之象，虽内服药，必先去余肉及瘀血，点退毒膏方可。

　　　拳毛倒睫

此因脾肺热壅，致令眼弦痒濇，日以手揩，以致倒睫；有因劳倦思虑太过，致令脾气下陷而睫倒，则毛拳反内，眼珠受害，渐生瞖膜，久而不起，必致失明。宜以方法健起眼皮，先服细辛汤，后服补脾药。

　　　碧瞖

此因风热久亢而生碧瞖淡青色于黑睛上，不痛不痒，久则失明。宜服过瞖散。

　　　鹘眼凝睛

此因五脏风热结积而然，所患眼目忽然疼痛，眼珠胀硬，转回不随，血气凝滞，不能荣转。宜针合谷诸穴，以引气血通流；后用摩风膏涂之；宜服搜风汤。

　　　神祟眼痛

此因心火积郁，血热为病，或日轻夜重，或好恶不常，久久延患，谓之邪祟。宜服安心丸、养心补血汤。

　　　旋螺尖起

此因肾水不足，肝火有余，上注目中，初觉胀痛，渐生瞖子，起至黑睛，高突如旋螺。宜服泻肝散、补肾丸。

　　　辘轳展睛

此因脏腑壅毒，致目之患，两睑上下。各开番反，不相遮蔽，睛出状如辘轳，惟直视不能转动。急用泻肝散、麦门冬汤。

　　　打撞伤损

若因跌打伤损，积血注目者，宜敷止血药，内宜行血当归川芎汤。其或物伤眼珠突出，可从容以手轻轻托进，缓缓揉定，不可洗面及目。若有污血在面上，可用热酒淋绢，封贴面上，少时取下，血自去。宜地黄酒、除风汤。

　　　迎风冷泪

此证肝风入目，阳气内伏，外面迎风，则泪随出。内风以应外风，亦各从其类也。至夏月阳气在外则不出泪，则风亦在外故也。若久而肝虚，夏月亦有泪也。宜服细辛茺蔚子散。

　　　白膜侵睛

此证肝虚肺盛，故有白膜侵上黑睛。白珠多赤，亦肺有火邪。先服泻肺散，后服蒙花散。

　　　青膜内障

此为肝风太过，入目生青膜，蔽睛如雾如烟。此因热久生风，致有此障，久而不退，必致失明。宜点八宝散，服泻肝养金之药。

　　　羞明怕日

此盖因脾经湿热郁目中，睑不能开，疼痛流泪，怕日羞明。此则内火所恶外火而然也。宜服泻脾散，及去水谷、地廓三焦湿热。

　　　小儿痘疮

此因痘毒未尽，余热在目，故目害。只宜清凉解毒，不须点药。

　　　漏睛脓血

此因五脏积热，毒郁不散，以致目内生疮，脓血泛流，久则清浆，因而成漏，甚者破陷失明。宜服黄芪汤。

　　　蟹睛突起

此因五脏热毒所攻，至令乌睛上有黑瞖突起，如蟹睛之状。初起急服桔梗饮，后服补睛丸。有用小针刺蟹睛上流出清水，以药点之而愈者。

　　　风牵出睑

此因脾胃积热，肝经风盛，致患赤睑相牵，甚则眼胞掉出。治宜刺去瘀血，烙以灯隧，宜服黄芪汤。

　　　血灌瞳人

此因外物触伤，不曾散行败血，以致血灌瞳人，或肿或胀，疼痛难开。不治则失明。宜服止痛没药散，后用活血散，点以七宝膏。

　　　眯目飞尘

此因飞尘入目，黏贴睑皮，睛上疼痛，渗濇难开，不能覩物。治须翻出眼皮，用绵拭净，方点药。宜服宁心丸。

　　　天行赤眼暴瞖

此因运气所加，风火淫郁。大概患眼赤肿，泪出而痛，或致头额俱痛，渐生瞖障，遮蔽瞳人，红紫不散，必有瘀血，宜去之，可服泻肝散、镇心丸。

　　　天行赤眼

亦因运气流行，忽然疼痛。泪出，鼻塞不利。初患一目，后复相传，或二七后亦不愈。不宜去血，宜服泻肝兼散邪，外用洗药。

　　　烂弦风睑

此因脾胃积热，风邪相干，致患眼弦赤烂。小儿皆因胎气风热之毒。宜用碧云膏涂之，后服黄芪汤。

　　　暴风客热

此因三焦积热，久则攻目，忽然白睛红肿，壅蔽乌睛，痛痒不一，泪出难开。先用洗肝散，后服补肝丸。

　　　睑硬睛疼

此因风热凝滞，郁结不散，久则生瞖，不能视物。宜煨盐煎洗，点以紫金膏，服活血清热疏风之剂。

　　　痛如针刺

此证先惟头痛泪出，渐至痛如针刺。此是心经伏火，郁蒸太过，久则瞖膜蔽睛。急宜洗洗　疑作「清」。心凉膈。

　　　瞳人干缺

此因肾虚肝热，致令瞳人干缺，上下短长，斜偏不正，久而损目失明。先宜洗肝散，后服补肾丸。

　　　风痒难任

皆因风热太盛，所以痒濇难任。或有迎风便痒，久则两睑赤烂。宜去瘀血，洗以煨盐，煎服补肝汤。

　　　黄膜上冲

此证初患赤濇泪出，渐而白睛下边黄膜冲上乌睛，遮蔽瞳人，皆因肝风胃热所致。则宜点文推云，服泻脾散。

　　　赤膜下垂

此证奋发歇年久，渐至黑睛上边生有赤膜垂下，如红霞之状，俗云倒垂帘瞖。则宜点武推云，服清凉散。

　　　睑中生赘

此证脾胃积久而发出，以致睑内生赘，如粟如黍，或有血块。俱以手法去瘀血，服活血清热药而愈。

　　　血瞖包睛

此证多因心经热壅，肝脏虚劳，致有赤脉侵睛，赤肉拥簇黑睛，如橡斗包裹之状。有因上下睑有粟，而致有瘀血者。先去睑内瘀血，后服活血汤及退云散。

　　　小儿疳眼

此证多是饮食炙煿，甘辛积热，以致脾胃成疳上攻，眼目赤濇，乌珠有瞖，久渐变白。宜速治疗，若不早除，多成固疾。初服清热饮，次服五疳丸。

　　　早晨疼痛

此因虚阳上攻，头风注目，早晨血气皆从上行，故虚阳得风火而势益盛，故疼痛也。宜服芎藭散，及白蒺藜散。

　　　午后昏蒙

此因阴虚不足，滞而不行，血至午后则敛，而气不充其血故也，此皆阴虚肾弱。先服回阳养血汤，后服滋肾丸。

　　　女人血气逆流

此证得之经血不通，气血逆行，而上攻于目，故目每害之。满眼红筋，或如血瞖包睛之状，甚者血灌瞳人。治此者但只通经而目随愈，宜服破血通经之药。

　　　痛极憎寒

目痛憎寒，乃为阳虚而生外寒，宜固卫气，兼治目痛。若或发热而憎寒者，必有外感，宜从羌活汤发散之，不须治目而目痛自愈。今专是科者，但见憎寒辄用附子，此之谓不知本者。

　　　起坐生花

此证眼前黑花簇飞，不疼不痛，无眵无泪，盖是肾肝虚惫，气不充周，以致视有如无，覩无若有。气血不足，水木不荣。此皆不宜点药，可服补肾汤，及羊肝丸、益肾丸之属。
甫按：七十二证，古者有之，兹录之以成全书。至于论治，则又不可执于是而昧法之大纲也。夫大纲者，标本也，气血也，风火也，如此三者，目病其庶几乎。

　　　行血为治目之纲

经曰：目得血而能视。故血为目之主。血病则目病，血凝则目胀，血少则目濇，血热则目肿。所以古人治目。惟取神庭、上星、顖会、前顶、百会血。故瞖者可使立退，痛者可使立已，眛者可使立明，肿者可使立消。今人亦有去血之法，惟可施于暴热暴肿，又不宜以为法之常也。何则？今人多是七情之郁火，气血之耗损，故去血太多，而目愈槁无所滋荣，病益炽矣。所以弥年不愈，终久失明，卒致不治也。为今治者，只以活血凉血为上策，而滋阴降火以收功。此盖治目之大纲，固无所损，而必收十全之功，医者不可以不审也。

　　　散热为治目之要

按河间云：目病属火。故其理也，病之始起，可以峻用寒凉，或兼七情郁滞，气血停凝，以致热壅而为目病者，则当于苦寒剂中，而加之以辛温之药而发散之，导滞开郁，而气血风火，岂不从而发散者乎？故曰，散热为要。亦表里之意也。

　　　肿痛昏蒙

目病发，壅肿两睑如桃，合而为一，痛不可忍者，宜用防风通圣散，下之立愈。
血气壅肿，四物汤加龙胆草、防己、防风、羌活之属。
实热上冲而痛，黄连泻火，当归补血。心烦加栀子，便秘加大黄。
久病目昏，当用八珍汤，加羌活、防风、甘菊佐之，不可服寒凉之药。

　　证治准绳 【 明?王肯堂】 

　　　五轮

金之精，腾结而为气轮；木之精，腾结而为风轮；火之精，腾结而为血轮；土之精，腾结而为肉轮；水之精，腾结而为水轮。气轮者，目之白睛是也。内应于肺，西方庚辛申酉之金。肺主气，故曰气轮。金为五行之至坚，故白珠独坚于四轮。肺为华盖，部位至高，主气之升降，少有怫郁，诸病生焉。血随气行，气若怫郁，则火胜而血滞，火胜而血滞则病变不测。火克金，金在木外，故气轮先赤，金克木而后病及风轮也。金色尚白，故白泽者顺也。风轮者，白内青睛是也。内应于肝，东方甲乙寅卯，厥阴风木，故曰风轮。目窍肝，肝在时为春，春生万物，色满宇宙，惟目能鉴，故属窍于肝也。此轮清脆，内包膏汁，有涵养瞳神之功。其色青，故青莹者，顺也。世人多黄浊者，乃湿热之害。唯小儿之色最正，至长食味，则泄其气而色亦易矣。血轮者，目两角大小眦是也。内应于心，南方丙丁巳午火，心主血，故曰血轮。夫火在目为神光，火衰则有昏瞑之患，火炎则有焚燎之殃，虽有两心而无正轮。心，君主也，通于大眦，故大眦赤者，实火也。心包络为小心，小心，相火也，代君行令，通于小眦，故小眦赤者虚火也。若君主拱默，则相火自然清宁矣。火色赤，唯红活为顺也。肉轮者，目睥是也。中央戊己辰戌丑未之土，脾主肉，故曰肉轮。脾有两叶，运动磨化水谷。外亦有两睥，动静相应。开则万用，如阳动之发生；闭则万寂，如阴静之收敛。土藏万物而主静，故睥合则万有寂然而思睡，此藏纳归静之应也。土为五行之主，故四轮亦为睥所包涵。其色黄，得血而润，故黄泽为顺也。华元化云：目形类丸，瞳神居中而前，如日月之广东南而晚西北也。内有大络六，谓心肺脾肝肾命门各主其一；中络八，谓胆胃大小肠三焦膀胱各主其一；外有旁支细络，莫知其数。皆悬贯于脑，下连脏腑，通畅血气往来，以滋于目，故凡病发则有形色丝络显见，而可验内之何脏腑受病也。外有二窍以通其气，内有诸液出而为泪，有神膏、神水、神光，真气、真元、真精，此皆滋目之源液也。神膏者，目内包涵膏液，如破则黑稠水出是也。此膏由胆中渗润精华所结成者，能涵养瞳神，衰则有损。神水者，由三焦而发源，先天真一之气所化，在目之内，虽不可见，然使触物损破，则见黑膏之外，有似稠痰者是也。在目之外，则目上润泽之水是也。水衰则有火胜燥暴之患，水竭则有目轮大小之疾，耗濇则有昏眇之危。亏者多，盈者少，是以世无全精之目。神光者，谓目自见之精华也。夫神光发于心，源于胆，火之用事，神之在人也大矣。在足能行，在手能握，在舌能言，在鼻能嗅，在耳能听，在目能视。神舍心，故发于心焉。真血者，即肝中升运滋目经络之血也。此血非比肌肉间易行之血，因其脉络深高难得，故谓之真也。真气者，盖目之经络中往来生用之气，乃先天真一发生之元阳也，大宜和畅，少有郁滞，诸病生焉。真精者，乃先后天元气所化精汁，起于肾，施于胆，而后及瞳神也。凡此数者，一有所损，目则病矣。人目自圆而长，外有坚壳数重，中有清脆，内包黑稠神膏一函，膏外则白稠神水，水以滋膏，水外则皆血，血以滋水，膏中一点黑莹，是胆所聚之精华，唯此一点，烛照鉴视，空阔无碍者，是曰水轮，内应于肾，北方壬癸亥子水也。妙在三：胆汁、肾气、心神也。五轮之中，四轮不鉴，唯瞳神乃照物者。风轮则有包卫涵养之功，风轮有损，瞳神不久留矣。或曰：瞳神，水也、气也、血也、膏也。曰：非也，非血、非气、非水、非膏，乃先天之气所生，后天之气所成，阴阳之妙道，水火之精华。血养水，水养膏，膏护瞳神。气为运用，神则维持，喻以日月，理实同之。而午前则小，午后则大，亦随天地阴阳之运用也。大抵目窍于肝，主于肾，用于心，运于肺，藏于脾。有大有小，有圆有长，亦由禀受之异。男子右目不如左目精华，女子左目不如右目光彩，此各得其阴阳气分之主也。然聪愚佞直，柔刚寿夭，亦能验目而知之。神哉！岂非人身之至宝乎？

　　　八廓

八廓应乎八卦。脉络经纬于脑，贯通脏腑，达血气往来，以滋于目。廓为城郭，然各有行路往来，而匡廓卫御之意也。干居西北，络通大肠之腑，脏属肺，肺与大肠相为阴阳，上运清纯，下输糟粕，为传送之官，故曰传道廓。坎正北方，络通膀膀之腑，脏属于肾，肾与膀胱相为阴阳，主水之化源以输津液，故曰津液廓。良位东北，络通上焦之腑，脏配命门，命门与上焦相为阴阳，会合诸阴，分输百脉，故曰会阴廓。震正东方，络通胆腑，脏属于肝，肝胆相为阴阳，皆主清净不受浊秽，故曰清净廓。巽位东南，络通中焦之俯，脏属肝，肝与中焦相为阴阳，肝络通血以滋养，中焦分气以化生，故曰养化廓。离正南方，络通小肠之腑，脏属于心，心与小肠相为脏腑，为阳受盛之胞，故曰胞阳廓。坤位西南，络通胃之腑，脏属于脾，脾胃相为脏腑，主纳水谷以养生，故曰水谷廓。兑正西方，络通下焦之腑，脏配肾络，肾与下焦相为脏腑，关主阴精化生之源，故曰关泉廓。脏腑相配，《内经》已有定法，而三焦分配肝肾者，此目之精法也。盖目专窍于肝而主于肾，故有三络之分别焉。左目属阳，阳道顺行，故廓之经位法象，亦以顺行；右目属阴，阴道逆行，故廓之经位法象，亦以逆行。察乎二目两眦之分，则昭然可见阴阳顺逆之道矣。

　　　开导说

夫目之有血，为养目之源，充和则发生长养之功全而目不病，亏滞则病生矣。犹物之有水，为生物之泽，时中则灌溉滋生之得宜而物秀，旱涝则物坏矣。皆一气使之然也。是故天之六气不和，则阴阳偏胜，旱涝承之；水之盈亏不二，物之秀槁不齐，雨旸失时而为物害也。譬之山崩水涌，滂沛妄行，不循河道而流，任其所之，不得已而疏塞决堤以泄其溢，使无沦溺昏垫之患。人之六气不和，水火乖违，淫亢承之，血之旺衰不一，气之升降不齐，营卫失调而为人害也。盖由阴虚火盛，炎炽错乱，不遵经络而来，郁滞不能通畅，不得已而开濇导瘀，以泄其余，使无胀溃损珠之患。与战理同，其所有六，谓迎香、内脾、上星、耳际、左右太阳穴也。内脾，正队之冲锋也，其功虽迟，渐收而平顺。两太阳，击其左右翼也，其功次之。上星穴，绝其饷道也；内迎香，抵贼之巢穴也。成功虽速，乘险而征。耳际，击其游骑耳。道远功卑，智者不取。此实拯危之良术，挫敌之要机。与其闭门捕贼，不若开门逐之为良法也。盖病浅而邪不胜正者，固内治而邪自退矣。倘或六阳炎炽，不若开导通之，纵使其虚，虽有所伤，以药内治之功，而补其所亏，庶免瘀滞至极，而有溃烂枯凸之患。惜乎开导之法，利害存焉，有大功于目而人不知，有隐祸于目而人亦不知。其摧锋挫锐，临大敌而拯祸乱，此其功之大也；耗液伤膏，弱光华而乏滋生，此其祸之隐也。惟能识证之轻重，目之虚实，而伐之无过不及之弊，庶可为医之良者。

　　　点服药说

病有内外，治各不同。内疾已成，外证若无，点之何益？外有红丝赤脉，若初发乃微邪，退后乃余贼，点亦可消，服之犹愈。内病始盛而不内治，只泥外点者，不惟徒点无功，且有激发之患。内病既成，外病已见，必须内外夹攻，点服并行。奈之何人有愚拗不同，有喜服而畏点者，有喜点而畏服者。不知内疾既发，非服不除；外疾既成，非点不退。浚其流不若塞其源，伐其枝不若斲其根，扬汤止沸不如釜底抽薪，此谓治本也。内病既发，不服而除者，吾未之见也。物垢须濯，镜垢须磨。脂膏之釜，不经洗涤，乌能清净？此谓治标也。若外障既成，不点而去者，吾亦未之见也。若内障不服而点者，徒激其火，动其血气，反损无益。服而点者，亦然。外障服而不点，病初发浮嫩不定者亦退，既已结成者，服虽不发不长，所结不除。当内外夹攻，方尽其妙。

　　　钩割针烙说

钩者，钩起之谓。割，割去也。针，非砭针之针，乃针拨瞳神之针。烙即熨烙之烙。此四者，犹斩刈之刑，剪戮凶顽之法也。要在审鞫明而详夺定，然后加刑，先灭巨魁，次及从恶，则情真罪当，而良善无侵滥之忧，强暴无猖獗之患。在治法，乃开泄郁滞，涤除瘀积之术也。要在证候明而部分当，始可施治。先伐标病，后去本病，则气和血宁，而精膏鲜伤耗之患，轮廓无误损之失。如钩，先须识定何处皮肉筋脉浮浅，而手力亦随病轻重行之。如针，先须识定内障证候可针，岁月已足，气血宁定者方与之，庶无差谬。针后当照证内治其本，或补或泻，各随其证之所宜。若只治其标不治其本，则气不定，不久复为害矣。割，如在气血肉三轮者可割，而大眦一块红肉，乃血之英，心之华也，若误割之则目盲，因神在而伤者死。有割伤因而惹风，乃元虚之人犯燥湿盛者，溃烂为漏为目枯。凡障，若掩及风轮之重厚者虽可割，亦宜轻轻从旁浅浅披起。及诸病如攀睛胬肉、鸡冠蚬肉、鱼子石榴、赤脉虬筋、内睥粘轮等证，可割。余病及在风轮之浅者，误割之则珠破而目损。烙能治残风溃眩，疮烂湿热久不愈者，轻则不须烙而治自愈。若红障血分之病，割去者必须用烙定，否则不久复生。在气分之白者不须用烙。凡针烙皆不可犯及乌珠，不惟珠破亦且甚痛。虽有恶障厚者，钩割亦宜轻轻浅浅披去外边，其内边障底，只点药缓伐，久自潜消。若镰割风毒、流毒、瘀血等证，皆以活法审视，不可拘于一定。针瞳神反背又与内障之针不同，在心融手巧，轻重得宜。口传亲见，非笔下之可形容。大抵钩割针烙之治，功效最速，虽有拨乱反正，乃乘险救危。要在心小而胆大，证的而部当。必兼内治，方尽其术。

　　　论目痛

目痛有二：一谓目眦白眼痛，一谓目珠黑眼痛。盖目眦白眼疼属阳，故昼则疼甚，点苦寒药则效。经所谓白眼赤脉法于阳故也。目珠黑眼疼属阴，故夜则疼甚，点苦寒药则反剧，经所谓瞳子黑眼法于阴故也。娄全善云：夏枯草治目珠疼，至夜则疼甚者，神效。或用苦寒药点眼上反疼甚者，亦神效。盖目珠者，连目本，目本又名目系，属厥阴之经也。夜甚及用苦寒点之反甚者，夜与寒亦阴故也。丹溪云：夏枯草有补养厥阴血脉之功，其草三四月开花，遇夏至阴生则枯，盖禀纯阳之气也，故治厥阴目疼如神者，以阳治阴也。予周师目珠疼连眉棱骨痛，及头半边肿痛，遇夜则作，用黄连膏子点上则反大疼，诸药不效，灸厥阴少阳则疼随止。半月又作，又灸又止者月余。遂以夏枯草二两，香附二两，甘草四钱，同为细末，每服一钱五分，用茶清调服，下咽则疼减大半，至四五日良愈。又一男子年六十岁，亦目珠连眉棱骨痛，夜甚，用苦寒剂点亦甚，与前证皆同，但有白瞖二点，在黑目及外眦，与瞖药皆不效，亦以此药间东垣选奇汤，又加四物、黄连煎服，并灸厥阴少阳而安。

　　　天行赤热

目赤痛，或脾肿头重，怕热羞明，涕泪交流等证，一家之内，一里之中，往往老幼相传者是也。然有虚实轻重不同，亦因人之虚实、时气之轻重何如，各随其所以而分经络以发病。有变为重病者，有变为轻病者，有不治而愈者，不可概言。此专为天时流行，热邪相感染，而人或素有目疾及痰火热病，水少元虚者，则尔我传染不一。其丝脉虽多赤乱，不可以为赤丝乱脉证，常时如是之比。若感染轻而源清，邪不胜正者，则七日而自愈。盖火数七，故七日火气尽而愈。七日不愈而有二七者，乃再传也。二七不退者，必其犯触及本虚之故，防他变证矣。

　　　暴风客热

非天行赤肿，尔我感染之比；又非寒热似疟，目痛则病发，病发则目痛之比。乃素养不清，躁急劳苦，客感风热，卒然而发也。虽有肿胀，乃风热夹攻，火在血分之故。治亦易退，非若肿胀如杯等证，久积退迟之比。

　　　火胀大头

目赤痛而头面浮肿，皮肉燥赤也。状若大头伤寒，夏月多有此患。有湿热风热，湿热多泪而睥烂，风热多胀痛而憎寒。若失治则血滞于内，虽得肿消而目必有变矣。

　　　羞明怕热

谓当明热之处，而目痛濇，畏避不能开也。凡病热者十之六七，皆有此患。病源在于心肝脾三经。总而言之，不过一火燥之热。病在阳分，是以怕热，见热则恶之而濇痛思避，盖己之精光弱，而不能胜彼之光，是以处暗之所则清爽。怕热无不足之证，羞明有不足之证。若目不赤痛而畏明者，乃不足之证，为血不足，胆汁少而络弱，不能运精华以敌阳光之故。今人皆称怕日羞明者，俗传音近之误，盖日热二音类近，习俗呼误已久，不察其理，遂失其正，只以怕热羞明论之，其理灼然可见。夫明字所包已广，何用再申日字。若以日字专主阳光言之，则怕热一证，无所归矣。

　　　睑硬睛疼

不论有障无障，但两睑坚硬而睛疼，头或疼者尤急。乃风热在肝，肝虚血少，不能营运于目络，水无所滋，火反乘虚而入，会痰燥湿热，或头风夹搏，故血滞于脾肉，睛因火击而疼，轻则内生椒疮，重则为肿胀如杯，瘀血灌睛等证。治当傅退稍软，翻脾开导之，吉。若坚硬之甚，且渐渐肿起而痛及头脑，虽已退而复来，其胀日高，虽傅治不退不软者，此头风欲成毒也。宜服通肝散、二朮散。若有障膜，用春雪膏点之。

　　　赤痛如邪

每目痛则头亦痛，寒热交作如疟状。凡病发则目痛，目痛则病发，轻则一年数发，重则一月数发，盖肝肾俱虚之故。热者内之阴虚，火动邪热也；寒者营卫虚，外之腠理不实而觉寒也。若作风寒疟病，或用峻削之治，则血愈虚而病愈深矣。宜小柴胡合四物汤主之，不效则活血益气汤。

　　　气眼

纔怒气则目疼，宜酒调复元通气散。

　　　痛如针刺

目珠痛如针刺，病在心经，实火有余之证。若痛蓦然一二处如针刺，目虽不赤，亦是心经流火。别其痛在何部分，以见病将犯其经矣。宜服洗心散，次服还睛散及乳香丸、补肝散等。按此证多有体劳目劳，营气不上潮于目，而如针刺之痛者，宜养其营，若降火则殆矣。

　　　热结膀胱

目病则小便不通利而头疼寒热者方是，若小便清利者非也。乃热蒸于膀胱，先清利其水，后治其目则愈矣。盖太阳经脉，循目络上行巅顶，故头疼；火极则兼水化，又血虚者表疏，故发寒热；热甚则水气闭濇，而神水被蒸乏润，安得不竭？

　　　大小雷头风

此证不论偏正，但头痛倏疾而来，疼至极而不可忍。身热目痛便秘结者，曰大雷头风。若痛从小至大，大便先润后燥，小便先清后濇，曰小雷头风。大者害速，小者稍迟。虽有大小之说，而治则同。若一失缓，祸变不测，目必损坏，轻则凹凸，重则结毒，宜早为之救，免于祸成。世人每虑此患害速，故疑于方犯，惑于鬼祟，深泥巫祝而弃医治，遂致祸成，悔无及矣。

　　　左右偏头风

左边头痛右不痛，曰左偏风；右边头痛左不痛，曰右偏风。世人往往不以为虑，久则左发损左目，右发损右目。有左损反攻右，右损反攻左，而二目俱损者。若外有赤痛泪热等病，则外证生；若内有昏眇眩运等病，则内证生矣。凡头风痛左害左，痛右害右，此常病易知者。若难知者，左攻右，右攻左，痛从内起，止于脑，则攻害也迟；痛从脑起，止于内，则攻害也速。若痛从中间，发及眉梁内上星中发者，两目俱害，亦各因其人之触犯感受，左右偏胜起患不同，迟速轻重不等。然风之害人尤惨，若能保养调护，亦可免患。愚者骄纵不知戒忌，而反触之，以致患成而始悔，良可痛哉！

　　　阴邪风

额板骨、眉棱骨痛也。发则多于六阳用事之时。元虚精弱者，则有内证之患；若兼火者，则有外证之病。

　　　阳邪风

脑后枕骨痛也。多发于六阴用事之月，发则有虚运耳鸣之患，久而不治，内障成矣。

　　　卒脑风

太阳内如椎似钻一团而痛也。若痛及目珠，珠外有赤脉纵贯及瘀滞者，必有外之恶证来矣。若珠不赤，痛只自觉，视如云遮雾障，渐渐昏眇者，内证成矣。急早治之，以免后虑。

　　　巅顶风

天灵盖骨内痛极如椎如钻也。阳分痛尤甚，阴分痛稍可。夹痰湿者，每痛多眩运。若痛连及珠子，而胀急瘀赤者，外证之恶候；若昏眇则内证成矣。成内证者，尤多于外者。

　　　游风

头风痛无常位，一饭之顷，游易数遍，而不能度其何所起止也。若痛缓而珠赤有障起者，必变外障；痛甚而肿胀紧急者，必有瘀滞之患。久而失治，不赤痛而昏眇者，内证来成外证者多，然为害迟，如各风耳。

　　　邪风

人素有头风，因而目病，或素目病，因而头风，二邪并立搏夹，而深入脑袋，致伤肝胆诸络，故成此患。头痛则目病。目病则头痛。轻则一年数发，重则一月数发。头风目病，常并行而不相悖也。非若雷头风，风火搏激而瘀滞之急者；又非若天行赤热传染之邪，客风暴热之风火，寄旅无定，及诸火胀头痛之比。此专为自家本病久成者，非若彼之标病新来之轻者。若赤痛胀急，则有外证之候。若无赤痛而只内胀及赤痛不甚，无瘀滞之证，而只昏眇者，内证成矣。

古今图书集成医部全录卷一百四十二

　目门

　　证治准绳 【 明?王肯堂】 

　　　论目赤

《内经》目赤有三：一曰风助火郁于上。经云：少阴司天之政，二之气，阳气布，风乃行，寒气时至，民病目瞑目赤，气郁于上而热。又云：少阳司天之政，初之气，风胜乃淫，候乃大温，其病气怫于上，目赤。是也。二曰火盛。经曰：火太过曰赫曦，赫曦之纪，其病目赤。又云：火郁之发，民病目赤心热。又曰：少阳司天之政，三之气，炎暑至，民病热中目赤。又云：少阳之胜，目赤。是也。三曰燥邪伤肝。经云：岁金太过，燥气流行，民病目赤。又云，阳明司天，燥气下临，肝气上从，胁痛目赤。是也。
目赤暴作云瞖，痛不可忍，宜四物龙胆汤。
眼赤暴发肿，散热饮子、泻青丸。
肝脏实热，眼赤疼痛，竹叶汤、龙胆饮、决明子汤、麦门冬汤、泻肝散、羊肝丸。服寒凉药太过，目赤而不痛，内服助阳和血补气汤，外用碧天丸洗之。
目赤肿足寒者，必用时时温洗其足，并详赤脉处属何经，灸三里、临泣、昆仑等穴，立愈。

　　　瘀血灌睛

瘀血灌睛，为病最毒。若人偏执己见，不用开镰者，其目必坏。初起不过红赤，次后紫胀，及后则白珠皆胀起，甚则胀形如虾座。盖其病乃血灌睛中，瘀塞不通，在睥则肿胀，如杯椒疮之患，在珠则白轮涌起。凝脂瞖，黄膜上冲，痕凹成窟，花瞖，白陷，鹘眼，凝睛等恶证出也。失治者，必有青黄牒出凹凸之祸。凡见白珠赤紫、睥肿、虬筋紫胀，敷点不退，必有瘀滞在内，可翻睥内视之。若睥内色晕泛浮，椒疮或粟疮者，皆用导之之法则吉，不然，将有变证生焉。宜服宣明丸、分珠散、麦门冬汤、通血丸，及膝归糖煎散等剂。

　　　血灌瞳神

谓视瞳神不见其黑莹，但见其一点鲜红，甚则紫浊色也。病至此，亦甚危且急矣。初起一二日尚可救，迟则救亦不愈，不但不愈，恐其人亦不久。盖肾之真一有伤，胆中精汁皆损，故一点元阳神气灵光，见其血之英色，而显于肾部，十患九不治者。今人但见瘀血灌睛，便呼为血灌瞳神，谬矣。

　　　色似臙脂

不论上下左右，但见一片或一点红血，俨似臙脂抹者，是也。此血不循经络而来，偶然客游肺膜之内，滞成此患。若欲速愈者，略略于相近处睥内开导治之，或就于所滞之处开之亦好。若畏开者，内外夹治亦退，只是稍迟。独于内治亦退，其效尤迟。亦有寡欲慎火者，不治自愈。若犯禁而变，则瘀滞转甚。因而感激风热者，他证生焉。

　　　赤脉贯睛

或一赤脉，或二三赤脉，不论粗细多少，但在这边气轮上起，贯到风轮，经过瞳外，接连那边气轮者，最不易治，且难退而易来。细者稍轻，粗者尤重；从上下者重，从下上者稍轻。贯过者有变证，丝粗及有旁丝虬乱者有变证。凡各障外有此等脉罩者，虽在易退之证，亦退迟也。贯虽未连，而侵入风轮，或一半或三分之二之一，皆不易退，盖得生气之故也。此证专言脉已挂侵风轮之重，非比赤丝乱脉止在气轮之轻者。今人但见丝脉，便呼为赤脉贯睛，非也。夫丝脉在风轮气轮，上下粗细，连断为病，各有缓急常变不同，既不能明其证，又何能施疗乎？

　　　赤丝乱脉

谓气轮有丝脉赤乱，久久常如是者。然害各不同，或因目痛，火虽退，不守禁戒，致血滞于络而赤者；或因冒风沙烟瘴，亲火向热，郁气劳心，恣酒嗜燥，竭视劳瞻，而致有所郁滞而赤者。有痛不痛，有泪无泪，有羞明不羞明，为病不等。盖病生在气轮，白珠上有丝脉纵横，或稀密粗细不等，但常常如是久而不愈者，是也。非若天行客风等证之暴壅，赤脉贯睛之难恶者比。若只赤乱，或昏昧濇紧不爽，或有微微泪湿者轻，因而犯戒者变重。若脉多赤乱，兼以枯濇而紧痛，泪湿而烂肿者重。验之当以大脉为主，从河部分而来，或穿连某位，即别其所患在何经络，或常或变，自病合病等证。分其生克承制，然后因其证而投其经以治之。治外者细脉易退，大脉乱紫者退迟，虽点细而脉大者，必须耐久，去尽方已，庶无再来之患。不然，他日犯禁，其病复发。若有别证，火亦循此而至。凡丝脉沿到风轮上者，病尤重而能变，若因其滞而日积月累，一旦触发，脉紫胀及睥肿者，用开导之。凡见丝脉虬紫，内服外点，点时细缩，不点即胀，久久亦然。及因而激动滞病变者，珠虽不紫，睥虽不肿，亦有积滞在内深处，乃积滞尚轻而在络中幽深之所，故未胀出耳。揭开上睥深处看之，其内必有不平之色在焉。因其滞而量其轻重，略略导之，不可过，过则有伤真血，水亏膏濇，目中昏弱之患。

　　　目珠俱青

目珠俱青证，乃目之白珠变青蓝色也，病在至急。盖气轮本白，被郁邪蒸逼，走散珠中，膏汁游出在气轮之内，故色变青蓝，瞳神必有大小之患。失治者，瞳神损而为终身痼疾矣。然当各因其病而治其本。夫头风者，风邪也；伤寒、疟疾、痰火，热邪也；因毒者，毒气所攻也。余仿此。

　　　论目肿胀

肝经实热，眼赤肿痛，麦门冬汤、泻肝散、龙胆饮。风热上攻，目赤肿痛，金丝膏、琥珀煎、涤风散。白睛肿胀痛，地黄丸，桑白皮散洗眼，青皮汤、元参丸、泻肺汤、朱砂煎。

　　　肿胀如杯

谓目赤痛，睥胀如杯覆状，是邪在木火之有余。盖木克土，火生土，今肝邪实而传脾土，士受木克而火不能生，火邪反乘虚而为炎燥之病，其珠必疼尤重而睥亦急硬。若暴风客热作肿者，必热泪多而珠疼稍缓。然风热自外客感易退，治亦见愈。若木火自内攻击，则病亦退迟。重则疼滞闭塞，血灌睛中，而变证不测矣。须用开导之法。轻则敷治而退，重则必须开导，此大意也。若敷治不退，及退而复来，并开导不消，消而复发，痛连头脑而肿愈高，睥愈实者，此风热欲成毒之候也。

　　　形如虾座

因瘀滞已甚，血胀无所从出，遂致壅起气轮，状如虾座，甚则吐出睥外者，病尤急，非比鱼泡气分之可缓者。瘀血灌睛证，与此证病虽一种，灌睛则概言而未至于极，此则极矣。有半边胀起者，有通珠俱被胀起盖定乌珠者。又有大眦内近，鼻梁处胀出一片如皮如肉，状似袋者，乃血胀从额前中落来，故胀起于大眦里，白上宽皮也，不可割，为血之英华在此处，误割者，为漏为瞎，不可不辨认仔细。只用开导，血渐去而皮渐缩小，赀胀出如袋者亦然。其病大意是血气两盛之患，宜以开导为先，次看余证，从而治之。在肺部最重，久则移传于肝，而风轮有害也。

　　　状如鱼泡

气轮胬胀，不紫不赤，或水红或白色，状如鱼泡，乃气分之证，金火相搏所致。不用鎌导，唯以清凉，则自消复。若有微红及赤脉者，略略于上睥开之，不可过。此亦是通气之说，虽不通亦可。若头痛泪热，及内燥而赤脉多者，防有变证，宜早导之，庶无后患。

　　　鹘眼凝睛

有项强头疼、面睑赤燥之患，其状目如火赤绽大胀于睥间，不能敛运转动，若庙塑凶神之目，犹鹘鸟之珠赤而绽。凝者，凝定也，乃三焦关格，阳邪实盛，亢极之害，风热壅阻，诸络濇滞，目欲爆出矣。大宜于内迎香、太阳、两睥、上星等处要隘之所。并举而劫治之。

　　　因风成毒

初发时，乃头风湿热，瘀血灌睛，睑硬睛疼等病，失于早治，虽治不得其法，遂致邪盛搏夹成毒，睥与珠通行胀出，如拳似碗，连珠带脑，痛不可当，先从乌珠烂起，后烂气轮，有烂沿上下睑，并脑及颧上肉尽空而死。若饮食少、脾泄脏结者，死尤速。若能饮食而脏调者，死迟。人至中年，患此者百无一二可生。若患头疼肿胀珠凸等证，治退复发，再治再发，痛胀如前者，即成此患。若已成者，虽治之胀少退，痛少止，决又发，发时再治，至于数四，总当一发不复退矣。既成此证，必无可生之理。未成者，十分用心调摄，疗治得宜，犹有可生。凡目病但见头脑痛甚，珠及睥胀，而瘀努硬紧，虽敷鎌亦不软，总开时略软，少顷如故者，皆此病来也。宜向内寻其源而救之，庶无噬脐之悔。

　　　旋螺泛起

气轮自平，水轮自明，惟风轮高泛起也。或只半边泛起者，亦因半边火来之故。乃肝气独盛，胆液滞而木道濇，火郁风轮，故随火胀起。或在下，或在上，或在两旁，各随其火之所来。从上胀者多，非比旋螺尖起已成证而俱凸起顶尖，不可医者，乃止言风轮胀起者耳。

　　　旋螺尖起

乃气轮以里乌珠，大概高而绽起，如螺蛳之形，圆而尾尖，视乌珠亦圆而中尖高，故曰旋螺尖起。因亢滞之害，五气壅塞，故胀起乌珠，在肝独盛，内必有瘀血凸起，可以平治。夫于内平之法则瘀虽退而气定膏凝，不复平矣。病甚膏伤者，珠外亦有病，如横瞖、玉瞖、冰瞖沉滑等证在焉。盖初起特本珠欲凸之候，因服寒凉之剂救止，但失于戕伐木气，故血虽退而络凝气定，不复平也。

　　　神珠自胀

目珠胀也。有内外轻重不同。若轻则自觉目内胀急不爽，治亦易退；重则自觉胀痛甚，甚则人视其珠，亦觉渐渐胀起者，病亦发见于外已甚。大凡目珠觉胀，急而不赤者，火尚微，在气分之间。痛者重，重则变赤，痛胀急重者，有瘀塞之患。疼滞甚而胀急，珠觉起者，防鹘眼之祸。若目不赤，止觉目中或胀或不胀，时作时止不一者，为火无定位，游客无常之故。有风邪湿热气胜怫郁者，皆有自胀之患。但经血部至于痛者，皆重而有变矣。

　　　珠突出眶

乌珠忽然突出眶也，与鹘眼证因滞而慢慢胀出者不同。其故不一：有因真元将散，精华衰败，致络脉俱损，痒极揩擦而出者，其人不久必死；有因酒醉怒甚，及呕吐极而挣出者；有因患火证热极，而关格亢极而胀出者；有因怒甚吼喊而挣出者。此皆因水液衰少，精血耗损，故脉络濇脆，气盛火极，火无所从出。出而窍濇，泄之不及，故涌胀而珠出，亦有因打扑而出者。凡出虽离两睑，而脉皮未断者，乘热捺入。虽入，脉络损动，终是光损。若突出犹含在睑中者易入，光不损。若离睑，脉络皮俱断而出者，虽华佗复生，不能救矣。

　　　论目痒

因风而痒者，驱风一字散。因火而痒者，类于赤痛，求降火之剂。因血虚而痒者，四物汤。

　　　痒若虫行

非若常时小痒之轻，乃如虫行而痒不可忍也。为病不一，须验目上有无形证，决其病之进退。至如有障无障，皆有痒极之患，病源非一：有风邪之痒；有血虚气动之痒；有虚火入络邪气行动之痒；有邪退火息，气血得行，脉络通畅之痒。大凡有病之目，常时又不医治而自作痒者，痒一番则病重一番。若医治后而作痒，病必去速。若痒极难当，时时频作，目觉低陷者，命亦不久。有极痒而目脱者，死期至矣。痒而泪多者，血虚夹火。大抵痛属实，痒属虚，虽有火亦是邪火乘虚而入，非其本病也。

　　　论外障

在睛外遮暗，如《内经》诊目痛赤，脉从上下者太阳病，从下上者阳明病，从外走内者少阳病。按此论表里之瞖明矣，用以治病，如鼓应桴也。
凡赤脉瞖初从上而下者，属太阳，以太阳主表，其病必连眉棱骨痛或脑顶痛，或半边头肿痛是也。治法宜温之散之。温则蜡茶、盐、川附等分煎服，立愈。薛立斋常以此证用川附一钱作一服，随愈。一方附子半两，芽茶一大撮，白芷一钱，细辛、川芎、防风、羌活、荆芥各半钱，煎服，神效。散则简要夏枯草散，必与退云丸相兼服。东垣选奇汤、羌活除瞖汤之类是也。
赤脉瞖初从下而上者，或从内眦出外者，皆属阳明，以阳明主里，其证多热或便实是也。治法宜下之寒之。下则局方流气饮、钱氏泻青丸、局方温白丸，加黄连、黄蘗之类，累用累验。寒则一味黄连、羊肝丸之类是也。
赤脉瞖初从外眦入内者为少阳，以少阳主半表里，治法宜和解之。神仙退云丸、羌活退瞖汤、消瞖散之类是也。
瞖膜者，风热重则有之，或斑入眼，此肝气盛而发在表也。瞖膜已生在表明矣，宜发散而去之。若反疏利，则邪气内蓄，为瞖益深。邪气未定，谓之热瞖而浮；邪气已定，谓之冰瞖而沉。邪气牢而深者，谓之陷瞖，当以焮发之物，使其邪气再动，瞖膜乃浮，佐之以退瞖之药而能自去也。若病久者不能速效，宜以岁月除之。
新瞖所生表散方，东垣羌活除瞖汤；有热者退云丸之类。
焮发陷瞖，保命羚羊角散之类，用之在人消息。若阴虚有热者，兼服神仙退云丸。
瞖除尽，至其年月日期复发者，或间一月或二月一发，皆为积滞。如脉滑者，宜温白丸，加黄连、草龙胆，如东垣五积散服之。

　　　黄膜上冲

在风轮下际坎位间神膏之内，有瞖生而色黄，如年少人指甲内际白岩相似，与凝脂瞖同一气脉，但凝脂瞖在轮外生，点药可去者，此则在膏内热蒸起，点药所不能除。若漫及瞳神，其珠必损，不可误认为涌波可缓者之证。此是经络阻塞极甚，三焦关格火土邪之盛实者，故大便秘，小便濇，而热蒸从膏内作脓溃起之祸也。失治者，目有凹凸之患。宜通神泻胃汤、神消散、皂角丸、犀角饮选用。

　　　赤膜下垂

初起甚薄，次后甚大，大者病急。其患有障色赤，多赤脉贯白轮而下也。乌珠上半边近白际起障一片，仍有赤丝牵绊，障大丝粗赤甚，泪濇珠疼头痛者，病急而有变；丝细少色微赤，珠不疼头不痛者，缓而未变。亦有珠虽不疼，头亦不痛，若无他证。或只濇赤而生薄障，障上仍有细丝牵缠，或赤膜两边，丝下仍起星数点，此星亦是凝脂之微病也。此等皆是火在内滞之患，其病尚轻，治亦当善。盖无形之火，潜入膏内，故作是疾，非比有形血热之重也。若障上有丝及星，生于丝梢，皆是退迟之病，为接得丝脉中生气，故易生而难退。虽然退迟，瞖薄丝细赤不甚者，只用善逐之足矣，甚者不得已而开导之。大抵白珠上半边，有赤脉生起垂下到鼻，赤脉不论多寡，但有疼痛虬赤，便是凶证来了。若是丝少赤微，但从上而落者，退亦迟，治当耐心。若贯过瞳神者，不问粗细联断，皆退迟。此证是湿热在脑，幽隐之火深潜在络，故有此脉之赤。四围虽无瘀血，其深处亦有积滞，缘滞尚深而火尚伏，故未甚耳。一旦触发，则其患迸发，疾亦盛矣。内无濇滞，外无此病，轻者消散，重者开导，此定法也。内服炙肝散，外用紫金膏点之，次服通肝散、神消散、皂角丸。

　　　凝脂瞖

此证为病最急，起非一端。盲瞽者十有七八，在风轮上有点，初起如星，色白，中有凹，如针刺伤，后渐长大，变为黄色，凹亦渐大为窟者。有初起如星，色白无凹，后渐大而变色黄，始变出凹者。有初起便带鹅黄色，或有凹或无凹，后渐渐变大者。或初起便成一片，如障大而厚，色白而嫩，或色淡黄。或有凹或无凹而变者。或有障，又于障内变出一块如黄脂者。或先有痕凹，后变出凝脂一片者。所变不一，祸则一端。大法不问星障，但见起时，肥浮脆嫩，形大而色黄，善变而速长者，即此证也。初起时微小，次后渐大，甚则为窟为漏，为蟹睛，内溃精膏，外为凹凸，或气极有声爆出稠水而破者，此皆郁遏之极，蒸铄肝胆二络，清气受伤，是以漫及神膏，积坏虽迟，不过旬日，损及瞳神。若四围见有瘀滞者，因血阻道路，清汁不得升运之故。若四围不见瘀赤之甚者，其内络深处，必有阻滞之故。凡见此证，当作急，晓夜医治。若迟，待长大，蔽满乌珠，虽救得珠完，亦带病矣。去后珠上必有白障，如鱼鳞外圆瞖等状，终身不能脱。若结在当中，则视昏眇。凡目病有此证起，但是头疼珠痛，二便燥濇，即是急之极甚。若二便通畅，祸亦稍锾。有一于斯，犹为可畏也。

　　　花瞖白陷

因火铄络内，膏液蒸伤，凝脂从四围起而漫神珠，故风轮皆白或微黄，视之与混障相似而嫩者。大法其病白轮之际，四围生漫而来，渐渐厚阔，中间尚青，未满者瞳神尚见，只是四围高了，中间低了些，此金克木之祸也。或有就于脂内下边，起一片黄膜，此二证夹攻尤急。亦有上下生起，名顺逆障，内变为此证者，此火土郁遏之祸也。亦有不从沿际起，只是凝脂瞖，色黄或不黄，初小后大，其细条如瞖，或细颗如星，这边起一个，那边起一个，四散生将起来，后纔长大，牵连混合而害目，此木火祸也。以上三者，必有所滞。治当寻其源，浚其流。轻则清凉之，重则开导之。若病漫及瞳神，不甚厚重者，速救亦有挽回之理，但终不得如旧之好。凡疾已甚，虽瞳神隐隐在内，亦不能救其无疾，止可救其凹凸而已。知母饮子、桑白皮汤。

　　　蟹睛

谓真睛膏损，凝脂瞖破坏风轮神膏，绽出黑颗，小则如蟹睛，大则如黑豆，甚则损及瞳神。内视瞳神，亦如杏仁枣核状者，极甚则细小如无者，至极则青黄牒出者，此证与黑瞖如珠状类，而治大不同。夫黑瞖如珠，源从膏内生起，非若此因破而出，故大不同。然有虚实二证：虚者软而不疼，来迟去速；实者坚而多痛，来速去迟。其视有二，其治则一，虽有妙手，难免瘢黡之患。

　　　斑脂瞖

其色白中带黑、或带青、或焦黄、或微红，或有细细赤脉，绊罩有丝，绊者则有病发之患。以不发病者论，大略多者粉青色，结在风轮边旁，大则掩及瞳神。掩及瞳神者，目亦减光，虽有神手，不能除去。治者但可定其不垂不发。亦须内外夹治，得气血定久，瘢结牢固，庶不再发。若治欠固，或即偶犯，则斑迹发出细细水泡，时起时隐，甚则发出大泡，起而不隐，又甚则于本处作痛，或随丝生障，或蟹睛再出矣。其病是蟹睛收回结疱于风轮之侧，非若玛瑙内伤，因内伤气血，结于外生之证，犹有可消之理，故治亦不同耳。

　　　黄油障

生于气轮，状如脂而淡黄浮嫩，乃金受土之湿热也。不肿不疼，目亦不昏，故人不求治，无他患，至老只如此。略有目疾发作，其证则为他病之端矣。揭开上睥，目上边气轮上有黄油者，是湿热从脑而下，目必有病，又非两旁可缓之比。或有头风之患，然此病为患又缓，治亦容易。但不治者，恐贻后患，故宜预自保重而去之。厉风目上有此者，又重与常人不同。

　　　状如悬胆

有瞖从上而下，贯及瞳神，色青，或斑上尖下大，薄而圆长，状如胆悬，以此得名。盖脑有瘀热，肝胆膏汁有损，变证急来之候，宜作紧医治。若眼带细细赤脉，紫胀而来者尤急，头疼者尤恶，内必有滞，急向四围寻其滞而通之，庶免损坏之患。

　　　玉粒分经

此证或生于睥，或生于气轮。生于气轮者，金火亢承之证，燥热为重。生于睥者，湿热为重。由土之燥滞，其形圆小而颗坚，淡黄色或白肉色，当辨其所生部分而治之，故曰玉粒分经。初起不疼，治亦易退，亦有轻而自愈者。若恣酒色，嗜辛热，火毒多怒忿躁急之人，及久而不治，因而积久者则变大。大而坚，坚而疼，或变大而低溃色白，或淡黄如烂疮相似者，证尚轻。若复不知禁忌，且犯戒者，则烂深，烂深复至于不戒不治者，则变为漏矣。不可误认为粟疮。

　　　银星独见

乌珠上有星，独自生也。若连萃而相生相聚者，不是星，盖星不能大。大而变者，亦不是。有虚实自退不退之证。虚实者，非指人之气血而言，乃指络间之火而言。若络间之虚火客游，因而郁滞于风轮结为星者，其火无源，不得久滞，火退气散，膏清而星自消。若火有源而来，气实壅滞于络者，则水不清，故星结不散。其色白圆而颗小浮嫩者，易退易治。沉濇坚滑者，宜作急治之，恐滞久气定，治虽退而有迹为冰瑕矣。夫星者犹天之有星，由二气而结其大小，亦由积受盛衰之所致，无长大之理。故人之患星，亦由火在阴分，故为星，星亦不能大，若能大者，此必是各障之初起也。障犹云，云随天地之气而聚散，障因人之激戒而消长。即如凝脂一证，初起白颗小而圆嫩，俨然一星，不出一二日间，渐渐长大，因而触犯，遂致损目。若误认为星，则谬于千里矣。亦有凝脂虽成，因无根客火，郁在膏中，作此一点，无所触犯，善于护养，水清而退者，便谓是星退，医者亦谓是星退，遂误认为星，终身执泥不改者，误人多矣。每见世人用愚夫蠢妇，执草抡丝，朝灯对日，呪咀诡魇，谓之结眼。间有凝脂水晶，银星虚火，聚开瞖障等证，偶然而退，遂以为功，骇羡相传，眇医弃药，智者尚蒙其害，况愚人乎？夫人之目，因气血不能清顺，是故壅滞而生病焉。调养缄护，尚恐无及，乃反劳挣强视，搏此阳光、即无病之目，精强力盛者，且不能与之敌，而况病目，能无损乎？虽幸病自退者，光亦渺茫难醒。大凡见珠上有星一二颗，散而各自生，过一二日看之不大者，方是。若七日而退者，火数尽之故。若连萃贯串相生，及能大者，皆非星也。又有一等愚人，看各色障瞖，亦呼为星者，抑又谬之甚矣。

　　　聚开障

谓障或圆或缺，或厚或薄；或如云似月，或数点如星，痛则见之，不痛则隐，聚散不一，来去无时，或月数发，或年数发，乃脑有湿热之故。痰火人患者，多久而不治，方始生定，因而触犯者，有变证生成不退，各随所发形证而验之。镇心丸、退血散、连翘散、磨睛膏、美玉散。

　　　聚星障

乌珠上有细颗，或白色，或微黄。微黄者，急而变重。或乌珠上密密相聚，或散漫，或一同生起，或先后逐渐而生，由一而二，二而三，三而四，四而六七八十数忽生起者。初起者易治，生定者退迟。能大者有星相聚。大而作一块者，有凝脂之变。联缀四散，傍风轮白际而起，变大而接连者，花瞖白陷也。若兼赤脉爬绊者，退迟。若星瞖生于丝尽头者，亦退迟进速且有变，盖接得脉络生气之故。此证大抵多由痰火之患，能保养者，庶几可愈。斲丧犯戒者，变证生焉。宜羚羊角散。

　　　垂帘障

生于风轮，从上边而下，不论厚薄，但在外色白者，方是。若红赤乃变证，非本病也。有初起水膏不清而便成此者。有起先赤色火退，后膏濇结为此者。因其自上而下，如帘之垂，故得此名。有证数般相似，缓急不同，治亦各异，不可误认混呼而误人。一，胬肉初生，亦在风轮上边起，但色如肉，且横厚不同。一，偃月侵睛，亦在上边起，是气轮膜内垂下白色而薄，与此在外有形者不同。一，赤膜下垂，因瘀滞火实之急者不同。此则只是白障漫漫生下来而为混障者，间有红，亦是略略微红而已。因其触犯搏动其火方有变证，其病从上而下，本当言顺，何以逆称？盖指火而言。火本炎上，今反下垂，是其逆矣。羌活除瞖汤。

　　　涌波瞖

障从轮外自下而上，故曰涌波，非黄膜上冲，从内向上之急证者可比。白者缓而不变，赤者急而有变。亦有激犯变发他证者，就于此障之内，变出黄膜。治宜先去上冲，后治此证，则万无一失矣。流气饮。

　　　逆顺障

色赤而障，及丝脉赤乱，纵横上下，两边生来，若是色白而不变者乃是。治后凝定，非本证生来如是，治亦不同。若色浮嫩能大，或微黄色者，又不是此证，乃花瞖白陷也。凡见风轮际处，由白珠而来无数，粗细不等，赤脉周围，圈圆侵入黑睛，黑睛上障起昏濇者，即此证。必有瘀滞在内。盖滞于左则从左而来，滞于右则从右而来，诸络皆有所滞则四围而来，睥虽不赤肿，珠虽不障痛，亦有瘀滞于内，不可轻视。若伤于膏水，则有瞖嫩白大，而变为花瞖白陷。若燥濇甚者，则下起一片，变为黄膜上冲之证。若头疼珠痛胀急者病又重而急矣。消瞖散。

　　　阴阳瞖

乌珠上生二瞖俱白色，一中虚，一中实，两瞖连串，如阴阳之图。若白中略带焦黄色，或纯白而光滑沉濇者，皆不能去尽；若有细细赤丝绊者，退尤迟。大抵此证非心坚耐久，不能得其效也。羌活退瞖散。

　　　玛瑙内伤

其障薄而不厚，圆斜不等，其色昏白而带焦黄，或带微微红色，但如玛瑙之杂者是。虽生在轮外，实是内伤肝胆，真气清液受伤，结成此瞖，最不能治尽。或先有重病，退后结成者。久久耐心医治，方得减薄。若要除净，须华佗更生可也。

　　　连珠外瞖

与聚星似是而非，盖聚星在可治之时，而色亦不同，此其凝定之证，形色沉滑坚濇等状，虽有妙手久治，亦难免迹滞如冰瑕之患也。

　　　剑脊瞖

亦名横瞖，色白或如糙米色者，或带微微焦黄色者，但状如剑脊，中间略高，两边薄些，横于风轮之外者，即此证也。厚薄不等，厚者虽露上下风轮，而瞳神被掩，视亦不见薄者，瞳神终是被掩，视亦昏眊，较之重者稍明耳，纵色嫩根浮者，亦有瘢痕。若滑濇根深沉者，虽有妙手坚心，止可减半。若微微红丝罩绊者，尤为难退易来。以上不论厚薄，非需之岁月，必无功耳。七宝汤、皂角丸、生熟地黄丸。

　　　冰瑕瞖

薄薄隐隐，或片或点，生于风轮之上，其色光白而甚薄，如冰上之瑕。若在瞳神旁侧者，视亦不碍光华。若掩及瞳神者，人看其病不觉，自视昏眊渺茫，其状类外圆瞖，但甚薄而不圆，又似白障之始，但经久而不长。大凡风轮有痕凹者，点服不久，不曾补得水清膏足；及凝脂聚星等证，初发点服，不曾去得尽绝；并点片脑过多，障迹反去不得尽，而金气水液凝滞者，皆为此证。大抵虽治不能速去，纵新患者必用坚守确攻，久而方退。若滑濇沉深及患久者，虽极治亦难尽去。

　　　圆瞖外障

薄而且圆，其色白大小不等，厚薄不同。薄者最多，间有厚者，亦非堆积之厚，比薄者稍厚耳。十有九掩瞳神，亦名遮睛障，病最难治，为光滑深沉之故。有阴阳二证之别：阳者明处看则不甚鲜白，暗处看则明亮而大；阴者暗处看则昏浅，明处看则明大。然虽有阴阳验病之别，而治法则同。虽坚心久治，亦难免终身之患。

　　　水晶障

色白如水晶，清莹见内，但高厚满珠，看虽易治，得效最迟，盖虽清而滑，根深气结故也。乃初起膏伤时，内服寒凉太过，外点冰片太多，致精液凝滞，结为此病，非比白混障之浮嫩可治者，当识别之，庶无舛误。其名有三：曰水晶；曰玉瞖浮瞒；曰冰轮，如冰冻之坚。若旁斜细看，则白透睛瞳内阴处，与日中看其形一同，治虽略减，难免终身之患。

　　　鱼鳞障

色虽白濇而不光亮，状带敧斜，故号鱼鳞，乃气结膏凝不能除绝者。如凝脂瞖损及大片，病已甚，不得已大用寒凉及冰片多点者，往往结为此也。

　　　马蝗积

与胬肉大同小异。盖杀伐内外，药治皆同，但胬肉有不用割而治愈，故曰小异也。亦有是胬肉先起，后变为重。其状两头尖薄，中间高厚，肉红色若马蝗状，横卧于中，四匝有薄薄肉油紫赤筋脉围遶，乃血分之病，久久方成，最不易治，且难去而易来，风病人每多患此。治之必先用钩割，十去五六，方用杀伐之药则有功。不割则药力不敌病势，徒费其力。然割须用烙其根处，不尔则朝去暮生，枉受痛楚，多则有激邪之祸，变证出焉。外虽劫治，内须平治。不然，外虽平而内必发，徒劳无功。此状乃横条，非若胬攀漫积之谓也。

　　　胬肉

多起上轮，有障如肉，或如黄油，至后渐渐厚而长，积赤瘀努起如肉，或赤如朱。凡性躁暴悖恣嗜辛热之人，患此者多。久则漫珠积肉，视亦不见。治宜杀伐，久久自愈。积而无瘀甚恶证及珠尚露者，皆不必用钩割之治。一曰胬肉攀睛，或先赤烂多年，肝经为风所冲而成；或用力作劳，有伤肝气而得。或痒或痛，自两眦头努出，心气不宁，忧虑不已，遂乃攀睛，或起筋膜。宜服洗刀散及二黄散、定心丸。

　　　肺瘀

由眦而起，贯过气轮，如皮似筋，横带至于风轮，光亦不损。甚则掩及瞳神，方碍瞻视。大抵十之八九，皆由大眦而起。有赤白二证，赤者血分，白者气分。其原在心肺二经。初起如薄薄黄脂，或赤脉数条。后渐渐大而厚。赤者少，白者多，虽赤者亦是白者所致。盖先有白而不忌火毒辛热，故伤血而赤，非血分之本病也。治赤虽退，其质不退，必须杀伐。杀伐之治，虽不见形势之恶，久而且痛，功亦迟锾。不若一割即去，烙之免其再发。大抵眼科钩割一法，唯此患最为得效。

　　　鸡冠蚬肉

二证形色相类，经络相同，治亦一法，故总而言之，非二病同生之谓也。其状色紫如肉，形类鸡冠蚬肉者，即是。多生睥眦之间，然后害及气轮，而遮掩于目。治者须用割治七八，后用杀伐。不然，药徒费功。若割亦用烙定方好。其目大眦内有红肉一块，如鸡冠蚬肉者，乃心经血部之英华，若误割者，轻则损目，重则丧命，慎之！抽风汤，决明散。

　　　鱼子石榴

二证经络同，治法亦同，故总而言之，亦非二病同生。鱼子障非聚星之比，又非玉粒之比。其状生肉一片，外面累累颗颗，丛生于目，或淡红色，或淡黄色，或肉色，状如石榴子，绽露于房。其病红肉颗或四或六或八，四角生来障满神珠，视亦不见。已上二证，俱是血部瘀实之病。目疾恶证治用割。割后见三光者，方可伐。治三光瞑黑者，内必瞳神有损，不必治也。

　　　轮上一颗如赤豆

气轮有赤脉灌注，直落风轮，风轮上有颗积起，色红，初如赤小豆，次后积大，专为内有瘀血之故。急宜开导，血渐通，颗亦渐消。病到此十有九损。若白珠上独自有颗鲜红者，亦是瘀滞。上下无丝脉接贯者，只用点服自消。若有接贯者，必络中有血灌来，宜向所来之处寻看，量其轻重而导之。若白轮有红颗而胀急濇痛者，有变而急痛连内而根深接内者火疳也，又非此比。若白珠虽有红颗而珠不疼，虽疼不甚者，病轻，治亦易退，善消可矣。

　　　睛中一点似银星

白点一颗如星，光滑当睛中，盖定虽久，不大不小，旁视瞳神在内，只是小些，正视光华亦损，乃目痛时不忌房事，及服渗泄下焦寒凉之药过多，火虽退而肾络气滞，膏凝结为此病，虽服药不退，点亦不除，终身之患也。

　　　五花障

生于神珠之上，斑斑杂杂，盖五脏经络间之气俱伤，结为此疾，其色或白，或如糙米色，或肉色中带焦黄微红蓝碧等色，斑斓驳杂不一。若中有一点黑色者，乃肾络气见，虽治不能尽去，此状与斑脂瞖、玛瑙内伤形略相似。斑脂瞖乃破而结成瘢痕不能去者，玛瑙内伤乃小而薄未掩瞳神之轻者，此则高厚显大生在膏外，可退，故不同耳。

　　　混障

谓漫珠皆一色之障也，患之者最多。有赤白二证，赤者易治于白者。赤者怕赤脉外爬，白者畏光滑如苔，有此二样牵带者，必难退而易发。若先因别证而成混障，则障去而原病见矣。若无别证，到底只是一色者。若混障因而犯禁触发者，则变证出，先治变证，后治本病。一云混睛证，白睛先赤而后痒痛，迎风有泪，闭濇难开，或时无事，不久亦发，年深则睛变成碧色，满目如凝脂，赤络如横赤丝，此毒风积热。宜服地黄散，外点七宝膏。

　　　惊振外障

目被物撞触而结为外障也，与伤在膏上急者不同。初撞目时，亦有珠疼濇胀之苦，为其伤轻而瘀自潜消，故痛虽止而不戒禁。有所触发其火，致水不清，气滞络濇而生外障。有撞虽轻，反不知害，有所触犯，遂为外障者。有撞重不戒，反触而变为凶疾者。凡外障结而珠疼头痛及肿胀者，皆是恶证，防变，急宜治之。治见为物所伤条。

　　　黑瞖如珠

非蟹睛木疳之此。木疳是大者，生则瞳损不可治；此则至大方损珠而后损瞳神也。又非蟹睛因破流出之比，此肝气有余，欲泛起之患，故从风轮际处发起黑泡如珠子，圆而细，或一或二，或三四五六，多寡不一。其证火实盛者痛，虚缓者不痛，治亦易平。若长大则有裂目之患。先服羚羊角散，后服补肾丸。

　　　木疳

生于风轮者多。其色蓝绿青碧。有虚实二证，虚者大而昏花，实者小而痛濇。非比蟹睛因破而出，乃自然生出者，大小不一，亦随其变长也。

　　　论内障

在晴里昏暗，与不患之眼相似，唯瞳神里有隐隐青白者。无隐隐青白者亦有之。
内障右眼小眦青白瞖，大眦亦微显白瞖，脑痛，瞳子散大，上热恶热，大便濇，后痞难，小便如常，遇热暖处，头疼睛胀、能食，日没后天阴暗则昏，此证可服滋阴地黄丸。瞖在大眦，加葛根、升麻；瞖在小眦，加柴胡、羌活。

　　　青风内障

视瞳神内有气色昏蒙，如晴山笼淡烟也。然自视尚见，但比平时光华则昏蒙日进，急宜治之，免变绿色。变绿色则病甚而光没矣。阴虚血少之人，及竭劳心思、忧郁忿恚、用意太过者，每有此患。然无头风痰气夹攻者，则无此患。病至此亦危矣。不知其危而不急救者，盲在旦夕耳。羚羊角汤、白附子汤、补肾磁石丸、羚羊角散、还睛散。

　　　绿风内障

瞳神气色浊而不清，其色如黄云之笼翠岫，如蓝靛之合藤黄，乃青风变重之证，久则变为黄风，虽曰头风所致，亦由痰湿所攻，火郁忧思忿怒之过。若伤寒疟疫热蒸，先散瞳神，而后绿后黄，前后并无头痛者，乃痰湿攻伤真气，神膏耗溷，是以色变也。盖久郁则热胜，热胜则肝木之风邪起，故瞳愈散愈黄。大凡病到绿风，危极矣，十有九不能治也。一云，此病初患则头旋，两额角相牵，瞳神连鼻鬲皆痛，或时红白花起，或先左而后右，或先右而后左，或两眼同发，或吐逆，乃肝肝　原缺，据文义补。肺之病。肝受热则先左，肺受热则先右，肝肺同病则齐发。先服羚羊角散，后服还睛散。

　　　黑风内障

与绿风候相似，但时时黑花起，乃肾受风邪，热攻于眼，宜凉肾白附子丸，补肾磁石丸、还睛散。

　　　黄风内障

瞳神已大而色昏浊为黄也。病至此，十无一人可救者。

　　　银风内障

瞳神大成一片，雪白如银，其病头风痰火，人偏于气忿怒郁，不得舒而伤真气，此乃痼疾，恐金丹不能为之返光矣。

　　　丝风内障

视瞳神内隐隐然若有一丝横经或斜经于内，自视全物，亦有如碎路者，乃络为风攻，郁其真气，元府有一丝之遏，故视亦光华有损，久而不治，则变重为内证之笃矣。

　　　乌风内障

色昏浊晕滞气，如暮雨中之浓烟重雾，风痰人嗜欲太多，败血伤精，肾络损而胆汁亏，真气耗而神光坠矣。

　　　偃月内障

视瞳神内上半边，有隐隐白气一湾如新月，覆垂向下也，乃内障欲成之候。成则为如银瞖。脑漏人及脑有风寒不足阴气怫郁者患之。与偃月侵睛在轮膜中来缓者不同。

　　　仰月内障

瞳神下半边有白气隐隐一湾如新月，仰而从下生向上也。久而变满为如银肉障，乃水不足，木失培养，金反有余，故精液亏而元气郁滞于络而为病也。

　　　如银内障

瞳神中白色如银也，轻则一点白亮如星似片，重则瞳神皆雪白而圆亮。圆亮者，一名圆瞖内障，有仰月偃月变重为圆者。有一点从中起，视渐昏而渐变大不见者。乃郁滞伤乎太和清纯之元气，故阳光精华为其闭塞，而不得发见。亦有湿冷在脑，脑油滴落，而元精损，郁闭其光。非银风内障已散大而不可复收之比。年未过六十，及过六十而血气未衰者，拨治之皆有复明之理。

　　　如金内障

瞳神不大不小，只是黄而明莹，乃是元气伤滞所成，因而痰湿阴火攻激，故色变易，非若黄风之散大不可医者。

　　　绿映瞳神

瞳神乍看无异，久之专精熟视，乃见其深处隐隐绿色，自视亦渐觉昏眇，病甚始觉深绿而变有气动之患。盖痰火湿热，害及于清纯太和之元气也。久而不治，反有触犯者，为如金青盲等证，其日中及日映红光处，看瞳神有绿色，而彼自视不昏者，乃红光烁于瞳神，照映黑红相射，而光映为绿之故，非绿色自生之谓。及春夏瞳神亦觉色微微绿莹者，乃肝胆清纯之正气，而视亦不昏，不可误认为此。但觉昏眇而瞳神绿色，明处暗处看之皆一般气浊不清者，是此证也。

　　　云雾移睛

谓人自见目外有如蝇蛇旗斾蛱蝶绦环等状之物，色或青黑粉白微黄者，在眼外空中飞扬撩乱，仰视则上，俯视则下也。乃元府有伤，络间精液耗濇郁滞清纯之气，而为内障之证，其原皆属胆肾。黑者胆肾自病，白者因痰火伤肺金之清纯不足，黄者脾胃清纯之气，有伤其络，盖瞳神乃先天元阳之所主，禀聚五脏之精华，因其内虚而见其状。虚弱不足人及经产去血太多而悲哭太过深思积忿者，每有此病。小儿疳证热证疟疾伤寒日久，及目痛久闭蒸伤精液清纯之气，亦有此患。幼而无知，至长始晓，气络已定，治亦不愈。今人但见此证，则曰鬼神现像，反泥于禳祷而不求内治，他日病愈盛而状愈多，害成而不可救矣。

　　　圆瞖内障

黑睛上一点圆，日中见之差小，阴处见之则大，或明或暗，视物不明，医者不晓，以冷药治之，转见黑花，此因肝肾俱虚而得也。宜服皂角丸合生熟地黄丸，及补肺散、补肾丸、镇肝丸、虎睛丸、聚宝丸、化毒丸、青金丹、卷云膏。

　　　冰瞖内障

如冰冻坚实，旁观自透于瞳神内阴处，及日中看之，其形一同。疼而泪出，此因胆气盛，遂使攻于肝而得之。宜服七宝丸、皂角丸合生熟地黄丸，通肝散、羊肝丸、泻肝丸、分珠散。

　　　滑瞖内障

有如水银珠子，但微含黄色，不疼不痛，无泪，遮遶瞳神。宜服皂角丸、生熟地黄丸、还睛丸、羊肝丸、黄连膏。

　　　濇瞖内障

微如赤色，或聚或开两旁微光，瞳神上如凝脂色。时复濇痛，而无泪出。宜服皂角丸、生熟地黄丸。

　　　散瞖内障

形如鳞点，或睑下起粟子而烂，日夜痛楚，瞳神最疼，常下热泪。此二证皆肝肺相传，宜服皂角丸、生熟地黄丸、八味还精散、四物汤、谷精散、磨风膏、宣肺汤、青金散、雄猪散。

　　　浮瞖内障

上如冰光白色，环遶瞳神。初生自小眦头至黑珠上，不痒不痛，无血色相潮。宜服皂角丸合生熟地黄丸，宣肺汤、七宝散、白万膏、细辛散、川芎散。

　　　沉瞖内障

白点藏在黑水下，向日细视，方见其白。或两眼相传疼痛，则早轻夜重，间或出泪。宜服皂角丸及生熟地黄丸、灵宝丹、救睛丹、羊肝丸、美玉散、二和散。
右自圆瞖以下七证，虽有治法，终难奏功，唯金针拨之为善。

　　　偃月侵睛

风轮上半边，气轮交际，从白膜内隐隐白片，薄薄盖向下来，其色粉青，乃非内非外，从膜中而来者。初不以为意，久之始下风轮而损光。或沿遍风轮周匝，而为枣花。为害最迟，人每忽之，常中其患。乃脑有风湿，久滞郁中，微火攻击脑油滴下。亲火、嗜燥、好酒、暴怒，激走其郁者，为变亦急。凡发经水不待干而湿蒸，及痰火人好燥腻湿热物者，皆有此患。坠瞖丸。

　　　枣花障

甚薄而白，起于风轮周匝，从白膜之内，四围环布而来也。凡性躁急及患痰火，竭视劳瞻、躭酒嗜辣、伤水湿热之人，多罹此患。久则始有目急干濇昏花不爽之病。犯而不戒，甚则有瞳神细小内障等变。或因人触激，火入血分，泪而赤痛者，亦在变证之例。虽有枣花锯齿之说，实无正形。又有二十四枚、四十枚之数，百无一二，不必拘拘泥于此说。凡见白圈傍青轮际，从白膜四围圈圆而来，即是此证。若白而嫩，在风轮外四围生起，珠赤痛者，是花瞖白陷，不可误认为此。一云，此候周围如锯齿四五枚相合，赤色，刺痛如针，视物如烟，晨轻，昼则痛楚，迎风有泪，昏暗不见，宜皂角丸、生熟地黄丸、桑白皮汤、蕤仁散。

　　　白瞖黄心

四边皆白，但中心一点黄，大小眦头微赤，时下濇泪，团团在黑珠上，乃肝肺相传，停留风热。宜服还睛散及皂角丸，合生熟地黄丸。

　　　黑花瞖

其状青色。大小眦头濇痛，频频下泪，口苦不喜饮食，盖胆受风寒。宜凉胆丸、还精丸、四物汤、灵宝丸、青金散、皂角丸、生熟地黄丸。

古今图书集成医部全录卷一百四十三

　目门

　　证治准绳 【 明?王肯堂】 

　　　五风变成内障

其候头旋偏肿痛甚，瞳神结白，颜色相间，却无泪出，乃毒风脑热所致，日中如坐暗室，常自忧叹。宜除风汤、皂角丸，合生熟地黄丸。

　　　瞳神散大

瞳神散大，而风轮反为窄窄一周，甚则一周如线者，乃邪热郁蒸，风与火击，以致神膏游走散坏。若初起即收，可复；缓则气定膏散，不复收敛。未起内障颜色而止是散大者直收瞳神，瞳神收而光自生矣。散大而有内障起者，于收瞳神药内，渐加攻内障药治之。多用攻内障发药，攻动真气，瞳神难收。病既急者，以收瞳神为先，瞳神但得收复，目即有生意，有何内障？或药或针，庶无失收瞳神之悔。若只攻内障，不收瞳神，瞳神愈散而内障不退，缓而疑不决治者，二证皆气定而不复治，终身疾矣。大抵瞳神散大，十有七八皆因头风痛攻之害，虽有伤寒、疟疾、痰湿、气怒忧思、经产败血等久郁热邪火证，而蒸伤胆中，所包精汁亏耗，不能滋养目中神膏，故精液散走而光华失，皆水中隐伏之火发。夫水不足不能制火，火愈胜，阴精愈亏，故清纯太和之气皆乖乱，气既乱而精液随之走散矣。凡头风攻散者，又难收，如他证，譬诸伤寒疟疾痰火等热证。炎燥之火，热邪蒸坏神膏，内障来迟而收亦易敛。若风攻则内障即来，且难收敛，而光亦损耳。保命集当归汤。

　　　瞳神紧小

《秘要》云：瞳子渐渐细小如簪脚，甚则小如针，视尚有光。早治可以挽住，复故则难。患者因恣色之故，虽病目亦不忌淫欲，及劳伤血气，思竭心意，肝肾二经俱伤，元气衰弱，不能升运精汁，以滋于胆，胆中三合之精有亏，则所输亦乏，故瞳中之精，亦日渐耗损，甚则陷没俱无，而为终身疾矣。亦有头风热证，攻走蒸干精液而细小者，皆宜乘初早救，以免噬脐之悔也。

　　　瞳神攲侧

谓瞳神歪斜不正，或如杏仁、枣核、三角、半月也，乃肾胆神膏损耗，瞳神将尽矣。若风轮破损，神膏流绽，致瞳神敧侧者，轮外必有蟹睛在焉。蟹睛虽平，而瞳神不得复圆，外亦结有脂瞖，终身不脱。若轮外别无形证，而瞳神攲侧者，必因内伤肾水肝血，胆乏化源，故膏液日耗，而瞳神欲没，甚为可畏，宜急治之。虽难复圆，亦可挽住，而免坠尽无光之患。

　　　论目昏花

运气目昏有四：一曰风热。经云：少阴司天之政，风热参布，云物沸腾，太阴横流，寒乃时至，往复之作，民病聋瞑。此风热参布目昏也。二曰热。经云：少阴在泉，热淫所胜，病目瞑，治以咸寒。此热胜目昏也。三曰风。经云：岁水不及，湿乃大行，复则大风暴发，目视(目巟)(目巟)。此风胜目昏也。四曰燥。经云：阳明司天，燥淫所胜，目眛眦伤，治以苦热。是也。

　　　视瞻昏眇

谓目内外别无证候，但自视昏眇，蒙眛不清也。有神劳，有血少，有元气弱，有元精亏而昏眇者，致害不一。若人年五十以外而昏者，虽治不复光明，盖时犹月之过望，天真日衰，自然日渐光谢，不知一元还反之道，虽有妙药，不能挽回，故曰不复愈矣。此专言平人视昏，非因目病昏眇之比，各有其因，又当分别。凡目病外障而昏者，由障遮之故；欲成内障而昏者，细视瞳内亦有气色。若有障治愈后昏眇者，因障遮久，滞濇其气，故光隐眊，当培其本而光自发。有目病渐发渐生，痛损经络，血液濇少，故光华亏耗而昏。有因目病治失其中，寒热过伤，及开导针烙炮炙失当，伤其血气，耗其光华而昏者。以上皆宜培养根本，乘其初时而治之，久则气脉既定，虽治不愈。若目在痛时而昏者，此因气塞火壅，络不和畅而光濇，譬之烟不得透，火反不明。如目暴痛愈后尚昏者，血未充足，气未和畅也，宜谨慎保养以免后患。若目病愈久而昏眇不醒者，必因六欲七情，五味四气，瞻视哭泣等。故有伤目中气血精液脉络也。宜早调治，久则虽治亦不愈矣。若人年未五十，目又无痛赤内障之病，及斲丧精元之过，而视昏眇无精彩者，其人不寿。凡人年在富强而多丧真损元，竭视苦思，劳形纵味，久患头风，素多哭泣，妇女经产损血者，目内外别无证候，只是昏眊，月复月而年复年，非青盲目则内障来矣。

　　　睛黄视眇

风轮黄亮如金色，而视亦昏眇，为湿热重而浊气熏蒸清阳之气，升入轮中，故轮亦色易。好酒嗜食湿热燥腻之人，每有此疾，与视胆昏眇证本病不同。

　　　干濇昏花

目自觉干濇不爽利，而视物昏花也。乃劳瞻竭视，过虑多思，躭酒恣燥之人，不忌房事，致伤神水，目上必有如细细赤脉，及不润泽等病在焉。合眼养光，良久则得泪，略润开则明爽，可见水少之故。若不谨戒保养，甚则有伤神水，而枯濇之变生矣。治惟滋阴养水，略带抑火以培其本，本正则清纯之气和，而化生之水润，若误认火实，用开烙针泻之法治之，则有紧缩细小之患。

　　　起坐生花

内外别无证候，但其人动作少过，起坐少频，或久坐，或久立，久眠久视，便觉头眩目花昏运也。乃元气弱，阴精亏损，水少液伤，脉络衰疲之咎。怯弱证，阴虚水少痰火人，每多患此。

　　　萤星满目

自见目前有无数细细红星，如萤火飞伏撩乱，甚则如灯光扫星之状，其人必躭酒嗜燥，劳心竭肾，痰火上升，目络濇滞，精汁为六贼之邪火熏蒸所损，故阳光散乱而飞伏，水不胜火之患，久而不治，内障成矣。非若起坐生花证，与有火人昏花中亦带萤星之轻者。此言其时时屡见萤星之重者耳。宜养肝丸、羚羊羌活汤、菊睛丸、明目生熟地黄丸、石决明丸、加减驻景丸、补肾磁石丸、千金神曲丸，三仁五子丸、补肝丸、补肾丸、羚羊角饮、蕤仁丸、熟干地黄丸、摩顶膏、决明丸、白龙粉、煮肝散、服椒方、芎藭散。

　　　暴盲

平日素无他病，外不伤轮廓，内不损瞳神，倏然盲而不见也。病致有三：曰阳寡，曰阴孤，曰神离，乃痞塞关格之病。病于阳伤者，缘忿怒暴悖、恣酒嗜辣、好燥腻，及久患热病痰火人得之，则烦躁秘渴。病于阴伤者，多色欲、悲伤思竭、哭泣太频之故，患则类中风中寒之起。伤于神者，因思虑太过、用心罔极、忧伤至甚、惊恐无措者得之，患则其人如痴騃病发之状。屡有因头风痰火，元虚水少之人，眩运发而醒则不见。能保养者，亦有不治自愈。病复不能保养，乃成痼疾。其证最速而异，人以为魇魅方犯鬼神为祟之类，泥于禳祷。殊不知急治可复，缓则气定而无用矣。

　　　青盲

目内外并无障瞖气色等病，只自不见者，是乃元府幽邃之源，郁遏不得发此灵明耳。其因有二：一曰神失，二曰胆濇。须讯其为病之始，若伤于七情则伤于神，若伤于精血则损于胆。皆不易治，而失神者尤难。有能保真致虚抱元守一者，屡有不治而愈。若年高及疲病，或心肾不清足者，虽治不愈。世人但见目盲，便呼为青盲者谬甚。夫青盲者，瞳神不大不小，无缺无损，仔细视之，瞳神内并无些少别样，气色俨然与好人一般，只是自看不见，方为此证。若有何气色，即是内障，非青盲也。

　　　雀盲

俗称也，亦曰鸡盲。本科曰高风内障，至晚不明，至晓复明也，盖元阳不足之病。或云既阳不足，午后属阴，何未申尚见？子后属阳，何丑寅未明？曰：午后虽属阴，日阳而时阴，阳分之阴，且太阳明丽于天，目得其类，故明。至酉日没，阴极而瞑。子后虽属阳，夜阴而时阳，阴分之阳，天地晦黑，理之当瞑，虽有月灯而不见者，月阴也，灯亦阴也，阴不能助内之阳，病轻者视亦稍见，病重者则全不见。至寅时阳盛日道气升而稍明，卯时日出如故。若人调养得宜，神气融和，精血充足，阳光复盛，不治自愈。若不能爱养，反致丧真，则变为青盲内障；甚则有阴阳乖乱，否塞关格，为中满而死者。会以牛猪之肝，治以补气之药，即愈。益见其元气弱而阳不足也。

　　　真睛膏损

此证乃热伤真水，以致神膏缺损。若四围赤甚痛极者，由络间瘀滞火燥了神膏。若凝脂瞖碎坏神膏而缺者，是热烂了神膏，为病尤急。若四围不甚赤痛，不是凝脂所损者，为害稍缓，乃色欲烦躁恣辛嗜热之故。大略是蒸郁铄损了肝胆络分之病，其状风轮有证，或痕或凹，长短大小不一，或凹小如针刺伤者，或凹大如簪脚刺伤者，或痕如指甲刻伤者，或风轮周匝有痕长甚者。凡有此等，皆系内有郁滞热蒸之甚，铄坏了神膏之故，急须早治，勿使深陷为窟而蟹睛突出。若至深大，纵蟹睛未出，而瞖满亦有白晕如冰瑕瞖等病结焉。乃药气填补其膏，故有此瘢。若久服久点，方得水清膏复。若治少间怠，则白晕终身难免。浅小者方得如故，深大者亦有微微之迹，盖神膏乃先天二五精气，妙凝自然，至精至粹者。今以后天药物之气味而补其缺损，乃于浊中熏陶其含蕴之清也。非识鉴之精，需以岁月，鲜能复其初焉。

　　　膏伤珠陷

谓目珠子觉低陷而不鲜绽也。非若青黄牒出诸漏等病，因损破膏流水耗而凹低之比。盖内有所亏，目失其养，源枯络伤，血液耗濇，精膏损涸之故。所致不一，有恣色而竭肾水者，有嗜辛燥而伤津液者，有因风痰湿热久郁而蒸损精膏者，有不当出血而误伤经络，及出血太过以致膏津不得滋润涵养者，有哭损液汁而致者，有因窍内漏泄其络中真气，及元气弱不能升载精汁运用者，大抵系元气弱而膏液不足也。凡人目无故而自低陷者，死期至矣。若目至于外有恶证，内损精膏者，不治。

　　　神水将枯

视珠外神水干濇而不莹润，最不好识，虽形于言，不能妙其状。乃火郁蒸膏泽，故精液不清，而珠不莹润，汁将内竭，虽有淫泪盈珠，亦不润泽，视病气色干濇，如蜒蚰唾涎之光。凡见此证，必有危急病来。治之稍锾则神膏干濇，神膏干濇则瞳神危矣。夫神水为目之机要，其病幽微，人不知之，致变出危证，而救之已迟。其状难识，非心志巧，眼力精，虽师指不得尽其妙。若小儿素有疳证，粪如鸭溏，而目疾神水将枯者，死。五十以外人，粪如羊矢，而目病神水将枯者，死。热结膀胱证，神水将枯者，盖下水热蒸不清，故上亦不清，澄其源而流自清矣。一云，瞳神干缺证，其睛干濇，全无泪液，或白或黑，始则疼痛，后来稍定而黑不见，此证不可治疗，宜泻肝散。

　　　辘轳转关

目病六气不和，或有风邪所击，脑筋如拽，神珠不待人转而自蓦然察上，蓦然察下，下之不能上，上之不能下，或左或右，倏易无时，盖气搏激不定，筋脉振惕，缓急无常，被其牵拽而为害，轻则气定脉偏而珠歪，如神珠将反之状，甚则翻转而为瞳神反背矣。宜用牛蒡子丸、还睛丸、退血散、雄猪散、聚宝丹、天门冬饮子、泻肝散之类。

　　　双目睛通

亦曰睊目。此证谓幼时所患目珠偏斜，视亦不正，至长不能愈者。患非一端：有因脆嫩之时，目病风热，攻损脑筋急缩者；有因惊风天吊带转筋络，失于散治风热，遂致凝滞经络而定者；有因小儿眠之牖下亮处，侧视久之，遂致筋脉滞定而偏者。凡有此病，急宜乘病嫩血气未定治之。若至长，经络血气已定，不复愈矣。此专言幼患至长不可医者，非神珠将反急病之比。

　　　神珠将反

谓目珠不正，人虽要转，而目不能转，乃风热攻脑，筋络被其牵缩紧急，吊偏珠子，是以不能运转，甚则其中自闻聒聒有声时响。血分有滞者，目亦赤痛。失治者有反背之患。与双目睛通，初起状相似而不同。

　　　瞳神反背

因六气偏胜，风热搏急，其珠斜翻侧转，白向外而黑向内也。药不能疗，止用拨治，须久久精熟，能识其向入何眦，或带上带下之分，然后拨之，则疗在反掌。否则患者徒受痛楚，医者枉费心机。今人但见目盲内障，或目损风水二轮坏而膏杂白掩黑者，皆呼为瞳神反背，谬矣。夫反背实是斜翻乌珠向内，岂有珠正向外，而可谓之反背者哉？

　　　青黄牒出

风轮破碎；内中膏汁迭出也。不治者，甚则膏尽珠凹，有因自破牒出，而火气得以舒泄，内外不治，致气定而胀出不收者。有医以寒凉，逐退内火，外失平治，滞定为凸起者，乃不治之病。初起由风热攻击，及撞损真膏等害，血气瘀滞，亢极攻碎神珠，神珠之中，膏汁俱已溃烂而出。纵有妙手，不复可救，但求免其凹凸而已。珠上膏水斑杂，结为瞖状，如白混障者，南人呼为白果，即华元化复生，何能为也！

　　　珠中气动

视瞳神深处，有气一道，隐隐袅袅而动，状若明镜远照一缕清烟也。患头风痰火病，郁久火胜，搏激动其络中真一之气，游散飘耗，急宜治之。动而定后光冥者，内证成矣。

　　　倒睫拳毛

眼睫毛倒卷入眼中央是也。久则赤烂。毛刺于内，神水不清，以致障结，且多凝濇泪出之苦。人有拔去剪去者，有医以夹板腐去上睥者，得效虽速，殊不知内病不除，未几复倒。譬之草木枯瘦，则枝叶萎垂，即朝摘黄叶，暮去枯枝，徒伤其本，徒速其槁，不若培益粪壤，滋调水土，本得培养，则向之黄者翠，而垂者耸矣。夹之一治，乃劫法耳。其经久睥坏而宽甚者，药攻甚迟，不得已而夹去之，内当服药以治其本。不然，未几而复宽睫矣。拔剪之法，未闻其妙。屡有内多湿热，外伤风邪，致烂弦极丑，一毛俱无如风疾者。有毛半断者。有夹而复睫，云是尚宽，复夹至于三四，目亦急缩细小。徒损无益，终莫之悟，愚之甚也！

　　　睥急紧小

谓眼楞紧急缩小，乃倒睫拳毛之渐也。若不曾治而渐自缩小者，乃膏血精液濇耗，筋脉紧急之故。若治后而急小者，乃治之之故。患者多因睥宽倒睫，夹去上睥，失于内治愈后复倒复夹，遂致精液损而脉不舒，睥肉坏而血不足，目故急小。有不当割导而频数开导，又不能滋其内，以致血液耗而急小者。凡因治而愈者，若不乘时滋养，则络定气滞，虽治不复愈矣。宜神效黄芪汤。有瞖，拨云汤；小角紧急，连翘饮子。

　　　睥肉黏轮

目内睥之肉，与气轮相粘不开，难于转运。有热燥血涌者，目必赤痛。有热退血散失于治疗者，其状虽黏，必白珠亦痛。止须用鎌割之治。若赤痛时生黏者，必有瘀滞，宜渐导渐鎌。如别病虽退，而黏生不断，亦须鎌割渐开，仍防热血复黏生合，须用药时分之。排风散。

　　　胞肉胶黏

两睥腻沫，黏合难开。夜卧尤甚，轻则如胶黏刷，重则结硬必得润而后可开也。其病重在脾肺湿热之故。夫肺主气，气化水为泪，泪为热击而出，邪热蒸之，混浊不清，出而为脾土燥湿所滞，遂阻腻凝结而不流，燥甚则结硬而痛，故当以清凉滋润为主。虽有障在珠，亦是水不清内滞之故，非障之愆。久而不治，则有疮烂之变，内则有椒疮、粟疮、羞明、瘀滞等证生矣。

　　　睥翻黏睑

乃睥翻转贴在外睑之上，如舌舐唇之状，乃气滞血涌于内，皮急系吊于外，故不能复转。有自病壅翻而转；有因翻睥看病，为风热搏滞不得复返而转。大抵多风湿之滞所致。故风疾人患者多，治亦难愈。非风者易治。宜用鎌剔开导之法。

　　　睥轮振跳

谓目睥不待人之开合，而自牵拽振跳也。乃气分之病，属肝脾二经脉络牵振之患。人皆呼为风，殊不知血虚而气不顺，非纯风也。若有湿烂及头风病者，方是风邪之故。久而不治，为牵吊败坏之病。

　　　血瘀睥泛

谓睥内之肉，紫淤浮泛，如臭血坏泛之状，其色紫晕泛起，甚则细细如泡无数，相连成片，盖睥络血滞，又不忌火毒燥腻，致积而不散，其血皆不莹泽而淤泛，睥内肉坏，或碎睥出血，因而冒风，风伤其血，血滞濇而睥肉不得润泽，此乃久积之病也，非比暴疾。治以活血为上。甚者方以劫治，轻者止用杀伐之治足矣。

　　　睥虚如球

谓目睥浮肿如球状也。目尚无别，病久则始有赤丝乱脉之患。火重甚，皮或红，目不痛，湿痰与火夹搏者，则有泪有眦烂之候，乃火在气分之虚证，不可误认为肿。如杯覆，血分之实病，以两手掌擦热，拭之少平，顷复如故，可见其血不足，而虚火壅于气也。

　　　风沿烂眼

风沿眼系上膈，有积热自饮食中挟怒气而成顽痰痞塞，浊气不下降，清气不上升，由是火益炽而水益降，积而久也。眼沿因脓渍而肿于中，生细小虫丝，遂年久不愈而多痒者是也。用紫金膏，以银钗脚揩去油腻点之。试问若果痒者，又当去虫以绝根本，盖紫金膏只是去湿，与去风凉血而已。若前所谓饮食挟怒成痰，又须更与防风通圣散去硝黄，为细末，以酒拌匀晒干，依法服之。禁诸厚味及大料物，方尽诸法之要。

　　　风弦赤烂

乃目睥沿赤烂垢腻也。盖血虚液少，不能滋养睥肉，以致湿热滞于脾络，常时赤烂，如是者非若迎风因邪乘虚之比，久而不治，则拳毛倒入，损甚则赤烂湿垢，而拳毛皆坏。若先有障而后赤烂者，乃经络濇滞，神水不清而烂，治其障，通其脉络而自愈。有因毛倒而拔剪，损动精液，引入风邪，以致坏烂，各因其源而浚之。一法劫治以小烙铁卷纸，蘸桐油烧红，烙之，烂湿而痒者，颇获其效。若失于内治，总难除根。

　　　迎风赤烂

谓目不论何风，见之则赤烂，无风则否，与风弦赤烂入脾络之深者不同。夫风属木，木强土弱，弱则易侵，因邪引邪，内外夹攻，士受木克，是以有风则病，无风则愈。赤烂者，土木之正病耳。赤者，木中火证；烂者，士之湿证。若痰湿盛者，烂胜赤；若火燥胜者，赤胜烂。心承肺承者，珠亦痛赤焉。此专言见风赤烂之患，与后迎东迎西迎风冷热泪证入内之深者又不同。

　　　眦赤烂

谓赤烂唯眦有之，目无别病也。若目有别病而赤烂者，乃因别火，致伤其眦，又非此比。赤胜烂者火多，乃劳心忧郁忿悖无形之火所伤。烂胜赤者湿多，乃恣燥嗜酒，哭泣过多，冒火冲烟，风热熏蒸，有形所伤。病属心络，甚则火盛水不清而生疮于眦边也。要分大小二眦、相火君火虚实之说。内服洗刀散、菊花通圣散，点以炉甘石散、二蚕沙紫金膏，洗以黄连散。

　　　论目泪

运气泪出。皆从风热。经曰：厥阴司天之政，三之气，天政布，风乃时举，民病泣出。是也。

　　　迎东

谓目见东南二风则濇痛泪出，西北风则否，与迎风赤烂、迎风泪出，末同而本异。各证不论何风，便发此二证，则有东西之别，以见生克虚实之为病。迎风之泪，又专言其泪不带别病，而本病之深者，又非迎东迎西有别病之比，故治亦不同。迎东与迎西又不同，迎东乃肝之自病，气盛于血，发春夏者多，非若迎西因虚受克而病发也。

　　　迎西

谓目见西北二风则濇痛泪出，见东南风则否，乃肝虚受克之病。秋冬月发者多，治当补肝之不足，抑肺之有余。

　　　迎风冷泪

不论何时何风，见则冷泪交流，若赤烂障瞖者非也。乃水木二家，血液不足，阴邪之患，与热泪带火者不同，久而失治，则有内障视眇等阴证生焉。与无时冷泪又不同：此为窍虚，因邪引邪之患；无时冷泪则内虚，胆肾自伤之患也。

　　　迎风热泪

不论何时何风，见之则流热泪，若有别证及分风气者非也。乃肝胆肾水，木之精液不足，故因虚窍不密，而风邪引出其泪，水中有隐伏之火发，故泪流而热。久而不治，反有触犯者，则变为内障，如萤星满目等证也。

　　　无时冷泪

目不赤不痛苦，无别病，只是时常流出冷泪，甚则视而昏眇也，非比迎风冷泪，因虚引邪，病尚轻者。盖精液伤耗，肝胆气弱，膏濇，肾水不足，幽隐之病已甚，久而失治，则有内障青盲视瞻昏眇之患。精血衰败之人，性阴毒及悲伤哭泣久郁者，又如产后悲泣太过者，每多此疾。且为患又缓，人不为虑，往往罹其害而祸成也，悔已迟矣。

　　　无时热泪

谓目无别病，只是热泪不时常流也。若有别病，而热泪流出者，乃火激动其水，非此病之比。盖肝胆肾水耗而阴精亏濇，乃劳心竭意，过虑深思，动其火而伤其汁也。故血虚膏液不足人，哭泣太伤者，每每患此。久而失治，触犯者变为内障。因其为患微缓，故罹害者多矣。肝虚，还睛补肝丸、枸杞酒、二妙散；肝实，洗肝汤、羚羊角散；肝热，决明子方、凉胆丸。风热，羌活散、青葙子丸；风冷，羌活散；风湿，菊花散、蝉蜕饼子、川芎丸，外点真珠散、乳汁煎。
目中溜火，恶日与火，隐濇小角紧，久视昏花，迎风有泪，连翘饮子主之。

　　　气壅如痰

睥内如痰，白沫稠腻甚多，拭之即有者，是痰火上壅，脾肺湿热所致，故好酒嗜燥怫郁者，每患此疾。若觉睥肿及有丝脉虬赤者，必滞入血分，防瘀血灌睛等变生矣。

　　　论目疮疣

《内经》运气目眦疮疡有二：一曰热。经云：少阴司天之政，三之气，大火行，寒气时至，民病目赤眦疡，治以寒剂。是也。二曰燥。经云：岁金太过，民病目赤肿眦疡。又云：阳明司天，燥淫所胜，民病目眯眦疡，治以温剂。是也。

　　　实热生疮

轻重不等，痛痒不同。重则有堆积高厚，紫血脓烂而腥臭者，乃气血不和，火实之邪。血分之热尤重，如瘀滞之证，膏溷水浊，每每流于睥眦成疮，血散而疮自除。勤劳湿热，人每患睥眦成疮，无别痛肿证者，亦轻而无妨。若火盛疮生，堆重带肿痛者，又当急治。恐浊气沿于目内，而病及于珠。若先目病，后生疮，必是热沿他经。凡见疮生，当验部分，以别内之何源而来，因其轻重治之。

　　　椒疮

椒疮生于睥内，累累如疮，红而坚者是也。有则沙擦，开张不便，多泪而痛，今人皆呼为粟疮，误矣。粟疮亦生在睥，但色黄软而易散，此则坚而难散者。医者率以龙胡、灯心等物，出血取效。效虽速，不知目以血为荣，血损而光华有衰弱之患。轻则止须善治。甚重至于累累连片，疙瘩高低不平，及血瘀滞者，不得已而导之。中病即止，不可太过，过则血损，恐伤真水，失养神膏。大概用平熨之法，退而复来者，乃内有瘀滞，方可量病渐导。若初治便用开导者，得效最速，切莫过治。

　　　粟疮

生于两睥，细颗黄而软者是。今人称椒疮为粟疮，非也。椒疮红而坚，有则碍睛，沙濇不便，未至于急。粟疮见，若目痛头疼者，内必有变证。大意是湿热郁于土分为重，椒疮以风热为重，二证虽皆属于血分，一易散，一不易散，故治亦不同。有素好湿热燥腻者，亦有粟疮，而睛虽赤，而痛不甚者，虽有必退，与重者不同。又不可误认为玉粒，玉粒乃淡黄色坚而消迟，为变亦迟者。

　　　睥生痰核

乃睥外皮肉，有赘如豆，坚而不疼。火重于痰者，皮或色红，乃痰因火滞而结此。生于上睥者多，屡有不治自愈。有恣嗜辛辣热毒酒色斲丧之人，久而变为瘿漏重疾者，治亦不同。若初起劫治则顷刻平复矣。

　　　木疳

证治见目门五外障中。

　　　火疳

生于睥眦气轮。在气轮为害尤急，盖火之实邪在于金部，火克金，鬼贼之邪，故害最急。初起如椒疮榴子一颗，小而圆，或带横，长而圆，如小赤豆，次后渐大，痛者多，不痛者少。不可误认为轮上一颗如赤豆之证，因瘀积在外易消者，此则从内而生也。

　　　土疳

谓睥上生毒，俗呼偷针眼是也。有一目生又一目者，有止生一目者。有邪微不出脓血而愈者；有犯触辛热燥腻、风沙烟火，为漏为吊败者；有窍未实，因风乘虚而入，头脑俱肿，目亦赤痛者。其病不一，随宜治之。巢氏曰：凡眼内眦头忽结成泡，三五日间便生脓汁，世呼为偷针，此由热气客在眦闲，热搏于津液所成。但其势轻者，小小结聚，汁溃热歇乃瘥。谨按：世传眼眦初生小泡，视其背上即有细红点如疮，以针刺破眼睥即瘥，故名偷针，实解太阳经结热也，人每试之有验。然巢氏但具所因，而不更分经络，其诸名实所过者多矣。

　　　金疳

初起与玉粒相似，至大方变出祸患，生于睥内，必碍珠濇痛，以生障瞖。生于气轮者，则有珠痛泪流之苦。子后午前阳分气升之时尤重，午后入阴分则病略清宁。久而失治，违戒反触者，有变漏之患。

　　　水疳

忽然一珠生于睥眦，气轮之间者多。若在风轮，目必破损。有虚实大小二证，实者小而痛甚，虚者大而痛缓。状如黑豆，亦有横长而圆者，与木疳相似。但部分稍异，色亦不同。黑者属水，青绿蓝碧者属木。久而不治，必变为漏。头风人每有此患。风属木肝部，何以病反属水？盖风行水动，理之自然。头风病目，每伤瞳神。瞳神之精膏，被风攻郁，郁久则火胜，其清液为火击散走，随其所伤之络，结滞为疳也。疳因火滞，火兼水化，化因邪胜，不为之清润，而反为之湿热，湿热相搏而为漏矣，故水疳属肾与胆也。

　　　论漏睛

眦头结聚生疮，流出脓汁，或如涎水黏睛，上下不痛，仍无瞖膜。此因心气不宁，并风热停留在睑中，宜服五花丸、白薇丸。歌曰：原因风热睑中停，凝结如脓似泪倾；驱毒除风无别病，黄连膏子点双睛。合用糖煎散、三和散、密蒙花散。

　　　大眦漏

大眦之间生一漏，时流血水，其色紫晕，肿胀而疼。病在心部，火之实毒。治法宜补北方，泻南方。

　　　小眦漏

小眦间生一漏，时流血水，色鲜红，病由心包络而来，相火横行之候。失治则神膏损而明丧矣，当于北方中补而抑之。

　　　阴漏

不论何部生漏，但从黄昏至天晓则痛胀，流水作青黑色，或腥臭不可闻，日间则稍可，非若他证之长流，乃幽阴中有伏隐之火，随气升而来，故遇阴分即病重，治当温而清之。

　　　阳漏

不论何部分生漏，但日间胀痛流水，其色黄赤，遇夜则稍可，非若他漏长流也。治当补正气，清金火。

　　　正漏

有漏生于风轮，或正中或略偏，病至此，目亦危矣。若初发破浅，则流出如痰白膏，犹为可救。至于日久而深，则流出青黑膏汁，损及瞳神，即有金丹妙药，难挽先天二五元精，丧明必矣。病属肝肾二部，目窍于肝，主于肾，故曰正漏耳。

　　　偏漏

漏生在气轮，金坚而位旁，为害稍迟，故曰偏漏。其流如稠浊白水，重则流脓。久而失治，水泄膏枯，目亦损矣。

　　　外漏

生于两睥之外，或流脓，或流稠臭水，胀痛则流出，不胀则略止，其害目迟于各漏。久而失治，则睥坏气泄，膏水耗损，目亦坏矣。

　　　窍漏

乃目旁窍中，流出薄稠水如脓腥臭，拭之即有，久则目亦模糊也。人嗜燥躭酒，痰火湿热者，每患此疾。久而不治，亦有暗伤神水，耗濇神膏之害，与气壅如痰相似，彼轻此重。如痰乃在外，水不清，睑内欲出不得出者；此则从内邪气熏蒸而出，欲罢不能者。治亦深浅迟速不同。

　　　能远视不能近视

《秘要》云：阴精不足，阳光有余。病于水者，故光华发见散乱而不能收敛近视。治之在心肾，心肾平则水火调而阴阳和顺，阴阳和顺则收敛发用，各得宜也。夫血之所化为水，在身为津液，在目为膏汁。若贪淫恣欲，饥饱失节，形脉甚劳，过于悲泣，皆斲耗阴精，阴精亏则阳火盛，火性炎而发见，阴精不能制伏挽回，故越于外而远照不能，治之而反触激者有内障之患。

　　　能近视不能远视

《秘要》云：此证非谓禀受生成近视之病，乃平昔无病，素能远视，而忽然不能者也。盖阳不足，阴有余。病放火者，故光华不能发越于外，而收敛近视耳。治之在胆肾，胆肾足则神膏厚，神膏厚则经络润泽，经络润泽则神气和畅而阳光盛矣。夫气之所用谓之火，在身为运用，在目为神光。若躭酒嗜燥，头风痰火，忿怒暴悖者，必伤神损气，神气弱必发用衰，发用衰则经络濇滞，经络濇滞则阴阳偏胜，而光华故不能发达矣。

　　　神光自见

谓目外自见神光出现，每如电闪掣，甚则火焰霞明，时发时止，与视瞻有色之定者不同，乃阴精亏损，清气怫郁，元府太伤，孤阳飞越，神光欲散，内障之重者，非若萤星痰火之轻也。

　　　黑夜精明

夫人体天地之阴阳，昼明夜晦，理之常也。今晦暝之中，倏忽见物，是背于阴阳矣。乃水火不交，精华关格，乖乱不和，阳光飞越之害，不能培养阴精，以留制阳光，而自以为精华之盛。至于光坠而盲始悔之，不已晚乎？

　　　视正反邪

谓物本正而目见为邪也。乃阴阳偏胜，神光欲散之候。阳胜阴者，因恣辛嗜酒，怒悖头风，痰火气伤之病；阴胜阳者，因色欲哭泣饮味经产血伤之病。此内之元府郁滞有偏，而气重于半边，故发见之火，亦偏而不正耳。治用培其本而伐其标。久而失治，内障成焉。

　　　视定反动

谓物本定而目见为动也。乃气分火邪之害，水不能救之。故上旋眩运，振掉不定，光华欲坠。久则地石亦觉振动而不定，内障成矣。恣酒嗜燥，头风痰火人，阴虚血少者，屡有此患。

　　　视物颠倒

谓视器物皆振动而倒植也。譬之环舞后，定视则物皆移动而倒植。盖血气不正，阴阳反复，真元有伤，阴精衰弱，阳邪上干，虚眩而运掉。有一年数发，有一月数发者。若发则视倒而视冥不醒者，神光坠矣。须因其所发时令，及别其因虚因风因痰因火而治之。若以风眩不足为虑，反斲丧而激触者，内障之患，终莫能逃。

　　　视一为二

谓一物而目视为二，即《内经》所谓视岐也。乃精华衰乱，偏隔败坏，病在肾胆。肾胆真一之精不足，而阳光失其主倚，故视一为二。若目赤痛者，乃火壅于络，阴精不得升运，以滋神光，故反为阳邪错乱神光而岐其视，譬诸目痛，时见一灯火为二三灯也。

　　　视瞻有色

非若萤星云雾二证之细点长条也。乃目凡视物有大片，甚则通行，当因其色而别其证以治之。若见青绿蓝碧之色，乃肝肾不足之病，由阴虚血少，精液衰耗，胆汁不足，气弱而散，故视亦见其色。怯弱证人眼前每见青绿色，益见其阴虚血少之故也。若见黄赤者，乃火土络有伤也，痰火湿热人，每有此患。夫阴虚水少，则贼火得以燥铄，而清纯太和之气，为之乖戾不和，故神光乏滋运之化源，而视亦因其本而见其色也。因而不能滋养，反有触犯者，内障生焉。若见白色者，病由金分，元气有伤，及有痰沫阻滞道路者，皆有此患。若视有大黑片者，肾之元气大伤，胆乏所养，不久盲矣。

　　　视赤如白

谓视物却非本色也。因物着形之病，与视瞻有色空中气色不同。或观太阳若冰轮，或覩灯火反粉色，或视粉墙如红如碧，或看黄纸似绿似蓝等类。此内络气郁，元府不和之故，当因其色而别之，以知何脏腑乘侮之为病而施治。

　　　光华晕大

谓视日与灯烛，皆生红晕也。甚则通红，而人物在灯光之下亦大矣。皆是实火阳邪，发越于上之害。诸络必有滞濇，轻者晕小而淡，重者晕大而浓，治虽外证已退，目视尚有晕者，阳邪未平，阴精未盛，犹宜滋养化源，而克制其火耳。

　　　目闭不开

足太阳之筋为目上纲，足阳明之筋为目下纲，热则筋纵目不开。

　　　直视

视物而目睛不转动者是也。若目睛动者，非直视也。伤寒直视者，邪气壅盛，冒其正气，使神气不慧，脏腑之气不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，发汗则额上陷，脉紧急，直视不能眴，不能眠。以肝受血而能视，亡血家肝气已虚，目气已弱，又发汗亡阳，则阴阳俱虚所致。此虽错逆，其未甚也。逮狂言反目直视又为肾绝，直视摇头，又为心绝，皆脏腑气脱绝也。直视讝语喘满者死，下利者亦死。又剧者，发狂则不识人，循衣摸床，惕而不安，微喘，直视，脉弦濇者，死。皆邪气盛而正气脱也。《素问》曰：少阳终者，其百节纵，目?绝系。王注曰：?谓直视，如惊貌。目系绝，故目不动而直视。

　　　上视

经云：瞳子高者，太阳不足。戴眼者，太阳已绝。太阳之脉，其终也，戴眼、反折、瘈瘲。

　　　惊振外障

证治见目门五外障中。

　　　惊振内障

因病目，再被撞打，变成内障，日夜疼痛，淹淹障子，赤膜遶目，不能视三光，亦如久病内障。宜补肝丸、补肾丸、石决明丸，及皂角丸合生熟地黄丸。

　　　物损真睛

谓被物触打径在风轮之急者。物大则状大，物小则状小。有黄白二色，黄者害速，白者稍迟。若尖细之物触伤，浅小者可治可消。若粗厉之物伤大而深，及缺损神膏者，虽愈亦有瘢痕。若触及破膏者，必有膏汁，或青黑色或白色如痰者流出，为害尤急。纵然急治，瞳神虽在，亦难免攲侧之患。绽甚而瞳神已去者，不治。物有尖小而伤深膏破者，亦有细细黑颗，如蟹睛出，愈后有瘢。且如草木刺、金石屑、苗叶尖、针尖，触在风轮，浅而结颗黄者状如粟疮，急而有变白者状如银星，为害稍缓。每见耘苗人、竹木匠，往往误触竹丝、木屑、苗叶在风轮而病者。若飞扬之物重大而打破风轮者，必致青黄牒出。轻而膏破者，膏汁流出黑颗，为蟹睛；又轻而伤浅者，黑膏未出，有白膏流出，状如稠痰，凝在风轮，欲流不流，嫩白如凝脂者，此是伤破神珠外边上层气分之精膏也，不可误认为外障。若视昏者，瞳神有大小攲侧之患，久而失治，目必枯凸。大凡此病不论大小黄白，但有泪流赤胀等证者，急而有变，珠疼头痛者尤急。素有痰火风湿斲丧之人，病已内积，未至于发，今因外伤而激动其邪，乘此为害。痛甚便濇者，最凶。又如木竹芒刺，误触断在风轮膏内者，必晓夜胀痛难当，急宜取出物。若粗大入深者，于此损处，必有膏出为蟹睛，治亦有瘢。取迟膏水滞结障生者，物去而治障，障自退；障若大而厚者，虽退亦有迹。失取而攻损瞳神者不治。若刺伤断在气轮皮内，取迟者必有瘀血灌胀。取去物而先导之，后治余证。大抵此证物尖细者，伤亦小，易退而全好；粗大者伤亦大，难退而有迹。小者能大，大者损目。风轮最急，气轮次之。其小物所触，浅细者，年少精强及善于护养，性情纯缓之人亦有不治而愈者，必其内外别无他证也。

　　　振胞瘀痛

谓偶被物撞打，而血停滞于睑睥之间，以致胀痛也。缓而失治，则胀入珠内，瘀血灌睛，而睛有损坏之患，状亦与胀如杯覆同。外治开导敷治亦同，内治不同。盖胀如杯覆，因火从内起，而后壅滞，此因外触凝滞，脉道阻塞，而后灌及神珠。或素有痰火风邪，因而激动乘虚为患，又当验其形证丝络，各随其经而治之。

　　　触伤真气

乃被物撞打，而目珠痛，痛后视复如故，但过后渐觉昏瞑也。盖打动珠中真气，络濇滞而郁遏，精华不得上运，损及瞳神，而为内障之急。若初觉昏暗，速治之，以免内障结成之患。若疾已成，瞳神无大小攲侧者，犹可拨治。内宜调畅气血，使无凝滞。此证既成，即惊振内障。

　　　飞丝入目

谓风扬游丝，偶然撞入目中而作痛也。若野蚕、蜘蛛、木虫之丝，患尚迟。若遇金蚕、老鹳丝，其目不出三日迸裂。今人但患客风暴热，天行赤热，痛如针刺，一应火实之证，便呼为天丝眼。不知飞丝入目，乃人自知者，但回避不及，不意中被其入也。入目之时，亦自知之，倏然而痛，泪涌难开。岂可以之混治他证乎？

　　　物偶入睛

谓偶然被物落在目中而痛也。凡人被物入目，不可乘躁便擦，须按住性，待泪来满而擦，则物润而易出。如物性重及有芒刺不能出者，急令人取出，不可揉擦，擦则物愈深入而难取。若入深，须翻上睥取之，不取则转运阻碍，气滞血凝而病变。芒刺、金石棱角之物，失取碍久及擦重者，则坏损轮膏，如痕凹凝脂等病，轻则血瘀水滞为痛为障等病。有终不得出而结于睥内者，必须翻而寻看，因其证而治之。此与眯目飞扬不同。飞扬细沙擦眯已成证者，此则未成证。若已成证则大同小异，终彼轻而此重也。

　　　眯目飞扬

因出行间风吹沙土入目，频多揩拭，以致气血凝滞而为病也。初起濇湿赤脉，次后泪出急濇，渐渐重结为障瞖。然有轻重赤白，亦因人之感受血气部分，或时令之寒热不同耳。或变或不变，亦随人之戒触所致，当辨形证别经络而施治。

　　　妊振目病

其病多有余，要分血分气分。气分则有如旋螺泛起瞳神散大等证；血分则有如瘀血凝脂等病。盖其否隔阴阳濇滞，与常人不同，为病每多危急。人不知虑，屡见临重而措手不及者。内伐又恐伤胎泄气，不伐又源不澄，病不去，将奈何？吁！能知其胎系固否，善施内护外刼之治，则百发百中矣。

　　　产后目病

产则百脉皆动，气血俱伤，太虚不足，邪易以乘。肝部发生之气甚弱，血少而胆失滋养，精汁不盛，则目中精膏气液，皆失化源，所以目病者多，然轻重内外不同。有劳瞻竭视，悲伤哭泣，而为无时冷热泪，内障昏眇等证；有窍不密引入风邪为湿烂头风者；有因虚沐发湿气归脑而为内障诸病者；有因虚劳役、恣辛嗜热、及患热病而伤目血为外障者，皆内不足所致。善知爱护者，疾微而不变；不知保养，反纵斲丧，则变重不一。大抵产后病宜早治，莫待其久，久则气血定而病深，治亦不易。其外证易知者，人皆知害而早治；其内证害缓者，人多忽之。比其成也，为无及之悔者多矣。参看目痛条亡血过多之病。

　　　因风

谓患风病人目疾也。风在五行为木，在脏为肝，在窍为目，本乎一气。久风则热胜，热胜则血弱，风久必郁，郁则火生，火性炎上，故患风人未有目不病者。然各因其故而发：有日浅而郁未深，为偏喎歪斜者；有入脾而睥反湿胜而赤烂者；有血虚筋弱而振搐者；有不禁反伤精神，及恣燥嗜热，助邪乖乱，清和融纯之气，氤郁而为内障者；有风盛血滞，结为外障，如胬肉等证者；加以服饵香燥之药，躭酒纵辛，阴愈亏而火愈铄，病变瘀变重者。治各因其证而伐其本，内外常劫不同。大抵风病目者，当去风为先，不然目病虽退而复来，虽治至再至三，风不住，目病终无不发之理。

　　　因毒

谓人生疮疡肿毒，累及目病也。夫六阳火燥有余，水不能制，致妄乱无拘，气滞血壅，而始发疮疡肿毒。火性炎上，目窍高，火所从泄，浊能害清，理之自然。肝胆清净融和之府，疮毒痈疽浊乱之邪，邪既炽盛，侵搅清和。因素斲丧，肝肾有亏，阴虚血少，胆之精汁不充，化源弱而目络少滋，故邪得乘虚入目而为害。若病目正在病毒之时，治毒愈而目亦愈。若毒愈而目不愈者，乃邪入至高之深处，难以自退，当浚其流，澄其源。因而触激甚者有瘀滞之变。

　　　因他

谓因患别病而害及目也。所致不同：有阴病而阴自伤；有阳病而阳自损；有寒病热药太过，伤其神气；有热病寒药太过，耗其精血。补者泻之，泻则损其元；泻者补之，补则助其邪。针砭之泄散真气，炮炙之激动火邪，实实虚虚，损不足益有余之故不同，亦各因人触犯感受脏腑经络衰旺，随其所因而入，为病内外轻重不等，当验其标而治其本。譬如伤寒阳证，热郁蒸损瞳神，内证也；热盛血滞，赤痛泪濇者，外证也。阴证脱阳目盲，内证也；服姜附温热之剂多而火燥赤濇者，外证也。疟疾之热损瞳神，内证也；火滞于血而赤濇，外证也。泻利后昏眇，为谷气乏，土府清纯之气伤，不能发生长养，津液耗而膏汁不得滋润，内证也；山岚瘴气目昏者，邪气蒙蔽正气，外证也。蛊胀中满赤痛者，阴虚难制阳邪，内证也；气证多怫郁，弱证多昏花，皆内证也。痰证之腻沫，火证之赤濇，皆外证也。余仿此。宜梦灵丸、明目生熟地黄丸，合皂角丸、茺蔚子丸。

　　　痘疹余毒

痘疹为毒最重，为自禀受以来，蕴积恶毒深久之故。古称曰百岁疮，谓人生百岁之中，必不能免一发，则诸经百脉，清纯太和之气，皆为其扰乱一番，正气大虚，而邪得以乘之，各因所犯而为疾。况目又清纯之最者，通于肝胆，肝胆为清净之府，邪正不并立。今受浊邪熏灼，则目有失发生长养之源，而病亦易侵，皆由人不能救而且害之之故也。或于病中食物太过，怀藏太暖，误投热药，多食甘酸而致病者；或于病后因虚未复，恣食辛辣燥腻，竭视劳瞻，好烘多哭，冲冒风沙烟瘴而致病者。有为昏蒙流泪之内证者；有为赤烂星障之外证者。有余邪蕴积，为凝脂黄膜、花瞖、蟹睛等证之重，而目凹凸者；有余邪偶流为赤丝羞明后星薄瞖等证之轻而病自消者。轻重浅深，亦各随人之犯受所患不一。当验其证，而审其经以治之，不可执一，反有激变之祸。盖痘疹之后，人同再造，此之常人不同。若有所误，贻害终身。行斯道者，宜加谨焉。大抵治之早则易退而无变，迟则虽无变，恐血气凝定，即易治之证，亦退迟矣。今人但见痘后目疾，便谓不治，不知但瞳神不损者，纵久远亦有可治之理。惟久而血定，精凝障瞖，沉滑濇损者，则不治耳。

　　　时复

谓目病不治，忍待自愈；或治失其宜，有犯禁戒，伤其脉络，遂致深入，又不治之，致搏夹不得发散之故。或年之月，月之日，如花如潮，至期而发，至期而愈。久而不治，及因激发，遂成大害。未发者，问其所发之时令，以别病本在何经位；已发者，当验其形证丝脉，以别其何部分，然后治之。

古今图书集成医部全录卷一百四十四

　目门

　　医贯 【 明?赵献可】 

　　　论目为火病肾肝同治

经曰：五脏六腑之精，皆上注于目而为之精，故治目者以肾为主。目虽肝之窍，子母相生，肾肝同一治也。华元化云：目形类丸，瞳神居中而前，如日月之丽东南而晦西北也。有神膏、神水、神光，真气、真血、真精，此滋目之源液也。神膏者，目内包涵膏液，此膏由胆中渗润精汁积而成者，能涵养瞳神，衰则有损。神水者，由三焦而发源，先天真一之气所化，目上润泽之水是也。水衰则有火胜燥暴之患，水竭则有目轮大小之疾，耗濇则有昏眇之危。亏者多，盈者少，是以世无全精之目。神光者，原于命门，通于胆，发于心，火之用事也。火衰则有昏暝之患，火炎则有焚燥之殃。虽有两心而无正轮。心君主也，通于大眦，故大赀赤者实火也；命门为小心，小心相火也，代君行令通于小眦，故小眦赤者虚火也。若君主拱默，则相火自然清宁矣。真血者，即肝中升运滋目注络之血也，此血非比肌肉间易行之血，即天一所生之水，故谓之真也。真气者，即目之经络中往来生用之气，乃先天真一发生之元阳也。真精者，乃先后天元气所化精汁，起于肾，施于胆，而后及瞳神也。凡此数者，一有损，目则病矣。大概目圆而长，外有坚壳数重，中有清脆肉包黑稠神膏一函，膏外则白稠神水，水以滋膏，水外则皆血，血以滋水。膏中一点黑莹，是肾胆所聚之精华。惟此一点，烛照鉴视，空阔无穷者，是曰水轮。内应于肾，北方壬癸亥子，水也。五轮之中，惟瞳神乃照。或曰：瞳神水耶？气耶？血耶？膏耶？曰：非气非血，非水非膏，乃先天之气所生，后天之气所成，阴阳之妙蕴，水火之精华。血养水，水养膏，膏护瞳神。气为运用，神即维持。喻以日月，理实同之。男子右目不如左目精华，女子左目不如右目光彩，此皆各得其阴阳气分之正也。
许学士、东垣、《秘要》等所论远视近视之证，皆阴弱不能配阳，内障之病。其病无眵泪、痛痒、羞明、紧濇之证，初但昏如雾露中行，渐空中有黑花，又渐暗，视物成二体，久则光不收，遂为废疾。患者皆宜培养先天根本，乘其初时而治之。况此病最难疗，服药必积岁月，绝酒色淫欲，毋饥饱劳役，驱七情五贼，庶几有效，不然必废，终不复也。世不知此，始曰目昏无伤，略不经意。及病成，医亦不识，直曰热致，竟用凉药。殊不知凉药又伤胃，况凉为秋为金，肝为春为木，又伤肝矣，往往致废而后已。病者不悟药之过，诿之曰，命也。医者亦不自悟而曰病拙，悲夫！

　　医方考 【 明?吴昆】 

　　　目病方论

眼，五官之一也，匪明则无以作哲，故眼重焉。医眼有专科，亦以其重耳。今考名方十四首，夫人酌其宜而用之，则复明之一助也。
眼痛赤肿者，消风养血汤主之。盖痛者，邪气实也；赤者，风热伤血也；肿者，风热注之也。是方也，荆芥、菊花、蔓荆、白芷、麻黄、防风、川芎，可以消风，亦可以去热，风热去则赤肿去矣。桃仁、红花、当归、芍药、草、石决明，可以消瘀，可以养血，亦可以和肝。瘀消则不痛，养血和肝则复明。乃甘草者，和诸药而调目气也。
肾虚目暗不明者，益阴肾气丸主之。盖精生气，气生神，故肾精一虚则阳光独治，阳光独治则壮火食气，无以生神，令人目暗不明。王冰曰：壮水之主，以制阳光。故用生熟地黄、山萸、五味、归梢、泽泻、丹皮味厚之属，以滋阴养肾，滋阴则火自降，养肾则精自生。乃山药者，所以益脾而培万物之母；茯神者，所以养神而生明照之精；柴胡者，所以升阳而致神明之气于精明之窠也。孙思邈云：中年之后，有目疾者，宜补而不宜泻。可谓开斯世之蒙矣。东垣此方其近之。
疗本滋肾丸，此亦治肾虚目暗之方也。盖眼者肝之窍，肝，木脏也，得水则荣，失水则枯。故用黄蘗、知母之味厚者，以滋肾水，所谓虚则补其母也。是方也，虽曰补肾，亦泻之之类也。脾强目暗者宜主之，脾胃坏者非所宜也。
血弱不能养心，心火旺盛，肝木自实，瞳子散大，视物不清者，干熟地黄丸主之。盖肝者心之母，心火旺盛，故令肝木自实。肝主风，心主火，瞳子散大，风火动摇之象也。瞳子者，主照物，今而散大，宜其视物不清矣。越人云：实则泻其子，虚则补其母。火是肝之子，故用芩、连、骨皮、生地以泻火；水是肝之母，故用熟地、门冬、五味以滋水。《内经》曰：阳气者精则养神。故又以人参、甘草益其阳气，而枳壳者所以破其滞泥，柴胡者所以升其清阳也，清升而目自明矣。经曰：目得血而能视，故又以当归佐之。
青白目瞖者，补阳汤主之。盖阳不胜其阴，则生目瞖。所谓阴盛阳虚，则九窍不通，乃阴埃障日之象也。是方也，人参、黄芪、白朮、茯苓、甘草、陈皮甘温益气之品也，固所以补阳；柴胡、羌活、独活、防风辛温散瞖之品也，亦所以补阳；知母、当归、生熟地黄、芍药、泽泻，虽曰养阴，亦所以济夫羌、防、柴、独，使不散其真阳耳，是亦所以补阳也。用肉桂者取其辛热，热者火之象，可以散阴瞖，辛者金之味，可以平肝木。盖眼者，肝木之窍，以故用之。
百点膏者，盖欲使药力相继耳。按蕤仁能散结气，当归能活滞血，防风能散风，黄连能攻热，甘草能和气血，乃蜜则润之而已。
凡患风热眼眶红烂者，光明洗眼方良。盖铜性清肃，可以胜热明目；黄连苦燥，可以泻热坚肤；艾叶辛温，可使驱风胜湿；杏仁辛润，可使利气泽皮。
诸目疾瞖障青盲者，本事羊肝丸主之。盖眼者肝之窍，肝木自实而病，眼邪害空窍也。越人云：实则泻其子。故用黄连以泻心，能泻其心，则子食气于母，而肝弗实矣，目岂不莹然而明乎？然必济以羊肝者，取其为血气之属，同类相从，用之补肝，非若草木之性，偏一而失冲和也。
一切内障，类说羊肝丸主之。盖夜明沙能攻目中瞖障，木贼能散目中瞖热。乃羊肝者，同类相从，能引四物入肝而利其窍也。
目昏多泪，真人明目丸主之。盖肾主目之瞳子，肾水虚竭，故令目昏；肝之液为泪，肝有风热，故令泪出。是方也，生地所以凉肝，熟地所以补肾。乃川椒者，味辛而热，可以疗肝肾之痹气。痹气者，湿热着而不散之气也。又于空心之时，以盐饮吞之，宜其直达肝肾之区矣。病在标而治其本，可谓神于病情者，此其所以为真人之方欤！
瞖膜遮睛，鼍龙点眼方，良。盖猪胆汁者，甲木之精也，可以荣润乙窍；冰脑者，辛温之品也，可以旋开目瞖；猪胆膜皮者，化烂之品也，可以消去瞖膜。
两睑赤湿流泪，疼痛不能视物，夜不可近灯，二百味花草膏主之。夫内热则睑赤，肝热则出泣；微热则痒，热甚则痛。或痛或痒，皆火之故也。气热则神浊昏冒，故令昼不能视物。阳胜者恶火，故令不可以近灯光。此经所谓天明则日月不明，邪害空窍也。羯羊胆，苦物，足以胜热；蜜润物足以济火。然曰入口，不曰入眼，则固服食之剂耳。用之者，使频频噙之，药力相继为良。
目疾者，戒沐头，宜濯足。昆谓此二句者，先哲之格言也。太极之道，动而生阳，静而生阴，沐头则上动矣，必生阳而损目。况夫湿气难干，乘风而梳拂不已，则风湿袭于首而并于目，甚者至于丧明，此沐头之宜戒也。然何以宜濯足也？足太阳之经，根于足之小指端，上贯于睛明；足少阳之经，根于足大指岐骨间，上贯于瞳子髎；足阳明之经，根于足中指内间，上贯于承泣。《易》曰：水流湿，火就燥。若能以温水濯其两足，则头目间之热邪，亦能引之而下。况夫温濯之余，腠理疏泄，又足以泻经中之邪，是亦去病之一助也。故曰，宜濯足。

　　外科正宗 【 明?陈实功】 

　　　眼丹

眼丹乃脾经有风，胃经多热，共结为肿。风多者则浮肿易消，热甚者则坚肿难散。初起宜用金黄散敷之。有表证者，荆防败毒散；有里证者，清胃散加大黄利之。如后不散，必欲作脓，宜换膏贴之。脓成者，即针，迟则眼头自破。然此乃睛明穴肉空难敛之所，故成漏者多。

　　　眼胞菌毒

菌毒者，乃脾经蕴热凝结而成。其患眼胞内生出如菌，头大蒂小，渐长垂出；甚者眼翻流泪，亦致昏蒙。治宜用软绵纸蘸水癊之眼泡上，少顷用左手大指甲，佃于患根，右手以铍针尖头，齐根切下，血出不妨，随用翠云靛磨浓涂之，其血自止。内服凉膈清脾饮二服。仍忌海腥煎炒椒姜火酒等件，不发。

　　景岳全书 【 明?张介宾】 

　　　论证

眼目一证，虽古有五轮八廓，及七十二证之辨，余尝细察之，似皆非切当之论，徒资惑乱，不足凭也。以愚论之，则凡病目者，非火有余则阴不足耳。但辨以虚实二字，可尽之矣。盖凡病红肿赤痛，及少壮暂得之病，或因积热而发者，皆属之有余。其既无红肿，又无热痛，而但或昏或濇，或眩运或无光，或年及中衰，或酒色过度，以致羞明黑暗，瞪视无力，珠痛如抠等证，则无非水之不足也。虚者当补，实者当泻，此固其辨矣。然而实中亦有兼虚者，此于肿痛中亦当察其不足；虚中亦有兼实者，又于衰弱内亦当辨其有余。总之，虚实殊途，自有形气脉色，可证可辨也。知斯二者，则目证虽多，无余义矣。
眼科有风热之说，今医家凡见火证，无论有风无风，无不称为风热，多从散治，而不知风之为义，最当辨析。夫风本阳邪，然必有外感，方是真风。因风生热者，风去火自息，此宜散之风也。若本无外感，止因内火上炎而为痒为痛者，人亦称为风热。盖木属肝，肝主风，因热极而生风者，热去风自息，此不宜散者也。如果风由外感，必见头痛鼻塞，或为寒热，或多涕泪，或筋骨酸疼而脉见紧数，方可兼散。如无表证，则阴火炽于上者，则凡防风、荆芥、白芷、升麻、川芎、细辛、薄荷、羌活之类，皆不宜用。虽曰亦有芩、连、栀、蘗，自能清火，然宜升者不宜降，用散者是也；宜降者不宜升，用清者是也。若用药不精，未免自相掣肘，致可速者反迟，病轻者反重，躭视日久，而瞖障损明，无所不致，又孰能辨其由然哉？此不可不察其阴阳升降之道也。
眼目之证，当察色以辨虚实。经曰：黄赤者多热气，青白者少热气。故凡治黄赤者宜清肝泻火，治青白者宜壮肾扶阳，此固不易之法也。至于目黄一证，尤宜辨其虚实，不可谓黄者必由热也。盖有实热而黄者，有虚寒而黄者。实热之黄如造曲然，以湿热内蓄郁蒸而成，热去则黄自退，非清利不可也。若虚寒之黄，则犹草木之凋，以元阳日剥，津液消索而然。其为病也，既无有余之形气，又无烦热之脉证，惟因干涸所以枯黄，其衰已甚，使非大加温补，何以回生？切不可因其色黄，概执为热，而再加清利，鲜不危矣。
瞖障当分虚实，大都外障者，多由赤痛而成，赤痛不已，则或为胬肉，或为瘢(上厌下皮)，此皆有余之证，治当内清其火，外磨其障。若内障者，外无云瞖，而内有蒙蔽，《纲目》谓其有瞖在黑睛内，遮瞳子而然。《龙木论》又云：脑脂流下作瞖者，足太阳之邪也；肝风上冲作瞖者，足厥阴之邪也。故治法以针言之，则当取三经之俞，如天柱、风府、太冲、通里等穴是也。又闻有巧手妙心，能用金针于黑眼内，拨去云瞖，取效最捷者。此虽闻之，而实未见其人也。又有所谓内障者，察其瞳子，则本无遮隔，惟其珠色青蓝，或微兼绿色，或瞳人散大，别无热壅等证，而病目视不明，或多见黑花等证，此悉由肾气不足，故致瞳子无光，若有所障而内实无障也。治当专补肾水，气虚者尤当兼补其气。又有七情不节，肝气上逆，或挟火邪而为蒙眛不明，若有所障者，虽其外无赤痛，然必睛珠胀闷，或口鼻如烟，此亦有余之证。气逆者先当顺气，多火者兼宜清火。若气不甚滞，火不甚盛，必当滋养肝血。然有余者多暴，至若因循日积者，多不足也。又当以此辨之。

　　　论治

火证眼目赤痛，或肿或濇，或羞明胀闷。凡暴病而火之甚者，宜抽薪饮加减主之；火之微者，宜徙薪饮，黄芩黄连汤之类主之。
若阴虚而火盛者，宜加减一阴煎、泻白散、滋阴地黄丸之类主之。
若久病不已，或屡发而多火者，宜黄连羊肝丸、明目羊肝丸，或固本还睛丸之类主之。
若真阴不足，本无火证，而但目视无光，及昏黑倦视等证，悉由水亏血少而然，宜济阴地黄丸、左归丸之类主之。或兼微火者，宜明目地黄丸、固本还睛丸之类主之。
若阴中之阳虚者，宜大补元煎、左归饮、人参养荣汤、十全大补汤之类主之。
若风热肿痛之证，察其果有外感，方可从散，宜芎辛散、明目细辛汤、助阳和血汤之类，择而用之。
若风热相兼者，宜芍药清肝散、当归龙胆汤、蝉花散之类主之。
瞖障遮睛，凡火有未清者，宜蝉花散、八味还睛散之类主之。
退瞖诸药，如白蒺藜、木贼、密蒙花、蛇蜕、蝉蜕、青葙子、草决明、石决明、夜明砂之类，皆所宜用。然欲退瞖于已成，终属费力，不若早杜其源也。
点眼诸方，载者固多，然皆不若金露散之为妥也。或用丹砂散亦妙。若火连五脏，热毒深远，而凡过用寒凉点洗者，多致留邪，大非良法。若火邪不甚，而暴为赤痛者，用鸡子黄连膏，其效甚捷。或黄连膏。
目眶岁久赤烂，俗呼为赤瞎，当以三棱针刺眼眶外出血，以泻湿热而愈。或用洗烂弦风赤眼方，亦妙。

　　　升阳散火辨

凡治火之大法，有曰升阳散火者，有曰滋阴降火者。夫火一也，而曰升曰降，皆堪治火。然升则从阳，降则从阴，而升降混用，能无悖乎？抑何者宜升，何者宜降，而用有辨乎？此千古之疑窦，亦千古之两端，而未闻有达之者。夫火之为病，有发于阴者，有发于阳者。发于阴者，火自内生者也；发于阳者，火自外致者也。自内生者，为五内之火，宜清宜降者；自外致者，为风热之火，宜散宜升者。今人凡见火证，无分表里，必曰木火同气，动辄称为风热，多用升阳升火之法。呜呼！此似近理，孰得非之？而不知至理所在，无容混也。夫风热之义，其说有二，有因风而生热者，有因热而生风者。因风生热者，以风寒外闭而火郁于中，此外感阳分之火，风为本而火为标也；因热生风者，以热极伤阴，而火达于外，此内伤阴分之火，火为本而风为标也。经曰：治病必求其本。可见外感之火，当先治风，风散而火自息，宜升散不宜清降；内生之火，当先治火，火灭而风自清，宜清降不宜升散。若反而为之，则外感之邪得清降而闭固愈甚，内生之火得升散而燔燎何当？此其内因外因，自有脉证可详辨也。余阅方书，所见头目口齿咽喉脏腑阴火等证，悉云风热，多以升降并用，从逆兼施，独不虑升者碍降，降者碍升乎？从者忌逆，逆者忌从乎？经曰：高者抑之，下者举之，寒者热之，热者寒之。又曰：病生于内者，先治其阴，后治其阳，反者益甚。病生于阳者，先治其外，后治其内，反者益甚。此自不易之正理。故余之立方处治，宜抑者则直从乎降，宜举者则从乎升，所以见效速而绝无躭延之患，亦不过见之真而取之捷耳。若今人之轻病致重，重病致危，而经年累月，日深日甚，以致不救者，谓非两端之误者乎？明者于此最当辨也。

　　　论古

东垣曰：能远视不能近视者，阳气不足，阴气有余也，乃气虚而血盛也。血盛者阴火有余，气虚者气弱也。此老人桑榆之象也。能近视不能远视者，阳气有余，阴气不足也，乃血虚气盛也。血虚气盛者，皆火有余，元气不足也。火者，元气之贼也。王海藏曰：目能远视，责其有火；不能近视，责其无水；宜东垣地芝丸主之。目能近视，责其有水；不能远视，责其无火，东垣定志丸主之。愚谓此二子之说，在东垣以不能近视为阳不足，不能远视为阴不足；在海藏以能远视不能近视，责其有火无水，能近视不能远视，责其有水无火。何二子之言相反也？岂无是非之辨哉？观刘宗厚曰：阳气者犹日火也，阴气者，金水也。先儒谓金水内明而外暗，日火外明而内暗，此自不易之理也。然则内明者利于近，外明者利于远。故凡不能远视者，必阴胜阳也；不能近视者，必阳胜阴也。由此言之，则海藏是而东垣非矣。若以愚见评之，则但当言其不足，不必言其有余。故曰不能远视者，阳气不足也，不能近视者，阴气不足也。岂不甚为明显？若东垣以阴气有余，阳气有余，皆谓之火，则能视者皆火病也。海藏云：能近视责其有水，能远视责其有火，则当责者亦是病也。此等议论，余则未敢服膺。
王节斋曰：眼赤肿痛，古方用药，内外不同。在内汤散，则用苦寒辛凉之药，以泻其火。在外点洗，则用辛热辛凉之药，以散其邪。故点药莫要于冰片，而冰片大辛热，以其性辛甚，故借以拔出火邪，而散其热气。古方用烧酒洗眼，或用干姜末、生姜汁点眼者，皆此意也。盖赤眼是火邪内炎，上攻于目，故内治用苦寒之药，是治其本，如锅底之去薪也。然火邪既客于目，从内出外，若外用寒凉以阻逆之，则火郁内攻，不得散矣。故点药用辛热，而洗眼用热汤，是火郁则发，因而散之，从治法也。世人不知冰片为劫药，而误认为寒，常用点眼，遂致积热入目，而昏暗障瞖，故云，眼不点不瞎者也。又不知外治忌寒凉，而妄将冷水、冷物、冷药浥洗，致昏瞎者有之。愚按节斋之论，甚属有理。然寒凉点眼之法，亦非尽不可用，但用之有宜否耳。盖点以寒凉，用治火也。若火之微者，其势轻，其邪浅，或偶触烟火风热，或素有标病，邪在肤腠之间，而热不深者，即用黄连膏之类，暂为清解，亦可去热。浮热去而目自愈，无不可也。若火之甚者，本于五脏，而炽及三阳，欲以一星之寒凉，济此炎炎之盛势，其果能否？此其解热之功，毫无所及，而闭热之害，惟目受之矣。故凡病火眼之甚者，点以寒凉，痛必连珠，正由火郁而然耳。所以久点寒凉而不效者，未有不致于坏目，此王节斋之论，有不可不察，而凡治痈疽外证者，亦当并识此义。

　　石室秘箓 【 清?陈士铎】 

　　　目痛肿

目痛者，肝经之病，宜治肝矣，而余偏不治肝。方用黄连一钱，花椒七粒，明矾三分，荆芥五分，生姜一片，水煎半碗，乘热洗之，一日洗七次，明日即愈。此治火眼之法如此。若虚火之眼，又不如是。用人乳半钟，生地二钱，葳蕤仁五分去壳、取一分研碎，明矾半分，水半钟，同人乳煎药，取汁少许，洗七次，明日即愈。虚火之眼，红而不痛不濇、无泪无眵，是也。有火者，红肿如含桃，泪出不止，酸痛羞明多眵，是也。又治目痛方，用柴胡、防风各二分，黄连三分，花椒三粒，明矾一分，水半钟，饭锅蒸，洗眼如神。一日洗三吹，二日即止痛。又一方最妙，以人乳一合，大枣一枚，明矾、人参、黄连各三分，水半钟，同煎二沸，即取起洗眼，无论虚眼实眼，奇妙。每日洗七次，三日即愈。
目痛而濇，无泪红赤，人以为热，不知非热也，乃肾水亏而虚火冲上耳。方用六味地黄汤，加柴胡一钱，白芍、甘菊花、当归各三钱治之。一剂轻，二剂全愈，此亦上病治下之法。
目痛，法当用轻清之品，少少散之，无不立效，如小柴胡汤之方是也。然而小柴胡汤，世人不知轻重之法，予再酌定之，可永为式。方用柴胡、黄芩、半夏、甘草各一钱，陈皮五分，此小柴胡汤，予更加人参五分，茯苓二钱，更为奇妙。盖气足则邪易出而汗易发，世人见用人参便觉失色，匪独医者不敢用，即病者亦不敢服。相沿而不可救，滔滔皆是。安得布告天下医人，详察其病源而善用之也。
目肿而痛，亦是火证。然必看其眵多泪多，红肿而痛，如有物针触一般，用柴胡、白蒺藜、炒栀子各三钱，半夏、甘草各一钱，水煎服。此方之妙，全在直散肝胆之郁火，火散则热自退。不攻之攻胜于攻，不下之下胜于下也。一剂奏功，不必再服。
目之红肿，乃风火入于肝胆之中，湿气不散，合而成也。初起之时，即用舒肝胆之药，而加去湿散火之品，自然手到功成。无如人止如散邪，而不知合治之法，所以壅结而不能速效。少不慎疾，或恣欲于房闱，或留情于声色，或冒触于风寒，遂变成烂眼流泪证，甚则胬肉攀睛有之。今定一方，即于初起之三五日内，连服二剂立愈。方用柴胡、白芍、白蒺藜、半夏各三钱，甘菊花二钱，白朮五钱，荆芥、甘草、草决明各一钱，水煎服，一剂轻，二剂愈。有热者加栀子三钱，无热者不必加入。此方之妙，在火风湿同治，而又佐之治目之品，所以药入口而目即愈也。

　　　眼花猝倒

眼花猝倒，非中于恶则中于痰，然中恶中痰，实可同治。盖正气之虚，而后可以中恶；中气之馁，而后可以痰迷。然则二证皆气虚之故，故补其气而中气正气自回，或加以袪痰之品，逐邪之药，无有不奏功顷刻者。方用人参三钱，白朮五钱，附子、半夏、南星、白薇各一钱，水煎服，下喉即愈。此方妙在补气之药，多于逐痰驱邪。中气健于中，邪气消于外也。

　　　目生星

眼目中生星，久不能去，止可去暂时者，方用白蒺藜三钱，水煎洗之，三日即无星。

　　　视物倒置

如人病伤筋力，将肝叶倒转，视各物倒置，人又无病，用诸药罔效，必须将人倒悬之，一手执木头棍劈头打去，不必十分用力，轻轻打之，然不可先与之言，必须动其怒气，使叶开张而后击之，彼必婉转相避者，数次，则肝叶依然相顺矣。更有一法，以黄酒一壶，令病人饮之，大醉，以竹轿抬之，故意跌翻，亦必愈也。

　　　眼生长肉

有人眼内长肉二条，长一寸，如线香之粗，出于眼外，此乃祟也。虽是肝胆之火，无祟则不能长此异肉，法当药点之。冰片、黄连、甘草各一分，硼砂半分，各研细末，无声为度。用人乳少许，点肉尖上，觉眼珠火炮出，一时收入而愈。更须服煎药，用白芍五钱，柴胡、甘草、陈皮各一钱，炒栀子二钱，白芥子、茯苓、白朮各三钱，水煎服，此方妙在舒肝胆之气，而又泻其火与痰，则本源已探其骊珠，又何愁怪肉之重长耶？

　　　胬肉攀睛

胬肉攀睛，乃睛病失治而生肉，人不知避忌，将眼皮翻转以取凉快，谁知风忽中之，则眼毛倒生而攀睛矣。此等最忌动刀，一动刀则不可内治矣。法当用丸散以消之，然非服至半年不能奏效。当归半斤，柴胡四两，丹皮三两，葳蕤、白芍、枸杞子、蒺藜各一斤，草决明四两，家园甘菊花、茯苓、麦门冬、天门冬各十两，各为末，蜜为丸，每日饥服一两，一料少愈，二料全痊。最忌房事，能断欲者，一料全愈，不必须二料三料也。

　　方

越婢加半夏汤 【 仲景】 　治寒火眼赤肿，或喘欬，目如脱。
麻黄六两　石膏半斤　生姜三两　甘草二两　半夏半升　大枣十五枚　右六味，以水六升先煮麻黄，去上沫，内诸药，煮取三升，温分三服。

熏方　治眼睥赤烂。
苍朮四两米泔水浸一宿，切作片，焙干为末　每服三钱，猪肝二两，批开掺药在内，麻线缚定，粟米一合，水一碗，砂锅内，煮熟熏眼，候温临卧服，大效。又方苍朮一两，捣罗为末，每服一钱，不计时。

神曲丸 【 《千金》，下同】 　主明目，夜读细书。一名磁石丸。
神曲四两　磁石二两　光明沙一两　右三味为末，炼蜜为丸，如梧子大，米饮服三丸，日三，不禁，常服益眼力，众方不及，学者宜知。此方神验不可言，当秘之。

瓜子散　补肝，治眼漠漠不明。一名十子散。
冬瓜子　青葙子　茺蔚子　枸杞子　牡荆子　蒺藜子　菟丝子　芜菁子　决明子　地肤子　柏子仁各二合牡桂　蘡薁根各二两　蕤仁一合　，一本二合　车前子一两　细辛半两，一本一两半　右十六味，治下筛，食后以酒服方寸匕，日二，神验。

补肝芜菁子散　常服明目。
芜菁子三升，净淘以清酒三升煮令熟，曝干。　右治下筛，井华水和服方寸匕，稍加至三匕，无所忌。可少少作服之，令人充肥明目洞视。水酒任服。

栀子仁煎　治肝实热，目眦痛如刺。
栀子仁　决明子　蕤仁　车前叶　秦皮各一两六铢　石膏一两，碎如豆　苦竹叶　细辛半两　赤蜜三合　右九味，(口父)咀，以井花水三升，煮取七合，取滓下蜜，更煎取四合，以绵滤之干，器贮密封，勿使草芥落中，以药汁细细，仰卧以敷目中。

地黄散　治心肝壅热，目赤肿痛，赤筋白膜遮睛，散在四边，易治；若遽遮黑睛，多致失明。及治痘疹入目者。
生地黄　熟地黄　当归　生大黄各七钱五分　谷精草　蒺藜　黄连　木通　防风　生犀角　木贼　元参　羌活蝉蜕　粉草各半两　右为末，每服半钱，煮羊猪肝汁，食后调服。

补肝散　治三十年失明。
蒺藜子七月七日收，阴干，不拘多少　右捣末，食后水服方寸匕。此真神方也，人多不能知。又治积年失明，神验，勿轻视之。以决明子杵为末，食后以粥饮服方寸匕。

阳丹　治诸般外障，赤脉贯晴，怕日羞明，沙濇难开，泡弦赤烂，星瞖覆瞳。
黄连　黄蘗各一两　生大黄　黄芩　防风　龙胆草各五钱　当归　连翘　羌活　栀子　白菊花　生地黄　赤芍苦参各三钱　苍朮　麻黄　川芎　白芷　细辛　千里光　龙脑荷　荆芥　木贼各一钱半　一方加鸡柏树根，不拘多少。此一味药，树生梗上有小刺，叶如石榴叶，根色如黄芩，单用亦可点洗。右药以井水洗净剉碎，以井水浸于铜器内，春三、夏二、秋四、冬五日晒，常将手挪出药味，晒出药力，熟绢滤净，留清汁一碗以飞药，留浊汁三碗以淬药。却用镕铜锅子一个，装打碎甘石一斤在内，新瓦盖上，松炭固济，烧令透极红色，钳出少时，碎入药汁内煅淬三次，就将留下清汁，飞细碾令千万余下，澄清去浊，晒干再碾，令无声为度，细绢重罗过，磁器收贮，听用，入后药：炉甘石一钱　麝香三厘　片脑一分　右为细末，次入片脑，碾嫩熟，绢罗过，磁器收贮，点眼。如有瞖膜，配合阴丹，一九、二八、三七、四六等丹。

阴丹　治瞖膜遮睛，血灌瞳人，拳毛胬肉，烂弦风眼诸般眼疾，大效如神。
密陀僧二分半　炉甘石一两　铜青一钱九分　硇砂六分二厘半　没药二分　青盐　乳香各三分七厘半　熊胆一分二厘半　八味。用黄连五钱，龙胆草二钱半，煎汁滤净，将前药和一处，入汁碾细嫩，晒干；再碾极细。后入：白丁香　螵蛸白矾生　轻粉各一分七厘半　硼砂二分半　雄黄　牙硝　黄丹　血竭　朱砂各一分二厘半　铅白霜　粉霜　鹰条　胆矾各七厘半　一方有黄连六分二厘，胡连、脑荷、细辛、姜粉、草乌各一分二厘半。按以上六味，并无去瞖之功，不用更妙，恐有碍眼作痛，害眼之祸也。一方有石蟹、贝齿、元明粉、真珠、琥珀各二分。按以上五味，或多或少，皆可增入，以有磨瞖消膜之功，不可缺也。右各另制细末，依方秤合和匀，研令无声，至千万余下，磁器收贮，听用。如有瞖膜，配合阳丹、一九、二八、三七、四六等丹点眼，大效如坤。

一九丹
阴一分　阳九分　硼九厘　矾生，五厘

二八丹
阴二分　阳八分　硼八厘　矾生，四厘

三七丹
阴三分　阳七分　硼七厘　矾生，三厘

四六丹
阴四分　阳六分　硼六厘　矾生，二厘

阴阳丹
阴五分　阳五分　硼五厘　矾生，一厘

清凉丹
阳一钱　硼一分　矾生，一厘　以上六丹，俱用麝香三厘，片脑一分，研勺点眼。

日精丹　治一切火热赤眼，烂弦风等证。夫日者阳也，阳主轻清，故其丹轻也。专治一切眼目稍轻者，用此丹也。
黄连二两　黄蘗三两　龙胆草　防风　大黄　赤芍药　黄芩　当归　栀子各五钱　白菊花　脑荷各二钱　一方加鸡柏树根，不拘多少为妙。右浸药水，煅淬炉甘石。收贮诸法，悉同阳丹。
制过炉甘石一两　朱砂　硼砂各二钱　麝香三分　白矾生，一分　右为极细末，每末一钱，加片脑一分，研细罗过，点眼。如有瞖膜，配和月华丹对匀点之。

月华丹　治诸般瞖膜胬肉等证。夫月者阴也，阴主重浊，故其丹重也。专治一切眼目稍重者，用此丹。
制过炉甘石一两　朱砂　硼砂各二钱　真珠　白丁香　珊瑚　琥珀　水晶　玛瑙　石蟹　贝齿　硇砂各二分　乳香　没药　光明粉　轻粉　青盐　胆矾　海螵蛸　蚺蛇胆　黄丹　山猪胆　白矾生　雄黄　熊胆　牛黄各一分麝香三分　右二十七味，各另修制净秤，合和匀，碾令千万余下，磁器收贮。临用时，每末一钱，加梅花片脑一分，研匀罗过点眼。如瞖膜重厚者，加硇砂少许。如瞖膜薄轻者，对和日精丹。

光明丹　治一切眼目瞖膜，胬肉烂弦，赤眼眊燥，紧濇羞明恶日。
制过炉甘石三钱　朱砂　硇砂各一钱　麝香一分　片脑三分　右各另制细末，秤合和匀，碾令千万余下，罗过点眼。如瞖膜，加石蟹、真珠各三分，硇砂、白丁香、熊胆、牛黄、琥珀、贝齿各一分，研细和匀点眼。要红，加朱砂一钱。

白龙丹　治一切火热眼，及瞖膜胬肉。
炉甘石一钱　元明粉五分　硼砂三分　片脑一分　右研细末，点眼。

炉甘石散　治一切外障白睛，伤破烂弦风眼。疗湿热风烂，住痛明目，去瞖，退赤，除风，大效。
炉甘石一钱　片脑一分　黄连二分半　右以黄蘗一两，黄连五钱，煎浓汁滤净，投入制甘石二两内，晒干，以汁尽为度。依方秤合和匀，研为细末，乳汁和调，鸭毛刷烂处。一方以覆盆子根皮，即甜勾根洗净，砍烂取汁，和乳汁调刷烂处，大效。

紫金锭子　治一切眼疾，不分远年近日，诸般瞖膜，血灌瞳仁，胬肉攀睛，拳毛倒睫，积年赤瞎，暴发赤肿，白睛肿胀，沙濇难开，眊燥紧濇。怕日羞明，眵多(目蔑)泪，烂弦风痒，视物昏花，迎烟泪出，目中溜火，诸般目疾。
炉甘石　黄丹各半斤　黄连面　朱砂各一两　当归　硼砂各半两　海螵蛸　白丁香　白矾　硇砂　轻粉　贝齿真珠　石蟹　乳香去油　没药去油　熊胆　麝香各一钱二分半　片脑二钱临用时加入　右除脑、麝外，余各另制为末，秤合和匀，入黄连水，碾至千万余下，日干，次入麝香研细罗过，又次入片脑，再研复罗，入后膏搜和作锭子阴干。

黄连一斤　当归　生地各四两　防风　黄蘗　龙胆草各二两　蕤仁半两　冬蜜八两，另熬酥干为度　鹅梨汁　诃子各八枚　猪胰子四枚，以稻草挪洗去膏膜，干净无油为度，再用布包捣烂入药。　右将黄连等八味，洗净剉碎，以水浸于铜器内，春五、夏三、秋四、冬七，滤去滓，以滓复添水熬三次取尽药力，以密绢绵纸重滤过，澄去砂土，慢火煎熬，槐柳枝各四十九条，互换，一顺搅不住手，搅尽枝条，如饴糖相类，入蜜和匀，磁器盛放汤瓶口上，重汤蒸顿成膏，复滤净滴入水中，沉下成珠，可丸为度。待数日出火毒，再镕化入末，和匀杵捣，为九锭，阴干，金箔为衣。每以少许新汲水浸化开，鸭毛蘸点眼大眦内。又可以热水泡化洗眼，药水冷又暖洗，日洗五七次，日点十余次，大效。

熊胆膏锭　治风热上攻，眼目昏花，眵多(目蔑)泪，眊燥紧濇，痒极难忍，胬肉攀睛，沙濇难开，瞖膜覆瞳，目眶岁久赤烂，俗呼为赤瞎是也。当以棱针刺目眶外，以泻湿热。
如倒睫拳毛，乃内睑眼皮紧，当攀出内睑向外，以棱针刺出血，以泻伏火，使眼皮缓，则毛立出，瞖膜亦退。一切目疾，悉皆治之。
炉甘石六两　黄丹三两　黄连一两　当归　朱砂　硼砂各二钱　白丁香　海螵蛸　白矾　片脑临时加入　真熊胆轻粉各一钱　乳香　没药　麝香各五分　右除脑、麝，余各另制细末秤合和匀，入黄连末、当归末，水调匀，绵绢滤净，去滓，入末，碾至千万余下，晒干，入麝香，碾极细，罗过，次入片脑，碾匀复罗，却入后膏成剂。
川黄连半斤　龙胆草　防风　当归　生地黄　冬蜜同煎制炼，各二两　诃子八枚，去核研末　蕤仁二钱半　鹅梨四个取汁　猪胰子二个同前制入　右九味，洗净剉碎，以井水浸于铜器内或磁器内，春五、夏二、秋三、冬七日，滤去滓，以滓复煎三四次，取尽药力，以熟密绢开绵纸在上，滤过澄清，去砂土，慢火煎熬，槐桑柳枝各四十九条，长一尺，搅不住手，互换，搅尽枝条，待如饴糖相类，入蜜和匀，磁碗盛放汤瓶口上，蒸顿或膏，复滤净，滴入水中，沉下成珠，可丸为度。待数日出火毒，再镕化入末，和匀杵为九锭，阴干，金箔为衣，每以少许井水化开，鸭毛蘸点眼。又以热汤泡化洗眼。

开明膏　治眼目昏花，视物不明，或生云瞖白膜，内外障眼，风赤冷泪，一切眼疾。
黄丹二两　青盐五钱　海螵蛸飞　朱砂　硼砂各一钱半　诃子二枚，去核研末　冬蜜四两，熬一大沸，去沬，取净者　槐柳枝各四十九条　右将蜜炼沸，滤过磁器，盛放汤瓶口上，入黄丹、诃子蒸熬紫色，重汤顿成膏，槐柳枝一顺搅不住手，互换，搅令条尽，滴水中不散为度，再又滤净，入后膏和剂。
川黄连研末二两，罗过　槐柳枝各五钱　右入水二大椀，熬一碗，滤去滓，以净汁再熬，稀稠得所，入蜜药和匀，磁器盛，顿汤瓶口上，重汤成膏，放在地上，数日出火毒，次入前药末，搅匀点眼。昔人曾以此药救人，大效。

消瞖复明膏　治眼目昏花，瞖膜遮睛，内外障眼，一切眼疾。
青盐二钱半　海螵蛸　真珠各七分半　熊胆　麝香各二分　黄丹一两　片脑五分，临时加入　诃子二枚，去核研　槐柳枝各四十九条　冬蜜熬一沸，去白沫，滤净，四两　右将蜜和黄丹，炼至紫色，旋下余药，熬至滴水沉下成珠为度。除脑、麝，成膏，后入：
川黄连二两五钱　防风　当归身　龙胆草　生地黄各五钱　木贼　白菊花各二钱五分　蕤仁一钱　杏仁五分　右如前熬膏，入蜜和匀，磁碗盛放汤瓶口上，蒸顿成膏，滤净入脑、麝，和匀点。又以热汤泡化洗眼。

炉甘石膏　治眼目昏花，视物不明。
炉甘石　代赭石　黄丹各一两　冬蜜八两　诃子二枚，取末　槐、柳枝各四十九条　右为细末，入黄连末，再碾至千万余下，却以蜜炼去白沫，入末同熬成膏，槐柳条搅不住手，滤净，入后膏子和剂。
黄连研末一两，于铜锅水熬成膏，滤去滓净。右入前蜜药，磁碗盛放汤瓶口上，蒸顿成膏。槐柳枝一顺搅不住手，互换枝条，搅尽滤净，出火毒，点眼。又以热汤泡化洗眼。

夜光膏　治赤眼，瞖膜昏花，余证同上。
黄丹四两　炉甘石二两　青盐六钱　鹅梨十枚，取汁。　冬蜜一斤，炼一沸　右将丹、石碾细末，以青盐另碾末，却将鹅梨汁和蜜熬稀稠，入甘石、黄丹炼紫色，次入青盐熬匀，槐柳枝搅不住手，入后膏和剂。
川黄连八两　当归二两　诃子四枚，去核，研末　猪胰子二个，如前搓洗　右各洗剉，水浸三五宿，滤去滓，以滓复煎，取尽药力，以熟绢绵纸滤净，澄去沙土，慢火煎熬。以槐柳枝各四十九条，一顺搅不住手，待如饴糖，滤净入前蜜药，磁器盛放汤瓶口上，重汤顿成膏，候出火毒，每以少许点眼大眦。以热汤泡化洗眼。凡修合眼药，宜腊月妙，正月十一月次之，余月不宜。

黄连膏　治目中赤脉，如火溜热炙人，余同上。
川黄连八两　片脑一钱　右以黄连去芦，刮去黑度，洗净剉碎，以水三大碗，贮于铜锅或磁器内煎，文武火熬，减大半碗，滤去渣。以渣复煎，滤净澄清，入薄磁器，盛放汤瓶口上，重汤蒸顿成膏，熬镕，再复滤净，待数日出火毒，临时旋加片脑，以一钱为率，酌量加之。以少许点眼大眦内。又方加熊胆、蚺蛇胆各少许，更妙。
又方　治前证。
黄连八两杏仁　菊花　栀子　黄芩　黄蘗　龙胆草　防风　当归　赤芍药　生地各一两　右以水煎浓汁，去滓，再煎，滤净，碗盛，放汤瓶口上，重汤蒸顿成膏，滴入水中，可丸为度。以阳丹收为丸，临用加片脑少许，研井水化开，鸭毛蘸点眼。
又方　治前证。
川黄连　鸡柏根各多用　田茶菊　地薄荷　嫩柏叶　苦花子　苦参根　地胡椒　七层楼　地芫荽　千里光即黄蛇草，各等分　右，以水煎去滓，滤净复煎，候汁如稀饴样，入冬蜜相停，即以椀盛，放汤瓶口上，重汤蒸顿成膏，入阳丹一两，和匀。更入朱砂、硼砂各一钱，片脑、麝香各一分，为妙。

日精月华光明膏　治瞖膜胬肉诸般眼疾，大效。
炉甘石　黄丹各八两　菉豆粉炒黑，四两　黄连一两　当归　朱砂　硼砂　元明粉　决明粉各二钱　轻粉　白矾　白丁香　片脑　海螵蛸　自然铜　硇砂各一钱　麝香　樟脑各半钱　熊胆　没药　滴乳香　鹰条　雄黄　青盐　胆矾铜青　牙硝　山猪胆各二分半
一方有贝子煅、贝齿、石燕、石蟹、水晶、真珠、玛瑙、琥珀、珊瑚各一钱，若加此九味，要去菉豆粉不用，有豆粉即半真半伪。右各另制细末，依方秤合和匀，碾至千万余下，熟绢罗过，入后膏子成剂。
鸡蘗根一斤　黄连半斤　龙胆草　生地黄　黄蘗　苦参各二两　大黄　黄芩　山栀子　赤芍药　防风　菊花元参　当归各一两　羌活　木贼　蒺藜　连翘　蔓荆子　细辛　川芎　白芷各五钱　夜明沙　蛇蜕　蝉蜕各二钱半
一方：福建地有后十一味草药在内，用之效速，他处无此草药，不用亦效。
苦花子　地薄荷　地西瓜　田茶菊　七层楼　千里光　铁梗子　地园荽　地胡椒　蛇不见　水杨梅根皮各生菜一握，捣烂，另煎取浓汁，入前药，同煎成膏。　冬蜜半斤　右各洗净剉碎，入井水于铜器内，浸三宿，慢火煎熬浓汁，滤去滓，以滓再煎再滤，慢火煎熬，槐柳桑枝搅，熬如饴糖，入蜜和匀。更入羯羊胆、雄猪胆各二枚，和匀。磁碗顿放汤瓶口上，蒸成膏。复滤净，滴沉水中成珠为度。待数日出火毒，再镕化，入诸药末和匀，杵为丸锭，阴干，金箔为衣。每少许井水化开，鸭毛蘸点。又以热汤泡化洗眼，神效。

碧玉散　治眼睛肿胀，红赤昏暗，羞明怕日，隐濇难开，疼痛风痒，头重鼻塞，脑鼻酸疼，瞖膜胬肉，眵泪稠黏，拳毛倒睫，一切眼证。
(艹蹢)(艹躅)花　脑薄荷　羌活　川芎　细辛　防风　荆芥　蔓荆子　白芷各一钱　风化硝　青黛　石膏煅川黄连各三钱　鹅不食草三两　右为细末，吹鼻中，一日吹二次。

乳香散　治内外障眼，攀睛瘀肉，倒睫拳毛。瞖膜遮睛，一切目疾。
防风　荆芥　细辛　藁本　白菊花　石菖蒲　天麻　蔓荆子　川芎　白芷　羌活　赤小豆　瓜蒂　汉防己菟丝子　谷精草　自然铜制　郁金　当归　石膏煅　乳香　没药　雄黄　蛇蜕炒焦　蝉蜕炒焦　川山甲烧　鸡子蜕炒脑薄荷各五分　麝香　片脑各半分　右为细末，每用少许吹鼻中。

吹云膏　治视物睛困无力，隐濇难开，睡觉多眵，目中泪下，及迎风下泣，羞明怕日，常欲闭目，喜在暗室，塞其内牖，瞖膜遮睛，此药多点，神效。
黄连三钱　蕤仁　升麻各三分　青皮　连翘　防风各四分　细辛一分　柴胡五分　当归身　生甘草各六分　生地钱半荆芥穗一钱，取浓汁　右剉，除连翘外，用净水二碗，先熬诸药，去半碗，入连翘，熬至一大盏，去滓，入银盏内，文武火熬，至滴入水成珠，加熟蜜少许，熬匀点之。

金露膏　除昏退瞖，截赤定疼。
蕤仁槌碎　黄丹各一两　黄连半两　蜜六两　右先将黄丹炒令紫色，入蜜搅匀，下长流水四升，以嫩柳枝五七茎一把，束定搅之。次下蕤仁，候滚十数沸，下黄连，用柳枝不住手搅，熬至升七八合，笊篱内倾药在纸上，慢慢滴之。勿令尘污。如有瘀肉，加硇砂朱一钱，上火上，慢开，入前膏子内用。《龙木论》云；患伤寒热病后，切不可点，恐损目也。斯言可以为药禁云。

宝鉴春雪膏　治风热上攻，眼目昏暗，痒痛隐濇难开，多眵热泪，羞明疼痛，或生瞖膜。
黄连四两，剉用，童便二升，浸一宿，去黄连，以汁焠甘石　南炉甘石十二两，煅，用黄连汁焠。　硇砂一钱，细研，水调在盏内，顿干为度　好黄丹六两，水飞　乳香　鰞鲗骨烧存性　当归各三钱　麝香　轻粉各少许　白丁香五分　右各研另贮，先用好蜜一斤四两，炼去蜡，却下甘石末，不住手搅；次下丹，次下诸药末，不住手搅，至紫金色，不粘手为度，搓作挺子。每用一粒，新水磨化，时时点之。忌酒湿面荞麦。
古今图书集成医部全录卷一百四十五

　目门

　　方

铜青汤 【 《准绳》，下同】 　治风弦赤眼。
铜青豆大　防风寸许　杏仁二粒，去尖不去皮　右各细切于盏中，新汲水浸，汤瓶上顿令极热，洗之。如痛，加当归数片。

拜堂散　治风赤眼。
五倍子不拘多少　右研极细末，贴破赤处。

熏洗方　治风眼烂弦，临洗加轻粉少许。凡时气赤眼，自外而入，非脏腑病者，不必服药，熏洗足矣。
川黄连去毛　川芎去芦　荆芥穗各一钱半　蔓荆子一钱，去膜　五倍子三钱，剪碎去垢，铫内火炒，待赤色，铺纸地上，用盖片时，出火气。　右剉碎作三服，每服用生绢一小方，洗净，入药绢内，以线扎定，水煎。仍以纸糊瓶口，勿令气出。却于无风处，就瓶口纸上破小孔，向眼熏之；候气稍平，揭去纸，就瓶口熏之；气温，倾药水出，用净绢蘸洗。如此三次为验。仍避风毒。

(口畜)鼻药　治目风热，肿赤难开。
雄黄　辰砂各二钱半　片脑　麝香各少许　细辛半两　右为细末，口含水少许，(口畜)鼻中。

宣明丸　治眼内血贯瞳神，赤肿濇痛，火热上壅。
赤芍药　当归　黄连　生地黄　大黄　川芎　薄荷　黄芩各等分　右为末，炼蜜丸，梧子大，每服三十丸，食后米饮下。

分珠散　治眼患血灌瞳神，恶血不散。
槐花　白芷　地黄　栀子　荆芥　龙胆草　甘草　黄芩　当归　赤芍药各一钱　右，水煎服。春加大黄泻肝，夏加黄连泻心，秋加桑白皮泻肺。

麦门冬汤　治血灌瞳神，昏濇疼痛，及辘轳转关外障。
麦门冬去心焙　大黄酒炒　黄芩　桔梗剉炒　元参各一两　细辛去苗　芒硝研，各半两　右剉碎，每服五钱匕。水一盏半，煎至七分，去滓，下芒硝少许，食后温服。

通血丸　治血灌瞳神。
生地黄　赤芍药　甘草各五钱　川芎　防风　荆芥　当归各一两　右为末，炼蜜丸，如弹子大，食后荆芥薄荷汤嚼下。血既散而归肝。又恐目生花，须再用前还睛散服之。

胆归糖煎散　治血灌瞳神，及暴赤目疼痛，或生瞖膜。
龙胆草　细辛　当归　防风各二两　右用沙糖一小块，同煎服。

车前散　治肝经积热，上攻眼目，逆顺生瞖，血灌瞳神，羞明多泪。
车前子炒　密蒙花去枝　草决明　菊花去枝　白蒺藜炒，去刺　龙胆草洗净　黄芩　羌活　粉草各等分　右为细末，每服二钱，食后，米汤调服。

真珠散　治眼血灌瞳神，生障膜。
朱砂一两　龙脑一分　真珠　水晶　琥珀　马牙硝各半两　右同研如粉，以铜筯取如半小豆大，点之。

退血散　治前证。
当归　赤芍药　木贼　防风　细辛　龙胆草各等分　(口父)咀，白水煎，先乘热熏眼，后温服。

点睛蕤仁膏　治风热眼，飞血赤脉，痒痛无定。
蕤仁去皮细研，半两。　好酥一栗子大　右将蕤仁与酥和，研匀摊椀内，用艾一小团烧烟出，将碗覆烟上熏，待艾烟尽，即止。重研匀，每以麻子大，点两眦头，日二度。

鱼胆敷眼膏　治飞血，赤脉作痛，及暴赤眼濇。
鲤鱼胆五枚　黄连去须研末，半两。　右以胆汁调黄连末，内磁盒，盛饭上，蒸一次取出。如干，入蜜少许，调似膏，涂傅目眦，日五七度。

金丝膏　治风热上攻，目赤肿痛。
黄连二两　大黄　黄蘗　龙胆草　山栀仁　当归各一两　青竹叶一百片切　大枣二十枚，去核　灯心切　硼砂明者　乳香研，各二钱五分　右用水五升，不拘冬夏，浸一时辰取出，于银石器内慢火熬，不令大沸，候尽汁掇下火，放冷，用绢绞取汁于无风尘处，澄一时辰，去滓，于银器内用慢火熬，令减半，入白蜜半斤同搅，以手挑起有丝则止，放冷，再以夹绢袋滤过，用磁盒盛之，每取一茶脚许，研龙脑一字，极细，入膏同研一二千遍，令匀，取少许点之。

琥珀煎　治风毒冲目，肿赤痒痛。
乳香另研，二钱　蕤仁另研，半两　滑石另研　铅丹另研，各二两　黄连另研　青皮各一两　黄芩去黑心　白蜜各四两　木鳖子十枚，去壳　槐枝　柳枝并用新青者各十枝，每枝长寸半　右将槐柳枝、青皮、黄芩、滑石，以水三碗同煎至两碗，去滓，下乳香、蕤仁、铅丹、木鳖子，与蜜同熬如琥珀色，却下黄连末，再煎至一碗半，用熟绢滤去渣，入磁器内密封，绳系坠井底一宿，出火毒。每用铜筯点，以目濇为度，熬点俱忌铁器。

泻肝散　治前证。
升麻　大黄　赤芍药　黄芩　薄荷　栀子　木贼　陈皮　黄连　(石卜)硝　菊花　五灵脂　甘草　防风　葶苈细辛各等分　右为细末，每服二钱。为散亦可，水煎服，食后。老人加枳壳、厚朴。

救睛丸　治睛肿旋螺突出，青盲有瞖。
苍朮　枳实　甘草生　川芎　荆芥穗　蝉蜕　薄荷　当归　木贼　草决明　谷精草各等分　右为末，炼蜜丸弹子大，每服一丸，食后茶清磨下。

搜风散　治旋螺尖起外障。
防风　大黄　天门冬　五味子　桔梗　细辛　赤芍药　茺蔚子各等分右，水煎，食后服。

法制黑豆　治前证。
大黄　黄连　黄芩各半两　甘草　密蒙花　(石卜)硝各一两　右为末，用黑豆一升，水三碗，入药煮干，将豆每服二十粒，细嚼，清米泔送下。

还睛丸　治前证。
川芎　白蒺藜　白朮　木贼　羌活　菟丝子　熟地黄　甘草各等分　右为细末，炼蜜丸如弹子大，空心熟汤嚼下。

糖煎散　治风毒攻眼，赤肿昏花，隐濇难开。
龙胆草　防己　大黄　荆芥穗　甘草　防风　赤芍药　土当归各一两　川芎半两　右(口父)咀为散，每服四钱，水一盏，沙糖一小块，同煎服。

田螺膏　治眼睛肿胀，突出，及赤眼生瞖膜。
大田螺七枚，去壳　撮地金钱多　生地黄根　田茶菊叶　右同捣烂，贴太阳穴，及眼胞上。然此方不可轻用，慎之！

洗障散　治障眼及眼胞赤肿，瞖膜遮睛。
田茶菊　七层楼　铁梗子　鸡屎子　右，水煎，碗盛入盐少许，泡去渣，洗眼。

洗瞖散　治同上。
赤梗酸枇草　右捣烂，沸汤泡，滤清，洗眼神效。

土朱膏　治患眼赤肿闭合。
土朱三分　石膏煅，一分　片脑少许　右为末，新汲水入蜜，调敷眼眦头尾及太阳处，更以栀子煎汤，调流气饮末服之。

清凉膏　治暴赤火眼，肿痛难开，及障眼并打扑伤损眼。
大黄　(石卜)硝　黄连　黄蘗　赤芍药　当归　细辛　薄荷　芙蓉叶各等分　右为末，用生地黄汁、鸡子清、蜜同调匀，贴太阳穴及眼泡上。

地黄膏　治赤肿疼痛外障等眼。
大黄　黄蘗　黄连　黄芩　赤芍药　当归　菉豆粉　芙蓉叶　薄荷各等分　右，制贴法俱同上。

驱风一字散　治目痒极难忍。
川乌炮　川芎　荆芥各五钱　羌活　防风各二钱半　右为末，每服二钱，食后薄荷汤调下。

人参羌活散　治肝热眼濇痒昏蒙。
羌活　独活　人参　川芎　柴胡　地骨皮　桔梗　枳壳　赤茯苓　前胡　天麻　甘草　右，水煎服。或加防风、荆芥。

菩萨散　治风毒攻眼，昏泪飕痒。
苍朮　防风　蒺藜炒，各二两　荆芥二两半　甘草盐水炒，七钱半　右末，每服一钱，入盐少许，沸汤调下，或用消风散夹和亦佳。

黄芩黄连汤　治内障。
黄芩酒洗，炒　生地黄酒洗　草龙胆酒洗，炒四次，各一两　黄连去须，酒洗，炒七钱　右(口父)咀，每服二钱，水二盏，煎数沸，去滓，再煎至一盏，热服。午后晚间俱不可服，唯午饭时服之，方效。

复明散　治内障。
黄芪一钱半　生地黄　柴胡　连翘　甘草炙，各一钱　当归二钱　苍朮　川芎　陈皮各五分　黄蘗三分　水二大盏，煎至一盏，去渣，稍热服。食后忌酒湿面辛热大料之物。

羌活退瞖丸　治内障，右眼小眦青白瞖，大眦微显白瞖，脑痛，瞳子散大，上热恶热，大便濇，或时难，小便如常，遇天热暖处头痛睛胀，能食，日没后、天阴则昏暗。此证亦可服滋阴地黄丸。
熟地八钱　生地酒制　黄蘗酒制　茺蔚子　当归身酒制　丹参各半两　柴胡半两或三钱　黑附子炮　寒水石生用，各一钱牡丹皮三钱　芍药一两三钱　防己酒制，二钱　知母酒制　羌活　川芎各三钱　右为细末，炼蜜丸如小豆大，每服五七十丸，空心白汤送下。如宿食未尽，候饥时服之。忌语言，随后以食压之。东垣《兰室秘藏》方云：瞖在大眦，加葛根、升麻；瞖在小眦，加柴胡、羌活是也。一名地黄丸。

羚羊角汤　治青风内障，劳倦加昏重，头旋脑痛，眼内痛濇者。
羚羊角　人参　元参　地骨皮　羌活各一两　车前子一两半　右为末，以水一盏，散一钱，煎至五分，食后去滓温服。娄全善云：此方并后羚羊角散、补肝散、羚羊角饮子，皆以羚羊角、元参、细辛、羌活、防风、车前子为君，盖羚羊角行厥阴经药也。丹溪云：羚羊角入厥阴经甚捷，是也。元参、细辛，行少阴经药也。海藏云：元参治空中氤氲之气，无根之火，为圣药也。羌活、防风、车前子行太阳经药也。如筋脉枯濇者，诸方中更加夏枯草，能散结气，有补养厥阴血脉之功，尝试之有验。然此诸方，又当悟邪之所在。若气脱者，必与参膏相半服之；气虚者，必与东垣补胃人参汤、益气聪明汤之类相半服之；血虚者，必与熟地黄丸之类相兼服之。更能内观静守，不干尘累，使阴气平伏，方许作效。

杏仁方　治肝肾风虚，瞳人带青，眼多黑暗。润泽脏腑，洗垢开光，能驱风明目。
杏仁五枚，去皮尖　右于五更初，就床端坐，勿言勿呼，息虑澄神，嚼杏仁一粒，勿咽，逐一细嚼五粒，候津液满口，分为三咽，直入肝肾，惟在久而成功。

羚羊角散　治绿风内障，头旋目痛，眼内痛濇者。
羚羊角　防风　知母　人参　茯苓　元参　黄芩　桔梗　车前子各一两　细辛三两　右为末，以水一盏，散一钱，煎五分，食后去渣温服。

羚羊角散　治绿风内障。
细辛二钱　白菊花　川乌炮　川芎　车前子　防风各五钱　羌活　半夏　羚羊角　薄荷各二钱半　右，生姜煎服。或为末，荆芥汤调服。

还睛散　治眼瞖膜昏濇，泪出瘀血，胬肉攀睛。
野菊花　野麻子　川芎　草龙胆　草决明　石决明　荆芥　枳实　茯苓　木贼　炙甘草　白蒺藜　川椒炒，去子　仙灵脾　茵陈各半两　右为细末，每服二钱，食后茶清调下，日三服。忌杂鱼肉及热面荞麦等物。一方有楮实子，无仙灵脾、茵陈、枳实三味。

芦荟丸　治黑水凝瞖，内障，不痛不痒，微有头旋目濇者。
芦荟　甘草各二钱半　人参　牛胆各半两　柏子仁　细辛各一两　羚羊角二两，蜜炙　右为末，炼蜜丸如桐子大，空心茶清下十丸。

大黄泻肝散　治乌风。
(木郁)李仁　荆芥各二钱半　甘草　大黄各五钱　右水煎，食后服。

坠瞖丸　治偃月内障，及微有头旋额痛。
青羊胆　青鱼胆　鲤鱼胆各七个　牛胆半两　熊胆二钱半　石决明一两　麝香少许　右为细末，面糊为丸，如桐子大，每服十丸，空心茶清下。

磁石丸　治头风内障，头旋，恶心呕吐。
磁石烧赤，酢淬二次　五味子　牡丹皮　干姜　元参各一两　附子炮半两　右为末，炼蜜丸如桐子大，食前，茶下十丸。

补肝散　治肝风内障，不痛不痒，眼见花发，黄白黑赤，或一物二形难辨。
羚羊角　防风各三两　人参　白茯苓各二两　细辛　元参　车前子　黄芩炒　羌活各一两　右为末，食后米饮调服一钱。

补肝散　治圆瞖内障。
熟地黄　白茯苓　白菊花　细辛　白芍药　柏子仁　甘草　防风　柴胡　右，水煎，食后服。

补肾丸　治圆瞖内障。
巴戟　山药　破故纸炒　丹皮　茴香各五钱　肉苁蓉　枸杞子各一两　青盐二钱半　右为末，炼蜜为丸，如梧桐子大，每服三十丸，空心盐汤下。

生熟地黄丸 【 《和剂》】 　治肝虚目暗，膜入水轮，眼见黑花，如豆累累数十，或见如飞虫者，治不瘥；或视物不明，混睛冷泪，瞖膜遮睛，内外障眼，并皆治之。
钗石斛　枳壳　防风　牛膝各六两　生地黄　熟地黄　羌活　杏仁各四两　菊花一斤　右为末，炼蜜丸如桐子大，每服三十丸，以黑豆三升，炒令烟尽为度，淬，好酒六升，每用半盏，食前送下，或蒺藜汤下。

通肝散　治冰瞖内障。
栀子　蒺藜炒　枳壳　荆芥各四钱　车前子　牛蒡子炒，各二钱　甘草四钱　右为末，每服二钱，苦竹叶汤，食后调下，食后服。

八味还睛散　治散瞖内障。
蒺藜炒　防风　甘草炙　木贼　栀子各四钱　草决明八钱　青葙子炒　蝉蜕各二钱　右为末，每服二钱，麦门冬汤调，食后服。

空青丸　治沉瞖细看方见，其病最深。
空青一钱，一本用一铢　细辛　五味子　石决明研　车前子各一两　知母　生地黄　防风各二两　右为细末，炼蜜丸如桐子大，每服十丸，空心茶汤下。

凉胆丸　治眼状青色，大小眦头濇痛，频频下泪，口苦少饮食，兼治黑花瞖。
黄连洗，不见火　黄芩　荆芥　龙胆草各半两　芦荟　防风各一两　黄蘗　地肤子各二钱半　右为细末，炼蜜和丸，如梧子大，每服二十丸，食后薄荷汤送下。
又方　治内障。
川乌　地黄　白朮　茯苓　石决明　杏仁　川芎　菟丝子各三两　当归　防风　荆芥　蔓荆子各半两　右为末，猪胆汁和丸如梧子大，每服三十丸，麦门冬汤下。

除风汤　治五风变成内障，头旋偏肿痛，瞳人结白者。
羚羊角　车前子　芍药　人参　茯苓　大黄　黄芩　芒硝各一两　右为末，水一盏，散一钱，煎至五分，食后去滓温服。

本事方　治内障。
白羯羊肝只用子肝一片，薄切，新瓦上焙　熟地黄两半　菟丝子　蕤仁　泽泻　防风　车前子　麦门冬　地肤子去壳黄芩　细辛　白茯苓　五味子　杏仁炒　桂心炒　枸杞子　茺蔚子　苦葶苈　青葙子各一两　右为细末，炼蜜丸如桐子大，每服三四十丸，温汤下，日三服，不拘时候。张台卿尝苦目暗，京师医者。令灸肝俞，遂转不见物，因得此方，眼目遂明。一男子内障，医治无效，因以余剂遗之。一夕灯下，语其家曰：适偶有所见，如隔门缝见火者。及旦视之，眼中瞖膜，俱裂如线。张云：此药灵，勿妄与人，忽之则无验。予益信之，且欲广其传也。

罗汉应梦丸　治内障，及因病赤眼，食咸物而得者。
夜明沙净　当归　蝉蜕洗　木贼去节，各等分　右为末，用羯羊子肝四两，水煮烂捣如泥，入前药末，捣和丸如桐子大，每服五十丸，食后熟水下，百日眼如故。

神仙碧霞丹　治内障。
当归　没药各二钱　血竭　白丁香　硼砂　片脑　麝香各一钱　马牙硝　乳香各半钱　黄连三钱　铜绿一两半，为衣
右为细末，熬黄连膏，和丸如鸡头实大，每用新汲水半盏，于磁盒内浸，常用每一丸可洗四五日。大病不过一月，小病半月，冷泪三日，见效。

远志丸　清心明目，益肝退瞖。
远志水浸去心，晒干，姜汁醮焙　白蒺藜炒，去刺　车前子　细辛各七钱半　全蝎五枚　茺蔚子　熟地黄洗焙　茯神去木　川芎　人参　琥珀　芦荟研　生地　蔓荆子各半两　蝉蜕一两，洗，焙　右为细末，炼蜜为丸，如梧子大，每服五十丸，空心用米饮，临睡用菖蒲汤下。

固本还睛丸　治远年一切目疾，内外瞖膜遮睛，风弦烂眼，及老弱人目眵多糊，迎风冷泪，视物昏花等证。
天门冬　麦门冬　生地黄　熟地黄各三两　白茯苓　枸杞子　人参　山药各一两五钱　川牛膝　钗石斛　草决明杏仁　白菊花　菟丝子酒煮，焙　枳壳炒，各一两　羚羊角屑　乌犀角屑　青葙子　防风各八钱　五味子　甘草炙　蒺藜川芎　黄连各七钱　右为末，炼蜜丸梧子大，每服五十丸，盐汤下。

环睛丸　治眼目昏瞖。
蝉蜕　苍朮　熟地黄　川芎　蒺藜炒，各一两　羌活　防风　茺蔚子　木贼　自菊花　荆芥　蔓荆子　杏仁菟丝子酒煮焙　石决明煅　蛇皮酒浸洗净，焙，各五钱　右为末，炼蜜丸如弹子大，每服一丸，细嚼薄茶下。

仙朮散　治眼中瞖膜。
蛇皮用皂角水洗　木贼　蝉蜕　防风　羌活　蒺藜炒　谷精草　川芎　杏仁另研　甘草各二钱五分　苍朮一两二钱半右为细末，每服一钱，食后蜜汤下。

梦灵丸　治内外障眼。
防风蜜炙　威灵仙　枸杞子　苍朮米泔浸　蕤仁去壳　石决明水一升煮干　蚌粉飞过　谷精草各一两　菊花二两　右为细末，用雄猪肝一具，竹刀切去筋膜，和药捣千余杵，入面少许，共捣丸，如梧桐子大，每服三十丸，食后盐汤下。忌煎煿酢豆腐等毒物。

五退还光丸　治内外障眼。
蝉蜕炒　蛇蜕炒　猪前爪烧存性　草决明　刺猬皮麸炒去麸　苍朮泔水浸炒干　枳实　防风各一两　蚕蜕半两　右为细末，炼蜜为丸，如梧桐子大，每服二十丸，茶清送下，一日二服。

空青丸　治肝肾久虚，目暗渐生瞖膜。
空青研细，水飞　真珠研，各二钱半　犀角屑　羚羊角屑　防风　防己　升麻各半两　人参　麦门冬去心焙　茺蔚子　阳起石细研　前胡各一两　虎睛一对　右为细末，炼蜜丸如梧子大，每服五丸，加至十丸，麦门冬煎汤送下，温椒汤亦得。

蕤仁丸　治内外障眼。
蕤仁三两　车前子　黄连各二两　青葙子浸　黄芩　秦艽　生地　羚羊角末　防风各两半　人参　天门冬焙　升麻苦参炒　白菊花　地肤子　元参炒　羌活　决明子炒　地骨皮　甘草炙　丹砂各一两二钱半　麦门冬去心，焙，七钱半　右为细末，炼蜜丸如桐子大，每服二十丸，加至三十丸。食后煎百合汤送下。但有瞳人，不拘内外瞖并治之。

观音丸　治内外障失明，或欲结青光内障，或赤脉疼痛。
血竭　熊胆研各二钱　人参　蝉蜕皂角水洗，焙，各半两　地骨皮洗晒　木贼去节，童便浸，焙　苍朮童便浸二宿，晒　鹰爪黄连去须　威灵仙　蔓荆子　茺蔚子　蝉蜕洗晒　车前子　川芎　当归　羌活　石决明煅半生，各一两　蚕蜕纸二十幅，炒焦右为细末，用羯羊肝一具，去筋膜，慢火煮，半生半熟，带血性和药同捣，以粟米粉用肝汁煮糊，丸如梧子大，每服七八十丸，食后温米泔或石菖蒲汤送下。

八子丸　治风毒气眼，瞖膜遮睛，不计久新，及内外障眼。
青箱葙　车前子　五味子　枸杞子　地肤子　茺蔚子　决明子炒　葶苈子炒　麦冬去心焙　细辛去苗　官桂去粗皮生地黄焙　赤茯苓　泽泻去土　防风去叉　黄芩去黑心、各一两　右为细末，炼蜜和丸，如梧桐子大，每服二十丸，加至三十丸，茶清送下，温米饮亦得，日三。

灵圆丹　治男子妇人攀睛瞖膜，痒濇羞明，赤筋碧晕，内外障，瘀肉，风赤眼。
苍朮米泔浸，四两　川芎　柴胡　羌活　独活　白附子　远志去心　甘菊花　石膏　青葙子　防风　全蝎　青皮陈皮　荆芥　木贼去节　仙灵脾酥炙　楮实　黄芩　甘草各一两　右为细末，水浸，蒸饼丸如弹子大，每服一丸，食后细嚼，荆芥汤或茶清送下，日二服。忌酒面。

磨瞖丸　治眼生诸般瞖膜，大效。
木贼　黄连　川芎　谷精草　当归　白芷　赤芍药　蝉蜕　荆芥　防风　羌活　大黄　独活　黄芩　白菊花生地　石膏煅　龙蜕　栀子　青葙子　蚕退　石决明煅　草决明　甘草　蔓荆子各等分　右为末，米糊丸桐子大，每服三十丸，食后茶清下。

退瞖丸　治一切瞖膜。
黄连一两　白菊花　夜明沙　车前子　蝉蜕　连翘各五钱　蛇蜕一条，炒　右为末，米泔煮猪肝，丸如梧子大，每服三十丸，薄荷汤下。

石决明散　治障膜。
石决明煅　枸杞子　木贼　荆芥　晚桑叶　谷精草　粉草　金沸草　蛇蜕　苍朮　白菊花各等分　右为末，每服二钱，茶清调，食后服。

韩相进灵丹　去内外障。
防风　石决明　威灵仙　蕤仁　蛤粉　苍朮　谷精草　枸杞子　甘草　菊花各一两　右为末，用雄猪肝一具，竹刀批开，去膜擂极烂，和药为丸，如菉豆大，每服三十丸，盐汤下。
又方　治内外障有泪。
羌活　甘草　苍朮　川芎　木贼　石决明　菊花　石膏　蒺藜　蛇蜕　旋覆花　蝉蜕　青葙子　楮实各等分右为细末，炼蜜丸龙眼大，食后，茶清汤嚼下。

甘菊汤　治内外障瞖，一切眼疾。
甘菊花　升麻　石决明研　旋覆花　芎藭　大黄炒各半两　羌活去芦　栀子仁　地骨皮　石膏碎　木贼炒　青葙子车前子　荆芥穗　黄芩　防风去芦　草决明炒　甘草炙，各一两　黄连去须，二钱半　右剉碎，每服三钱，水一盏，蜜少许，同煎至七分，去滓，夜卧，食后温服。

太阴元精石散　治内外障眼。
甘草四两　真元精石一两，细研　蝉蜕洗去土　菊花去枝梗，各一两　石决明煅　羌活各半两　右为细末，每服一钱，食后麦门冬汤调下。

猪肝散　治内外障瞖眼。

夜明砂末二钱匕　右用猪肝二两，批开，以夜明砂末掺在肝内，麻绳缚定，用水一盏，煮令肝转白色，取出烂嚼，用煮肝汤送下，食后服。

蝉花散　治肝热内搏，上攻眼目，瞖膜适睛，赤肿疼痛，昏暗视物不明，隐濇难开，多生眵泪，内外障眼。
蝉蜕洗净去土　菊花去梗　谷精草洗去土　白蒺藜炒　防风不见火　羌活　密蒙花去枝　草决明炒　黄芩去土　川芎不见火蔓荆子　山栀子去皮　荆芥穗　木贼草　甘草炙，各等分　右为细末，每服二钱，用茶清调服；或荆芥汤，入茶少许，调服，亦可。食后、临卧，皆可服。

开明散　治风毒气眼，蒙濇障膜。
甘菊花去萼，二两　防风　羌活　蒺藜炒，去刺　川芎　天麻　白茯苓　苍朮童便浸一宿，焙　蝉蜕各半两　荆芥穗　茺蔚子　华阴细辛　甘草炙，各二钱半　右为细末，每服二钱，食后盐汤调服。

草龙胆散　治上焦风热，毒气攻冲，眼目暴赤，碜痛羞明，多眵，迎风有泪，瞖膜，胬肉攀睛。
龙胆草　木贼　甘草炙　菊花　草决明微炒，各二两　香附子炒　川芎名四两　右为细末，每服二钱，用麦门冬熟水，入砂糖少许同煎，食后调服，或米泔调服亦可。

单服苍朮法　补下元，明目，治内外障。
金州苍朮拣大块刮令净，秤一斤，分作四分。一分用无灰好酒浸三日；一分用米酢浸三日；一分用童便浸三日，一日两换；一分用米泔浸五日，一日一换。右浸日数足，漉出更不淘洗，切作片，或晒或焙干，入黑芝麻三四两，同入鏊上炒令甘香，捣为细末，以前浸药余酒煮糊为丸，如桐子大。若酒少，入酢些少丸，每服四五十丸，白汤或酒送下。

点眼金丝膏　治男妇目疾，远年近日，瞖膜遮睛，拳毛倒睫，黑花烂弦，迎风冷泪，及赤眼肿痛，胬肉攀睛。
硇砂研　晋矾研　青盐研，各一钱　乳香细研　片脑研，各二钱　当归剉净洗　黄丹研，各半两　黄连一两　右用好蜜四两，除片脑外，和七味内入青竹筒内，油单纸裹筒口五七重，紧系定入汤瓶中，文武火煮一周时，取出劈破，新绵滤去药滓，方下片脑和匀，磁瓶收贮，再用油单纸五七重，封系瓶口，埋露地内，去火毒，候半月取出，每用粟米大点眼。

龙脑膏　治远年近日，瞖膜遮障，攀睛瘀血，连眶赤烂，视物昏暗，隐濇多泪等证。
炉甘石拣粉红梅花色佳，用干锅子盛，煅七次，入黄连水淬七次。　黄连搥碎，水侵一宿，去滓，将煅红炉甘石淬七次，同黄连水细研飞过，候澄下，去上面水，暴干，再用乳钵研极细，罗过，用三钱。　龙胆草洗净，日干不见火，研末，一钱　桑柴皮罗过，二钱　黄丹罗过，半钱　右同白蜜四两，一处入在黑磁器内，文武火慢熬，以竹篦子搅如漆色，不黏手为度。切勿犯生水。仍不用铁器熬药，药成依旧以磁器盛顿，每用如皂子大，新冷水半盏化开，先三日不用。每日洗数次无妨，药盏须用纸盖，不可犯尘灰。截赤眼极效。

散血膏　治赤肿不能开，睛痛热，泪如雨。
紫金皮　白芷　大黄　姜黄　南星　大蘗皮　赤小豆　寒水石　右为细末，生地黄汁调成膏，敷眼四围。

清凉膏
生南星　薄荷叶各半两　荆芥　百药煎各三钱　右为未，井水调成膏，贴眼角上，自然清凉。

洗眼方　治昏膜止疼去风。
滑石少许　秦皮　杏仁　黄连　甘草　防风　当归须各等分　右为末，水一盏，煎至半盏，去滓，时时带温洗。
又方　治前证。
黄连　黄芩　黄蘗三味各等分　铜绿半斤　炉甘石一斤　右，将后二味同碾细末，罗过，将前三味浓煎，调末为丸，临时用冷水浸开洗之。

羌活除瞖汤 【 东垣，下同】 　治太阳寒水，瞖膜遮睛，不能视物。
麻黄根二钱半　薄荷二钱　生地黄酒洗，一钱　当归根　川芎各三钱　黄蘗四钱　知母五钱，酒制　荆芥穗七钱，煎成方入藁本七钱　防风一两　羌活一两半　川椒五分　细辛少许　右(口父)咀，每服三钱，水三大盏，煎至一盏半，入荆芥穗，再煎至一盏，去滓，食后稍热服。忌酒湿面。

拨云汤　治足太阳膀胱，为命门相火煎熬，逆行上眼皮下，出黑白瞖，隐濇难开而无疼痛。此欲作寒水瞖，及寒膜遮睛外证。呵欠善悲，健忘嚏喷，时自泪下，面赤而白，能食，不大便，小便数而欠，气上而喘，一服神效。
细辛叶　葛根　川芎各五分　生姜　甘草梢　川升麻　藁本　知母　当归身　荆芥各一钱　防风　羌活　黄蘗各钱半　黄芪　柴胡各七分　水二大盏，煎至一盏，稍热服，食后。

流气饮 【 《和剂》】 　治肝经不足，内受风热上攻，眼目昏暗，视物不明，常见黑花，当风多泪，怕日羞明，堆眵赤肿，隐濇难开。或生障瞖，倒睫拳毛，眼弦赤烂；及妇人血风眼，及时行暴，赤瞳眼泡紫黑，应作眼病，并宜服之。
大黄煨　川芎　甘菊花　牛蒡子炒　细辛　防风　山栀　白蒺藜炒，去刺　黄芩　蔓荆子　荆芥　木贼　甘草炙元参各一两　草决明一两半　苍朮米泔浸一宿，三两　右捣罗为末，每服二钱半，临卧时，用冷酒调下。小儿有患，只令乳母服之。

拨云散 【 《宝鉴》】 　治因眼发湿热不退，而作瞖膜遮睛，昏暗羞明，隐濇难开。
川芎　龙胆草　楮实　薄荷　羌活　荆芥穗　石决明　草决明　苍朮　大黄　甘草　连翘　木贼草　密蒙花川椒　甘菊花　地骨皮　桔梗　石膏　白芷　白蒺藜　槟榔各一两　石燕一对　右捣罗细末，每服三钱，温茶清一盏调下，食后日三服。忌杂鱼鸟诸肉。

神仙退云丸 【 东垣】 　治一切瞖晕，内外障昏无睛者。
川芎　当归各一两半　犀角酒洗　川楝子　蝉蜕洗　薄荷不见火　甘菊花各半两　枳实　瓜蒌仁生者六钱　蛇退　蜜蒙花　荆芥穗各二钱，此三味同甘草焙干，去甘草不用　地骨皮洗　白蒺藜微炒，去刺　生地黄酒洗，焙干　羌活各一钱　川木贼一两半，去节，童便浸一宿，焙干　右为细末，炼蜜和丸，每一两作十丸，米泔汤调服，日进二三丸，食后。妇人当归汤下。有气者，木香汤下。使之在人消息。

本事方　治诸眼患因热病后，毒气攻眼生瞖膜遮障，服此药遂旋消退，不犯刀针。
青葙子　防风　枳壳各一两　茺蔚子　细辛　黄连各半两　枸杞子　泽泻　生地黄　石决明各一两半　车前子当归　麦门冬去心各二两　右各如法修事，焙干为末，炼蜜丸如梧子大，每服三十丸，饭饮吞下。忌一切热毒物。

羌活退瞖汤　治前证。
羌活　五味子　黄连　升麻　当归身各二钱　石膏二钱半　黄芩　黄蘗酒炒　龙胆草酒洗　白芍药　甘草各五钱柴胡　黄芪制，各三钱　防风一钱半　右剉细分作二服，水二盏，煎至一盏，入酒少许，去渣，临卧热服。忌言语。
又方　治前证。
川芎　羌活　旋覆花　防风各二两　甘草生　苍朮米泔浸一宿，去皮，日干，不可见火　楮实　楮叶并八月采，阴干，各一两甘菊花　枳实　蝉蜕　木贼各二钱半　右木臼中杵为末，茶清调下二钱，早食后、临卧各一服。治暴赤眼，忌湿面及酒。楮实须真，无实者取叶。不尔，诸药无效。合时不得焙，及犯铁器。予观此方，取楮叶必无实者，盖阴阳二合相匹配耳。有实者阳也，无实取叶者阴也，所以不得真楮实者，悉无效。

补阳汤 【 东垣】 　治前证。
柴胡二两　独活　甘草梢　熟地黄　人参　黄芪一本用黄芩　羌活　白朮各一两　白芍药　泽泻　防风　陈皮去白，各半两　当归身酒制　生地炒　白茯苓　知母炒黄，各三钱　肉桂一钱　右为粗未，每服半两，水二盏，煎至一盏，去滓温服，空心使药力行尽，方许食。

连蘗益阴丸　治前证。
羌活　独活　甘草根炒　当归身酒制　防风　五味子各半两　石决明烧存性，五钱　黄连酒洗或拌，剉炒　草决明　黄芩黄蘗　知母各一两　右为细末，炼蜜为丸，如菉豆大，每服五十丸，渐加至百丸为止，临卧清茶送下。常以助阳，汤，多服。少服此药，一则妨饮食。二则力大。如升阳，汤不可多服。

升阳泄阴丸　一名升阳柴胡汤，治前证。
羌活　独活　甘草根炒　当归身去芦，酒洗　白芍药　熟地黄各一两　人参去芦　黄芪　生地黄酒洗，炒　白朮土炒　楮实酒炒，各半两　肉桂半钱　知母酒炒，如大暑加一钱　白茯苓　泽泻　陈皮　防风各三钱　柴胡去苗，一钱半　右(口父)咀，每服五钱，水煎热服。另合一料，炼蜜丸如桐子大，食远茶清送下，每日五十丸，与前药各一服。不可饱服。如天气热甚，加五味子三钱或半两，天门冬去心半两，楮实亦加半两。右上三方，合治一证。空心，补阳汤；临卧，连蘗丸；食远，升阳泄阴丸。

通脾泻胃汤　治前证。
防风　大黄　元参　知母各一两　天门冬　黄芩各一两半　麦门冬　茺蔚子各二两　每服五钱，水一盏，煎五分，去滓，食远温服。

神消散　治眼内黄膜上冲，赤膜下垂。
黄芩　蝉蜕　甘草　木贼各五钱　谷精草　苍朮各一两　龙蜕三条，炒　右为末，每服二钱，夜卧冷水调下。

皂角丸　治内外一切障膜，此药能消膜退瞖。如十六般内障，同生熟地黄丸用之，神效。
龙蜕七条　蝉蜕　元精石　穿山甲炒　当归　白朮　白茯　谷精草　木贼各一两　白菊花　刺猬皮蛤粉炒　龙胆草　赤芍　连翘各两半　獖猪爪三十枚，蛤粉炒　人参　川芎各半两　右末一半，入猪牙皂角二挺，烧灰，和匀，炼蜜丸桐子大，每服三十丸。空心食前杏仁汤下。一半入仙灵脾一两为末，和匀，每服用猪肝夹药煮熟，细嚼，及用原汁送下，日三。

古今图书集成医部全录卷一百四十六

　目门

　　方

菩萨膏　治内外障。
滴乳香　硼砂各二钱　片脑半钱　白蜜一两　蕤仁四十九粒，去皮熬　芜荑四十九粒　右先将芜荑、蕤仁研去油，入诸药再研，取沙蜜于汤瓶上蒸镕，以纸滤过，同诸药搅匀，用瓶盛贮纸封。遇患，挑少许在盏内，沸汤泡洗。

立应散　治内外障瞖，昏濇多泪，及暴赤眼一切目疾，并皆治之，三次(口畜)鼻。
香白芷洗　当归去芦，洗　雄黄另研，再入后件　鹅不食草净洗　川附子炮，各等分(艹蹢)(艹躅)花减半　右为细末，入麝香少许，和匀，含水(口畜)鼻内，去尽浊涕眼泪为度。
又方　治内外障眼(口畜)药。
麻黄根一两　当归身一钱　右同为粗末，炒黑色，入麝香、乳香少许，乃为细末，口含水鼻内(口畜)之。

日精月华光明膏　能开一切内障，善治瞖膜遮睛，及攀睛胬肉，不日扫除。无问年久日深，或一目两目俱患，但能见人影者，悉皆治之，如云开见日。
黄连四两，研末　当归一两　诃子一对，去核，研　石决明二两，研细　石膏一两半，研，用腊八水或雪水浸三日　大鹅梨二十枚，椎碎，用布扭去滓　猪胰二具，草挟扭去筋膜　黄丹炒，研细　炉甘石各四两，火煅，童便淬五次　马牙硝飞，二钱半　铜绿研　真胆矾研南硼砂另研，各一钱半　没药四钱，另研　乳香另研　防风　轻粉各一钱，另研　天花粉　麝香另研　片脑各半钱，另研　右先将黄连等五味浸三日；却用大砂锅一口，内药，水再添满七分，熬，重绵滤过至四五碗。却入鹅梨、猪胰，再熬至三碗，再滤过。再下锅，入炉甘石、黄丹，再熬至二碗，又滤过；却下马牙硝等八味，以槐柳枝不住手搅勺，候成膏，仍滤净入瓶内。却入脑、麝、粉三味搅匀，以油纸密封，勿令水入，放冷水内浸三日，取出。每用，以铜筯点眼，良。

熟地黄丸　治血弱阴虚，不能养心，致火旺于阴分，瞳子散大。少阴为君火，君主无为，不行其令，相火代之，与心包络之脉，出心系分为三道。少阳相火之体无形，其用在其中矣。火盛则子能令母实，乙木肝旺是也。其心之脉挟目系，肝之脉连目系，况手足少阳之脉，同出耳中，至耳上角斜起，终于目外小眦，风热之盛，亦从此道来，上攻头目，致偏头肿闷，瞳子散大，视物昏花，血虚阴弱，故也。法当养血凉血益血，收火散火而除风热，则愈矣。
熟地黄一两　柴胡去苗，八钱　当归身酒洗　黄芩各半两　生地黄七钱半，酒浸焙　五味子　天门冬去心，焙　地骨皮　黄连各三钱　人参　枳壳炒　甘草炙，各二钱　右为细末，炼蜜丸如菉豆大，每服一百丸，茶汤送下，食后，日二服，制之缓也。大忌辛辣物助火邪，及食寒冷物损其胃气，药不上行也。又一论云：瞳子黑眼法于阴，由食辛热之物，助火乘于胷中，其睛故散，睛散则视物亦大也。

济阴地黄丸　治足三阴亏损，虚火上炎，致目睛散大，视物不明，或昏花濇紧，作痛畏明，或卒见非常之处等证。其功效与六味还少丹相似。
五味子　麦门冬　枸杞子　熟地黄　肉苁蓉　山萸　山药　当归　甘菊花　巴戟肉各等分　右为末，炼蜜丸桐子大，每服七八十丸，空心白汤下。

补肝散 【 《千金》】 　治目失明。
青羊肝一具，去膜薄切，以新瓦瓶入肝于中，炭火炙之，为极细末　蓼子一合，熬令香　右为末，食后服方寸匕，日二，加至三匕。不过一二剂，能一岁可夜读细书。

养肝丸 【 《济生》】 　治肝血不足，眼目昏花，或生眵泪。
当归酒洗　车前子酒蒸，焙　防风去芦　川芎　白芍药　蕤仁另研　熟地酒蒸，焙　枳实各等分　右为末，炼蜜为丸如桐子大，每服七十丸，熟水送下，不拘时。一方无川芎、枳实。

地黄丸　治用力劳心，肝虚风热攻眼，赤肿羞明，渐生瞖膜。兼肝肾风毒，热气上冲，目痛，久视伤血。血主肝。故勤书则伤肝而目昏；肝伤则木生风而热气上凑，目昏亦盛。不宜专服补药，当益血镇肝而目自明矣。
熟地黄一两半　甘菊花　防风　朱砂　羌活　桂心　没药各半两　决明子　黄连各一两　右为细末，炼蜜丸如梧子大，每服三十丸，食后熟水下，日三。一名菊花丸。

补肝汤　治肝虚，两胁满痛，筋脉拘急，不得喘息，眼目昏暗，面多青色。
防风　细辛　柏子仁　白茯苓　官桂　山萸　蔓荆子　桃仁去皮尖，双仁，炒　甘草微炒，各等分　右口?父咀，每服五钱，水一盏半，大枣二枚，劈破同煎至八分，温服无时，日再。

雷岩丸　治男妇肝经不足，风邪内乘，上攻眼睛，泪出羞明，怕日，多见黑花，瞖膜遮睛，睑生风粟，或痒或痛，隐濇难开，兼久患偏正头风牵引两目，渐觉细小，视物不明，皆因肾水不能既济肝木。此药久服，大补肾脏，添目力。
枸杞子　菊花各二两　肉苁蓉　牛膝　巴戟酒浸一宿，去皮心，各一两　川椒三两，去目　黑附子以青盐二钱，泔水三升，同煮，水尽去皮脐　右为细末，浸药酒煮面糊，和丸梧子大，每服十丸，空心酒送下。

补肝丸　治眼昏暗，将成内障。
茺蔚子　青葙子　枸杞子　五味子　决明子　杏仁　茯苓各一两　地黄三两　菟丝子二两　山药　车前子　地骨皮焙　柏子仁　大黄　黄芩　黄连　人参　细辛　防风　甘草炙，各一两半　右为细末，炼蜜丸如梧子大，每服二十丸，加至三十丸，食后米饮下。

石决明丸　治前证。
石决明　槐子　肉苁蓉酒浸一宿，去鳞甲，炙干　菟丝子酒浸三日，曝干，另研为末　阳起石酒煮七日，细研水飞过　熟地黄各一两　桂心半两　磁石一两半，火煅，酢淬七次，细研，水飞过　右为细末，炼蜜和捣二三百杵，丸如梧子大，每服二十丸，旋加至三十丸，食前盐汤下。

益本滋肾丸　治前证。
黄蘗　知母俱酒洗，炒，各等分　右为极细末，滴水丸如桐子大，每服一百五十丸，空心热汤下，服后以干物压之。

补肾丸　治肾气不足，眼目昏暗，瞳人不明，渐成内障。
磁石煅，酢淬七次，水飞过，二两。　石斛去根，一两　菟丝子酒蒸二次，二两　五味子　熟地黄酒蒸　枸杞子　覆盆子酒浸楮实子　车前子酒蒸　肉苁蓉酒浸，焙，各一两　沉香　青盐二味另研，各半两　右为末，炼蜜丸如桐子大，每服七十丸，空心盐汤下。

羚羊羌活汤　治肝肾俱虚，眼见黑花或作蝇翅。
羚羊角屑　羌活　黄岑　附子去皮脐　人参　泽泻　秦艽　山茱萸　车前子　决明子微炒　青葙子　柴胡各两半黄芪二两　甘草炙，一两　每服五钱，水一盏半，煎至八分，去滓，不拘时温服，日再。

石决明丸　治肝虚血弱，日久昏暗。
知母焙　山药　熟地黄焙　细辛各一两半　石决明　五味子　菟丝子酒浸一宿，另捣为末，各一两　右为细末，炼蜜丸如桐子大，每服五十丸，空心米饮送下。

驻景丸　治肝肾虚眼昏瞖。
熟地黄　车前子各三两　菟丝子酒煮，五两　右为末，炼蜜丸桐子大，每服五十丸，食前白茯苓、石菖蒲汤任下。又方加枸杞子一两半，尤佳。

白附子散　治发散初起黑花，昏蒙内障。
荆芥　白菊花　防风，木贼　白附子　粉草　苍朮　人参　羌活　蒺藜　右水煎，食后服。

补肾磁石丸　治肾肝气虚，上攻眼目，昏暗远视不明，时见黑花，渐成内障。
磁石火煅红，酢淬　甘菊花　石决明　肉苁蓉酒浸，切，焙　菟丝子酒浸一宿，慢火焙干，各一两　右为细末，用雄雀十五只，去毛嘴足，留肚肠，以青盐二两、水三升同煮，令雄雀烂、水欲尽为度，取出先捣如膏，和药末为丸，如梧子大，每服二十丸，空心温酒送下。

三仁五子丸　治肝肾不足，体弱眼昏，内障生花，不计近远。
柏子仁　薏苡仁　酸枣仁　五味子　菟丝子酒制　枸杞子酒蒸　覆盆子酒浸　车前子酒浸　肉苁蓉　熟地黄　白茯苓　当归　沉香各等分　右为细末　炼蜜丸如桐子大，每服五十丸，空心用盐酒送下。

羚羊角散　治肝脏实热，眼目昏暗，时多热泪。
羚羊角镑　羌活　元参　车前子　瓜蒌仁　黄芩　山栀仁各半两　细辛二钱半　胡黄连　菊花各七钱半　右为细末，食后竹叶煎汤，调服二钱。

蕤仁丸　治眼见黑花飞蝇，濇痛昏暗，渐变青盲。
蕤仁去皮　地肤子　细辛　地骨皮　人参　石决明洗净，别捣，罗　白茯苓　白朮各二两　熟地黄焙　楮实各三两　空青另研　防风各一两半　青羊胆一枚　石胆研如粉，半两　鲤鱼胆五枚　右为细末研匀，以胆汁同炼蜜搜和，丸如桐子大，每服二十丸，食后米饮送下。

摩顶膏　治肝肾虚风上攻，眼生黑花，或如水浪。
空青研　青盐研，各半两　槐子　木香　附子各一两　牛酥二两　旱莲草自然汁一升　鹅脂四两　龙脑半钱　丹砂二钱半研　右为细末，先以旱莲草汁、牛酥、鹅脂，银器中熬三五沸，下诸药末，煎减一半，即止，盛磁器中，临卧用旧铧铁一片，重二三两，蘸药于顶上摩二十遍，令入发窍中；次服决明丸。忌铁器。
又方　治眼前见花，黄黑红白不定。

附子炮制，去皮脐　木香各一两　朱砂二钱半　龙脑半钱　青盐一两半　牛酥二两　鹅脂四两　右，将前药为末，同酥脂以慢火熬成膏，每用少许，不拘时顶上摩之。

决明丸　治眼见黑花不散。
决明子　甘菊花各一两　防风去芦　车前子　芎藭　细辛　栀子仁　蔓荆子　元参　薯蓣　白茯苓各半两　生地黄七钱半　右为细末，炼蜜和捣二三百杵，丸如梧子大，每服二十丸，食后前桑枝汤送下，日三。

白龙粉　治肾水衰虚，肝经邪热，视物不明，或生障瞖，胬肉攀睛，或迎风泪出，眼见黑花，或如蝇飞，或如油星，或睛濇肿痛，或痒不可忍，并皆治之。
硝三斗　右，于二九月造一大罐，入硝，熟水化开，以绵滤过，入银器或石器内。煎至一半已上，就锅内放温，倾银盒内于露地放一宿，次日结成块子，于别水内洗净，再用小罐，熟水化开，熬；入萝卜二个，切作片子同煮，以萝卜熟为度，倾在磁器内，捞去萝卜不用。于露地露一宿；次日，结成块子，去水，于日中晒一日，去尽水，入好纸袋盛放，于透风日处挂晒，至风化开，成用。逐旋于乳钵内，研极细，点眼，如常法。亦名元明粉。

煮肝散　治眼生黑花，渐成内障，及鬬睛偏视，风毒攻眼，肿痛濇痒，短视，倒睫，雀目。
羌活　独活　青葙子　甘菊花各一两　右为细末，每服三钱匕，羊子肝一叶，剉细，淡竹叶数片，同裹如棕子，别用雄黑豆四十九粒，米泔一碗，银石器内同煮，黑豆烂，泔干为度，取肝细嚼，温酒下，又将豆食尽，空心，日午夜卧服。

服椒方　治肝肾虚风，上攻眼目，生黑花，头目不利，能通神延年。
川椒一斤，拣净，去目及合口者。　右于铫内炒令透，于地上铺净纸二重，用新盆合定，周回用黄土培之，半日，去毒出汗，然后取之，曝干为度。只取椒于磁盒子内收，每日空心新汲水下十粒。

芎藭散　治目晕昏濇，视物不明。
芎藭　地骨皮　荆芥　何首乌去黑皮　菊花　旋覆花　草决明　石决明　甘草炙，各一两　青葙子　蝉蜕去土　木贼各半两　白芷二钱半　右为细末，每服一钱匕，食后，米泔水调下。

磁石丸　治眼因患后起早，元气虚弱，目无瞖膜，视物昏暗，欲成内障。
磁石二两，煅，酢淬七次，捣碎细研，水飞　菟丝子酒浸五日，曝干，别研为末，三两　肉苁蓉酒浸一宿，刮去皴皮，炙干　补骨脂微炒　巴戟去心　石斛　远志去心　熟地黄各一两　木香　五味子　甘草炙赤　桂心各半两　右为细末研匀，炼蜜和捣二三百杵，丸如梧子大，每服三十丸，食前温酒送下。一方有茯神，无远志、石斛。

四物五子丸　治心肾不足，眼目昏暗。
当归酒浸　川芎　熟地黄　白芍药　枸杞子　覆盆子　地肤子　菟丝子酒浸炒　车前子酒蒸，量虚实加减，各等分　右为细末，炼蜜和丸如桐子大，每服五十丸，不拘时，盐汤送下。

杞苓丸　治男子肾脏虚耗，水不上升，眼目昏暗，远视不明，渐成内障。
枸杞子四两，酒蒸　茯苓八两，去皮　当归二两　菟丝子四两，酒浸蒸　青盐一两，另研　右为细末，炼蜜和丸，如桐子大，每服七十丸，食前用白汤送下。

瑞竹四神丸　治肾经虚损，眼目昏花，补虚益损，及云瞖遮睛。
甘州枸杞子一斤，拣色赤滋润者，以酒一杯润之，分作四分：一分同川椒一两炒，一分同小茴香一两炒，一分同芝麻一合炒，一分独炒　右，炒过，将川椒等筛去不用，再加熟地黄、白朮、白茯苓各一两，共为细末，炼蜜和丸如梧子大，每服五七十丸，空心温酒送下。或加甘菊花一两。

夜光丸　一名双美丸。治眼目昏暗，及诸疾，兼退瞖膜。
蜀椒去目，并合口者，炒出汗，一斤半，捣末一斤　甘菊花取末一斤　右和匀，取肥地黄十五斤，切捣研，绞取汁八九升许。将前药末拌浸令匀，曝稍干，入盘中摊曝，三四日内取干候得所即止，勿令太燥。入炼蜜二斤，同捣数千杵，丸如梧桐子大，每服三十丸，空心日午熟水下。久服目能夜视，发白再黑，通神强志，延年益寿。一方用熟地黄二两，酒浸，九蒸九曝，食后细嚼，新淅米十粒，以汤送下，或茶下亦得。

密蒙花散　治冷泪昏暗。
密蒙花　甘菊花　白蒺藜　石决明　白芍药　木贼去节　甘草炙，各等分　右为细末，每服一钱，茶清调下服，半月后，加至二钱。《局方》有羌活，无芍药、甘草，治风气攻注昏肿者。

还睛补肝丸　治肝虚两目昏暗，冲风泪下。
白朮　细辛去苗　芎藭　决明子微炒　人参　羌活去芦　当归切焙　白茯苓去皮　苦参　防风去叉　官桂去粗皮　地骨皮　五味子　元参　黄芩去黑心　车前子微炒　青葙子　菊花　甘草炙各等分　右为细末，炼蜜为丸，如桐子大，每服三十丸，加至四十丸，不拘时，米饮下。

补肝丸　治肝经不足，内受风热，上攻眼目，昏暗痒痛，隐濇难开，多眵洒泪，怕日羞明，时发肿赤，或生瞖障。
远志去心　地肤子　茺蔚子　白茯苓去皮　防风去芦　决明子　蔓荆子　人参各一两　山药　青葙子　柴胡去苗柏子仁炒　元参　地骨皮　甘草炙　车前子　细辛去苗　甘菊花各半两　右为细末，蜜水煮糊丸如桐子大，每服三十丸，食后用米汤下。日三。

真珠煎　治肝虚寒，目(目巟)(目巟)不见物。
真珠二钱半，细研　鲤鱼胆二枚　白蜜二两　右，合和铜器中，微火煎取一半，新绵滤过，磁瓶中盛，每以铜筯点如黍米着目眦，即泪出，频点取瘥。

金丝膏　治一切目疾昏暗如纱罗所遮，或疼痛。
宣黄连半两剉碎，水一盏浸一宿取汁，再添水半盏，浸滓，经半日，绞取汁，与前汁放一处，滓别用水半盏，浸　蜜一两　白矾一字　井盐一分，如无以青盐代之　山栀子好者，二钱，搥碎，与黄连滓同煮五七十沸，取尽力沫，滤去滓，与前黄连汁一处入余药　右，用银磁器内熬十余沸，用生绢上铺细纸数重，再滤过，用时常点。

蛤粉丸　治雀目，日落不见物。
蛤粉细研　黄蜡等分　右，镕蜡搜粉为丸，如枣大，每用猪肝一片二两许，乘批开裹药一丸，麻线缠，入罐内，水一碗，煮熟倾出，热熏目至温，吃肝，以愈为度。

泻肺饮　治肝虚雀目，恐变成内障。
防风　黄芩　桔梗炒　芍药　大黄炒，各一两　右剉碎，每服三钱匕，水一盏半，煎至一盏，入芒硝半字，去滓放温，食后、临卧服。

猪肝散　治雀目。
蛤粉　黄丹　夜明砂各等分　右末，猪肝切开，入药末，用线扎，米泔水煮熟，不拘时嚼服，原汁送下。

夜明丸　治雀目青盲。
夜明砂　木贼去节　防风　田螺壳　青木香　细辛各等分　右为末，烂煮猪肝，用末药于净沙盆内，研令极匀，丸如桐子大，每服三十丸，米饮或酒下。

转光丸　治肝虚雀目青盲。
生地黄　白茯苓　川芎　蔓荆子　熟地黄　防风　山药　白菊花　细辛各等分　右为末，炼蜜和丸，如梧子大，每服二十丸，空心，桑白皮汤送下。

泻胆散　治瞳人干缺外障，神水将枯。
元参　黄芩　地骨皮　麦门冬　知母各一两　黄芪　茺蔚子各一两半　每服五钱，水一盏，煎五分，去滓，食后温服。

天门冬饮子　治辘轳转关。
天门冬　茺蔚子　知母各二两　五味子　防风各一两　人参　茯苓　羌活各一两半　每服五钱，水一盏，煎五分，去滓，食后温服。

元参泻肝散
麦冬二两　大黄　黄芩　细辛　芒硝各一两　元参　桔梗各一两半　右，水煎，食后服。

青黛散　治眼倒睫，神效。
枣树上黄直棘针　刺猬皮炒焦　白芷　青黛各等分　右为细末，口噙水，左眼倒睫，左鼻内(口畜)之，右眼倒睫，右鼻内(口畜)之。

四退散　治倒睫拳毛。
蝉退　蛇退酢煮　猪蹄退炒　　蚕退　荆芥各二钱半　川乌炮　穿山甲烧　粉草各半两　右为末，每服一钱，淡盐汤调下。一方加防风、石决明、草决明各五钱。

起睫膏　治前证。
木鳖子去壳，一钱　自然铜五分，制　右捣烂为条子(口畜)鼻。又以石燕末，入片脑少许，研水，调敷眼弦上。

连翘饮子　治目中溜火恶日，与火隐濇，小角紧，久视昏花，迎风有泪。
连翘　当归　红葵花　蔓荆　人参　甘草生　生地黄各三分　柴胡二分　黄芩酒制　黄芪　防风　羌活各半钱　升麻一钱　右剉每服五钱，水二盏，煎至一盏，去滓，食后稍热服。

排风散　治两睑黏睛外障。
天麻　桔梗　防风各二两　五味子　乌蛇　细辛　芍药　干蝎各一两　右为细末，每服一钱，食后，米饮调下。

龙胆丸　治眼两胞黏睛，赤烂成疮。
苦参　龙胆草　牛蒡子各等分　右为末，炼蜜丸如梧桐子大，每服二十丸，食后米泔下。

菊花通圣散　治两睑溃烂，或生风粟。
白菊花两半　滑石三两　石膏　黄芩　甘草　桔梗　牙硝　黄连　羌活各一两　赤芍药　防风　川芎　当归　大黄　薄荷　白蒺藜　连翘　麻黄　芒硝各半两　荆芥　山栀子　白朮各二钱半　右(口父)咀，每服三钱，水一盏半，生姜三片，同煎七分，食后服。

柴胡散　治眼眶濇烂，因风而作，用气药燥之。
柴胡　羌活　防风　赤芍药　桔梗　荆芥　生地黄　甘草　右，水煎服。

黄连散　治眼烂弦风。
黄连　防风　荆芥　赤芍　五倍子　蔓荆子　覆盆子根即甜勾根　右煎沸，入盐少许，滤净，又入轻粉末少许，和匀，洗眼亦效。

炉甘石散　治烂风眼。
炉甘石不拘多少　右，先用童便，煅淬七次，次用黄连浓煎汁，煅淬七次，再用谷雨前茶芽浓煎煅淬七次，又并三汁，余者合一处，再煅淬三次，然后安放地上一宿，出火气，细细研入冰片、麝香，点上神妙。煅时，须用好紫销炭，极大者。凿一穴，以安炉甘石。

当归饮子　治目泪不止。
滑石半两　当归　大黄　柴胡　人参　黄芩　甘草　芍药各一两　右剉细，每服三钱至五钱，水一盏，生姜三片，同煎七分，去滓温服。

枸杞酒　治肝虚当风眼泪。
枸杞最肥者二升　右捣破内绢袋置罐中，以酒一斗，浸讫密封，勿泄气，候三七日。每日取饮之，勿醉。

二妙散　养肝气，治目昏，视物不明，泪下。
当归　熟地黄各等分　右为细末，每服二钱匕，不拘时，无灰酒调下。

洗肝汤　治肝实眼。
人参　黄芩　赤茯苓　芎藭　山栀仁　柴胡　地骨皮　甘菊花　桔梗炒，各一两　黄连去须　甘草炙，各半两　右(口父)咀，每服三钱，水一盏，入苦竹叶七片，煎至七分，去滓，食后服。

泻肝汤　治目热泪生粪者，脾肝受热故也。
桑白皮一两　地骨皮一两　甘草五钱炒　右(口父)咀，每服三钱，白水煎，食后服。

木贼散　治眼出冷泪，实则用此。
木贼　苍朮　蒺藜　防风　羌活　川芎　甘草　右水煎服。

决明子方　治肝经热，止泪明目。治风赤眼。
决明子挼令净　右每朝一匙，空心，水吞下，百日见夜光。一方取决明作菜食之。

羌活散　治目风冷泪，久不瘥。
羌活去芦，一两　木香　官桂去粗皮　胡黄连　山药　升麻　艾叶焙，各一两　牛膝酒浸，切，焙　山茱萸去核　白附子炮，各七钱半　右剉，每服三钱，水一盏，煎至八分，去滓，食后温服，日三。

羌活散　治风气攻眼，昏濇多泪。
羌活　川芎　天麻　旋覆花　藁本　防风　蝉蜕洗　甘菊花　细辛　杏仁去皮，各一两　炙甘草半两　右为细末，每服二钱，新水一盏半，煎食后服。

菊花散　治目风泪出。
苍朮四两，肥者，用银石器，入皂荚一寸，河水煮一日，去皂荚，取朮，铜刀刮去黑皮，曝干，取三两　菊花　木贼新者　草决明洗，曝干荆芥穗　旋覆花　甘草炙，各一两　蝉蜕洗，焙，七钱半　蛇蜕洗，炙，二钱半　右为细末，用不津器盛，每服一钱，腊茶半钱，同点；空心临卧时服。

蝉蜕饼子　治目风冷泪，去瞖晕。
蝉蜕洗，焙　木贼新者　甘菊花各一两　芎藭　荆芥穗各二两　苍朮泔浸，焙，三两　甘草炙，半两　右为细末，炼蜜和捏，作饼子如钱大，每服一饼，食后细嚼，腊茶送下，日三。

阿胶散　治目有冷泪，流而不结者，肝经受风冷故也。
阿胶　马兜铃各两半　紫菀(艹欵)冬花各一两　甘草半两　白蒺藜二钱半，炒　糯米一两　右(口父)咀，每服二钱，水一盏半，煎八分，温服，不拘时候。

本事方　治头风冷泪。
甘菊花　决明子各二钱　白朮　羌活　川芎　细辛　白芷　荆芥穗各半两　右为细末，每服一钱，食后温汤调下，日三。
又方　治前证。
川芎　甘菊　细辛　白芷　白朮各等分　右为末，蜡丸如黍米大，夜卧服一丸，日中一时辰，换一丸。二方马安常传。

川芎丸　治风盛隔壅，鼻塞清涕，热气攻眼，下泪多眵，齿间紧急，作头痛。
川芎　柴胡各一两　半夏曲　甘草炙　甘菊　人参　前胡　防风各半两　右，每服四钱，水一盏，生姜四片，薄荷五叶，同煎七分，去渣温服。

银海止泪方
苍朮米泔浸，一两半　木贼去节，二两　香附子炒，去毛　右为末，炼蜜丸如桐子大，食后盐汤下三丸。

治冷泪方
夏枯草　香附子各等分　右为细末，麦门冬汤调下。

立应散　治冷泪。
橡斗子一个　甘草三钱　右为细末，每服二钱，熟水调下。

楮实散　治冷泪。
楮实子炒　夏枯草　甘草各半两　香附子炒　夏桑叶各一两　右为细末，熟水调服，不拘时。

白殭蚕散　治冲风泪出。
殭蚕炒　粉草　细辛　旋覆花　木贼各五钱　荆芥二钱半　嫩桑叶一两　右，水煎，食后温服。

真珠散　治肝虚目风泪出。
真珠研　丹砂研，各三分　干姜研，二分　贝齿五枚，以炭火煅为细末　右研极细，令匀，以熟绢帛罗三遍，每仰卧，以少许点眼中，合眼少时。

乳汁煎　治风泪濇痒。
人乳一升　黄连去须研，取末七钱半　蕤仁研烂，一两　干姜炮为末，二钱半　右，除乳外，再同研极细，以乳渍一宿，明旦，内铜器中，微火煎取三合，绵滤去滓，每以黍米大点眦中。勿当风点。

止泪散　治风眼流泪不止。
炉甘石一钱　海螵蛸三分　片脑五厘　右，研细点眼大眦头目并口，泪自收。二药燥，要加脑和，则不濇也。

麝香散　治眼冷泪不止。
香附子　川椒目各等分　苍朮　麝香各少许　右为细末，吹鼻中。

消毒饮　治睑生风粒，目疮疣。
大黄　荆芥　牛蒡子　甘草　右，水煎，食后温服。

五花丸　治漏睛脓出，目停风热，在胞中结聚脓汁，和泪相杂，常流涎水，久而不治，至乌珠坠落。
金沸草四两　巴戟三两　川椒皮　枸杞子　白菊花各二两　右，末炼蜜丸，梧桐子大，每服二十丸，空心盐酒下。

白薇丸　治漏睛脓出。
白薇五钱　防风　蒺藜　石榴皮　羌活各三钱　右末，米粉糊丸梧子大，每服二十丸，白汤下。
又方　治眼脓漏不止。
黄芪　防风　大黄　黄芩各三两　远志去心　人参　地骨皮　赤茯苓　蒲黄各二两　右，每服五钱，水煎，食后服。

加味四物汤　治打损眼目。
当归　川芎　白芍　熟地　防风　荆芥各等分　右(口父)咀为散，每服三钱，水一盏半，煎至一盏，再入生地黄汁少许，去滓温服。再以生地黄一两，杏仁十枚，去皮尖研细，用绵子裹药，敷在眼上，令干；二再将瘦猪肉　蒲黄　熟地黄　肉桂　当归　赤芍药　白姜　甘草各等分　右为末，童子小便、生地黄汁，相和调服。

内消散　治伤损眼。
羌活　独活　苏木　红内消　当归　川芎　大黄　钩藤　白芷　红花　桃仁　甘草节　赤芍药　生地黄瓜蒌根　紫荆皮　金锁匙　血竭草　右，水煎，食后服。次用生地黄一两，杏仁五十枚，捣烂贴眼上，复以瘦猪肉贴之。
又方　治前证。
羌活　独活　红内消　苏木　赤芍药　钩藤　白芷各五钱　甘草节三钱　地榆　花粉各四钱　右(口父)咀，每服三钱，白水煎，食后服。

经效散　治撞刺生瞖。
大黄　当归　芍药各半两　粉甘草　连翘各二钱半　北柴胡一两　犀角一钱　右，水煎，食后服。

一绿散　治打扑伤损，眼胞赤肿疼痛。
芙蓉叶　生地黄各等分　右，捣烂，敷眼胞上；或为末，以鸡子清调匀敷之。
又方　治目被物刺损，有瞖。
生地黄　生薄荷　生巨叶　生土当归　(石卜)硝　右，不拘多少，研烂，贴太阳两穴。

前胡犀角汤、治伤寒两目昏暗，或生浮瞖。
前胡去芦　犀角屑　蔓荆子　青葙子　菊花　防风去叉　栀子仁　麦门冬去心　生地黄焙　羌活去芦　决明子微炒　车前子微炒　细辛　甘草炙各一两　黄芪一两半　右剉，每服五钱，水一盏半，煎至八分，去滓，食后温服。

茺蔚子丸　治时气后目暗，及有瞖膜。
茺蔚子　泽泻各一两半　枸杞子　青葙子　枳壳去瓤，麸炒　生地黄焙，各一两　石决明　麦门冬去心，焙　细辛　车前子各二两　黄连去须，三两　右为细末，炼蜜丸梧子大，每服三十丸，食后浆水送下。

泻肝散　治天行后赤眼外障。
知母　黄芩　桔梗各一两半　茺蔚子　大黄　元参　羌活　细辛各一两　右剉，每服五钱，水一盏半，煎至五分，去滓，食后温服。

七宝散　治风眼除瘀热。
当归　芍药　黄连　铜绿各二钱，细研　白矾　甘草各一钱　杏仁七粒，去皮　右(口父)咀，以水同放磁盏，内于锅中，顿煎至八分，去滓，澄清，临卧洗之。

拨云散　治男妇风毒上攻，眼目昏暗，瞖膜遮障，羞明热泪隐濇难开，眶痒赤痛，脸眦红烂，瘀肉侵睛。
羌活　防风　柴胡　甘草炒，各一两　右为细末，每服二钱，水一盏半，煎至七分，食后薄荷茶清调服。菊花汤调亦可。忌腌鱼酢盐酱湿面炙煿发风等毒物。

蝉壳散　治眼目风肿，及生瞖膜等疾。
蝉壳　地骨皮　黄连去须　白朮　牡丹皮　苍朮米泔浸，切，焙　菊花各一两　龙胆草半两　甜瓜子半升　右为细末，每服一钱，荆芥煎汤调下，食后临卧各一服。大治时疾后，余毒上攻眼目，甚效。忌热面炒豆酢酱等。

曾青散 【 《局方》】 　治怕日羞明，隐濇眵泪，或痒或痛。
曾青四两　蔓荆子二两　白姜炮　防风各一两　右为末，每以少许(口畜)鼻中，立效。
又方 【 《卫生方》】 　治多年障瞖。
花蘂石水飞，焙　防风　川芎　菊花　白附子　牛蒡子各一两　甘草炙，半两　右为末，每服五分，腊茶下。

古今图书集成医部全录卷一百四十七

　目门

　　方

镇肝丸 【 《良方》，下同】 　治肝经不足，内受风热，上攻眼目，昏暗痒痛，隐濇难开，多眵洒泪，怕日羞明，时发肿赤，或生瞖障，并皆治之。
远志去心　地肤子　茺蔚子　白茯苓去皮　防风去芦　决明子　蔓荆子　人参各一两　山药　青葙子　柴胡去苗　地骨皮　元参　车前子　甘菊花　柏子仁炒　甘草炙，各五钱　细辛去苗一分　右为细末，蜜水煮，糊丸如梧桐子大，每服三十丸，食后用米汤送下，日三服。

万寿地芝丸　治目能近视，不能远视。
天门冬去心　生姜焙，各四两　甘菊花二两　枳壳去瓤炒，三两　右为细末，炼蜜丸如梧桐子大，每服一百丸，食后用茶清或温酒送下。此药能治风热。

芍药清肝散 【 《原机启微》，下同】 　治眵多眊燥，紧濇羞明，赤脉贯睛，脏腑秘结者。
白朮炒　川芎　防风　桔梗　羌活　滑石面　石膏　芒硝各三分　甘草炙　荆芥　白芍药　前胡　薄荷　黄芩各二分五厘　柴胡　山栀　知母各二分　大黄四分　右(口父)咀，作一服，水二钟，煎至一钟，食后热服。此方治淫热反克而作也。风热不制之病，热甚，大便硬者，从权用之，盖苦寒之药也。苦寒败胃，故先以白朮之甘温，甘草之甘平，主胃气为君，次以川芎、防风、荆芥、桔梗、羌活之辛温，升散清利为臣；又以芍药、前胡之微苦，薄荷、黄芩、山栀之微苦寒，且导且攻为佐；终以知母、滑石、石膏之苦寒，大黄、芒硝之大苦寒，袪逐淫热为使。大便不硬者，减大黄、芒硝。此逆则攻之之法也，大热服者反治也。

通气利中丸　治前证。
白朮一两　白芷　羌活　滑石末，另入，各五钱　黄芩　牵牛头末，各一两五钱　大黄二两五钱　右，除滑石、牵牛另研极细末外，余合为细末，入上药和匀，滴水为丸，如桐子大，每服三十丸，加至百丸，食后临睡，茶汤送下。方以白朮苦甘温除胃中热为君，白芷辛温解利。羌活苦甘平微温，通利诸节为臣；黄芩微苦寒，疗热滋化元，滑石甘寒滑利小便，以分清浊为佐；大黄苦寒，通大便，泻诸实热，牵牛苦寒，一说味辛，利大便，除风毒为使。逆攻之法也。风热不制之病，热甚而大便硬者，亦可兼用。然牵牛有毒，非神农药，今与大黄并用者，取其性猛烈而快也。大抵不宜久用，久用伤元气，盖从权之药也。量虚实加减。

黄连天花粉丸　治前证。
黄芩　栀子　天花粉各四两　甘菊花　川芎　黄连　薄荷各一两　连翘二两　黄蘗六两　右为细末，滴水为丸如梧桐子大，每服五十丸，加至百丸，食后临睡茶汤下。此方为淫热反克脏腑不秘结者作也。风热不制之病，稍热者，亦可服。以黄连、天花粉之苦寒，为君；菊花之苦甘平，为臣；川芎之辛温，薄荷之辛苦，为佐；连翘、黄芩之苦微寒，黄蘗、栀子之苦寒，为使。合之则除热清利，治目赤肿痛。

黄连炉甘石散　治眼眶破烂，畏日羞明。余治同上。
炉甘石一斤　黄连四两　龙脑量入　先以炉甘石置巨火中，煅通红为度；另以黄连，用水一碗，磁器盛贮，纳黄连于水内，却以通红炉甘石淬七次，就以所贮磁器，置日中晒干；然后同黄连研为细末。欲用时以一二两，再研极细，旋量入龙脑，每用少许井华水调如稠糊，临睡以筯头蘸敷破烂处。不破烂者，点眼内眦锐眦尤佳。不宜使入眼内。此方以炉甘石收湿除烂为君，黄连苦寒为佐，龙脑去热毒为使，诸目病者俱可用。病宜者治，病不宜者无害也。奇经客邪之病，量加(石卜)硝泡汤，滴眼瘀肉黄赤脂上。

龙脑黄连膏　治目中赤脉如火，溜热炙人。余治同上。
黄连半斤　龙脑一钱　右，先剉黄连令碎，以水三大碗贮磁器内，入黄连于中，用文武火慢熬成大半碗，滤去滓，入薄磁碗内，重汤顿成膏半盏许；龙脑以一钱为率，用则旋量入之。以筯头点入眼内，不拘时。此方以黄连治目痛、解诸毒为君，龙脑去热毒为臣，乃君臣药也。诸目痛者俱宜用。

蕤仁春雪膏　治红赤羞明，眊燥痒痛沙濇。
蕤仁去油，四钱　龙脑五分　右，先以蕤仁研细，入龙脑和匀，用生好真蜜一钱二分，再研调匀。每用筯头点内眦锐眦。此方以龙脑除热毒为君，生蜜解毒和百药为臣，蕤仁去暴热治目痛为使。此药与黄连炉甘石散、龙脑黄连膏子并用。

(口畜)鼻碧云散　治肿胀红赤，昏暗羞明，隐濇疼痛，风痒鼻塞，头痛脑酸，外瞖攀睛，眵泪稠黏。
鹅不食草二钱　青黛　川芎各一钱　右为细末，先噙水满口，每用如米许，(口畜)入鼻内，以泪出为度，不拘时候。此方以鹅不食草解毒为君，青黛去热为佐，川芎大辛除邪破留为使，升透之药也。大抵如开锅盖法，常欲使邪毒不闭，令有出路。然力少而锐，(口畜)之随效。宜常(口畜)以聚其力，诸目病俱可用。

羌活胜风汤　治眵多眊燥，紧濇羞明，赤脉贯睛，头痛鼻塞，肿胀涕泪，脑巅沉重，眉骨酸疼，外瞖如云雾丝缕，秤星螺盖。
黄芩　白朮各五分　柴胡七分　枳壳　羌活　川芎　白芷　独活　防风　前胡　桔梗　薄荷各四分　荆芥穗　甘草各三分　右作一服，水二盏，煎至一盏，去滓热服。此方为风热不制而作也。夫窍不利者，皆脾胃不足之证。故先以枳壳、白朮调治胃气为君；羌活、川芎、白芷、独活、防风、前胡诸治风药，皆主升发为臣；桔梗除寒热，薄荷、荆芥清利上焦，甘草和百药为佐；柴胡解热行少阳厥阴经，黄芩疗上热主目中赤肿为使。又治伤寒愈后之病，热服者热性炎上，令在上散，不令流下也。生瞖者，随瞖所见经络加药。瞖凡自内眦而出者，加蔓荆子治太阳经，加苍朮去小肠膀胱之湿。内眦者，手太阳足太阳之属也。自锐眦而入客主人斜下者，加龙胆草，谓胆草味苦，与胆味合，少加人参益三焦之气，加藁本乃太阳经风药。锐眦客主人者，足少阳手少阳手太阳之属也。凡自目系而下者，倍加柴胡行肝气，加黄连泻心火。目系者，足厥阴手少阴之属也，自抵过而上者，加木通导小肠中热，五味子酸以收敛。抵过者，手太阳之属也。

杏仁龙胆草泡散　治风上攻，眊燥赤痒。
龙胆草　当归尾　黄连　滑石末　赤芍药　杏仁去皮尖，各一钱　右以白沸汤泡顿蘸洗，冷热任意，不拘时候。此方以龙胆草、黄连苦寒去热毒为君，当归尾行血、杏仁润燥为佐，滑石甘寒泄气、赤芍药苦酸除痒为使。惟风痒者可用。

柴胡复生汤　治红赤羞明，泪多眵少，脑巅沉重，睛珠痛应太阳，眼睫无力，常欲垂闭，不敢久视，久视则酸疼瞖陷下，所陷者或圆或方，或长或短，如缕如锥如凿。
五味子二十粒　藁本　蔓荆子　川芎　羌活　独活　白芷各三分五厘　白芍药　炙甘草　薄荷　桔梗各四分　柴胡六分　苍朮　茯苓　黄芩各五分　右作一服，水二盏，煎至一盏，去滓，食后热服。此方以藁本、蔓荆子为君，升发阳气也；川芎、白芍药、羌活、独活、柴胡、白芷为臣，和血补血疗风，行厥阴经也；甘草、五味子为佐，为协诸药，敛脏气也；薄荷、桔梗、苍朮、茯苓、黄芩为使，为清利除热去湿，分上下，实脾胃二土，疗目中赤肿也。此病起自七情五贼劳役饥饱，故使生意下陷，不能上升，今主以羣队升发，辅以和血补血，导入本经，助以相协收敛，用以清利除热实脾胃，如此则治理可推也。晴珠痛甚者，当归养荣汤主之。

当归养荣汤　治睛珠痛甚不可忍，余治并同上。
防风　白芷各七分五厘　白芍药　熟地黄　当归　川芎各一钱　羌活七分五厘　右作一服，水二盏，煎至一盏，去滓，食后热服。此方以七情五贼，劳役饥饱，重伤脾胃。脾胃者，多血多气之所，脾胃受伤，则血亦病，血养睛，睛珠属肾，今生意已不升发，又复血虚不能养睛，故睛痛甚不可忍。以防风升发生意，白芷解利引入胃经为君；白芍药止痛益气，通血承接上下为臣；熟地黄补肾水真阴为佐；当归、川芎行血补血，羌活除风引入少阴经为使。血为邪胜，睛珠痛者，及亡血过多之病，俱宜服也。服此药后，睛痛虽除，眼睫无力，常欲垂闭不减者，助阳活血汤主之。

助阳活血汤　治眼睫无力，常欲垂闭。余治同上。
黄芪　炙甘草　防风　当归各五分　白芷　蔓荆子各四分　升麻　柴胡各七分　右作一服，水二盏，煎至一盏，去柤稍热服。此以黄芪治虚劳、甘草补元气为君，当归和血补血为臣，白芷、蔓荆、防风主疗风升阳气为佐，升麻导入足阳明足太阴脾胃、柴胡引至足厥阴肝经为使。心火乘金，水衰反制者，亦宜服也。有热者，兼服黄连羊肝丸。

黄连羊肝丸　治目中赤脉，红甚眵多。余治同上。
黄连一钱　白羯羊肝一个　右，先以黄连研为细末，将羊肝以竹刀刮下如糊，除去筋膜，入擂盆中研细，入黄连末为丸，如梧桐子大，每服三五十丸，加至七八十丸，茶清汤下。此方以黄连除热毒明目为君，以羊肝肝与肝合，引入肝经为使。不用铁与刀者，忌铁器也。金克木，肝乃木也，一有金气，肝则畏而不受。盖专治肝经之药，非与羣队者比也。肝受邪者并皆治之。睛痛者，加当归。

决明益阴丸　治恶日畏火，沙濇难开，眵泪俱多，久病不痊者，并皆疗之。余治同上。
羌活　独活　当归尾酒制　五味子　防风　甘草炙，各五钱　黄连酒制　草决明　黄芩　黄蘗　知母各一两　石决明煅，三钱　右为末，炼蜜丸桐子大，每服五十丸，加至百丸，茶汤下。此方以羌活、独活升清阳为君，黄连去热毒、当归尾行血、五味子收敛为臣，石决明明目磨障、草决明益肾疗盲、防风散滞袪风、黄芩去目中赤肿为佐，甘草协和诸药、黄蘗助肾水、知母泻相火为使。此盖益水抑火之药也，内急外弛之病，并皆服之。

川芎行经散　治目中青黤如物伤状，重者白睛如血贯。
枳壳　川芎　当归　柴胡　炙甘草各六分　白芷　防风　荆芥穗　薄荷　独活　蔓荆子　羌活各四分　红花少许茯苓三分　桔梗五分　右作一服，水二盏，煎至一盏，去柤，大热服，食后。此方以枳壳、甘草和胃气为君；白芷、防风、荆芥穗、薄荷、独活袪疗风邪升胃气为臣；川芎、当归、红花通行滞血，柴胡去结气，茯苓分利除湿为佐；蔓荆子、羌活引入太阳经，桔梗利五脏为使。则胃脉调，小肠膀胱邪皆去，凝自行也。见热者，以消凝大丸子主之。

消凝大丸子　治证同上。或有眵泪沙濇者，并皆疗之。
川芎　当归　桔梗　炙甘草　菊花　连翘各七钱　防风　荆芥　羌活　藁本　薄荷各五钱　滑石　石膏　白朮黄芩　山栀各一两　右，先将滑石、石膏另研，余作细末和匀，炼蜜为剂，每剂一两，分八丸，每服一丸或二丸，茶汤嚼下。此方消凝滞药也。君以川芎、当归治血和血；臣以羌活、防风、荆芥、藁本、薄荷、桔梗疗风散邪，引入手足太阳经；佐以白朮、甘草、滑石、石膏调补胃虚，通泄滞气，除足阳明经热，使以黄芩、山栀、连翘、菊花去烦热。淫热反克，风热不制者，俱宜服也。

千金磁朱丸　治神水宽大渐散，皆如雾露中行，渐覩空中有黑花，渐覩物成二体，久则光不收，及内障，神水淡绿色淡白色者。
磁石吸针者二两　辰砂一两　神曲四两　右，先以磁石置巨火中煅，酢淬七次，晒干，另研极细，二两；辰砂另研极细一两；生神曲末三两，与前药和匀。更以神曲末一两，水和作饼，煮浮为度，搜入前药，炼蜜为丸如梧桐子大。每服十丸，加至三十丸，空心饭汤下。此方以磁石辛咸寒镇坠肾经为君，令神水不外移也；辰砂微甘寒镇坠心经为臣，肝其母，此子能令母实也，肝实则目明；神曲辛温甘化脾胃中宿食为佐，生用者发其生气，熟用者敛其暴气也。服药后俯视不见，仰视渐覩星月者，此其效也。亦治心火乘金，水衰反制之病。久病屡发者服之，则永不更作。空心服此，午前更以石斛夜光丸主之。

石斛夜光丸　治证同上。
天门冬焙　人参　茯苓各二两　石斛　山药　枸杞　菟丝子酒浸　甘菊花各七钱　麦门冬　熟地黄各一两　杏仁去皮尖牛膝酒浸，各七钱半酒浸，各七钱半　原作「浸，七钱半」，据《苏沈良方》改。　生地黄一两　蒺藜　肉苁蓉　川芎　炙甘草　枳壳麸炒　青葙子　防风　黄连　乌犀角镑　五味子炒　羚羊角镑，各五钱　草决明八钱　右为细末，炼蜜丸桐子大，每服三五十丸，温酒盐汤任下。此方滋补药也。补上治下，利以缓、利以久，不利以速也。故君以天门冬、人参、菟丝子之通肾安神，强阴填精也；臣以五味子、麦门冬、杏仁、茯苓、枸杞子、牛膝、生熟地黄之敛气除湿，凉血补血也；佐以甘菊花、蒺藜、石斛、肉苁蓉、川芎、甘草、枳壳、山药、青葙子之疗风治虚，益气袪毒也；使以防风、黄连、草决明、羚羊角、生乌犀之散滞泄热，解结明目也。阴弱不能配阳之病，并宜服之。此从则顺治之法也。

益阴补气丸　治证同上。
熟地黄三两　当归尾酒制　牡丹皮　五味子　干山药　山茱萸　柴胡各五钱　茯苓　泽泻各二钱五分　生地黄酒制，炒，四两　右为末，炼蜜丸如桐子大，水飞辰砂为衣，每服五七十丸，空心淡盐汤下。此方壮水之主以镇阳光。气为怒伤，散而不聚，气病血赤病也。肝得血而后能视，又目为心之窍，心主血，故以熟地黄补血衰，当归尾行血，牡丹皮治积血为君；茯苓和中益真气，泽泻除湿泻邪气，生地黄补肾水真阴为臣；五味子、当归补五脏，干山药平气和胃为佐；山茱萸强阴益精通九窍，柴胡引入厥阴经为使。蜜剂者，欲泥膈难下也。辰砂为衣者，为通于心也。然必兼千金磁朱丸服之，庶易为效。

滋阴地黄丸　治证同上。眵毛眊燥者，并皆治之。
黄连一两　黄芩　归身酒制　熟地黄各五钱　生地黄酒制，一两五钱　人参　地骨皮各二钱　五味子　炙甘草　天门冬焙　枳壳　柴胡各三钱　右为细末，炼蜜丸如桐子大，每服百丸，食后茶汤下，日三服。此方治主以缓，缓则治其本也。以黄连、黄芩苦寒除邪气之盛为君；当归身辛温，生熟地黄苦甘寒养血凉血为臣；五味子酸寒体轻浮上，收神水之散大，人参、甘草、地骨皮、天门冬、枳壳苦甘寒，泻热补气为佐；柴胡引用为使也。亡血过多之病，有热者亦宜服。

防风散结汤　治目上下睫，隐起肉疣，用手法除病后服之。
防风　羌活　白芍药　当归尾　茯苓　苍朮　独活　前胡　黄芩各五分　炙甘草　防己各三分　红花　苏木各少许
右，作一服，水二盏，煎至一盏热服。柤再煎。方以防风、羌活、升发阳气为君；白芍药、当归尾、红花、苏木破凝行血为臣；茯苓泻邪气，苍朮去上湿，前胡利五脏，独活除风邪，黄芩疗热滋化为佐；甘草和诸药，防己行十二经为使。病在上睫者，加黄连、柴胡，以其手少阴、足厥阴受邪也；病在下睫者，加藁本、蔓荆子，以其手太阳受邪也。

竹叶泻经汤　治眼目隐濇，稍觉眊燥，视物微昏，内眦开窍如针，目痛，按之浸浸脓出。
柴胡　栀子　羌活　升麻　炙甘草　黄连　大黄各五分　赤芍药　草决明　茯苓　泽泻　车前子各四分　黄芩六分　青竹叶十片　右，作一服，水二盏，煎至一盏，食后稍热服之。此方逆攻者也。先以行足厥阴肝、足太阳膀胱之药为君，柴胡、羌活是也；二经生意皆总于脾胃，以调足太阴、足阳明之药为臣，升麻甘草是也；肝经多血，以通顺血脉，除肝邪之药，膀胱经多湿，以利小便除膀胱湿之药为佐，赤芍药、草决明、泽泻、茯苓、车前子是也；总破其积热者，必攻、必开、必利、必除之药为使，栀子、黄芩、黄连、大黄、竹叶是也。

蜜剂解毒丸　治证同上。
杏仁去皮尖，二两，研　山栀十两　石蜜炼，一斤　大黄五两　右，蜜丸梧桐子大，每服三十丸，加至百丸，茶汤下。此方以甘润治燥为君，谓燥为热之原也；山栀子微苦寒治烦为臣，谓烦为热所产也；石蜜甘平温安五脏为佐，为其解毒除邪也；大黄苦寒，性走不守，泻诸实热为使，为攻其积，不令其重迭不解也。

决明夜灵散　治目至夜则昏，虽有灯月，亦不能覩。
石决明另研　夜明砂另研，各二钱　生猪肝一两　不食猪肉者，以白羯羊肝代之　右二药末和匀，以竹刀切肝作二片，以上药铺于一片肝上，以一片合之，用麻皮缠定，勿令药得泄出，淘米泔水一大椀，贮砂罐内，不犯铁器，入肝药于中，煮至小半椀，临睡连肝药汁服之。此方以决明镇肾经益精为君，夜明砂升阳主夜明为臣，米泔水主脾胃为佐，肝与肝合引入肝经为使。

冲和养胃汤　治内障初起，视觉微昏，空中有黑花，神水变淡绿色；次则视岐，视一成二，神水变淡白色；久则不覩，神水变纯白色。
柴胡七钱　人参　当归酒浸　炙甘草　白朮　升麻　葛根各一两　五味子二钱　白芍六钱　茯苓三钱　防风五钱　羌活　黄芪各一两半　干生姜一钱　右，每服六钱，水三盏，煎至二盏，入黄连、黄芩各一钱，再煎至一盏去滓稍热，食后服。此方因肝木不平，内挟心火，故以柴胡平肝，人参开心，黄连泻心火为君；酒制当归荣百脉，五味敛百脉之沸，心包络主血，白芍药顺血脉散恶血为臣；白茯苓泻膀胱之湿，羌活清利小肠之邪，甘草补三焦，防风升胆之降为佐；阴阳皆总于脾胃，黄芪补脾胃，白朮健脾胃，升麻葛根行脾胃之经，黄芩退壮火，干生姜壮火为导为使。此方逆攻顺从反异正俱宜。

益气聪明汤　治证同上，并治耳聋耳鸣。
黄芪制　人参各半分　甘草炙五分　升麻　葛根各三分　蔓荆子一钱五分　芍药　黄蘗酒炒，各一钱　右每服四钱，水二盏，煎至一盏，去柤，临睡热服，五更再煎服。此方以黄芪、人参之甘温，治虚劳为君；甘草之甘平承接和协，升麻之苦平微寒，行手阳明足阳明足太阴之经为臣；葛根之甘平，蔓荆子之辛温，皆能升发为佐；芍药之酸微寒补中焦顺血脉，黄蘗之苦寒治肾水膀胱之不足为使。酒制又炒者，因热用也。或有热，可渐加黄蘗，春夏加之，盛暑倍加之，加多则不效；脾胃虚者，去之。热倍此者，泻热黄连汤主之。

泻热黄连汤　治内障证同上，有眵泪眊燥。
升麻五钱　黄芩酒炒　黄连酒洗　柴胡酒炒　生地黄酒洗，各一两　龙胆草三钱　右，每服三钱，水二盏，煎至一盏去滓，午食前热服。午后服之，则阳逆不行。临睡休服，为反助阴也。此方治主治客之剂也。治主者，升麻主脾胃，柴胡行肝经为君；生地黄凉血为臣，为阳明太阴厥阴多血故也。治客者，黄连、黄芩皆疗湿热为佐；龙胆草专除眼中诸疾为使，为诸湿热俱从外来为客也。

还阴救苦汤　治目久病，白眼微变青色，黑睛稍带白色，黑白之间，赤环如带，谓之抱轮红，视物不明昏如烟雾中，睛白高低不乎，其色如死，甚不光泽，口干舌苦，眵多羞濇，上焦应有热邪。
升麻　苍朮　甘草炙　柴胡　防风　桔梗　黄连　黄芩　黄蘗　知母　连翘　生地黄　羌活各五钱　龙胆草三钱藁本四钱　川芎一两　红花一钱　归尾七钱　细辛二钱　右，每服七钱，水二盏，煎至一盏，去滓热服。此方以升麻、苍朮、甘草诸主元气为君，为损者温之也；以柴胡、防风、羌活、细辛、藁本诸升阳化滞为臣，为结者散之也；以川芎、桔梗、红花、当归尾诸补行血脉为佐，为留者行之也；以黄连、黄芩、黄蘗、知母、连翘、生地黄、龙胆草诸去除热邪为使，为客者除之也。奇经客邪之病，强阳搏阴之病，服此亦俱验。

菊花决明散　治证同上。
草决明　石决明东流水煮一时，另研极入药　木贼　防风　羌活　蔓荆子　菊花　甘草炙　川芎　石膏另研极细入药黄岑各五钱　右为细末，每服二钱，水盏半，煎至八分，连末服，食后。此方以明目除瞖为君，草决明、石决明、木贼草也；以散风升阳为臣，防风、羌活、蔓荆子、甘菊花也；以和气顺血为佐，甘草、川芎也；以疗除邪热为使，黄芩、石膏也。内急外弛之病，亦宜其治。

神验锦鸠丸　治证同上。兼口干舌苦，眵多羞濇，上焦邪热。
川羌活　瞿麦　草决明　蕤仁去皮，各三两　黄连　牡蛎洗，火煅，粉　甘菊花各五钱　防风　细辛　白蒺藜炒，去尖，各五两　白茯苓四两　肉桂二两　羯羊肝一个，竹刀薄批炙，令焦，忌铁　芜菁子二升，水淘净，绢袋盛甑，蒸一伏时，晒干　斑鸠一个，跌死，去皮毛肠嘴爪，文武火连骨炙干　右为细末，炼蜜为剂，杵五百下，丸如桐子大，每服二十丸，加至三五十丸，空心温汤下。此方以甘菊花、草决明主明目为君；以蕤仁、牡蛎、黄连、蒺藜除湿热为臣；以防风、羌活、细辛之升上，瞿麦、茯苓之分下为佐；以斑鸠补肾，羊肝补肝，肉桂导羣药入热邪为使。此方制之大者也。肾肝位远，服汤药散，不厌频多之义也。

万应蝉花散　治证同上。
蝉蜕去土，五钱　蛇蜕炙，三钱　川芎　防风　当归　白茯苓　羌活　炙甘草各一两　苍朮四两　赤芍药三两　石决明东流水煮一伏时，另研极细，两半　右为细末，每服二钱，食后临卧时，浓米泔调下；热茶清亦可。一方加蒺藜，名蝉花无比散。此方制之复者也。奇之不去则偶之，是为重方也。今用蝉蜕，又用蛇蜕者，取其重蜕主义，以除瞖为君也；川芎、防风、羌活皆能清利头目为臣也；甘草、苍朮通主脾胃，又脾胃多气多血，故用赤芍药补气，当归补血为佐也；石决明镇坠肾水益精还阴，白茯苓分阴阳上下为使也。亦治奇经客邪之病。

黄芪防风饮子　治眼棱紧急，以致倒睫拳毛，损睛生瞖，及上下睑眦，赤烂羞濇难开，眵泪稠黏。
黄芩　蔓荆子各五分　细辛二分　葛根钱半　炙甘草　黄芪　防风各一钱　右作一服，水二盏，煎至一盏，去滓，大热服。此方以蔓荆子、细辛为君，除手太阳手少阳之邪，肝为二经之母，子平母安，此实则泻其子也；以甘草、葛根为臣，治足太阴手阳明之弱，肺为二经之子，母薄子单，此虚则补其母也；黄芪实皮毛，防风散滞气，用之以为佐；黄芩疗湿热去目中赤肿为之使也。

无比蔓荆子汤　治证同上。
细辛叶三分　黄芪　人参　生甘草各一钱　黄连　柴胡各七分　蔓荆子　当归　葛根　防风各五分　右作一服，水二盏，煎至一盏，去滓稍热服。此方为肺气虚也。黄芪人参实之为君。心受邪也，黄连除之；肝受邪也，柴胡除之；小肠受邪也，蔓荆子除之为臣。当归和血，葛根解除为佐。防风疗风散滞，生甘草大泻热火，细辛利九窍，用叶者，取其升上之意，为使也。

拨云退瞖丸　治阳蹻受邪，内眦即生赤脉缕缕，根生瘀肉，瘀肉生黄赤脂，脂横侵黑睛，渐蚀神水，锐眦亦然，俗名攀睛。
川椒皮七钱　地骨皮　荆芥穗　菊花各一两　木贼草去节　密蒙花　蔓荆子各二两　黄连　薄荷叶　楮桃仁　蝉蜕各五钱　川芎　当归　白蒺藜去刺，炒，各两半　甘草　蛇蜕各炙三钱　天花粉六钱　右为细末，炼蜜成剂，每两作八丸，每服一丸，食后临睡细嚼，茶清下。一方有枳实五钱，羌活一两，无楮桃仁，此方为奇经客邪而作也。《难经》曰：阳蹻脉者，起足跟中，循外踝上行入风池。风池者，脑户也。故以川芎治风入脑，以菊花治四肢游风，一疗其上，一平其下为君。蔓荆子除手太阴之邪，蝉蜕、蛇蜕、木贼草、密蒙花除郁为臣。薄荷叶、荆芥穗、白蒺藜诸疗风者清其上也，楮桃仁、地骨皮诸通小便者，利其下也，为佐。黄连除胃中热，天花粉除肠中热，甘草和协百药，川椒皮利五脏明目，诸所病处血亦病，故复以当归和血为使也。楮桃仁，即楮实子也。

栀子胜奇散　治证同上，并有眵泪，羞濇难开。
蛇蜕　草决明　荆芥穗　蒺藜炒　密蒙花　谷精草　菊花　防风　羌活　川芎　甘草炙　蔓荆子　木贼草　山栀子　黄芩各等分　右为细末，每服二钱，食后临睡，热茶清调下。此方以蛇蜕之咸寒，草决明之咸苦为君，为味薄者通，通者通其经络他。川芎、荆芥穗之辛温，白蒺藜、谷精草之苦辛温，菊花之苦甘平，防风之甘辛为臣，为气辛者发热，发热者升其阳也。羌活之苦甘温，密蒙花之甘微寒，甘草之甘平，蔓荆子之辛微寒为佐，为气薄者发泄，发泄者清利其诸关节也。以木贼草之甘微苦，山栀子、黄芩之微苦寒为使，为味厚者泄，泄者，攻其壅滞有余也。

磨障灵光膏　治证同上。
黄连剉如豆大，一两，童便浸一宿，晒为末　黄丹水飞，三两　当归末二钱　麝香另研　乳香另研末，各五分　轻粉另研　硇砂另研白丁香取末　海螵蛸末，各一钱　龙脑少许，末　炉甘石六两，另以一两黄连，剉置水中，烧炉甘石通红，淬七次　右，先用好白沙蜜十两，或银器沙锅内熬五七沸，以净纸搭去浮面，除黄丹外，下余药用柳木搅匀，次下黄丹再搅，慢火，徐徐搅至紫色，却将乳香、麝香、轻粉、硇砂和匀，入上药内，以不黏手为度，急丸如皂角子大，以纸裹之。每用一丸，新汲水化开，旋入龙脑少许，时时点瞖上。此方以黄连去邪热主明目为君；以黄丹除热除毒，炉甘石疗湿收散为臣；以当归和血脉，麝香、乳香诸香通气，轻粉杀疮为佐。以硇砂之能消，海螵蛸之磨瞖，白丁香之主病不移，龙脑之除赤脉去外障为使也。

消瞖复明膏　治证同上。
黄丹飞，四两　诃子八个，去核取末　蕤仁五钱　海螵蛸三钱，取末　青盐另研　木贼草各一两　白沙蜜一斤，先将蜜熬数沸，纸搭去浮面，却下黄丹，用棍搅匀，旋下余药，将至紫色取出　黄连十两　杏仁七十五个，去皮尖　龙胆草二两　右，通入磁器内，水一斗浸之，春秋五日、夏三日、冬十日，入锅内，文武火熬至小半升，滤去柤，重汤顿成膏子，却入前药熬之，搅成紫色，入龙脑一钱，每用少许点上。药干，净水化开用。此方以黄连为君，为疗邪热也；蕤仁、杏仁、龙胆草为臣，为除赤痛润烦躁解热毒也；黄丹、青盐、龙脑、白沙蜜为佐，为收湿烂、益肾气、疗赤肿、和百药也；诃子、海螵蛸、木贼草为使，为濇则不移，消障磨瞖也。

除风益损汤　治目为物伤者。
熟地黄　当归　白芍药　川芎各一钱　藁本　前胡　防风各七分　右作一服，水二盏，煎至一盏，去滓，大热服。此方以熟地黄补肾水为君，黑睛为肾之子，此虚则补其母也；以当归补血，谓目为血所养，今伤则血病，白芍药补血又补气，谓血病气亦病也，为臣；川芎治血虚头痛，藁本通血去头风为佐；前胡、防风通疗风邪，俾不凝留为使。兼治亡血过多之病。伤于眉骨者，病自目系而下，以其手少阴有隙也，加黄连疗之。伤于(出页)者，病自抵过而上；伤于耳者，病自锐眦而入，以其手太阳有隙也，加柴胡疗之。伤于頞交巅、耳上角及脑者，病自内眦而出，以其足太阳有隙也，加苍朮疗之。伤于耳后、耳角、耳前者，病自客主人斜下；伤于颊者，病自锐眦而入，以其足少阳有隙也，加龙胆草疗之。伤于额角及巅者，病自目系下，以其足厥阴有隙也，加五味子疗之。凡伤甚者，从权倍加大黄泻其败血；眵多泪多，羞濇赤肿者，加黄芩疗之。

加减地黄丸　治证同上。
生地黄　熟地黄各半斤　牛膝　当归各三两　枳壳二两　杏仁　羌活　防风各一两　右为细末，炼蜜为丸，如桐子大，每服三十丸，空心食前温酒送下，淡盐汤亦可。此方以地黄补肾水真阴为君。夫肾水不足者，相火必盛，故生熟地黄退相火也。牛膝逐败血，当归益新血为臣。麸炒枳壳和胃气，谓胃为多血生血之所，是补其原。杏仁润燥，谓血少生燥，为佐。羌活、防风俱升发清利，大除风邪，为七情五贼饥饱劳役之病。睛痛者，与当归养荣汤兼服。伤寒愈后之病，及血少、血虚、血亡之病，俱宜服也。

人参补阳汤　治伤寒余邪不散，上走空窍，其病濇赤胀，生瞖羞明，头痛骨痛。
羌活　独活各六分　白芍药　生地　泽泻各三分　人参　白朮　白茯苓　黄芪　炙甘草　当归　熟地酒洗，焙，各四分　柴胡　防风各五分　右作一服，水二盏，煎至一盏，去柤热服。此方分利阴阳，升降上下之药也。羌活、独活为君者，导阳之升也；茯苓、泽泻为臣者，导阴之降也；人参、白朮大补脾胃，内盛则邪自不容，黄芪、防风大实皮毛，外密则邪自不入，为之佐也。当归、熟地黄俱生血，谓目得血而能视，生地黄补肾水，谓神水属肾，白芍药理气，柴胡行经，甘草和百药，为之使也。

抑阳酒连散　治神水紧小，渐如菜子许，及神水外围，相类虫蚀者，然皆能覩物不昏，微有眊燥羞濇之证。
蔓荆子　前胡　羌活　白芷　甘草各四方　黄芩酒制　栀子　寒水石　黄连酒制，各五分　防己　生地　独活　黄蘗　防风　知母各三分　右作一服，水二盏，煎至一盏，去滓，大热服。此方抑阳缓阴之药也。以生地黄补肾水真阴为君；独活、黄蘗、知母俱益肾水为臣；蔓荆子、羌活、防风、白芷羣队升阳之药为佐者，谓既抑之，令其分而更不相犯也；生甘草、黄芩、栀子、寒水石、防己、黄连不走之药为使者，惟欲抑之，不欲袪除也；诸用酒制者，为引导也。

当归补血汤　治男子衄血便血，妇人产后崩漏，亡血过多，致睛珠痛疼，不能视物，羞明酸濇，眼睫无力，眉骨太阳，俱各酸痛。
当归　熟地黄各六分　川芎　牛膝　白芍药　炙甘草　白朮　防风各五分　生地黄　天门冬各四分　右作一服，水二盏，煎至一盏，去滓稍热服。恶心不进食者，加生姜煎。此方专补血，故以当归、生地黄为君。川芎、牛膝、白芍药为臣，以其袪风续绝定痛而通补血也。甘草、白朮大和胃气，用以为佐。防风升发，生地黄补肾，天门冬治血热，谓血亡生风燥，故以为使。

羌活汤 【 《三因》】 　治风毒上攻，眼目昏濇，瞖膜生疮，及偏正头疼目小，黑花累累者。
羌活　川芎　天麻　旋覆花　青皮　南星炮　藁本各一两　右为末，每服二钱，水煎，入姜三片，薄荷七叶，此足太阳厥阴药也。

明目细辛汤 【 东垣】 　治两目发赤，微痛羞明，畏日怯风，怕寒火，眼睫成纽，眵糊多，隐濇而难开，眉攒肿闷，鼻塞涕唾稠黏，大便秘濇。
麻黄　羌活各三钱　防风二钱　藁本　茯苓　当归尾各一钱　川芎　细辛　蔓荆子各五分　荆芥穗一钱五分　生地黄一钱，酒制　椒八个　桃仁二十个　红花少许　右(口父)咀，分作四服，每服水煎，食后热服。此足太阳厥阴手少阴药也。

四物龙胆汤 【 《机要》】 　治目赤暴发，云瞖疼痛不可忍。
四物汤各五钱　羌活　防风各三钱　龙胆草酒拌炒焦　防己各二钱　右(口父)咀，作数服，水煎。此足厥阴太阴太阳药也。

防风饮子　治拳毛倒睫。
黄芪　甘草　人参各一钱　葛根　细辛叶　防风　蔓荆子各五分　当归七分五厘　右(口父)咀，作一服，水煎，食后服。此足太阳阳明手足太阴药也。

洗心散 【 《局方》】 　治风壅壮热，头目昏痛，热气上冲，口苦唇焦，咽喉肿痛，心神烦躁，多渴，五心烦热，小便赤濇，大便秘滞。
大黄煨　甘草　当归　芍药　麻黄　荆芥穗各六钱　白朮五钱　右为末，每服二三钱，生姜薄荷汤煎服。此足太阳阳明厥阴、手足太阴经药也，今人多用之，故收入。然以白朮合大黄入心，故名洗心，而佐以麻黄、荆芥，亦是表里药。

古今图书集成医部全录卷一百四十八

　目门

　　方

明目流气饮 【 《局方》】 　治风热上攻，眼目视物不明，常见黑花，当风多泪，隐濇难开。
大黄煨　牛蒡子炒　川芎　菊花　白蒺藜炒　细辛　防风　元参　山栀　黄芩　甘草炙　蔓荆子　荆芥　木贼各一两　草决明一两半　苍朮泔汁浸一宿，炒，二两　右为末，每二钱，临卧用温酒调下。此手三阴足阳明太阴药也。

洗肝散　治风毒上攻，暴作赤目，肿痛难开，隐濇眵泪。
薄荷叶　当归　防风　羌活　山栀仁　甘草　大黄　川芎各二两　右为末，每二钱，食后滚水调下。此足太阳厥阴手足太阴药也。

泻青丸钱氏　治目暴发赤肿疼痛。
当归　龙胆草酒拌，炒焦　川芎　山栀　大黄　羌活　防风　右为末，蜜丸鸡头子大，每服一二丸。此足太阳少阳太阴厥阴药也。

青金丸　治风毒攻眼，成外障瞖膜。
真铜青　蕤仁去皮尖，与铜青同浸二宿，去水，碾　石决明净水磨，沥干　生犀角净水磨，纸上飞过，各一钱　龙脑研　白丁香水研，飞去滓　海螵蛸水飞过，各五分　右将铜青、蕤仁先研如糊，次入白丁香研，次入四味研极细，用好墨研浓汁于净器中，和为丸，菉豆大，每用人乳汁化开，点眼。常以龙脑养于磁器中。

神芎丸　治湿热内甚，目赤肿或白睛黄色。
大黄　黄芩各二两　牵牛头末　滑石各四两　薄荷　黄连　川芎各五钱　右为末，水丸如小豆大，温水下十丸，至十五、二十丸。此足阳明厥阴药也。

龙胆饮子 【 东垣】 　治肝眼流脓，生疳瞖，湿热为病。
黄芩炒　蛤粉　羌活　龙胆草酒炒焦，各三钱　蛇蜕皮　谷精草　川郁金　炙甘草各五分　升麻二钱　麻黄一钱五分右为细末，每二钱，食后茶调服。一名消瞖散。此足太阳阳明手足太阴药也。以上六方，宜随表里而轻重之，亦不可例用。

明目地黄丸 【 《局方》】 　治男女肝肾俱虚，风邪所乘，热气上攻，目瞖遮睛，目濇多泪。
牛膝酒浸，三两　石斛　枳壳炒　杏仁去皮，炒　防风各四两　生地黄　熟地黄各一斤　右为末，炼蜜丸如梧子大，每三十丸，食前盐汤下。此足太阳例，又气药也。

加减驻景丸 【 《简易》】 　治肝肾气虚，两目昏暗，视物不明。
熟地　当归各五两　楮实子　川椒炒，各一两　车前子炒　五味子　枸杞子各二两　菟丝子酒制，半斤　右为末，蜜糊丸如梧子大，每三十丸，食前温酒下。肝为相火，有泻无补，况阴水虚而阳火实，病目者多。故此二方，盖补肝之阴虚也。颇有理，故收入。

定志丸 【 《局方》】 　治眼不能近视，反能远视者。
茯苓　人参各三两　远志去心　菖蒲各二两　右为细末，炼蜜为丸如梧子大，以朱砂为衣，每服七丸至二三十丸，温米饮下，食后，日三服。此手太阴少阴药也。

神效黄芪汤 【 东垣，下同】 　治浑身麻木不仁，或头面，或手或腿脚麻木不仁，两目紧急缩小，及羞明畏日，或视物无力。
黄芪二两　人参八钱　炙甘草　白芍各一两　蔓荆子三钱　陈皮五钱　右(口父)咀，每服五钱，水煎，临卧热服。

人参补胃汤　治劳役所伤，饮食不节，内障昏暗。
即前黄芪汤减陈皮，芪再减半，加黄蘗一两酒拌透。右(口父)咀，每服三四钱，水煎，食远稍热服。后两目广大，视物如童时。觉两脚踏地，不知高下，盖冬天多服升阳药故也。病减住服。此手足太阴少阴药也。

连蘖益阴丸
石决明煅，三钱　羌活　独活　甘草　归尾制　防风　五味子各五钱　草决明　黄芩　黄蘗　知母　黄连酒拌妙，各一两　右件于石臼中杵为细末，炼蜜为丸如桐子大，每服五十丸，渐加至百丸，食远茶清送下。常多服补阳汤，少服此丸。

滋阴肾气丸　此壮水之主以镇阳光。
熟地三两　生地四两　泽泻　茯苓各二两半　当归尾　山茱萸　柴胡　五味子　山药各五钱　右件于石臼中杵为细末，炼蜜为丸，如桐子大，每服五七十丸，盐汤空心服。此少阴药也。

菊睛丸 【 《局方》】 　治肝肾不足，眼目昏暗，常见黑花多泪。
枸杞子三两　苁蓉酒浸，炒　巴戟去心，各一两　甘菊花四两　右为末，炼蜜为丸，如梧子大，每服五十丸，温酒盐汤，食远任下。

补阳汤　治阳不胜其阴，乃阴盛阳虚，则九窍不通。今青白瞖见于大眦，及足太阳少阴经中郁遏，足厥阴肝经气不得上通于目，故青白瞖内阻也。当于太阳少阴经中九原之下，以益肝中阳气，冲天上行，此乃先补其阳，后补足太阳太阴。标中标者，头也。泻足厥阴肝经火下伏于阳中，乃次治也。《内经》云：阴盛阳虚，则当先补其阳，后泻其阴。此治法是也。每日消晨，以腹中无宿食，服补阳汤，临卧服益阴丸。若天色变，大寒大风，并劳役积日，饮食不调，精神不足，或气弱，俱不得服。候时气和平，天气如常服之。乃先补其阳，使阳气上升，通于肝经之末，利空窍于目矣。
羌活　独活　甘草　人参　熟地黄　黄芪　白朮炒，各一两　泽泻研，为末　陈皮　白芍　防风各五钱　生地黄炒白茯苓　知母炒　归身酒制，各三钱　柴胡三两　肉桂去皮，一钱　右同为粗末，每服五钱，水三盏，煎至一盏，去滓，空心宿食消尽服之。

还睛丸 【 《龙目论》】 　治眼内赤濇有花，或白或黑或红，皆因肝脏积热，肺受风邪，初患之时，宜令针治诸穴，内服此方。
人参　桔梗　黄芩　熟地黄　防风　茺蔚子　车前子　知母各二两　元参五钱　五味子　细辛各二两五钱　右为末，炼蜜为丸，如梧子大，空心，茶下十丸。按本论治内障诸方，与此相类者数多，姑存此法。

羊肝丸 【 《本事方》】 
菟丝子　车前子　麦门冬　决明子　茯苓　五味子　枸杞子　茺蔚子　苦葶苈　蕤仁　地肤子　泽泻　防风　黄芩　杏仁炒　细辛　桂心　青葙子各一两　熟地黄一两五钱　白羯羊肝只用子肝一片，薄切，新瓦上焙干　右为细末，炼蜜为丸如梧子大，每服三四十丸，温水下，日三次。此足太阳少阴手太阴少阴药也。

汤泡散 【 《局方》】 　治肝经风热上壅，眼目赤濇，睛疼多泪。
赤芍药　当归　黄连等分　右为末，每二钱，汤顿热洗，日三五次。御药院方，加荆芥。

立胜散 【 《三因》】 　治风热攻眼，隐濇羞明肿痛。
黄连　秦皮　防风　黄芩等分　右(口父)咀，水煎热，用新羊毫笔，蘸刷洗眼。

百点膏 【 东垣，下同】 　张济民眼瞖，以至遮瞳人，视物不明，如觉云气遮障，以此方治之。
川黄连二钱，以河水一碗，煎至半碗，再入后药　防风根八分　生甘草梢　当归身各六分　蕤仁去皮尖，三分　右剉如麻豆大，药仁另研如泥，同熬，滴入水中不散，去滓沫，入好蜜少许，再煎少时为度。极要病人心静，点之，点至目微痛为度。一日点五七次，临卧点尤妙。名曰百点膏，但欲多点，使药力相续。

圆明膏　治内障生瞖，及瞳子散大，皆劳心过度，饮食失节所致。
归身三钱　柴胡去苗　麻黄去芦　黄连去须　生地各五钱　诃子皮湿纸裹煨　甘草各二钱　右七味，先以水二碗，熬麻黄至一碗，去沫；外六味各(口父)咀如豆大，筛去沫子，秤，入内同煎，滴水中不散，去滓沫，入蜜少许，再熬，点之。

槐子散　河间　治体肥气盛，风热上行，目昏濇。
槐子　黄芩　木贼　苍朮各等分　右为细末，食后茶调下。

拔萃(口畜)鼻方　治偏头疼眼疾。
苍耳头　薄荷叶　盆硝　石膏各一钱，乱文者　乳香　华阴细辛　贯芎各五分　右为极细末，早午夕三时(口畜)鼻。《宝鉴》方无苍耳、乳香、细辛，有桔梗、荆芥。

蟾光膏　治远年病目，不通道路，退去云膜，须用十二月开成日合。
白砂蜜四两，用来年葱根去须皮切短，与蜜一同熬，去白沫，候葱熟为度，以绵滤净，纸取蜡面　黄丹　密陀僧各水飞，三钱　生用　炉甘石火煅，五钱，水飞　以上三味，研极细，倾入前蜜中。桃柳无节者各一枝，搅匀。
当归　赤芍药　黄连去芦净，各二两　川芎　杏仁泡去皮尖，各五钱　秦皮　诃子皮　防风　石膏　元精石　井泉石无名异　代赭石　元参　石决明各三钱　右(口父)咀，用雪水或长流水五升，于银器内熬至二升，滤去滓净，再熬至一升，倾入前药蜜内，银器内慢火熬紫金色时，再下后药，勿令过火。
乳香　没药　琥珀　朱砂　蕤仁各三钱　以上五味，先干研极细，入蕤仁研细水飞澄清，极细，方倾入前药一同复熬，以筯点药于水中，不散为度，勿令过与不及。取下于士中埋七日取出，置于银器或磁器中，如法收贮。临用，再添入后细药，以桃柳枝搅匀。
南硼砂　珍珠　大片龙脑　珊瑚枝各一钱　麝香五分　右五味，研极细，入药中，封定，如有取不尽药，用净水斟酌洗涤，熬过，另于洗眼药中；或膏子稠了，倾些少调解。

神效明目汤　治眼棱紧急，致倒睫拳毛损目，及上下睑赤烂，睛赤疼痛，昏暗，冷泪常流，夜则眼濇难开，眵泪皆满眼。
葛根钱半　甘草炙　防风各一钱　细辛二分　蔓荆子五分　右，作二服，水煎，临卧稍热服。一法加黄芪一钱。

广大重明汤　治两目睑皆焮热，赤肿作痛，楞生疮，多眵泪，隐濇不能开视，及眼睑痒，搔之至破者，并皆治之。
草龙胆酒炒　防风　生甘草　细辛各一钱右各杵如麻豆大，只甘草不剉；先以水一碗半，煎草龙胆一味，至一半，再入余三味，煎至少半碗，滤去滓；用清带热洗，以重汤坐令热，日用五七次。每洗毕，合目须臾。如胬肉泛长及痒，亦验。

五秀重明丸　治瞖膜遮睛，隐濇昏花，常服清利头目。
干菊开头五百朵　荆芥穗五百穗　木贼去节，五百茎　楮实子　川椒各五百粒，炒，去目　右为末，炼蜜为丸，弹子大，每服一丸，细嚼，徐徐咽下。

升阳柴胡汤　治前证。
羌活　独活　甘草根　归身　熟地黄　白芍药各一两　人参　黄芪　白朮　楮实子酒拌　生地黄酒炒，各五钱　泽泻　陈皮　白茯苓　防风　知母酒制，各二钱，夏月五钱　柴胡一钱五分　肉桂五分　右，每服五钱，水煎稍热服；食后，另合一料，炼蜜为丸如桐子大，食远，茶清送下五十丸。每日与前药各一服。如天气热甚，加五味子三钱或五钱，天门冬五钱，更加芍药、楮实子各五钱。

芎辛汤　治两目昼夜隐濇难开，羞明畏日，目赤，视物昏暗，神效。
芎穷　蔓荆子各五分　防风一钱五分　甘草　白芷各一钱　细辛五分　右作一服，水煎，卧时稍热服。

当归汤 【 《保命》】 　治风热上攻，瞳子散大。
当归身　黄芩　白芍药各二钱　黄连　柴胡各一钱　熟地黄　甘草炙，各三钱　右，分三服，水煎，临卧温服。

珊瑚散　治眼赤痛生瞖障，远视不明，痒濇。
珊瑚七钱五分　朱砂五钱　龙脑五分　右碾极细，每以铜筯取少许，日点三四度，效。

九味芦荟丸　治三焦及肝胆风热。目生云瞖；或瘰疬，耳内生疮，寒热作痛；或肝火肌体消瘦，发热作渴，饮食少思，肚腹不调；或肝疳，口内生疮，牙龈溃烂；或口齿蚀落，颊顋腐烂，发热口渴，饮食少用，下部生疮等证。
胡黄连　当归　芍药　川芎　龙胆草酒浸，炒　芜荑各一两　木香　甘草炙，各三钱　芦荟五钱　右为末，茯神糊丸麻子大，每服五七十丸，滚汤下。

四生散　治肾风上攻，眼目作痒，或作昏花。
白附子　黄芪　独活　蒺藜各等分　右为末，每服二钱，用猪腰子一枚，批开入药，湿纸包裹煨熟，细嚼，盐汤下。风癣酒下。

三味芦荟丸　治黑水凝瞖，内障，不痛不痒，微有头旋胀濇者。
芦荟　甘草各一钱　羚羊角蜜炙，二两　右为细末，炼蜜为丸如梧桐子大，空心茶清下十丸。

止痛散 【 《保命》】 　治两额角痛，目睛痛，时见黑花及目赤肿痛，脉弦，作内障也，得之于饥饱劳役。
柴胡一两五钱　甘草炙，七钱半　瓜蒌根二两　当归　生地各一两　黄芩四两，一半酒浸，一半炒　右为粗末，每服三钱，水一盏半，姜三片，枣一枚，临卧热服。小便不利，加茯苓、泽泻各五钱。

桔梗丸 【 《保命》】 　治太阳经卫虚血实，目肿赤睑，重头中湿，淫肤瞖睛，痛肝风盛，眼黑肾虚。
桔梗一斤　牵牛头末，二两　右为细末，炼蜜丸如桐子大，每服四五十丸至一百丸，食前温水下，日二次。

抵圣散　治目偏风牵疼痛。
荆芥穗二两　芎穷　羌活去芦　楮实麸炒　木贼各一两　甘草炙，五钱　右为细末，每服二钱，食后茶清调服。

菊花散 【 《本事》】 　治肝肾风毒，气上冲，眼痛。
甘菊花　牛蒡子炒，各八两　白蒺藜去刺，一两　甘草一两五钱　防风三两　右为细末，每服二钱，熟水调下，食后临卧服。

本事方　治睛疼难忍者。
川当归　防风　细辛　薄荷各等分　右为末，每服二钱，麦门冬煎水调下，食后、日午、夜卧各一服。

桑白皮散 【 《济生》】 　治肺气壅塞，毒热上攻，眼目白睛肿胀，日夜疼痛，心胷烦闷。
桑白皮　元参　升麻　旋覆花去枝梗　杏仁　赤芍药　甘菊花去枝梗　甜葶苈炒　防风　黄芩　枳壳去瓤，麸炒　甘草炙，各一两　右(口父)咀，每服四钱，水一盏半，生姜三片，煎至八分，去滓，食后温服。

大黄丸　治白睛肿胀，痛不可忍。
大黄剉炒　蔓荆子　甘菊花　土瓜根　防风　青皮　黄连去须　前胡　丹参　吴蓝　陈皮　葳蕤各一两　决明子微炒　冬瓜子　青葙子　地肤子　车前子各一两五钱　右为细末，炼蜜和丸如梧桐子大，每服三十丸，食前用温酒送下。

元参丸　治肺脏积热，白睛肿胀，遮盖瞳人，开张不得，赤濇疼痛。
元参　川升麻　汉防己　羚羊角屑　沙参　车前子　栀子仁　桑根白皮　杏仁汤浸，去皮尖、双仁，麸炒黄，各一两　大麻仁　大黄微炒，各两半　右为细末，炼蜜和丸如桐子大，每服二十丸，食后以温水送下，临卧时再服。

泻肺汤　治暴风客热外障，白睛肿胀。
羌活　元参　黄芩各一两半　地骨皮　桔梗　大黄　芒硝各一两　右剉，每服五钱，水一盏，煎至五分，去滓，食后温服。

朱砂煎　治眼白睛肿起，赤濇疼痛。
朱砂细研　杏仁汤浸，去皮尖　青盐各二钱半　马牙硝细研　黄连研末，各五钱　右，研匀绵裹，以雪水三合浸一宿，滤入磁盒中，每用以铜筯点之。

洗眼青皮汤　治眼白睛肿起，赤碜痛痒。
青皮去皮　桑根白皮　葳蕤各一两　大黄　元参　栀子仁　青盐汤澄下，各五钱　竹叶一握　右，以水二大盏，煎至一盏半，入盐，滤去滓，微热淋洗，冷即再暖。
又方　治睛痛难忍者。
白芷　细辛　防风　赤芍药各等分　右为末，每服三钱，水一盏，入沙糖二钱，同煎至七分，去滓，不拘时温服。

决明子丸　治风热上冲眼目，或因外受风邪疼痛，视物不明。
决明子炒　细辛去苗　青葙子　蒺藜炒去角　茺蔚子　芎穷　独活　羚羊角镑　川升麻　防风各五钱　元参　枸杞子　黄连各三两　菊花一两　右为细末，炼蜜和丸，如梧桐子大，每服二十丸加至三十丸，淡竹叶煎汤送下。

乳香丸　治眼疼头痛，或血攻作筋急，遍身疼痛。
五灵脂二钱　乳香另研　没药另研　夏蚕沙　草乌各五钱　木鳖子五枚　右为末，酒煮，面糊丸梧桐子大，每服七丸，薄荷茶汤下。如头疼，连进三服即止。

住痛解毒丸
硼砂五两　川芎　荆芥　(石卜)硝　白芷　石膏　菊花各一两　没药五钱　麝香少许　右为细末，米糊丸梧桐子大，温汤下。

定痛饮
防己一两　当归　黄芩各五钱　右(口父)咀，水一盏半，煎至一盏，入红酒半盏，温服。

救苦散　治眼睛痛不堪忍。
川芎　当归　防己　防风各五钱　右为细末，每服三钱，热酒调服。

一捻金　冶眼睛痛。
乳香　没药　黄连　雄黄　盆硝各等分　右为细末，鼻内(口畜)之。一方加脑、麝少许。

点眼金华水　冶肝脏有热，血脉壅滞，津液不荣，目中濇痛。
黄连末一分　硇砂豌豆大，研　乳香黑豆大，研　铜绿一字，煅　腻粉一钱匕，研　杏仁七枚，去皮尖、双仁，研　龙脑研　滑石研　艾灰研，各半钱匕　青古老钱三文，与诸药同浸　右九味，研细令匀，与古老钱在绵子内，以井华水浸三七日后，点目眦头。

黄牛胆煎　治眼濇痛。
白蜜三两　黄牛胆汁　鲤鱼胆汁　猪胆汁　羊胆汁各半合　胡黄连末　青皮末　熊胆　川黄连各二钱半　右将诸药末，与蜜并胆汁和匀，入瓷瓶内，以油纸封头牢系，坐饭甑中蒸，待饭熟为度，用新净绵滤过，每以铜筯取如麻子大，点目眦，日二三度。

二朮散　治睑硬睛疼，去瞖膜。
蝉蜕　白朮　黄连　枸杞子　苍朮米泔浸，炒　龙胆草　地骨皮　牡丹皮各等分　右为末，每服一钱，食后荆芥汤下。

治气眼方
石决明　草决明　楮实子　香附子　木贼　甘草　蝉蜕去足　川芎各等分　右为细末，茶清下。
又方
石决明　草决明　香附子　蚌粉各等分　右为细末，每服二钱，茶清调下。

通明散　治气眼。凡人之目，必患后损其经络，喜怒哀乐之情，有伤于心，发作不时，此乃气轮受病故也。
升麻　山栀子各一两半　细辛　川芎　白芷　防风　羌活　草决明　白芨　白蔹　夏枯草各一两　杨梅皮　蝉蜕去土　五倍子各五钱　甘草一钱　右(口父)咀，每服三钱，水一盏半，淡竹叶七片，同煎，食后温服。

补肝散　治眼痛如针刺，外障。
人参　白茯苓　芎藭　五味子　藁本各一两　细辛　茺蔚子各一两五钱　右为细末，每服一钱，空心米饮调服。

加味八正散　治心热冲眼，赤肿濇痛，热泪羞明。
瞿麦　萹蓄　滑石　车前子　甘草　栀子仁　木通　大黄　桑白皮　灯心　苦竹叶　生地　右，水煎，食后服。

参芪羚角汤　治风牵眼偏斜，外障。
羚羊角镑　防风　五味子　赤茯苓　人参各一两　黄芪　茺蔚子　知母各一两五钱　右，水煎，食后服。

槐子丸　治肝虚风邪所攻，致目偏视。
槐子仁二两　酸枣仁微炒　覆盆子　柏子仁　车前子　蔓荆子　茺蔚子　牛蒡子　蒺藜子各一两　右为末，炼蜜丸梧子大，每服三十丸，空心温白汤送下。

上清散　治头风痛，眉骨痛，眼痛。
川芎　郁金研　赤芍药　荆芥穗　薄荷叶　芒硝各五钱　乳香另研　没药另研，各一钱　脑子另研，五分　右为细末，每用一字，鼻内(口畜)之，甚妙。

蒙石丸　治前证挟痰湿，动辄眩运者。
薄荷叶三钱　大黄酒蒸九次，二两　酒芩七钱　殭蚕　酒天麻　陈皮盐煮，去白　桔梗各五钱　半夏牙皂、姜汁煮，一两　白芷青礞石各二钱　右末之，滴水九如菉豆大，食后，临卧茶吞二钱。

加味知母汤　治风牵眼外障。
知母二钱　黄芪去芦　白朮　羌活　防风　明天麻　甘菊花　山茱萸肉　蔓荆子　藁本　川芎　当归各一钱　细辛　甘草各五分　水二钟，煎至一钟，温分二服，日三。头面肿，加牛蒡子炒研二钱。

散热散子 【 《保命》】 　治眼赤暴发肿。
防风　羌活　黄芩　黄连各一两　共为末，每服半两，水二盏煎，食后温服。大腑秘加大黄一两。痛甚，加川当归、地黄。烦躁不得卧，加栀子一两。

竹叶汤　治肝脏实热，目赤肿痛。
淡竹叶　黄芩去黑心　犀角屑　木通各一两　车前子　黄连去须　元参各一两二钱五分　芒硝二两　栀子仁　大黄微炒，各一两五钱　右(口父)咀，每服五钱，水一盏半，煎至八分，去滓，食后温服。

龙胆饮　治同前。
龙胆草　栀子仁各二钱　防风　茵陈　川芎　元参　荆芥　甘菊花　楮实　甘草各一钱　右为细末，每服一钱半，食后茶清调下。

决明子汤　治肝脏实热，目眦生赤肉，濇痛。
决明子炒　柴胡去苗　黄连去须　苦竹叶　防风去叉　升麻各七钱半　细辛去苗，二钱半　菊花　甘草炙，各一钱　右(口父)咀，每服五钱，水一盏半，煎八分，去滓，食后温服。

麦门冬汤　治肝实热毒，气上熏于目，赤肿痛痒。
麦门冬去心　秦皮去粗皮　赤茯苓去黑皮　葳蕤各一两五钱　大黄　升麻各一两　右剉片，每服五钱，水一盏半，入竹叶十片，煎至八分，去滓，入(石卜)硝末一钱，更煎令沸，空心温服。

泻肝散　治肝热赤眼肿痛。
栀子仁　荆芥　大黄　甘草各等分　右，每服二钱，水煎，食后服。

退赤散
大黄　黄芩　黄连　白芷　赤芍药　当归　栀子各等分　右剉为散，桑白皮同煎，食后服。

退赤丸
生地黄　草决明　黄芩　当归　白朮　木通　连翘　甘草各等分　右为细末，炼蜜丸如梧桐子大，每服四十丸，淡竹叶煎汤吞下。

退赤方
山栀子一两　当归酒浸，五钱　大黄煨　甘草炙，各二钱　右，(口父)咀为散，每服三钱，水一盏半，煎至七分，去滓，温服。

去赤脉方
赤芍药二两　川芎　熟地黄　当归　山栀子各一两　右，(口父)咀为散，水煎服。

碧天丸 【 东垣】 　治目疾累服寒凉不愈，两目蒸热，有如火熏，赤而不痛，红丝血脉，满目贯睛，瞀闷昏暗，羞明畏日，或上下睑赤烂，或不服风土而内外锐眦皆破，以此洗之。
瓦粉炒，一两　铜绿七分　枯白矾二分，是一钱中五分之一　右研铜绿、白矾令细，旋旋入瓦粉研匀，热水和之，共为丸，每用一丸，热汤半盏浸一二个时辰，洗至觉微濇为度，少合眼半时辰许。临卧，更洗了，瞑目就睡，尤神妙。一丸可洗十日。如再用，汤内顿热。此药治其标，为里热已去矣。里实者不宜用此，当泻其实热。

针头丸 【 《本事》】 　治男妇室女小儿诸般赤眼。
川乌尖　白殭蚕各七枚，去嘴　硼砂十文　右为末，用猪胆汁拌药成软块，摊碗内，荆芥、艾各一两，皂角小者一茎，烧，将药碗覆熏之，常将膏药搅匀转，又摊又熏，以皂角、荆芥、艾尽为度，搜成块，用油纸裹入地中，出火毒，冬天两日夜、夏天一夜、春秋一日夜，取出，丸如针头大，每一丸点眼中。

救苦丸 【 《保命》】 　治眼暴赤发，胀痛甚者。
黄连一两　川当归二钱　甘草一钱　右剉细，水半碗浸一宿，以火熬，约至减半，绵绞去渣净，再熬稠膏，摊碗上倒合，以物盖之。用熟艾如弹子大，底下燃之，熏膏子，艾尽为度，入下项药：
朱砂一钱，飞　脑子五分　乳香　没药各等分　右研入膏，和丸如米大，每用两丸点眼两角，仰面卧，药化方起。

涤风散　治风毒攻眼，赤肿痒痛。
黄连去须　蔓荆子各五钱　五倍子三钱　右剉细，分三次，新汲水煎，滤清汁，以手沃洗。

截恶眼立效方
明矾好者黑豆大　山栀子一枚，剥去皮　右咬碎，用净绢帛包定，以井水小半盏浸之，候水浸透，水黄，洗眼二三十次，一宿，次早无事，立效。

汤泡散　治肝虚风热攻眼，赤肿羞明，渐生瞖膜。
铜青二钱　杏仁　防风　黄连去须　赤芍药　当归尾各五钱　薄荷叶三钱　右剉散，每用二钱，极沸汤泡，乘热先熏后洗，冷则再暖用，日两三次。一方入白盐少许，开目沃洗。盐亦散血。

垂柳枝煎　治风赤眼。
垂柳枝　桃枝　枸杞枝　桑枝各七茎，每茎长二寸　马牙硝二钱五分，细研　竹叶四十九片　黄连去须　决明子各五钱　龙脑细研，五分　右，除硝、龙脑外，以浆水二大盏于铜器中，煎至一半，去滓，以绵滤净入硝、入龙脑搅匀，更煎令稠，每以铜筯头取如小豆许，点眼，日三五次。
又方　治一切风赤眼，眼皮上瘙痒赤烂，久治不效。此药之功，不可具述。
轻粉十字　白蜜　白蜡各三铢　腊月猪脂五钱　右，先镕猪脂成油，渐下蜜，次下蜡，候三味总化成油，入轻粉，搅令匀，不时搽眼赤皮上。

犀角饮　治黄膜上冲。
犀角二两　白附子炮　麦门冬各二钱五分　车前子　羌活　黄芩各五钱　右，水煎，食后温服。

炙肝散　治外障赤肉，瞖膜遮睛不明。
石决明洗净　谷精草各四两　甘草炙二两　皂角炙，去皮弦子，二钱半　黄芩　木贼各五两　苍朮米泔浸七日，切片，焙，半斤　右为细末，每用獖猪肝一叶，去筋膜，割数缝，掺药末五钱于缝内，仍掺盐一钱合定用，旋着湿柳枝三四条架起，慢火炙香熟，早晨空心，冷吃尽，仍吃冷饭一盏压之，仍于三里穴灸二三七壮。三日后有泪下为验，七日瞖膜必退，每旦，用新水漱口。

洗眼紫金膏 【 《和剂》】 　治远年近日瞖膜遮障，攀睛胬肉，昏暗泪多，瞻视不明，或风气攻注，睑生风粟，或连眶赤烂，怕日羞明，隐濇难开。
黄连去须，五钱　赤芍药　当归　朱砂另研　乳香另研　硼砂另研，各二钱半　雄黄飞，二钱　麝香另研，五分　右为细末，入研药拌匀，再研，炼蜜丸如皂角子大，每用一丸，安净盏内，沸汤泡开，于无风处洗眼，令闭目少时；候三两时再煨热，依前洗，一贴可洗三五次。不得犯铜铁器内洗。如暴赤眼肿者，不可洗。

知母饮子　治风热外障。
知母　茺蔚子各二两　防风　细辛各一两半　桔梗　大黄　茯苓　芒硝各一两　右，每服五钱，水一盏，煎至五分，去滓，食后温服。

蕤仁散　治目生花瞖，多年不退。
蕤仁汤浸，去皮　秦艽去苗，各一两　枳壳炒黄　赤茯苓各一两五钱　川大黄炒，五钱　车前子　青葙子　赤芍药各七钱五分柴胡去苗，一两　右为细末，每服三钱，水一盏，煎六分，连滓热服。

洗肝散　治花瞖。
川芎　当归尾　赤芍药　防风　生地　木贼　白蒺藜　蝉蜕　羌活　薄荷　苏木　甘菊花　红花各五钱　甘草三钱　右(口父)咀，每服三钱，水一盏半，松丝十余根，煎服。外用通明散、七宝膏、炉甘散点。

桑白皮汤　治目生花瞖白点，状如枣花。
桑白皮　木通各一两五钱　泽泻　犀角屑　黄芩　茯神　元参　旋覆花　大黄炒，各一两　甘菊花五钱　甘草炙，二钱五分　右为细末，每服二钱匕，水一盏，煎六分，连滓温服。

琥珀散　治目积年生花瞖。
琥珀　珊瑚　朱砂　白硇砂　马牙硝各五钱　乌鲗鱼骨五钱，于粗石磨去其濇，用好者，一钱　真珠末，一两　右研极细，令匀，每日三五次点。

鸡距丸　治花瞖泪出。
干姜炮，七钱五分　蕤仁细研　鸡舌香　胡粉各五钱　黄连一两，研末　矾石熬，研，一钱二分半　右为细末，枣肉丸如鸡距，注眼大眦。日再。

防风泻肝散　治蟹眼睛疼。
防风　远志　桔梗　羚羊角　甘草　赤芍药　细辛　人参　黄芩各等分　右为细末，温水调服。

磁石丸　治肝肾虚，蟹眼睛痛。
黄芪　青盐　人参　紫巴戟　苁蓉　附子　木香　沉香　防风　牛乳 牛膝　覆盆子　桂心　干姜　远志熟地黄　茯苓　磁石　苍朮　陈皮　白朮　川芎　槟榔　大腹皮　白芷　青皮　乌药　独活各等分　右为细末，炼蜜丸如梧桐子大，每服三十丸，温盐汤送下。

七宝丸　治内障冰瞖，如冰冻坚结，睛上先以针拨取之，后以此药散瞖。
石决明捣，研细，二两　茺蔚子　人参各一两　琥珀捣研，七钱五分　龙脑二钱五分，研　熊胆　真珠捣研，各五钱　右为细末，炼蜜为丸，如梧桐子大，每服十五丸，加至二十丸，食前茶清下。

七宝汤　治内障横瞖，横着瞳人，中心起如剑脊，针拨后用。
羚羊角镑　犀角镑各一两　胡黄连　车前子　石决明刮洗，捣研　炙甘草各五钱　丹砂另研　右，除丹砂、决明外粗捣筛，每服三钱匕，水一盏，煎七分，去滓，入丹砂末五分，决明末一字，再煎两沸，食后温服。

清凉散　治冰瑕深瞖。
蔓荆子　荆芥穗　苦竹叶　甘草生各五钱　栀子二钱五分　右，薄荷水煎服。

洗刀散　治风热弦烂，眼目赤肿，内外障瞖，羞明怕日，倒睫出泪，两睑赤烂，红筋瘀血，宜用此药。
防风　连翘　羌活　独活　草决明　蔓荆子　木贼　元参各一两　当归　荆芥穗　滑石研　薄荷　麻黄　白朮　赤芍药　大黄各五钱　黄芩　川芎　栀子仁　桔梗　石膏　芒硝　蝉蜕　菊花　蒺藜各四钱　甘草　细辛各三钱　右，姜同煎，食后服，再用清凉洗眼之药。

二黄散　治胬肉攀睛。
黄芩　大黄　防风　薄荷各等分　右水煎，入蜜少许，食后服。

定心丸　治胬肉攀睛。
石菖蒲　枸杞子　白菊花各五钱　辰砂二钱　远志二钱五分　麦门冬去心一两　右为末，炼蜜丸如桐子大，每三十丸，食后熟水下。

南硼砂散　治胬肉瘀突，及痘疮入眼，生瞖膜。
南硼砂一钱　片脑一分　右研细末，点眼，用元参、麦门冬、生地黄煎汤，调洗心散末服。

抽风汤　治鸡冠蚬肉外障。
车前子　防风　桔梗　大黄　细辛　黄芩　元参　芒硝　右水煎，食远服。

地黄散　治混睛或白睛，先赤而后痒痛，迎风有泪，隐濇难开。
生地黄一两　芍药　土当归　甘草各五钱　每服三钱，水一盏半，煎至七分，食后温服。

古今图书集成医部全录卷一百四十九

　目门

　　方

七宝膏　治混睛外障。
真珠　水晶　贝齿各一两　石决明　琥珀各七钱五分　空青玛瑙　龙脑各五钱　右为细末，研匀，水五升，石器内煎至一升，去滓，再煎至一盏，入蜜半两，煎和为膏，每至夜卧时点之，早晨不得点。

羚羊角饮子　治黑瞖如珠，外障。
防风二两　羚羊角　五味子　细辛　大黄　知母　芒硝各一两　右剉碎，每服五钱，水一盏，煎至五分，去滓，食后温服。

补肾丸　治证同上。
干地黄一两半　人参　茯苓　细辛　五味子　肉桂　桔梗各一两　山药　柏子仁各二两半　右为细末，炼蜜为丸，如梧桐子大，每服十丸，空心茶下。

退热饮子　治膜入水轮外障。
防风　黄芩　桔梗　茺蔚子各二两　大黄　元参　细辛　五味子各一两　右剉碎，每服一钱，水一盏，煎五分，去滓，食后温服。

青葙子丸　治肝心毒热，丁瞖入黑睛。
青葙子　蓝实　枳壳去瓤，麸炒　大黄剉炒　菊花　甘草炙，各二两　草决明　黄连去须　茺蔚子　细辛　麻黄去根节　车前子各两半　鲤鱼胆　鸡胆各一枚，阴干　羚羊角镑，三两　右为细末，炼蜜丸如梧子大，每服二十丸，食后茶清送下，日三。兼治内外一切眼病。

琥珀煎　治眼生丁瞖，久治不瘥。
琥珀　龙脑各二钱五分　贝齿　朱砂各五钱　马牙硝炼过者，七钱五分　右同研如面，以水一大盏，别入白蜜一两，搅和，入通油磁瓶内，用重汤煮，以柳木篦煎取一合，已来即住，以绵滤于不津磁瓶中盛之，或铜器亦得。每取少许点之。一方为细末点。

荆防菊花散　治眼中肤瞖，侵及瞳神，如蝇翅状。
白菊花　防风去叉　木通　仙灵脾　木贼　荆芥去梗　甘草炙，各等分　右为末，每服一钱，食后茶清调下。

白藓皮汤　治目肤瞖睛，及瞳神上有物如蝇翅状，令人视物不明。
百合二两　白藓皮　(艹欵)冬花　车前子　柴胡　枳壳去瓤，麸炒　黄芩去黑心，各一两　菊花　蔓荆子各一两五钱　甘草炙五钱　右剉碎，每服五钱，水一盏半，煎八分，去滓，食后温服，临卧再服。

菊花散　治肝受风毒眼目昏蒙，渐生瞖膜。
蝉蜕　木贼各一两　蒺藜炒　羌活各三两　白菊花四两　荆芥　甘草各二两　右为末，每服二钱，食后，茶清调下。

磨光散　治诸风攻眼，消磨瞖膜。
蒺藜炒　防风　羌活　菊花　甘草　草决明　石决明煅　蝉蜕　蛇蜕炒　川芎各等分　右为末，每服一钱，麦门冬汤，食后，临卧服。

甘菊花散　治肝气壅塞，瞖膜遮睛，隐濇难开。
木贼　防风去叉　白蒺藜　甘草炙，各五钱　木香二钱五分　甘菊花一两　右为细末，每服一钱匕，不拘时，沸汤点服。

道人开障散　治诸障瞖。
蛇蜕洗，焙，剪细　蝉蜕研，焙　黄连去须，各五钱　菉豆一两　甘草二钱，生　右剉细，每服二钱，食后临卧，新水煎服。

拨云散　能散风毒，退瞖障，及赤烂弦者。
羌活　防风　川芎　白蒺藜　荆芥　蝉蜕　甘菊花各二两　右为细末，每服二钱，食后，桑白皮煎汤调服。

五退散　治眼中瞖障。
蛇蜕　蝉蜕　蚕蜕　猪腿蹄　鲮鲤甲　防风　菊花　草决明　石决明　甘草各等分　右为细末，每服二钱，食后，薄荷煎汤调服。

朱僧热瞖方
蝉蜕洗晒　蒺藜炒，去角，各五钱　防风　川芎　甘菊花　羌活　细辛　荆芥穗　秦皮　楮实　木贼去节，童便浸一宿，晒藁本　甘草各二钱半　右为细末，每服一钱，茶清调下。

珍珠退瞖散
白泽　石膏研　鰞鲗鱼骨　真蚌粉各等分　珍珠少许　右为细末，每服一钱，用第二次米泔调，食后临卧常服。

决明子散　治眼卒生瞖膜，视物昏暗，及瞖复裹瞳人。
决明子　黄连去须　川升麻　枳壳去瓤，麸炒　元参各一两　黄芩七钱半　车前子　栀子仁　地肤子　人参去芦，各五钱右剉碎，每服三钱，水一盏，煎至六分，去滓，食后温服。

真珠散　治眼忽生瞖膜，赤濇疼痛。
真珠研，五钱　青葙子　黄芩各二两　甘菊花　人参　石决明捣研，水飞　芎藭　甘草炙，各一两　右为细末，每服一钱，食后，温浆水调下。

开明丸　治年深日近，瞖障昏盲，寂无所见，一切目疾。
熟地一两半，酒浸　菟丝子　车前子　麦门冬　蕤仁去皮　决明子　地肤子　黄芩　茺蔚子　枸杞子　青葙子五味子　防风去芦　泽泻　杏仁炒，去皮尖　细辛去叶，不见火　北葶苈炒，各一两　官桂五钱　右为细末，以白羊肝煮烂，研为丸，庶可久留，少则以蜜渍之。丸如梧桐子大，每服三十丸，熟水下，日三。仍忌生姜槽酒灸煿等热物。

秘传去瞖圣金膏
炉甘石白色者，五两，用童便煅淬三十次，却研极细，用黄连、龙胆草各一两，当归三钱，煎水两椀，飞过，讫重汤蒸干，再研约一日，要如面极细　黄连五两，水洗净，晒干，却将一两切碎，煎水四两，碾为细末，重罗过，再碾极细，用水飞过，却于砂铫内煮。此药最难，冬月用雪水和药晒干再碾方细　密陀僧火煅，酢淬，碾极细，水飞过，半两　鰞鲗鱼骨半两，碾细入煎　滴乳香用黄连等，水碾飞过　没药碾，用黄连等水飞，各三钱　白丁香水飞，重汤内煮干，再碾入煎　南硼砂碾细　轻粉碾细　鹰条各一钱，以水一碗飞过，同白丁香用水淘，飞过，合碾入煎，须多淘净，秤　硇砂五分，洗去泥，以水入铁铫内煮干如盐样白方好，再碾细，入药煎　黄丹一两，用铁铫，火煅过，碾细末入水飞，重汤煮干，再碾一时顷，入煎　蜜四两，用水一盏铜铫内煎，以葱白二茎搅蜜，候煎了，取铫顿地上，用净纸一片揭去面上蜡　龙胆草一两，截碎，水煎　当归半两，净，以一半焙干，碾细末；再用些水碾一半，煎水用右，先以黄连、当归、龙胆草三味截碎；用铫子煎二大碗水，用此水研乳香、没药，飞过，可用此水飞过鹰条、白丁香；独将黄连四两洗净，令干碾为细末，重罗了又碾飞过，或别作法度，但要极细，于砂铫内，用净蜜四两，同煮，却旋入诸药煎成膏，可丸即止。后入下二味：
麝香用当门子，碾细，罗过　片脑各五分，碾细，罗过，候药煎成膏，却入此二味。　　此药远年目疾皆治，须随病轻重为大小丸与之。每以净汤一鸡子壳大化开，日洗五七次。或如麦粒大，点眼尤妙。

卷帘散　治久新病眼昏濇难开，瞖膜遮睛；或成胬肉，连睑赤烂，常多冷泪；或暴发赤眼肿痛。
炉甘石四两，碎　(石卜)硝五钱，细碾　黄连七钱，搥碎，以水一椀，煮数沸，滤去滓　右，先将炉甘石末，入干锅内，开口，煅，令外有霞色为度；次将黄连、(石卜)硝水中浸，飞过，候干；又入黄连半钱，水飞过，再候干；次入：
腻粉另碾　硇砂另碾　白矾半生，半煅，飞过　黄连碾为末，各五钱　铜青一两半　乳香另研　白丁香另碾　铅白霜另碾　青盐另碾　胆矾另碾，各一字　右为细末，前药碾匀，每用少许点眼。

照水丸　治目生瞖障。
龙脑　滑石　丹砂通明者　鰞鲗骨去甲　右，各一钱碾细，再同研匀。先用黄蜡皂子大，于新白磁盏内，慢火镕，以纱帛滤在净盏内，再镕了；将前药末同拌和，捏作饼子如半破豌豆大，用薄绢药在上面铺着，借硇砂气熏。用大盘子一个，或纱袋盛了，以硇砂半两，放净碗内，上交横安竹片，放合椀上，勿令透气；撅一地坑，放药碗在坑内，用竹箄一片盖了，然后以黄土盖之，七日出净，磁瓶中收，其硇砂不用。如患浮瞖膜侵瞳人及一切目疾，但临卧时，将一饼剳在眼眦头，即睡；至晓用水一碗，向东，觑水碗，其药自落在水中，净浴，却用绢帛裹起，安洁净处。临卧依前再使。每饼可用半月，候药力慢时，方易一饼。如两目有疾，即用两饼。

真珠膏　治眼虚热，目赤痛，卒生瞖膜昏暗。
真珠一两，碾　麝香　朱砂　胡粉各二钱五分　贝齿五枚，烧灰　鲤鱼胆二枚　白蜜四两，煎，滤过　右除鱼胆、蜜外，都碾如粉，以鱼胆汁、蜜于铜器中调，令匀，慢火煎成膏，每以铜筯取少许点之，日三四次。

鸡子壳散　治眼卒生瞖膜。
鸡子壳抱出子者，去膜，取壳，研，二钱五分　贝齿三枚，煅灰　右碾极细，入磁盒中盛，取少许，日三五度点之。

羌活退瞖膏　治足太阳寒水，膜子遮左右睛，白瞖在上，视物不明。
羌活根七分　椒树西北根二分，东南根二分　当归梢六分　黄连二钱　防风根　柴胡根　麻黄去节根　升麻板　生地黄各三分　甘草梢四分　蕤仁六个　汉防己　藁本各二分　右，用净新汲水一大碗，先将汉防己、黄连、甘草梢、生地黄煎至一半，下余药再煎至一盏，去滓，入银石器中再煎，如膏点之，有效为度。一名复明膏。

蝎附散　(口畜)鼻，退瞖膜。
干全蝎　附子尖　姜黄　青黛各二钱五分　薄荷一两　鹅不食草五钱　右为细末，口含水(口畜)少许。

玉饼子　治瞖膜。
海螵蛸　蛤粉各五分　片脑半分　黄腊五分　右为末，先镕蜡持起，搅微冷，入末为丸，如青葙子大，带匾些每用一饼，临卧纳入眼中瞖膜上，经宿以水照之，其饼自出。

疗五十年瞖方
贝齿一个，烧　豆豉三十粒　三年苦酒一升　右先渍贝齿三宿，消尽后，内豆豉微火煎如胶，取三合，药置筒中。夜卧时，着如小麦大于眦头，明日以汤洗之。

清心流气饮 【 《疮疡全书》，下同】 　治眼丹。
白茯苓　防风　甘草　紫苏叶　羌活　独活　青皮　薄荷　黄芩　柴胡　荆芥穗　赤芍药　麦冬　连翘石膏　蔓荆子　川芎　右水煎服。

黄连败毒散　治前证。
薄荷五钱　黄连二两　甘草　连翘　羌活　细辛　黄芩酒炒　甘菊花各一两　防风一两半　右为末，炼蜜丸如桐子大，每五十丸，食后白汤下。

搽药　治前证。
皂矾五钱　大粉草二两　二味同煎膏，加冰片少许，用鸭毛润眼眶上，即愈。

如意金黄散 【 《正宗》，下同】 　眼丹初起，宜此敷之。
天花粉上白十斤　黄蘗　大黄　姜黄各五斤　白芷三斤　陈皮　甘草　苍朮　厚朴　天南星各二斤　以上共为咀片晒极干燥，用大驴磨连磨三次，方用密绢罗厨筛出，磁坛收贮，勿令泄气。凡遇红赤肿痛发热未成脓者，及夏月火令时，俱用茶汤，同蜜调敷。

荆防败毒散　治眼丹有表证者。
荆芥穗　防风　羌活　独活　前胡　柴胡　川芎　桔梗　白茯苓　枳壳各一钱　甘草　人参各五分　姜三片，水二杯，煎八分，食远服。寒甚，加葱三枝。

清胃散　治眼丹有里证者。
黄连　黄芩　生地　丹皮　升麻　石膏各一钱　水二钟，煎八分，食后服。

凉膈清脾饮　治菌毒。
防风　荆芥穗　黄芩　石膏　山栀仁　薄荷　赤芍　连翘　生地各一钱　甘草五分　水二钟，灯心二十根，煎八分，食后服。

翠云锭　治眼泡菌毒，用针割后涂之。
杭粉五两　铜绿末，一两　轻粉一钱　共研极细，用黄连一两，同川米百粒，水一碗，煎一半，再熬，折去二分，和药作锭，阴干，临用清水少许，净砚上磨浓，鸡翎蘸搽患上。又治烂弦风眼，或暴赤肿痛者，箍搽更妙。

　　单方

眼目昏暗：四月内取风落小胡桃，每日午时食饱，以无根水吞下，偃卧，觉鼻中有泥腥气为度。 【 《易简方》】 

风眼赤烂：胆矾三钱，烧研，泡汤日洗。 【 《经验方》】 

柏叶上露，菖蒲上露，并能明目，旦旦洗之。 【 时珍】 

眼睛突出一二寸者，以新汲井水灌渍睛中，数易之，自入。 【 梅师方】 

时行火眼：患人每日于井上视井，旋匝三遍，能泄火气。 【 《集元方》】 

火眼赤烂：紧闭目以热汤沃之，汤冷即止，频沃取安。妙在闭目。或加薄荷、防风、荆芥煎汤沃之，亦妙。 【 《济急方》】 

风赤烂眼，倒睫拳毛：用白土一两，铜青一钱为末，每以五分泡汤洗之。

凡目卒无见，取黄土搅水中，澄清洗之。 【 《肘后方》，下同】 

目中瞖膜：取东壁土细末，日点之，泪出佳。

目生瞖膜；用细料白瓷钟一个，大火煅过，研末纸筛，加雄黄三分为末，早晚各点少许，不可多。用牛角簪拨出瞖膜为妙。若不退，再以末点四角，即愈。 【 《集效方》】 

赤眼肿痛：用新砖浸粪池中。年久取放阴处，生花刷下，入脑子和点之。

飞丝尘物入目：磨浓墨点之，即出。谷芒入目：点摩瞳子上。

一切目疾：白碱拣出黑碎者，厚纸七层包，挂风处四十九日，取研极细，日日点之。 【 《普济方》】 

拳毛倒睫：用刀微划动，以药泥眼胞上，睫自起。用石碱一钱，石灰一钱，酢调涂之。 【 《摘元方》】 

治烂弦风眼，铜青水调涂盌底，以艾熏干刮下，涂烂处。 【 《易简方》】 

赤眼痛：黄丹，蜂蜜调，贴太阳穴，立止。 【 《明目经验方》】 

眼生珠管：铅丹半两，鲤鱼胆汁和如膏，日点三五次。 【 《圣惠方》】 

一切目疾昏障：蜂蜜半斤。铜锅熬，起紫色块，入飞过真黄丹二两，水一盌，再炼，至水气尽，以细生绢铺薄纸一层滤净，瓶封埋地内，三七。每日点眼七次，药黏则洗之。一方，入诃子肉四个。 【 保寿堂方】 

赤目及瞖：铅丹、白矾等分，为末点之。或铅丹、乌鲗骨等分，合研，白蜜蒸点之。 【 《千金方》】 

痘疹生瞖：黄丹、轻粉等分为末，吹少许入耳内。左患吹右，右患吹左。 【 《痘疹方》】 

眼赤生疮，连年不愈：古钱一文，生姜石一个，洗净，以钱于石上磨蜜，取浓汁三四滴，在盏，覆瓦上，以艾炙瓦内七壮，熏蜜取点之，效。 【 《普济方》】 

赤目浮瞖：古钱一文，盐方寸匕，治筛点之。 【 《千金方》】 

目卒不见：用钱于石上磨汁，注眦中。 【 《普济方》】 

目生珠管，及肤瞖：用铜钱青一两，细墨半两为末，酢丸白豆大，每以一丸，乳汁、新汲水各少许浸化点之。 【 《圣惠方》】 

大青钱磨汁入目，主盲障肤赤。余常患赤目肿痛，数日不能开，客有教以生姜一块，洗净去皮，以古青铜钱刮汁点之。初甚苦热，泪篾面，然终无损。后有患者教之，往往疑惑，信士点之，无不一点遂愈，更不须再。但作疮者，不可用也。 【 《本草》】 

风眼赤烂，及风热赤眼瞖膜：烧铜匙柄热烙之，频用，妙。 【 时珍】 

眼生偷针：布针一个，对井睨视，已而折为两段，投井中，勿令人见。 【 《医说》】 

小儿肤瞖未坚，不可乱药，宜以珊瑚研如粉，日少少点之，三日愈。 【 《箧中方》】 

水晶熨目，除热泪；玻瓈熨热肿，摩瞖障；琉璃点眼，去飞丝。

灰尘入目，以宝石拂拭即去。

玛瑙熨目。赤烂生障瞖，以玛瑙为末，日点之。

目中障瞖：蘡薁藤以水浸过，吹气取汁滴入目中，去热瞖赤白障。 【 《拾遗本草》】 

眼暴赤肿，碜濇疼痛：甘蔗汁二合，黄连半两，入铜器内，慢火养浓，去渣点之。 【 《普济》】 

眼赤濇痒：以大胆汁注目中，效。 【 《圣惠方》，下同】 

肝虚目暗：白犬胆一枚，萤火虫二七枚，阴干为末，点之。

目中脓水：上伏日采犬胆，酒服之。 【 《圣济总录》】 

老人肝虚目暗：雄乌肝一具，切，以豉和米作羹或粥食之。 【 《养老书》】 

卒生瞖膜：蛇蜕皮一条，洗晒细剪，以白面和作饼，炙焦黑色，为末，食后，温水服一钱，日二次。 【 《圣惠方》】 

赤目障瞖：青鱼胆频频点之。一方加黄连、海螵蛸末等分。《龚氏易简》用黄连切片，井水熬浓，去渣，待成膏，入大青鱼胆汁和就，入片脑少许，瓶收密封，每日点之，甚效。

目中赤脉痒痛，时见黑花：月初生杏子仁一升，古五铢钱七文，入瓶内密封，埋门限下一百日，化为水，每夕点之。 【 《圣济总录》】 

热病目暗：此因瘥后食五辛而致，用鲫鱼作臛食之。 【 《集验方》】 

目生胬肉：鲜鲫鱼取一片，中央开窍，贴于眶上，日三五度。 【 《圣济总录》，下同】 

风眼肿痛：鸡子白皮、枸杞白皮等分为末，吹鼻中，一日三次。

肾虚目黑：此能暖水脏，用沉香一两，蜀椒去目炒出汗四两，为末，酒糊丸梧子大，每服三十丸，空心盐汤下。 【 《普济方》】 

伤寒热毒攻眼，生赤白瞖：用乌鲗鱼骨一两，去皮为末，入龙脑少许点之，日三。

一切目瞖：用乌鲗鱼骨、五灵脂等分，为细末，熟猪肝切片蘸食，日二。

补肝明目，并治男子五劳七伤：用冬瓜仁七升，以净绢袋盛，投三沸汤中，须臾，取晒干。如此三度。又与清苦酒浸之二宿，曝干为末。日服方寸匕，令人悦泽明目，延年不老。

雀目夜眼：乌鲗骨半斤为末，化黄蜡三两，和捏，作钱大饼子。每服一饼，以猪肝二两，竹刀批开，掺药扎定，米泔水半碗，煮熟食之，以汁送下。 【 《杨氏家藏》，下同】 

血风赤眼，女人多此疾。乌鲗鱼骨二钱，铜绿一钱，为末，每用一钱，热汤泡洗。

疳眼流泪：乌鲗鱼骨、牡蛎等分为末，糊丸皂子大，每用一丸，用猪肝一具，米泔煮熟食。 【 《经验方》】 

风毒攻眼，肿痒濇痛，不可忍者：或上下睑赤烂；或浮瞖瘀肉侵睛，神效驱风散：用五倍子一两，蔓青子一两半为末，服二钱，水二盏，铜石器内煎汁去渣，乘热洗，留渣再煎用，大能明目去濇。 【 《博济方》】 

风眼赤烂：用五倍子煅存性为末，入飞过黄丹少许，傅之，日三上，甚良。 【 《集灵方》】 

烂弦风眼，及眼中胬肉：五倍子、铜青、白善土等分为末，热汤泡开，闭目淋洗，冷即再热洗之，眼弦不可入汤。 【 《济急方》】 

斑疮入目不退者：曾青一钱、丹砂二钱为末，蛴螬五枚，捣汁和点。 【 《圣济录》】 

胎赤眼疾：杏仁压油半鸡子壳，食盐一钱，入石器中，以柳枝一握紧束，研至色黑。以熟艾一团，安椀内烧烘之，令气透火尽即成。每点少许，入两眦，甚效。 【 《圣济总录》，下同】 

目中瞖遮，但瞳子不破者：用杏仁三升，去皮，面裹，作三包。煻火煨熟，去面研烂，压去油。每用一钱，入铜绿一钱，研匀点之。

目生胬肉，或痒或痛，渐复瞳人：用杏仁去皮二钱半，腻粉五分，研匀绵裹，筯头点之。

拳毛倒睫：石燕子一雌一雄，磨水点搽眼。先以镊子摘去拳毛，乃点药，后以黄连水洗之。 【 《乾坤生意》】 

海盐，以百沸汤泡散，清汁于银石器内熬取雪白盐花，新瓦器盛。每早揩牙漱水，以大拇指甲点水洗目，闭坐良久，乃洗面。能去瞖，大利老眼，名洞视千里法，极神妙。 【 《永类钤方》】 

目中泪出：盐点目中，冷水洗数次瘥。 【 《范汪方》】 

目中浮瞖遮睛：白盐生研少许，频点，屡效，小儿亦宜。 【 《直指方》】 

尘物迷目：以少盐并豉置水中视之，立出。 【 孙真人方】 

牢牙明目：青盐二两，白盐四两，川椒四两煎汁，拌盐炒干，日用揩牙洗目，永无齿疾目疾。 【 《通变要法》】 

风眼烂弦：戎盐化水点之。 【 《普济方》】 

风热赤眼，虚肿濇痛：卤碱一斤，青梅二十七个，古钱二十一文，新瓶盛，密封，汤中煮一伏时，三日后取点，日三五度。 【 《圣惠方》】 

目赤肿痛：元精石半两，黄蘗炙一两，为末点之，良。 【 《普济方》】 

目生赤脉：元精石一两，甘草半两为末，每服一钱，小儿五分，竹叶汤下。

赤目失明，内外障瞖：太阴元精石，阴阳火煅；石决明各一两；蕤仁、黄连各二两；羊子肝七个，竹刀切晒为末。粟米饭丸梧子大，每卧时，茶服二十丸，服至七日，烙顶心以助药力，一月见效。宋丞相言黄典史病此，梦神传此方愈。 【 《宋氏集验方》】 

治赤眼痛：盐绿一分，蜜半两，于蚌蛤内相和，每夜卧时，浆水洗目，炙热点之，能断根。 【 《圣济录》】 

目暗赤濇多泪：盐绿一钱，蕤仁去皮一钱，研入好酥一钱，研匀，每夜点一麻子大。 【 《圣惠方》】 

赤眼肿痛：(石卜)硝置豆腐上蒸化，取汁收点。 【 《简便方》】 

风眼赤烂：用明净皮硝一钱，水二碗化之，露一宿，滤净澄清，朝夕洗目。三日，其红即消，虽半世者亦愈也。 【 《经验方》】 

退瞖明目，白龙散：用马牙硝光净者，厚纸裹实，安在怀内，着肉养之，一百二十日，研粉，入少龙脑。不计年岁深远，眼生瞖膜，远视不明，但瞳人不破散者，并宜日点之。 【 《经验方》】 

诸眼障瞖：牙硝十两，汤泡汁，厚纸滤过，瓦器熬干，置地上一夜，入飞炒黄丹一两，麝香五分，再罗过，入脑子，日点。 【 《济急方》】 

男女内外障瞖，或三五个月不见效者：焰硝一两，铜器镕化，入飞过黄丹、片脑各二分，铜匙急抄，入罐内收之。每点少许，其效如神。兖州朱秀才忽不见物，朝夕拜天，因梦神传此方，点之而愈。 【 《张三丰仙方》】 

赤眼肿痛：硝石末，卧时以铜筯点黍米大，入目眦，至旦，以盐水洗去之。

损目生瘀赤，肉胬出不退：杏仁百个，蒸熟去皮尖研，滤取净汁，入硇砂末一钱，水煮化，日点一二次，自落。 【 《普济方》】 

目瞖胬肉：白矾石，纳黍米大入目，令泪出，日日用之，恶汁去尽，其疾日减。

目生白膜：矾石一升，水四合，铜器中煎半合，入少蜜调之，绵滤过，每日点三四度。 【 《延龄至宝方》】 

赤目风肿：甘草水磨明矾，敷眼胞上，效。或用枯矾频擦眉心。 【 《集简方》】 

烂弦风眼：白矾煅一两，铜青三钱，研末汤泡，澄清点洗。 【 《永类方》】 

眼暴赤烂：红枣五个，入绿攀在内，火煨熟，以河水、井水各一碗，桃、柳心各七个煎稠，每点少许入眦上。 【 《摘元方》】 

烂弦风眼，或倒睫拳毛：俱用青矾火煅，出毒细研，泡汤澄清，点洗。 【 《永类方》】 

枣皮同老桑树皮并取北向者等分，烧研，每用一合，井水煎澄，取清洗目。一日三洗，昏者复明。忌荤酒房事。

赤眼胬肉，日夜痛者：取好梨一个捣，绞汁，以绵裹黄连片一钱，浸汁，仰卧点之。 【 《图经》】 

赤眼肿痛：鹅梨一枚捣汁，黄连末半两，腻粉一字，和匀绵裹，浸梨汁中，日日点之。 【 《圣惠方》】 

赤眼濇痛：葳蕤、赤芍药、当归、黄连等分，煎汤熏洗。 【 《卫生家宝方》】 

眼见黑花，赤痛昏暗：用葳蕤焙四两，每服二钱，水一盏，入薄荷二叶，生姜一片，蜜少许，同煎七分，卧时温服，日一服。 【 《圣济总录》】 

补虚明目，健骨和血：苍朮油浸四两，熟地黄焙二两为末，酒糊丸梧子大，每温水下三五十丸，日三服。 【 《普济方》】 

青盲雀目：用苍朮四两，泔浸一夜，切焙研末，每服三钱，猪肝二两，批开掺药在内，扎定，入粟米一合，水一碗，砂锅煮熟熏眼。临卧，食肝饮汁。不拘大人小儿皆治。
又方：不计时月久近，用苍朮二两泔浸，焙捣为末，每服一钱，以好羊子肝一片，竹刀切破，掺药在内，麻扎，以粟米泔煮熟，待冷食之，以愈为度。

眼目昏濇：苍朮半斤，泔浸七日，去皮切焙为末。每服一钱，茶酒任下。 【 《圣惠方》】 

目昏生瞖：仙灵脾，生王瓜。即小(艹舌)蒌，红色者，等分为末，每服一钱，茶下，日二服。 【 《圣济总录》】 

病后青盲，日近者可治。仙灵脾一两，淡豆豉一百粒，水一碗半，煎一碗，顿服即瘳。 【 《百一选方》】 

男妇赤眼十分重者，以山漆根磨汁，涂四围甚妙。 【 《集简方》】 

眼目诸病：胜金黄连丸。用宣连，不限多少搥碎，以新汲水一大碗，浸六十日，绵滤取汁，入原椀内，重汤熬之，不住搅之，候干，即穿地坑子，可深一尺，以瓦铺底，将熟艾四两，坐在瓦上，以火燃之，以药碗覆上，四畔泥封，开孔出烟，尽取刮下，丸小豆大。每服，甜竹叶汤下十丸。

烂弦风眼：黄连十文，槐花、轻粉少许，为末，男儿乳汁和之，饭上蒸过，帛裹熨眼上三四次，即效。屡试有验。 【 《仁存方》】 

暴赤眼痛，宣黄连剉，以鸡子清浸，置地下一夜，次早滤过，鸡羽蘸滴目内。 【 《选奇方》，下同】 
又方：苦竹两头留节，一头开小孔，入黄连片在内，油纸封浸井中一夜。次早，服竹节内水；加片脑少许外洗之。
又海上方：用黄连、冬青叶煎汤洗之。
又方：用黄连、干姜、杏仁等分为末，绵包浸汤，闭目乘热淋洗之。

目卒痒痛：乳汁浸黄连，频点眦中。抱朴子云：治目中百病。 【 《外台秘要》】 

泪出不止：黄连浸浓汁滴之。 【 《肘后方》】 

肝热生瞖：不拘大人小儿，黄芩一两，淡豉三两为末，每服三钱，以熟猪肝裹吃，温汤送下，日二服。忌酒面。 【 《卫生家宝方》】 

眼目昏暗：柴胡六铢，决明子十八铢，治筛，人乳汁和，傅目上，久久夜见五色。 【 《千金方》】 

人睛忽垂至鼻，如黑角塞，痛不可忍，或时时大便血出。痛，名曰肝胀。用羌活煎汁服数盏，自愈。 【 《奇疾方》】 

冷泪目昏：贝母一枚，胡椒七粒，为末点之。 【 《儒门事亲》】 

目生胬肉：用贝母、真丹等分为末，日点。
又方：用贝母、丁香等分为末，乳汁调点。 【 《肘后方》】 

暑行目濇：生龙胆捣汁一合，黄连浸汁一匙，和点之。 【 《危氏得效方》】 

眼中漏脓：用草龙胆、当归等分为末，每二钱，温水下。 【 《鸿飞集》】 

内虚目暗：补气养血，当归生晒六两，附子火炮一两为末，炼蜜丸梧子大，每服三十丸，温酒下。名六一丸。 【 《圣济总录》】 

一切眼疾：白芷、雄黄为末，炼蜜丸龙眼大，朱砂为衣，每服一丸，食后茶清下，日二服。名还晴丸。 【 《普济方》】 

暴赤眼痛：以管吹良姜末入鼻，取嚏，或弹出鼻血，即散。 【 《试验方》】 

一切眼疾，血劳风气，头运头旋目眩：荆芥穗为末，每酒服三钱。 【 《龙木论》】 

眼弦赤烂：薄荷，以生姜汁浸一宿，晒干为末，每用一钱，沸汤泡洗。 【 经验方】 

飞丝入目，令人舌上生泡：用紫苏叶嚼烂白汤咽之。 【 《危氏得效方》】 

暑月目昏，多眵泪生：龙脑薄荷叶捣烂，生绢绞汁点之。 【 《圣济总录》】 

斑痘入目生瞖障：用白菊花、谷精草、菉豆各等分为末，每用一钱，以干柿饼一枚，粟米泔一盏，同煮，候泔尽，食柿，日食三枚，酒下。浅者五七日，远者半月，见效。 【 《直指方》】 

病后生瞖：白菊花、蝉蜕等分为散，每用二三钱，入蜜少许，水煎服，大人小儿皆宜，屡验。 【 《救急方》】 

眼目昏花，双美丸：甘菊花一斤，红椒去目六两，为末，用新地黄汁和丸梧子大，每服五十丸，临卧，茶清下。 【 《瑞竹堂方》】 

火眼肿痛：以艾烧，烟起时，碗覆之，候烟尽，碗上刮煤下，以温水调化，洗眼即瘥。更入黄连，尤佳。 【 《斗门方》】 

眼热赤肿：山茵陈、车前子等分煎汤，调茶调散，服数服。 【 《直指方》】 

积热眼濇：三月三日或五月五日，采青蒿花或子，阴干为末，每井华水空心服二钱，久服明目，可夜看书。名青金散。 【 《十便良方》】 

一切眼疾：(艹冏)麻子一升为末，以獖猪肝批片，蘸末炙熟，再蘸再炙，末尽乃为末，每服一字，陈米饮下。日三服。 【 《圣济总录》，下同】 

目中瞖膜久不愈者：用麻实以柳木作硙磨去壳，马尾筛取黄肉，去焦壳，每十两可得四两，非此法不能去壳也。用猪肝薄切，滚药，慢炙熟为末，酢和丸梧子大，每服三十丸，白汤下。
又方：以麻实内袋中，蒸熟，暴为末，蜜丸，温水下。

眼目昏暗：苍耳实一升为末，白米半升作粥，日食之。 【 《普济方》】 
赤目生疮作痛：苍耳末二两，乳香一钱，每用一钱，烧烟(口畜)鼻。 【 《圣济总录》】 

一切眼疾：笼箬烧灰，淋汁洗之，久之自效。 【 经验方】 

杂物入目：白蘘荷根，取心捣绞取汁，滴入目中，立出。 【 《普济方》】 

内外障瞖：麻黄根一两，当归身一钱，同炒黑色，入麝香少许为末，(口畜)鼻。

目昏多泪：木贼去节，苍朮泔浸各一两，为末，每服二钱，茶调下，或蜜丸亦可。

夜不合眼，难睡：灯草煎汤，代茶饮，即得睡。 【 《集简方》】 

物伤睛突：轻者睑胞肿痛，重者目睛突出，但目系未断者，即纳之，急捣生地黄绵裹敷之，仍以避风膏药，护其四边。 【 《圣济总录》】 

睡起，目赤肿起，良久如常者，血热也。卧则血归于肝，故热则目赤起，良久，血散故如常也。用生地黄汁，浸粳米半升，晒干，三浸三晒，每夜以米煮粥食一盏，数月即愈。 【 《医余》】 

眼暴赤痛：水洗生地黄、黑豆各二两，捣膏，卧时以盐汤洗目，闭目以药厚罩目上，至晓，水润取下。 【 《圣济总录》】 

蓐内赤目：生地黄薄切，温水浸贴。 【 《小品方》】 

内障青盲风，赤生瞖，及坠眼日久，撞损失明：地黄花晒，黑豆花晒，槐花晒，各一两为末，猪肝一具，同以水二斗煮至上有凝脂，掠尽瓶收，每点少许，日三四次。 【 《圣惠方》，下同】 

眼生珠管：牛膝并叶捣汁，日点三四次。

积年失明：决明子二升为末，每食后，粥饮服方寸匕。 【 《外台秘要》】 

青盲雀目：决明一升，地肤子五两，为末，米饮丸梧子大，每米饮下二三十丸。 【 《普济方》】 

目赤肿痛：决明子炒，研茶调敷两太阳穴，干则易之，一夜即愈。 【 《医方摘元》】 

风热赤目：地肤子焙一升，生地黄半斤，取汁和作饼，晒干研末，每服三钱，空心酒服。 【 《圣惠方》】 

目痛眯目，中伤有热瞑者：取地肤子白汁，频注目中。 【 《外台秘要》】 

物伤睛陷，胬肉突出：地肤洗去土二两，捣绞汁，每点少许，冬月以干者煮浓汁。 【 《圣惠方》，下同】 

目赤肿痛，浸淫生疮：瞿麦炒黄为末，以鹅涎调涂眦头即开，或捣汁涂之，亦可。

眯目生瞖，其物不出者：瞿麦，干姜炮，为末，井华水调服二钱，日二服。

久患内障：车前子，干地黄、麦门冬，等分为末，蜜丸如梧子大，服之，累试有效。

风热目睛濇痛：车前子、宣州黄连各一两，为末，食后温酒服一钱，日二服。

目赤作痛：用车前草捣取自然汁，调(石卜)硝末，卧时涂眼胞上，次早洗去。小儿目痛，车前草汁和竹沥点之。 【 《圣济总录》】 

目中微瞖：车前叶、枸杞叶等分，手中揉汁出，以桑叶两重裹之，悬阴处一夜。破桑叶取点，不过三五度。 【 《十便良方》】 

一切眼疾，瞖膜遮障：凉脑治头痛，能生发，五月五日平旦合之。莲子草一握，蓝叶一握，油一斤，同浸，密封四十九日。每卧时，以铜匙点药，摩顶上四十九遍，久久甚佳。 【 《圣济总录》，下同】 

飞血赤目热痛：干蓝叶切二升，车前草半两，淡竹叶切三握，水四升，煎二升，去渣，温洗，冷即再暖，以瘥为度。

烂弦风眼：青黛、黄连泡汤，日洗。 【 《明目方》】 

服丹石人毒发冲眼肿痛：扁竹根一握，洗捣汁服之。 【 《食疗本草》】 

三十年失明：补肝散，用蒺藜子，七月七日收，阴干捣散，食后水服方寸匕，日二。 【 《外台秘要》】 

目中瞖膜：用谷精草、防风等分为末，米饮服之，甚验。 【 《明目方》】 

痘后目瞖隐濇，泪出久而不退：用谷精草为末，以柿或猪肝片烧食。
又方：谷精草、真蛤粉等分，同入猪肝内煮熟，日食之。 【 《济急方》】 

眼暴肿赤，碜痛不得开，泪出不止：削附子皮末，如蚕沙大，着眦中，以定为度。 【 《备急方》】 

肝伤目暗：菟丝子三两，酒浸三日，暴干为末，鸡子白和丸梧子大，空心温酒，下三十丸。 【 《圣惠方》，下同】 

目中赤痛：菟丝子苗捣汁涂之。

烂弦风眼：五味子、蔓荆子煎汤频洗之。 【 《谈埜翁方》】 

目暗不见物，冷泪浸淫不止，及青盲天行目暗等疾：取西国草，一名毕楞伽，一名覆盆子，日暴干，捣极细，以薄绵裹之，用饮男乳汁浸，如人行八九里久，用点目中，即仰卧，不过三四日，视物如少年。禁酒面油物。按洪迈《夷坚志》云：潭州赵太尉母病烂弦疳眼二十年，有老媪云：此中有虫，吾当除之。入山取草蔓叶咀嚼，留汁，入筒中，还以皂纱蒙眼，滴汁渍下弦，转盼间虫从纱上出，数日下弦干，复如法滴上弦，又得虫数十而愈。后以济人多验。乃覆盆子叶也。

倒睫拳毛：因风入脾经，致使风痒，不住手擦，日久赤烂，拳毛入内。将木鳖子仁搥烂，以丝帛包作条，左患塞右鼻，右患塞左鼻，其毛自分上下，次服蝉蜕药为妙。 【 《集效方》】 

斑疮入目：马钱子半个，轻粉、水花银朱各五分，片脑、麝香、枯矾各少许为末。左目吹右耳，右目吹左耳，日二次。 【 《飞鸿集》】 

风热赤眼：白牵牛末，以葱白煮研，丸菉豆大，每服五丸，葱汤下。服讫，睡半时。 【 《卫生家宝方》，下同】 

赤目痛濇不可忍：王瓜，篱上大如弹丸，红色皮上有刺者，九月十月采，日干。槐花炒、赤芍药等分为末，每服二钱，临卧温酒下。

目睛暴痛：防己酒浸三次为末，每一服一钱，温酒下。

烂弦风眼：九里光草，即千里及，以笋壳叶包，煨熟，捻汁滴入目中。 【 《经验良方》】 

诸般赤眼，攀睛云瞖：菖蒲，擂自然汁，文武火熬作膏，日点之，效。 【 《圣济录》】 

眼睑偷针：独生菖蒲根，同盐研敷。 【 《寿域圣方》】 

飞丝入目：石菖蒲搥碎，左目塞右鼻，右目塞左鼻，百发百中。 【 《得效方》，下同】 

斑疮入目：浮萍，阴干为末，以生羊子肝半个，同水半盏，煮熟捣烂，绞汁调末服。甚者不过一服，已伤者十服见效。

胬肉攀睛：青萍少许，捣烂，入片脑少许，研匀，贴眼上，效。

点眼去瞖：莕丝菜根一钱半，捣烂。即叶如马蹄，开黄花者。川楝子十五个，胆矾七分，石决明五钱，皂荚一两，海螵蛸二钱，各为末。同菜根，以水一钟，浸二宿，去渣。一日点数次，七日见效也。 【 《集效方》】 

睫毛倒入：川石斛、川芎藭等分为末，口内含水，随左右(口畜)鼻，日三次。

眼生花瞖，濇痛难开：景天捣汁，日点三五次。 【 《圣惠方》】 

贴目取瞖：用鹅不食草，捣汁熬膏，一两；炉甘石火煅，童便淬三次，三钱；上等瓷器末一钱半，熊胆二钱；硇砂少许。为极细末，作膏贴在瞖目上，一夜取下，用黄连、黄蘗煎汤洗净。看如有，再贴。 【 《集效方》】 
又方：鹅不食草，生挼塞鼻。《玉玺集要》诗云：赤眼之余瞖忽生，草中鹅不食为名，塞于鼻内频频换，三日之内复旧明。

雀目夜昏：七月七日、九月九日，取地衣草，阴干为末，酒服方寸匕，日三服，一月愈。 【 崔知悌方】 

斑疮入眼：马屁勃、蛇皮各五钱，皂角子十四个，为末，入罐内，盐泥固济，烧存性，研，每温酒服一钱。 【 《集效方》，下同】 

天丝入目：鸡窠草烧灰，淋汁洗之。

飞丝入目肿痛：叶下红，同盐少许，绢包滴汁入目；仍以塞鼻，左寒右，右塞左。

麦芒入目：大麦煮汁洗之，即出。 【 孙真人方】 

苦荞麦皮、黑豆皮、菉豆皮、决明子、菊花同作枕，至老目明。 【 《杂兴方》】 

杂物眯目不出：用生粟米七粒，嚼烂，取汁洗之，即出。 【 《总录》】 

眼热赤肿：粟米泔淀极酸者，生地黄等分研匀，摊绢上方圆二寸，贴目上熨之，干即易。

热毒攻眼，赤痛睑浮：用黑豆一升，分作十袋，沸汤中蒸过，更互熨之，三遍则愈。 【 《普济方》。】 

肝虚目暗，迎风下泪：用腊月牯牛胆，盛黑豆，悬风处，取出，每夜吞三七粒，久久自明。 【 《龙木论》】 

赤眼肿痛，有数种皆肝热血凝也，用消风热药服之。夜用盐收豆腐片贴之，酸浆者勿用。 【 《证治要诀》】 

眼暗补中：葱子半升为末，每取一匙，煎汤一升半，去渣入米煮粥食之。亦可为末，蜜丸梧子大，食后米汤服一二十丸，日三服。 【 《食医心镜》】 

目中风瞖作痛：取薤白截断，安膜上令遍，痛作复为之。 【 《范汪方》】 

飞丝入目：白菜揉烂，帕包，滴汁三二点，入目中即出。 【 《普济方》】 

飞丝入目：青芥汁，点之如神。 【 《摘元方》】 

雀目不见：真紫芥菜子炒黑为末，用羊肝一具，分作八服，每用芥末三钱，糁肝上，笋箨裹定，煮熟冷食，以汁送下。 【 《圣济总录》，下同】 

目中瞖膜：芥子一粒，轻手挼入眼中，少顷，以井华水鸡子清洗之。

飞丝入目：蔓菁菜揉烂，帕包，滴汁三两点，即出也。 【 《普济方》】 

明目益气：芜菁子一升，水九升，煮汁尽，日干。如此三度，研细，水服方寸匕，日三。方可研水和米煮粥食。 【 《外台秘要》】 

常服明目，使人洞视肠胞：用芜菁子三升，以苦酒三升，煮熟，日干，研筛末，以井华水服方寸匕，日三，无所忌。抱朴子云：服之一年能夜视。 【 《千金方》】 

青盲眼障，虚劳目暗，但瞳子不坏者，十得九愈。用蔓菁子六升蒸之，气遍合甑取下，以釜中热汤淋之，乃曝干还淋，如是三遍，即收杵为末。食前清酒服方寸匕，日再服。 【 《海上方》】 

补肝明目：芜青子淘过一升，黄精二斤，同和，九蒸九晒为末，每空心米饮服二钱，日再服。
又方：蔓菁子二升，决明子一升，和匀，以酒五升煮干，曝为末，每服二钱，温水调下，日二。 【 《圣惠方》】 

风邪攻目，视物不明，肝气虚者：用蔓菁子四两，入磁瓶中烧黑无声，取出，入蛇蜕二两，又烧成灰为末，每服五分，食后酒下，日三服。 【 《圣济总录》】 

虚劳眼暗：三月三日，采蔓菁花阴干为末，每服二钱，空心井华水下。久服长生，可夜读书。

暴风客热，目赤睛痛肿者：腊月取生姜捣，绞汁，阴干，取粉入铜青末等分，每以少许沸汤泡，澄清温洗，泪出妙。

冷泪目昏：干姜粉一字，泡汤，点洗之。 【 《圣济总录》】 

赤眼濇痛：白姜末，水调，贴足心，甚妙。 【 《普济方》】 

目忽不见：令人嚼母姜，以舌日舐六七次，以明为度。 【 《圣济总录》】 

目中卒痛：干姜削圆，滑内眦中，有汁出，试之未尽，更易。 【 《千金方》】 

目昏浮瞖：兰香子七个，睡时，水煎服，久有效。 【 《海上名方》】 

肝虚目泪：炼成松脂一斤，酿米二斗，水七斗，曲二斗，造酒频饮之。

暴赤眼痛赤：荠菜根杵汁滴之。 【 《圣惠方》】 

眼生瞖膜：荠菜和根茎叶洗净焙干，为细末。每夜卧时，先洗眼，挑末米许，安两大眦头，濇痛忍之，久久膜自落也。 【 《圣济总录》】 

眼目热痛，泪出不止：菥蓂子捣筛为末。卧时铜筯点少许入目，当有热泪及恶物出，甚佳。又治眼中胬肉，夜夜点之。

目中瘜肉淫肤赤白膜：马齿苋一大握洗净，和芒硝末少许，绵裹安上，频易之。

杂物眯目不出：用东墙上马齿苋，烧灰，研细，点少许于眦头，即出也。

目中出泪或出脓：用马齿苋子，并苋菜子各半两为末，绵裹铜器中，蒸热熨大眦头脓水出处，每熨以五十度为率，久久自绝。 【 《圣惠方》】 

活血明目：漂摇豆为末，甘草汤调二钱，日二服。 【 《易简方》】 

眼目昏暗：七月七日，取苦瓠白瓤绞汁一合，以酢二升，古钱七文，同以微火煎减半，每日取沫纳眦中，神效。 【 《千金方》】 

胬肉血瞖：秋间取小柄壶卢，或小药壶卢，阴干，于紧小处锯断，内挖一小孔，如眼孔大，遇有此病，将眼皮上下用手挣开，将壶卢孔合定，初虽甚痛苦，然瘀肉血瞖皆渐下，不伤睛也。 【 经验方】 

火眼赤痛：五月取老黄瓜一条，上开小孔，去瓤，入芒硝，令满，悬阴处，待硝透出，刮下留点眼，甚效。 【 《寿域神方》】 

眼流冷泪：木耳一两，烧存性，木贼一两，为末，每服二钱，以清米泔煎服。

古今图书集成医部全录卷一百五十

　目门

　　单方

眼生黑花，年久不可治者：椒目炒，苍朮炒，各一两为末，酢糊丸梧子大，每服二十丸，酢汤下。 【 《本事方》】 

火盛病目：西瓜切片，曝干，日日服之，遂愈。瓜能降火也。

眼赤作痛：莲实去皮研末，一钱，粳米半升，以水煮粥常食。 【 《普济方》】 

尘芒入目：用大藕洗捣烂，绵裹滴汁入目中，即出也。 【 《普济方》】 

目生肤瞖：龙脑末一两，日点三五度。 【 《圣济总录》】 

目赤目膜：龙脑、雄雀屎各八两为末，以人乳汁一合，调成膏，日日点之，无有不验。 【 《圣惠方》】 

时行赤目：黄蘗去粗皮为末，湿纸包裹，黄泥固煨干，每用一弹子大，纱帕包之，浸水一盏，饭上蒸熟，乘热熏洗极效。

眼目昏暗：每旦含黄蘗一片，吐津洗之，终身行之，永无目疾。 【 《普济方》】 

洗头明目：用凤眼草，即椿树上丛生荚也，烧灰淋水洗头，经一年，眼如童子。加椿皮灰尤佳。正月七日，二月八日，三月四日，四月五日，五月二曰，六月四日，七月七日，八月三日，九月二十日，十月二十三日，十一月二十九日，十二月十四日洗之。 【 《卫生易简方》】 

眼见诸物禽虫飞走，乃肝胆之疾：青桐子花、酸枣仁、元明粉、羌活各一两为末，每服二钱，水煎，和渣，日三服。 【 《经验良方》】 

目热昏暗：槐子黄连二两为末，蜜丸梧子大，每浆水下二十丸，日二服。

胎赤风眼：槐木枝如马鞭大，长二尺，作二段，齐头麻扎一处，置铜钵子内，晨使童子一人，以其木研之，至暝乃止，令仰卧，以涂目，三四次瘥。

赤眼生瞖：秦皮一两，水一升半；煮七合，澄清，日日温洗。一方加滑石黄连等分。 【 《外台秘要》】 

眼暴肿痛：秦皮、黄连各一两，苦竹叶半升，水二升半，煮取八合，食后温服。

赤眼睛痛：秦皮一两，清水一升，白碗中浸，春夏一食顷以上，有碧色出，即以筯头缠绵，仰卧，点令满眼，微痛勿畏，良久沥去热汁，日点十度以上，不过两日瘥也。 【 《外台秘要》】 

眼弦偷针，乃肝脾积热：剉秦皮，夹沙糖水煎，调大黄末一钱，微利佳。 【 《直指方》】 

洗头去风明目：用槵子皮、皂角、胡饼、菖蒲同搥碎，浆水调作弹子大，每用汤泡洗头，良。 【 《多能鄙事》】 

飞血赤眼：榉皮去粗皮切二两，古钱七文，水一升半，煎七合，去渣热洗，日二次。 【 《圣济总录》】 

杂物眯眼：新桑根皮洗净，搥烂入眼，拨之自出。 【 《圣惠方》】 

青盲洗法：新摘青桑叶，日干，按日就地上烧存性，每以一合于瓷器中，煎减二分，倾出澄清，温热洗目至百度，屡试有验。正月初八，二月初八，三月初六，四月初四，五月初六，六月初二，七月初七，八月二十，九月十二，十月十三，十一月初二，十二月三十。 【 《普济方》】 

风眼下泪：腊月不落桑叶煎汤，日日温洗，或入芒硝。 【 《集简方》】 

赤眼濇痛：桑叶为末，纸卷烧烟，熏鼻取效。 【 《普济方》】 

目赤肿痛：桑灰一两，黄连半两为末，每以一钱泡汤，澄清洗之。 【 《圣济总录》】 

洗青盲眼：正月八、二月八、三月六、四月四、五月五、六月二、七月七、八月二、九月十二、十月十七、十一月二十六、十二月三十日，每遇上件神日，用桑柴灰一合煎汤，沃之于瓷器中，澄取极清，稍热洗之。如冷即重汤顿温，不住手洗，久久视物如鹰鹘也。一法以桑灰，童子小便和作丸，每用一丸，泡汤澄洗。 【 《龙木论》】 

飞丝入目：柘浆点之，以绢蘸之拭去。

洗目令明：柘木煎汤，按日温洗，自寅至亥乃止，无不效者。正月初二，二月初二，三月不洗，四月初五，五月十五，六月十一，七月初七，八月初二，九月初二，十月十九，十一月不洗，十二月十四日。徐神翁方也。

肝热生瞖：用楮实子研细，食后蜜汤服一钱，日再服。 【 《直指方》】 

目昏难视：楮桃、荆芥穗各五百枚为末，炼蜜丸弹子大，食后嚼一丸，薄荷汤下，一日三服。 【 《卫生易简方》】 

一切眼瞖：三月收谷木软叶晒干为末，入麝香少许，每以黍米大注眦内，其瞖自落。 【 《圣惠方》，下同】 

暴赤眼痛碜濇者：嫩楮枝去叶，放地火烧，以碗覆之一日，取灰泡汤，澄清温洗。

目中瞖膜：楮白皮暴干，作一绳子如钗股大，烧灰细研，每点少许，五六次瘥，乃止。 【 崔氏方】 

利气明目：枳壳麸炒二两为末，点汤代茶。

内障目瞖，如偃月或如枣花：用象胆半两，鲤鱼胆七枚，熊胆一分，牛胆半两，麝香一分，石决明末一两，为末，糊丸菉豆大，每茶下十丸，日二。 【 《总录》】 

赤目障瞖，熊胆丸：每以胆少许化开，入冰片一二片，铜器点之，绝奇。或泪痒，加生姜粉些须。 【 《齐东野语》】 

胎赤烂，眼昏暗：用蝎虎数枚，以罐盛黄土按实，入蝎虎在内，勿令损伤，以纸封口穿数孔出气，候有屎数粒，去粪上一点黑者，只取一头白者，唾津研成膏，涂眼睫间周围，不得揩拭，来早以温浆水洗三次，甚效。 【 《圣济总录》】 

目中赤瞖：白羊髓敷之。 【 《千金方》】 

目赤热痛，看物如隔纱，宜补肝益精：用青羊肝一具切洗，和五味食之。 【 《心镜》】 

肝虚目赤：青羊肝薄切，水浸吞之，极效。 【 《龙木论》】 

治风热生肤，赤白眼，及去眼中风痒痛：捣枸杞子汁，点眼立验。亦治暴赤眼风热赤膜。一方用叶捣汁，衔满口，待稍温，就咽之。

目病(目巟)(目巟)：以铜器煮青羊肝，用面饼覆器上，钻两孔如人眼大，以目向上熏之，不过三度。 【 《千金方》】 

目病失明：青羖羊肝一斤，去膜切片，入新瓦内炕干，同决明子半升，蓼子一合，炒为末，以白蜜浆服方寸匕，日三。不过三剂目明。至一年，能夜见文字。 【 《食疗》】 

不能远视：羊肝一具，去膜细切，以葱子一勺炒为末，以水煮熟，去查，入米煮粥食。 【 《多能鄙事》】 

青盲内障：用白羊肝一具，黄连一两，熟地黄二两，同捣丸梧子大，食远茶服七十丸，日三服。崔承元病内障丧明，有人惠此方报德，服之遂明。 【 《传信方》】 

治风赤濇痛：取诃梨勒核，入白蜜研，注目中，神良。一方以鹰嘴者一枚，滴蜜于石磨，点。

睛上生晕，不问久新：鲤鱼长一尺二寸者，取胆滴铜镜上，阴干，竹刀刮下，每点少许。 【 《总录》】 

赤眼肿痛：用鲤鱼胆十枚，腻粉一钱，和匀，瓶收，日点。 【 《圣济总录》】 

治眼瞖及诸物入眼：以左手中指甲，洗净候干，以刀刮其屑，用灯草蘸点眼中瞖处，一二次即去。或用怀孕妇人指甲屑，置目中，去瞖。

拳毛倒睫：无名异末，掺卷纸中作捻子，点着，至药末处吹杀，以烟熏之自起。

蚕沙一两，虢丹五钱，慢火熬成膏，入轻粉五分，熬黑色，逐时汤泡洗。

摘去拳毛，以虱子血点入眼内，数次，即愈。

冷泪久昏：开元铜钱一百文，背上有月者更妙；甘草去皮三钱，青盐一两半。于白磁器内用无根水一大碗，浸七日，每着一盏洗。无力，换洗到十日，约添甘草青盐，每日洗三次。忌食五辛驴马鸡鱼荤酒。

迎风冷泪：乌鸡胆汁，临卧点眼中。

不时热泪：乌鲗鱼骨，研极细末点目中。

飞丝入目：用头垢点入眼中。

眼目昏暗：用(石卜)硝六钱重，用水一盏，煎至八分，候冷定，澄清，下次分定，每月一日，洗至一年之间，眼如童子光明。正月初一，二月初八，三月初四，四月初五，五月初五，六月初四，七月初五，八月初一，九月十三，十月十三，十一月十六，十二月初五。

物落眼中：用新笔蘸缴出。

稻麦芒入眼：取蛴螬以新布覆目上，待蛴螬从布上摩之，其芒出着布上。

晚蚕砂，香油浸月余，重绵滤过，点之，治烂弦。

紫金膏，用水飞过，虢丹蜜多水少，文武火熬，以器盛之，点眼。

眼赤瞎：以青泥蛆淘净，晒干末之，仰卧合目，用药一钱放眼上，须臾药行，待少时去药，赤瞎自无。

沙石草木入目中不出：以鸡肝汁注之。
又方：以书中白鱼和乳汁注目中。

目中眯法：旦起对门户跪拜云：户门狭小，不足宿客。乃便瘥。

眼目昏暗：用鹰眼睛一对，炙干捣末，研令极细，以人乳汁再研，每以铜筯，取少许点于瞳人上，日夜三度，可以夜见物。或取腊月鸲鹆眼，依上法用效。三日见碧霄中物。忌烟熏。

治冷泪：用胞枣一枚去核，以花椒二十粒入内，用湿纸裹煨熟，细嚼，白汤下。

治暴赤眼，削附子赤皮末，加蚕屎着眦中。

攀睛瞖膜，昏濇风毒肿痛：用瓜蒌一枚，割下顶盖，取瓤，并子同猪(月臣)子捣匀，却装在瓜蒌内，用原盖盖之，坐净土上，取桑条子十两，约长四五寸，簇瓜蒌上，用炭火烧，扇之烟尽，将成灰，即住火，扇冷，和灰通研极细。每用二钱，沸汤浸澄清去脚，洗之。

　　针灸

《素问》曰：足太阳有通项入于脑者，正属目本，名曰眼系。头目苦痛，取之在项中两筋间，入脑乃别。阴蹻阳蹻，阴阳相交，阳入阴，阴出阳，交于目锐眦。阳气盛则瞋目，阴气盛则瞑目。
肝病者，两胁下痛引少腹，令人善怒，虚则目(目巟)(目巟)无所见，耳无所闻，善恐，如人将捕之，取其经厥阴与少阳。
目中赤痛，从内眦始，取之阴蹻。
《灵枢经》曰：黄帝曰，人之哀而泣涕者，何气使然？岐伯曰，心者，五脏六腑之主也。目者，宗脉之所聚也，上液之道也。口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱，经挟颈。
《甲乙经》曰：刺面中流脉，不幸为盲。
头脑中寒，鼻衄目泣出，神庭主之。
头痛目眩，颈项强急，本神主之。
颊清不得视，口沫泣出，两目眉头痛，临泣主之。
颈痛项不得顾，目泣出多眵(目蔑)，鼻鼽衄，目内眦赤痛，气厥，耳目不明，咽喉喽引项，筋挛不收，风池主之。
热病头痛，引目外眦而急，烦满，汗不出，引颔齿面赤皮痛，悬厘主之。
头风目欲如脱，汗出，寒热，面赤，颊中痛，项椎不可左右顾，目系急，瘛瘲，攒竹主之。
肩背痛，目不开，天牖主之。
热病烦心而汗不止，肘挛腋肿，善笑不休，心中痛，目赤黄，大陵主之。
面赤皮热，热病汗不出，中风热，目赤黄，内关主之。
鼻鼽衄，热病汗不出，(目遗)目，目痛瞑，头痛泣出，阳溪主之。
目痛引眦，少腹偏痛，视昏嗜卧，照海主之。泻左阴蹻，取足左右少阴前，先刺阴蹻，后刺少阴。气在横骨上，目外眦赤痛，头眩，两颔痛，塞逆泣出，耳鸣聋，多汗，目痒，胷中痛，不可反侧，痛无常处，侠溪主之。
目视不明，振寒，目瞖，瞳子不见，丘墟主之。
鼽衄血不止，淫泺头痛，目白瞖，跟尻瘈，头顶肿痛，泄注上抢心，目赤眦烂无所见，痛从内眦始，京骨主之。
目泣出，头不痛者，听会主之。
目中赤痛从内眦始，取之阴蹻。
目中痛不能视，上星主之。先取譩嘻，后取天牖、风池。
青盲远视不明，承光主之。
目瞑远视(目巟)(目巟)，目窗主之。
目(目巟)(目巟)赤痛，天柱主之。
目眩无所见，偏头痛引外眦而急，颔厌主之。
目不明，恶风日，泪出，憎寒，目痛目眩，内眦赤痛，目(目巟)(目巟)无所见，眦痒痛，淫肤白瞖，睛明主之。
青盲无所见，远视(目巟)(目巟)，目中淫肤，白膜覆瞳子，目窻主之。
目不明，泪出目眩瞀，瞳子痒，远视(目巟)(目巟)，昏夜无见，目润动与项口参相引喎，僻口不能言，刺承泣。
目痛口僻戾目不明，四白主之。
目赤黄，颧髎主之。
睊目，水沟主之。
目痛不明，龂交主之。
目瞑身汗出，承浆主之。
青盲(目遗)目，恶风寒，上关主之。
青盲，商阳主之。
(目遗)目，目(目巟)(目巟)，偏历主之。
眼痛，下廉主之。
(目遗)目，目(目巟)(目巟)少气，灸手五里，左取右，右取左。
目中白瞖，目痛泣出，甚者如脱，前谷主之。
白膜覆珠，瞳子无所见。解溪主之。
《千金方》云：去瞖法，以鹅翎切之，近黑睛，及当白睛之膜，自聚上以针钩挽之，割去即明见物，以绵着眼断血，三日瘥。
《儒门事亲》曰：暴盲不见物，针攒竹及项前五穴，又刺鼻中大出血，立明。
易老云：眼肿痛睛欲出，须八关大刺，手十指间，出血即愈。
《卫生宝鉴》曰：眼戴上不能视，灸脊第二椎骨、第五椎骨上各七壮，一齐下火，立愈。
《得效方》云：青盲，灸巨髎；又取肝俞、命门、商阳。
《古今医统》曰：目病风热者多，次血虚肾水不足，宜丝竹空、上星、百会宣泄之，痛者，灸风池、合谷。
风寒外搏，连脑痛者，灸二间、合谷。
《医学纲目》曰：胬肉攀睛，取睛明、风池、期门、太阳出血。
烂弦风，取大骨空，灸九壮，以口吹火灭；小骨空灸七壮，亦吹火灭。又以三棱针刺眶外，出血即愈。
迎风冷泪，眵(目蔑)黑花，取大骨空、小骨空灸之，吹火灭；又取临泣、合谷。
目昏暗，灸三里，针承泣；又取肝俞、瞳子髎。
眼睛痛，取风府、风池、通里、合谷、申脉、照海、大敦、窍阴、至阴。
目赤肿瞖，羞明隐濇，取上星、百会、攒竹、丝竹空、睛明、瞳子髎、太阳、合谷；又以草茎刺鼻孔，出血数升即愈。
眼暴赤肿痛，取神庭、上星、顖会、前顶、百会，出血即愈。又取光明、五会。
雀目，取神庭、上星、前顶、百会、睛明，出血即愈。又取肝俞、照海。
诸障瞖，取睛明、四白、太阳、百会、商阳、厉兑、光明，各出血，合谷、三里、命门、肝俞、光明各灸之。
内障，取足厥阴、足少阴、阳蹻。
针内障眼法歌：内障由来十六般，学医人须仔细看。分明一一知形状，下针方可得安然。若将针法同圆瞖，误损神光取瘥难。冷热光明虚与实，调和四体待令安。不然气闷违将息，呕逆劳神瞖却翻。咳嗽震头皆未得，多惊先服镇心丸。若求凉药银膏等，用意临时体候看。老医细针初复嫩，针形不可一般般。病虚新产怀娠月，下手纔如将息难。不雨不风兼皓月，清斋三日在针前。安心定意行医道，念佛亲姻莫杂喧。患者向明盘膝坐，提撕腰带得心安。针者但行贤哲路，恻隐之情实善缘。有血莫惊须住手，裹封如旧再开看。忽然惊振医人重，服药三旬见朗然。七日解封难见日，花生水动莫他言。还睛丸散坚心服，百日分明复旧班。
针内障后法歌：内障金针针了时，医师言语要深知。绵包黑豆如球子，眼上安排日系之。卧眠头枕须安稳，仰卧三朝莫厌迟。封后忽然微有痛，脑风牵动莫他疑。或针或烙依经法，痛极仍将火熨之。拟吐白梅衔咽下，吐来仰卧却从伊。起则恐因遭努损，虽然稀有也须知。七朝豉粥温温食，震着牙关事不宜。大小便时须缓缓，无令自起要扶持。高声叫唤言多后，惊动睛轮见雪飞。如此志心三十日，渐行出入认亲知。狂心莫忆阴阳事，夫妇分床百日期。一月不须临洗面，针痕湿着痛微微。五腥酒面周年断，服药平除病本基。
右，《龙木论》金针开内障大怯。谨按其法，初患眼内障之时，其眼不痛不濇不痒，头不旋不痛，而瞖状已结成者，宜金针拨去其瞖，如拨云见日而光明也。今具其略于后：
圆瞖：初患时，见蝇飞花发垂蟢，薄烟轻雾，先患一眼，次第相牵，俱圆瞖如油点浮水中，阳看则小，阴看则大，金针一拨即去。
滑瞖：瞖如水银珠，宜金针拨之。
濇瞖：瞖如凝脂色，宜针拨之。
浮瞖：藏形于睛之深虚，细看方见，宜针深拨之。
横瞖：横如剑脊，两边薄，中央厚，宜针于中央厚处拨之。以上五瞖，皆先患一目，向后俱损。初患之时，其眼痛濇，头旋额痛，虽有瞖状，亦难针拨。独偃月瞖、枣花瞖、黑水凝瞖，微有头旋额痛者，宜针轻拨之。
冰瞖：初患时，头旋额痛者，眼睑骨鼻颊骨痛，目内赤濇，先患一眼，次后瞖如冰冻坚白，宜于所过经脉，针其俞穴，忌出血。宜针拨动，不宜强拨。
偃月瞖：初患时，微微头旋额痛，先患一目，次第相牵俱损。其瞖一处厚，一处薄，宜针先从厚处拨之。
枣花瞖：初患时，微有头旋眼濇，眼中时时痒痛，先患一眼而后俱瞖，周围如锯齿，轻针拨去，莫留短脚，兼于所过之经，针灸其俞。
散瞖：瞖如酥点，乍青乍白，宜针拨之。
黑水凝：瞖初患时，头旋眼濇见花，黄黑不定，瞖凝结青色，宜针拨之。
惊振瞖：头脑被打筑，恶血流入眼内，至二三年成瞖，白色。先患之眼，不宜针；牵损后患之眼，宜针之。
虽不痛不痒，其瞖黄色红色者，不宜针拨。瞖状破散者，不宜针拨。中心浓重者，不宜针拨。拨之不动者，曰死瞖，忌拨。独白瞖黄心，宜先服药，后针之。若无瞖者，名曰风赤，不宜针。
白瞖黄心瞖，四边白，中心黄者，先服逐瞖散，次针足阳明经所过诸穴，后用金针轻拨，若先患一眼，向后失治，两目俱损。
乌风无瞖，但瞳人小，三五年内，结成瞖，青白色，不宜针。视物有花为虚。宜药补，不宜药泻。
肝风无瞖，眼前多见虚花，或白或黑，或赤或黄，或见一物二形。二眼同患，急宜补治。切忌房劳。
五风变初患时，头旋额痛，或一目先患，或因久吐，双目俱暗，瞳子白如霜。
绿风初患时，头旋额角偏痛，连眼睑眉及鼻颊骨痛，眼内痛濇，先患一眼，向后俱损。无瞖，目见花或红或黑。
黑风初患时，头旋额偏痛，连眼睑鼻颊骨痛，眼内痛濇，先患一眼，向后俱损，无瞖，眼见黑花。
青风初患时，微有痛濇，头旋脑痛，先患一眼，向后俱损，无瞖，劳倦加昏，重眼见青花。
雷头风变初患时，头旋恶心呕吐，先患一目，次第相牵俱损，瞳神或大或小，凝脂结白。
《内经》针灸白眼痛有四法：其一，取足太阳。经云：目痛赤脉从上下者，太阳病。故知取之也。其二，取足阳明。经云：目痛赤脉从下上者，阳明病。故知取之也。其三，取足少阳。经云：目痛赤脉从外走内者，少阳病，又手足少阳之脉所生病者。皆目锐眦病，故知取之也。其四，取蹻脉。经云：邪客足阳蹻之脉，令人目痛，从内眦始，刺外踝之下半寸所。左刺右，右刺左。又云：目中赤痛，从内眦始，取之阴蹻也。
针灸黑珠痛有三法：其一，取足太阳。经云：足太阳有过项入于脑者，正属目本，名曰眼系。头目若痛，取之在项中两筋间。是也。其二，取足厥阴。经云：肝足厥阴之脉，上入颃颡，连目系。故取之也。其三，取少阴。经云：手少阴之别，名曰通里，属目系，取之掌后一寸也。又足少阳之正，阳明之正，皆系目系，经无取法也。
针灸内障有四法：《灵枢》口问篇，哀而泣涕，补天柱，经侠颈。是其一也。其二，取肝。经曰：肝虚则目(目巟)(目巟)无所见，善恐，取其经厥阴与少阴取血者。是也。其三取肾。经曰：肾足少阴之脉，是动则病目(目巟)(目巟)无所见，视寒热虚实取之也。其四，取阳蹻。经曰：邪之所在，皆为不足。上气不足，目为之瞑。补足外踝下留之。是也。
《景岳全书》曰：睛明、风池、太阳、神庭、上星、顖会、百会、前顶、攒竹、丝竹空、承泣、目窻、客主人、承光，以上诸穴，皆可用针。或以三棱针出血。凡近目之穴，皆禁灸。
大骨空穴，在手大指第二节尖，灸九壮，以口吹火灭。小骨空穴，在手小指第二节尖，灸七壮，以口吹火灭。此二穴能治迎风冷泪，风眼烂弦等证。
合谷治阳明热郁，赤肿瞖障，或迎风流泪，灸七壮。大抵目疾多宜灸此，永不再发也。亦可针。
翳风灸七壮，治赤白瞖膜，目不明。
肝俞灸七壮，治肝风客热，迎风流泪，雀目。
足三里灸之，可令火气下降，明目。
二间、命门，此二穴可灸；水沟可针可灸，治目晴直视；手三里灸，右目取左，左目取右。
八关大刺，治眼痛欲出不可忍者，须刺十指缝中，出血愈。

　　导引

《保生秘要》曰：导引，对香静坐，灰心歇念。目含光，意觉香。头有灰，以意吹之又静。觉灰又吹，香尽为期。治一切云瞖，胬肉攀睛，肾水枯，心火盛，皆效。
又先以手抱昆仑，仰头吐气。或嘘或呵，泻而复纳。次以二目转动左右上下，转时先开后闭，闭而复开，随时行之不间，或运或动，二者兼之。
运功法：行艮背右旋上行，逾昆仑，经明堂，渐旋至眼细圈，入瞳神，撤散数十度，降胷臆，曲行大肠，出谷道，退火复归元位。左目运左，右目运右。左右齐患，从明堂分行双运。
又双瞳藏于两肾。想肾水浸洗能退热，连彻四散能去风。双目观二肾，存两道白水，运至眼中，着意圈洗磨剥。单去瞖，想二乳下肺肋，推下脚股。吹吸之法，能退白上红，以双手向肩?两脚心，悬空嘘吸，乃退黑睛热，能泄肝经之火。常注念脐丝，取肾水升洗，复脐，效。
《资生》曰：养目力者常瞑。
读书博奕，过度患目，名曰肝劳，非三年闭目不可治。古人治肝劳有养之之法。彭真人患目疾，不计划夜，瞪目注视，闭之少顷，依法再行，积功而视秋毫。徐真人亦患目疾，暗室正坐，运睛旋还八十一数，闭目集神再运，不数年而神光自现，状如金轮，永除昏暗。施真人歌曰：连睛除目暗。皆养之之法也。
热摩手心熨两眼，每二七遍，使人眼目自无障瞖，明目去风，无出于此。
常以手按两眉后小空中三九过，又以手心及指摩两目下颧上，以手提三四十过，摩令微热，辄以手逆乘额三九过，从眉中上行入发际，以口咽唾无数。如此常行，目即清明，一年可夜读书。

　　医案

《元史李杲传》：魏邦彦之妻，目瞖暴生，从下而上，其色绿，肿痛不可忍。杲云：瞖从下而上，病从阳明来也。绿非五色之正，殆肺与肾合而为病邪。乃泻肺肾之邪，而以入阳明之药为之使，既效矣，而他日病复作者三，其所从来之经，与肾色各异。乃曰：诸脉皆属于目，脉病则目从之。此必经络不调，经不调则目病未已也。问之果然。因如所论而治之，疾遂不作。

《齐东野语》曰：熊胆善辟尘。试之之法，以净水一器，尘羃其上，投胆粟许，则凝尘豁然而开，以之治目障瞖极验。每以少许净水，略调，开尽筋膜尘土，入冰脑一二片。或泪痒则加生姜粉些小，时以银筯点之，绝奇。赤眼亦可用。余家二老婢，俱以此奏效。

《九灵山房集》曰：元末，四明有吕复，别号沧洲翁，深于医道。临川道士萧云泉眼中视物皆倒植，请治于复。复问其因，萧曰：某尝大醉，尽吐所饮酒，熟睡至天明，遂得此病。复切其脉，左关浮促。即告之曰，当伤酒大吐时，上焦反复，致倒其胆腑，故视物皆倒植。此不内外因而致内伤者也。法当复吐以正其胆。遂以藜芦、瓜蒂为粗末，用水煎之，使平旦顿服，以吐为度。吐毕，视物如常。

《道山清话》曰：张子颜少卿，晚年常目光闪闪然，中有白衣人如佛相者。子颜信之弥谨，乃不食肉，不饮酒，然体瘠而多病矣。一日，从汪寿卿求诊。寿卿一见大惊，不复言，但投以大丸数十，小丸千余粒。嘱曰：十日中服之当尽。却以示报。既如期，视所见白衣人，衣变黄而光无所见矣。乃欲得肉食，又思饮酒。又明日，俱无所见，觉气体异他日矣。乃诣寿卿以告。寿卿曰：吾固知矣。公脾初受病，为肺所乘。心，脾之母也。公既多疑，心气不固，自然有所覩。吾以大丸实其脾，小丸补其心，肺为脾之子，既不能胜其母，其病自愈也。

《北梦琐言》曰：有少年苦眩晕眼花，常见一镜子。赵卿诊之曰：来晨以鱼鲙奉候。及期，延于内，从容久饥，候客退，方得攀接。俄而抬上施一瓯芥酢，更无他味。少年饥甚，闻芥酢香，径啜之。逡巡再啜，遂觉胷中豁然，眼花不见。卿曰：郎君吃鱼鲙太多，芥酢不快，又有鱼鳞在胷中，所以眼花。故权诳而愈其疾也。

《梦溪笔谈》曰：有一人家妾。视直物如曲弓弦，界尺之类，视之皆如钩。医僧奉真亲见之。

《云麓漫抄》曰：淮南陈吉老，儒医也。有富翁子忽病视正物皆以为斜。几案书席之类，排设整齐，必更移令邪，自以为正。以至书写尺牍，莫不皆然。父母甚忧之，更历数医，皆不谙其疾。或以吉老告，遂以子往求治。既诊脉后，令其父先归、留其子设乐开宴，酬劝无算，至醉乃罢。扶病者坐轿中，使人舁之，高下其手，常令倾倒展转，久之，方令登榻而卧。达旦酒醒，遣之归家，前日斜视之物，皆理正之。父母跃然而喜，且询治之之方。吉老云：令嗣无他疾，醉中尝闪倒肝之一叶，搭于肺上，不能下，故视正物为斜。今复饮之醉，则肺胀，展转之间，肝亦垂下矣。药安能治之哉？富翁厚为之酬。

许学士曰：荀牧仲尝谓予曰，有人视一物为两。医作肝气盛，故见一为二。服泻肝药皆不验。此何疾也？予曰：孙真人曰，《灵枢》有云，目之系上属于脑，后出于项，中则视岐，故见两物也。令服驱风入脑药，得愈。

《儒门事亲》曰：戴人女僮至西华，目忽暴盲不见物。戴人曰：此相火也。太阳阳明，气血俱盛。乃刺其鼻中、攒竹穴，与顶前五穴，大出血，目立明。

青州王之一子，年十余岁，目赤多泪，众工无效。戴人见之曰，此儿病目睘，当得之母腹中被惊。其父曰：妊娠时在临清被围。戴人令服瓜蒂散加郁金，上涌而下泄，各去涎沫数升。人皆笑之。其母亦曰：儿腹中无病，何吐泻如此？至明日，其目耀然爽明。李仲安见而惊曰：奇哉，此法救人！其日，又与头上出血及鼻中皆出血，吐时，次用通经散二钱，舟车丸七十粒，自吐却少半，又以通经散一钱投之。明日，又以舟车丸三十粒投之，下七八行，病更不作矣。

李民范目常赤，至戊子午火运，君火司天，其年病目者，往往暴盲，运火炎烈故也。民范是年目大发，遂遇戴人，以瓜蒂散涌之，赤立消。不数日，又大发。其病之来也，先以左目内眦赤发，牵睛，状如铺麻，左之右，次锐眦发亦左之右，赤贯瞳子，再涌之又退。凡五次发，亦五次皆涌。又刺其手中出血，及头上、鼻中皆出血，上下中外皆夺，方能战退，然不敢观书及见日。张云：当候秋凉，再攻则愈。火方旺而在皮肤，虽攻其里无益也。秋凉则热渐入里，方可擒也。惟宜暗处闭目，以养其神水。暗与静属水，明与动属火，所以不宜见日也。盖民范因初愈后，曾冒暑出门，故痛连发不愈。如此涌泄之后，不可常攻，便服鼠黏子散以退瞖。

安喜赵君玉目暴赤肿，点洗不退，偶思戴人语曰：凡病在上者皆宜吐。乃以茶调散涌之，一涌赤肿消散。君玉叹曰：法之妙，其迅如此！乃知法不远人，人自远法也。

余尝病目赤，或肿或瞖，作止无时。偶至新息帅府百余日，羞明隐濇，肿痛不已。忽眼科姜仲安云：宜刺上星至百会，速以(金非)针刺四五十，刺攒竹穴、丝竹空穴上；兼眉际二十刺，及鼻两孔内，以草茎弹之，出血如箭，约二升许。来日愈大半，三日平复如初。

《东垣十书》曰：戊申六月，徐总管患眼疾。上眼皮下出黑白瞖二点。隐濇难开，两目紧缩而不痛。两寸脉细紧，按之洪大而无力。乃足太阳膀胱为命门相火煎熬逆行，作寒水瞖及寒膜遮睛，呵欠善悲，健忘嚏喷，眵泪时下，面赤而白，能食，大便难，小便数而欠，气上而喘，以拨云汤治之而愈。

《丹溪心法》曰：一老人病目暴不见物，他无所苦，起坐饮食如故，此大虚证也。急煎人参膏二斤，服二日，目方见。一医与青蒙石药。予曰：今夜死矣。不悟此病得之气大虚，不救其虚，而反用蒙石，不出此夜必死。果至夜半死。

一男子四十余岁，平生好饮热酒，忽目盲脉濇，此因热酒伤胃气，污浊之血，死在其中而然也。遂以苏木作汤，调人参膏饮之，服二日，鼻内两手掌皆紫黑，曰：此病退矣，滞血行矣。以四物加苏木、红花、桃仁、陈皮煎，调人参末，服数日而愈。

一男子五十五岁，九月间，早起，忽开眼无光，视物不见。急就睡片时，却能见人物。竟不能辨其何人何物，饮食减平时之半，神思极倦。脉之缓大四至之上，重按则散而无力。予作受湿治，询之，果因卧湿地半个月得此证。遂以白朮为君，黄芪、茯苓、陈皮为臣，附子为佐，十余贴而安。此上三方，治目暴盲皆为气脱而用参朮追回者也。经云：上焦开发，宣五谷味，熏肤，充身，泽毛，若雾露之溉，是谓气。脱者目不明，即其证也。

海藏曰：妻侄女形肥，笄年时得目疾，每月或二月一发，发则红肿难开，如此者三年，服除风散热等剂，左目反有顽瞖从锐眦遮瞳人，右目亦有瞖从下而上。经云：从内走外者，少阳病。从下上者，阳明病。予谓此少阳阳明二经有积滞也。脉短滑而实。洁古有云：短为有积滞遏抑脏腑，宜下之。遂用温白丸减川芎、附子下之。后多加龙胆草、黄连，如东垣五积法，从二丸加起，每日加一丸，至大利，然后减丸，又从二丸加起。忽一日，于利中下墨血块若干，如黑豆大而硬坚，从此渐痊而瞖尽去。

《卫生宝鉴》云：省郎中张子敬六十七岁，病眼目昏暗，唇微黑色，皮肤不泽，六脉弦细而无力。一日，出示治眼二方，问予可服否？予曰：此药皆以黄连大苦之药为君，诸风药为使。人年五十，胆汁减而目始不明。《内经》云：土位之主，其泻以苦。诸风药亦皆泻土。人年七十，脾胃虚而皮肤枯，重泻其土，使脾胃之气愈虚，而不能营运营卫之气，滋养元气，胃气不能上行，膈气吐食诸病生焉。又已年高衰弱，起居皆不同，此药不可服。只宜慎言语，节饮食，惩忿窒欲，此不治之治也。子敬以为然。明年春，除关西路按察使，三年致仕还，精神清胜，脉遂平和。此不妄服寒药之效也。《内经》云：诛罚无过，是谓大惑。解之可也。

《医学入门》曰：一乳妇因大恐，目张不得瞑，公煮(木郁)李仁酒饮之，使醉则愈。所以然者，目系肝胆，恐则气结，胆横不下，惟(木郁)李仁去结，随酒入胆，结去胆下，则目能瞑矣。

《医学纲目》曰：夏枯草治目珠疼，至夜则疼甚者，神效；或用苦寒药点之反疼者，亦神效。盖目珠者，连目本，又各系属厥阴之经也。夜甚及用苦寒药点之反甚者，夜与寒亦阴故也。丹溪云：夏枯草，有补养厥阴血脉之功，其草三四月开花，通夏至阴生则枯，盖禀纯阳之气也。至哉斯言！故治厥阴目疼如神者，以阳治阴也。予男至夜目珠及连眉棱骨作疼，头半边肿痛，用黄连膏点之，反大疼，百药不效，灸厥阴少阳疼随止。半日又作，又灸又止，月余。遂以夏枯草二两，香附末二两，甘草四钱，同为细末，每服一钱半。用清荼调服。下咽则疼减大半，至四五日良愈。

一男子六十余岁，所患与前证皆同，但黑睛有白瞖二点，诸药不效，亦以此药与东垣选奇汤，加四物汤及黄连煎间服，并灸厥阴少阳而安。

仁庙朝中卫才人，忽患眼疼，众医皆不能疗。或投寒药，或投补药，加之腑脏不安，上乃问孙，孙曰：臣非眼科，乞不全责于臣。降旨有功无过，孙乃诊之。肝脉弦滑，非热壅也，乃才人年壮血盛，肝血并不通，遂问及宫人，月经已二月不通。众医曰有孕。孙曰：此正为病耳，遂下通血药。其经既通，不日眼疾亦愈。上赐钱三十万，才人赠金一囊。宫人谣曰：神医不来，双目难开。

《薛己医案》云：戊戌冬初，李叔和至西京。朋友待之以猪肉煎饼，同蒜酢食之，后复饮酒大醉，卧于暖炕。翌日，病眼，两瞳子散，大于黑睛，视物无的。以小为大，以短为长，卒然见非常之处，行步踏空，多求医疗而莫之愈。至己亥春，求治于先师，曰：《内经》有云，五脏六腑之精气，皆注于目而为之精。精之窠为眼，骨之精为瞳子。又云，筋骨气血之精而为脉，并为系，上属于脑。又瞳子黑眼法于阴。今瞳子散大者，由食辛热之物过多故也。所谓辛主散，热则助火，上乘于脑中，其精故散，精散则视物亦散大也。夫精明者，所以视万物者也。今视物不真则精衰矣。盖火之与气势不两立。故经云：壮火食气，壮火散气。手少阴足厥阴所主风热，连目系。邪之中人，各从其类，故循此道而来攻。头目肿闷而瞳子散大，皆血处阴弱故也。当除风热凉血益血，以收耗散之气则愈矣。滋阴地黄丸。《内经》云：热淫所胜，平以咸寒，佐以苦甘，酸以收之。以黄连、黄芩大苦寒，除邪气之盛为君；当归身辛温，生熟地黄苦甘寒，养血凉血为臣；五味子酸寒，体轻浮上，收瞳子之散大，人参、甘草地骨皮、天门冬、枳壳苦甘寒，泻热补气为佐；柴胡引用为使也。忌食辛辣物而助火邪，及食寒冷物损胃气，药不能上行也。

给事张禹功目赤不明，服袪风散热药，反畏明重听，脉大而虚。此因劳心过度，饮食失节，以补中益气加茯神、枣仁、仙药、山茱五味，顿愈。又劳役复甚，用十全大补兼以前药，渐愈。却用补中益气，加前药而痊。东垣云：诸经脉络，皆走于面而行空窍，其清气散于目而为精，走于耳而为听。若心烦事冗，饮食失节，脾胃亏损，心火太甚，百脉沸腾，邪害空窍而失明矣。况脾为诸阴之首，目为血脉之宗，脾虚则五脏之精气皆为失所。若不理脾胃，不养神血，乃治标而不治本也。

一儒者，日晡两目紧濇，不能瞻视，此元气下陷，用补中益气，倍加参、芪，数剂全愈。

一男子亦患前证，服黄蘗、知母之类，更加便血，此脾虚不能统血，肝虚不能藏血也。用补中益气、六味地黄而愈。

一儒者两目作痛，服降火袪风之药，两目如焚，热倦殊甚。余用十全大补汤数剂，诸证悉退；服补中益气汤，兼六味丸而愈。复因劳役，牛后目濇体倦，服十全大补而痊。

一男子年二十。素嗜酒色，两目赤痛，或作或止，两尺洪大，按之微弱。余谓少年得此，目当失明。翌早，索途而行，不辨天日。众皆惊异。余与六味地黄丸料，加麦门、五味，一剂顿明。
 

